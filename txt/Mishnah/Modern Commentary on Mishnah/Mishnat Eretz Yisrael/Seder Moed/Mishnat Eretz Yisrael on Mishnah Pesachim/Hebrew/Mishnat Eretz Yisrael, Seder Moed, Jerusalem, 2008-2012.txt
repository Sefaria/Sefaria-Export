Mishnat Eretz Yisrael on Mishnah Pesachim
משנת ארץ ישראל על משנה פסחים
Mishnat Eretz Yisrael, Seder Moed, Jerusalem, 2008-2012
https://www.nli.org.il/he/books/NNL_ALEPH990026343780205171/NLI

משנת ארץ ישראל על משנה פסחים

פתח דבר

<small>שמות יב א-כח</smal><br>ויאמר ה' אל משה ואל אהרן בארץ מצרים לאמר. החדש הזה לכם ראש חדשים ראשון הוא לכם לחדשי השנה. דברו אל כל עדת ישראל לאמר בעשר לחדש הזה ויקחו להם איש שה לבית אבת שה לבית. ואם ימעט הבית מהיות משה ולקח הוא ושכנו הקרב אל ביתו במכסת נפשת איש לפי אכלו תכסו על השה. שה תמים זכר בן שנה יהיה לכם מן הכבשים ומן העזים תקחו. והיה לכם למשמרת עד ארבעה עשר יום לחדש הזה ושחטו אתו כל קהל עדת ישראל בין הערבים. ולקחו מן הדם ונתנו על שתי המזוזת ועל המשקוף על הבתים אשר יאכלו אתו בהם. ואכלו את הבשר בלילה הזה צלי אש ומצות על מררים יאכלהו. אל תאכלו ממנו נא ובשל מבשל במים כי אם צלי אש ראשו על כרעיו ועל קרבו. ולא תותירו ממנו עד בקר והנתר ממנו עד בקר באש תשרפו.
וככה תאכלו אתו מתניכם חגרים נעליכם ברגליכם ומקלכם בידכם ואכלתם אתו בחפזון פסח הוא לה'. ועברתי בארץ מצרים בלילה הזה והכיתי כל בכור בארץ מצרים מאדם ועד בהמה ובכל אלהי מצרים אעשה שפטים אני ה'. והיה הדם לכם לאת על הבתים אשר אתם שם וראיתי את הדם ופסחתי עלכם ולא יהיה בכם נגף למשחית בהכתי בארץ מצרים. והיה היום הזה לכם לזכרון וחגתם אתו חג לה' לדרתיכם חקת עולם תחגהו. שבעת ימים מצות תאכלו אך ביום הראשון תשביתו שאר מבתיכם כי כל אכל חמץ ונכרתה הנפש ההוא מישראל מיום הראשן עד יום השבעי. וביום הראשון מקרא קדש וביום השביעי מקרא קדש יהיה לכם כל מלאכה לא יעשה בהם אך אשר יאכל לכל נפש הוא לבדו יעשה לכם. ושמרתם את המצות כי בעצם היום הזה הוצאתי את צבאותיכם מארץ מצרים ושמרתם את היום הזה לדרתיכם חקת עולם. בראשן בארבעה עשר יום לחדש בערב תאכלו מצת עד יום האחד ועשרים לחדש בערב. שבעת ימים שאר לא ימצא בבתיכם כי כל אכל מחמצת ונכרתה הנפש ההוא מעדת ישראל בגר ובאזרח הארץ. כל מחמצת לא תאכלו בכל מושבתיכם תאכלו מצות.
ויקרא משה לכל זקני ישראל ויאמר אלהם משכו וקחו לכם צאן למשפחתיכם ושחטו הפסח. ולקחתם אגדת אזוב וטבלתם בדם אשר בסף והגעתם אל המשקוף ואל שתי המזוזת מן הדם אשר בסף ואתם לא תצאו איש מפתח ביתו עד בקר. ועבר ה' לנגף את מצרים וראה את הדם על המשקוף ועל שתי המזוזת ופסח ה' על הפתח ולא יתן המשחית לבא אל בתיכם לנגף. ושמרתם את הדבר הזה לחק לך ולבניך עד עולם. והיה כי תבאו אל הארץ אשר יתן ה' לכם כאשר דבר ושמרתם את העבדה הזאת. והיה כי יאמרו אליכם בניכם מה העבדה הזאת לכם. ואמרתם זבח פסח הוא לה' אשר פסח על בתי בני ישראל במצרים בנגפו את מצרים ואת בתינו הציל ויקד העם וישתחוו. וילכו ויעשו בני ישראל כאשר צוה ה' את משה ואהרן כן עשו.
<small>שמות יב לט-מט</smal><br>ויאפו את הבצק אשר הוציאו ממצרים עגת מצות כי לא חמץ כי גרשו ממצרים ולא יכלו להתמהמה וגם צדה לא עשו להם. ומושב בני ישראל אשר ישבו במצרים שלשים שנה וארבע מאות שנה. ויהי מקץ שלשים שנה וארבע מאות שנה ויהי בעצם היום הזה יצאו כל צבאות ה' מארץ מצרים. ליל שמרים הוא לה' להוציאם מארץ מצרים הוא הלילה הזה לה' שמרים לכל בני ישראל לדרתם.
ויאמר ה' אל משה ואהרן זאת חקת הפסח כל בן נכר לא יאכל בו. וכל עבד איש מקנת כסף ומלתה אתו אז יאכל בו. תושב ושכיר לא יאכל בו. בבית אחד יאכל לא תוציא מן הבית מן הבשר חוצה ועצם לא תשברו בו. כל עדת ישראל יעשו אתו. וכי יגור אתך גר ועשה פסח לה' המול לו כל זכר ואז יקרב לעשתו והיה כאזרח הארץ וכל ערל לא יאכל בו. תורה אחת יהיה לאזרח ולגר הגר בתוככם.
<small>שמות יג ג-י</smal><br>ויאמר משה אל העם זכור את היום הזה אשר יצאתם ממצרים מבית עבדים כי בחזק יד הוציא ה' אתכם מזה ולא יאכל חמץ. היום אתם יצאים בחדש האביב. והיה כי יביאך ה' אל ארץ הכנעני והחתי והאמרי והחוי והיבוסי אשר נשבע לאבתיך לתת לך ארץ זבת חלב ודבש ועבדת את העבדה הזאת בחדש הזה. שבעת ימים תאכל מצת וביום השביעי חג לה'. מצות יאכל את שבעת הימים ולא יראה לך חמץ ולא יראה לך שאר בכל גבלך. והגדת לבנך ביום ההוא לאמר בעבור זה עשה ה' לי בצאתי ממצרים. והיה לך לאות על ידך ולזכרון בין עיניך למען תהיה תורת ה' בפיך כי ביד חזקה הוצאך ה' ממצרים. ושמרת את החקה הזאת למועדה מימים ימימה.
<small>שמות כג יד-טו</smal><br>שלש רגלים תחג לי בשנה. את חג המצות תשמר שבעת ימים תאכל מצות כאשר צויתך למועד חדש האביב כי בו יצאת ממצרים ולא יראו פני ריקם.
<small>שמות כג טז-יח</smal><br>וחג הקציר בכורי מעשיך אשר תזרע בשדה וחג האסף בצאת השנה באספך את מעשיך מן השדה.
שלש פעמים בשנה יראה כל זכורך אל פני האדן ה'. לא תזבח על חמץ דם זבחי ולא ילין חלב חגי עד בקר.
<small>שמות לד יח</smal><br>את חג המצות תשמר שבעת ימים תאכל מצות אשר צויתך למועד חדש האביב כי בחדש האביב יצאת ממצרים.
<small>שמות לד כג-כה</smal><br>שלש פעמים בשנה יראה כל זכורך את פני האדן ה' אלהי ישראל. כי אוריש גוים מפניך והרחבתי את גבלך ולא יחמד איש את ארצך בעלתך לראות את פני ה' אלהיך שלש פעמים בשנה.
לא תשחט על חמץ דם זבחי ולא ילין לבקר זבח חג הפסח.
<small>ויקרא כג ד-יד</smal><br>אלה מועדי ה' מקראי קדש אשר תקראו אתם במועדם. בחדש הראשון בארבעה עשר לחדש בין הערבים פסח לה'. ובחמשה עשר יום לחדש הזה חג המצות לה' שבעת ימים מצות תאכלו. ביום הראשון מקרא קדש יהיה לכם כל מלאכת עבדה לא תעשו. והקרבתם אשה לה' שבעת ימים ביום השביעי מקרא קדש כל מלאכת עבדה לא תעשו.
וידבר ה' אל משה לאמר. דבר אל בני ישראל ואמרת אלהם כי תבאו אל הארץ אשר אני נתן לכם וקצרתם את קצירה והבאתם את עמר ראשית קצירכם אל הכהן. והניף את העמר לפני ה' לרצנכם ממחרת השבת יניפנו הכהן. ועשיתם ביום הניפכם את העמר כבש תמים בן שנתו לעלה לה'. ומנחתו שני עשרנים סלת בלולה בשמן אשה לה' ריח ניחח ונסכה יין רביעת ההין. ולחם וקלי וכרמל לא תאכלו עד עצם היום הזה עד הביאכם את קרבן אלהיכם חקת עולם לדרתיכם בכל משבתיכם.
<small>במדבר ט א-יד</smal><br>וידבר ה' אל משה במדבר סיני בשנה השנית לצאתם מארץ מצרים בחדש הראשון לאמר. ויעשו בני ישראל את הפסח במועדו. בארבעה עשר יום בחדש הזה בין הערבים תעשו אתו במועדו ככל חקתיו וככל משפטיו תעשו אתו. וידבר משה אל בני ישראל לעשת הפסח. ויעשו את הפסח בראשון בארבעה עשר יום לחדש בין הערבים במדבר סיני ככל אשר צוה ה' את משה כן עשו בני ישראל. ויהי אנשים אשר היו טמאים לנפש אדם ולא יכלו לעשת הפסח ביום ההוא ויקרבו לפני משה ולפני אהרן ביום ההוא. ויאמרו האנשים ההמה אליו אנחנו טמאים לנפש אדם למה נגרע לבלתי הקרב את קרבן ה' במעדו בתוך בני ישראל. ויאמר אלהם משה עמדו ואשמעה מה יצוה ה' לכם.
וידבר ה' אל משה לאמר. דבר אל בני ישראל לאמר איש איש כי יהיה טמא לנפש או בדרך רחקה לכם או לדרתיכם ועשה פסח לה'. בחדש השני בארבעה עשר יום בין הערבים יעשו אתו על מצות ומררים יאכלהו. לא ישאירו ממנו עד בקר ועצם לא ישברו בו ככל חקת הפסח יעשו אתו.
והאיש אשר הוא טהור ובדרך לא היה וחדל לעשות הפסח ונכרתה הנפש ההוא מעמיה כי קרבן ה' לא הקריב במעדו חטאו ישא האיש ההוא. וכי יגור אתכם גר ועשה פסח לה' כחקת הפסח וכמשפטו כן יעשה חקה אחת יהיה לכם ולגר ולאזרח הארץ.
<small>במדבר כח טז-כה</smal><br>ובחדש הראשון בארבעה עשר יום לחדש פסח לה'. ובחמשה עשר יום לחדש הזה חג שבעת ימים מצות יאכל. ביום הראשון מקרא קדש כל מלאכת עבדה לא תעשו. והקרבתם אשה עלה לה' פרים בני בקר שנים ואיל אחד ושבעה כבשים בני שנה תמימם יהיו לכם. ומנחתם סלת בלולה בשמן שלשה עשרנים לפר ושני עשרנים לאיל תעשו. עשרון עשרון תעשה לכבש האחד לשבעת הכבשים. ושעיר חטאת אחד לכפר עליכם. מלבד עלת הבקר אשר לעלת התמיד תעשו את אלה. כאלה תעשו ליום שבעת ימים לחם אשה ריח ניחח לה' על עולת התמיד יעשה ונסכו. וביום השביעי מקרא קדש יהיה לכם כל מלאכת עבדה לא תעשו.
<small>דברים טז א-ח</smal><br>שמור את חדש האביב ועשית פסח לה' אלהיך כי בחדש האביב הוציאך ה' אלהיך ממצרים לילה. וזבחת פסח לה' אלהיך צאן ובקר במקום אשר יבחר ה' לשכן שמו שם. לא תאכל עליו חמץ שבעת ימים תאכל עליו מצות לחם עני כי בחפזון יצאת מארץ מצרים למען תזכר את יום צאתך מארץ מצרים כל ימי חייך. ולא יראה לך שאר בכל גבלך שבעת ימים ולא ילין מן הבשר אשר תזבח בערב ביום הראשון לבקר. לא תוכל לזבח את הפסח באחד שעריך אשר ה' אלהיך נתן לך. כי אם אל המקום אשר יבחר ה' אלהיך לשכן שמו שם תזבח את הפסח בערב כבוא השמש מועד צאתך ממצרים. ובשלת ואכלת במקום אשר יבחר ה' אלהיך בו ופנית בבקר והלכת לאהליך. ששת ימים תאכל מצות וביום השביעי עצרת לה' אלהיך לא תעשה מלאכה.
<small>יהושע ה י-יב</smal><br>ויחנו בני ישראל בגלגל ויעשו את הפסח בארבעה עשר יום לחדש בערב בערבות יריחו. ויאכלו מעבור הארץ ממחרת הפסח מצות וקלוי בעצם היום הזה. וישבת המן ממחרת באכלם מעבור הארץ ולא היה עוד לבני ישראל מן ויאכלו מתבואת ארץ כנען בשנה ההיא.
<small>מלכים ב כג כא-כג</smal><br>ויצו המלך את כל העם לאמר עשו פסח לה' אלהיכם ככתוב על ספר הברית הזה. כי לא נעשה כפסח הזה מימי השפטים אשר שפטו את ישראל וכל ימי מלכי ישראל ומלכי יהודה. כי אם בשמנה עשרה שנה למלך יאשיהו נעשה הפסח הזה לה' בירושלם.
<small>יחזקאל מה כא-כד</smal><br>בראשון בארבעה עשר יום לחדש יהיה לכם הפסח חג שבעות ימים מצות יאכל. ועשה הנשיא ביום ההוא בעדו ובעד כל עם הארץ פר חטאת. ושבעת ימי החג יעשה עולה לה' שבעת פרים ושבעת אילים תמימם ליום שבעת הימים וחטאת שעיר עזים ליום. ומנחה איפה לפר ואיפה לאיל יעשה ושמן הין לאיפה.
<small>עזרא ו יט-כב</smal><br>ויעשו בני הגולה את הפסח בארבעה עשר לחדש הראשון. כי הטהרו הכהנים והלוים כאחד כלם טהורים וישחטו הפסח לכל בני הגולה ולאחיהם הכהנים ולהם. ויאכלו בני ישראל השבים מהגולה וכל הנבדל מטמאת גויי הארץ אלהם לדרש לה' אלהי ישראל. ויעשו חג מצות שבעת ימים בשמחה כי שמחם ה' והסב לב מלך אשור עליהם לחזק ידיהם במלאכת בית האלהים אלהי ישראל.
<small>דברי הימים ב ל א-כז</smal><br>וישלח יחזקיהו על כל ישראל ויהודה וגם אגרות כתב על אפרים ומנשה לבוא לבית ה' בירושלם לעשות פסח לה' אלהי ישראל. ויועץ המלך ושריו וכל הקהל בירושלם לעשות הפסח בחדש השני. כי לא יכלו לעשתו בעת ההיא כי הכהנים לא התקדשו למדי והעם לא נאספו לירושלם. ויישר הדבר בעיני המלך ובעיני כל הקהל. ויעמידו דבר להעביר קול בכל ישראל מבאר שבע ועד דן לבוא לעשות פסח לה' אלהי ישראל בירושלם כי לא לרב עשו ככתוב. וילכו הרצים באגרות מיד המלך ושריו בכל ישראל ויהודה וכמצות המלך לאמר בני ישראל שובו אל ה' אלהי אברהם יצחק וישראל וישב אל הפליטה הנשארת לכם מכף מלכי אשור. ואל תהיו כאבותיכם וכאחיכם אשר מעלו בה' אלהי אבותיהם ויתנם לשמה כאשר אתם ראים. עתה אל תקשו ערפכם כאבותיכם תנו יד לה' ובאו למקדשו אשר הקדיש לעולם ועבדו את ה' אלהיכם וישב מכם חרון אפו. כי בשובכם על ה' אחיכם ובניכם לרחמים לפני שוביהם ולשוב לארץ הזאת כי חנון ורחום ה' אלהיכם ולא יסיר פנים מכם אם תשובו אליו.
ויהיו הרצים עברים מעיר לעיר בארץ אפרים ומנשה ועד זבלון ויהיו משחיקים עליהם ומלעגים בם. אך אנשים מאשר ומנשה ומזבלון נכנעו ויבאו לירושלם. גם ביהודה היתה יד האלהים לתת להם לב אחד לעשות מצות המלך והשרים בדבר ה'. ויאספו ירושלם עם רב לעשות את חג המצות בחדש השני קהל לרב מאד. ויקמו ויסירו את המזבחות אשר בירושלם ואת כל המקטרות הסירו וישליכו לנחל קדרון. וישחטו הפסח בארבעה עשר לחדש השני והכהנים והלוים נכלמו ויתקדשו ויביאו עלות בית ה'. ויעמדו על עמדם כמשפטם כתורת משה איש האלהים הכהנים זרקים את הדם מיד הלוים. כי רבת בקהל אשר לא התקדשו והלוים על שחיטת הפסחים לכל לא טהור להקדיש לה'. כי מרבית העם רבת מאפרים ומנשה יששכר וזבלון לא הטהרו כי אכלו את הפסח בלא ככתוב כי התפלל יחזקיהו עליהם לאמר ה' הטוב יכפר בעד. כל לבבו הכין לדרוש האלהים ה' אלהי אבותיו ולא כטהרת הקדש.
וישמע ה' אל יחזקיהו וירפא את העם.
ויעשו בני ישראל הנמצאים בירושלם את חג המצות שבעת ימים בשמחה גדולה ומהללים לה' יום ביום הלוים והכהנים בכלי עז לה'.
וידבר יחזקיהו על לב כל הלוים המשכילים שכל טוב לה' ויאכלו את המועד שבעת הימים מזבחים זבחי שלמים ומתודים לה' אלהי אבותיהם. ויועצו כל הקהל לעשות שבעת ימים אחרים ויעשו שבעת ימים שמחה. כי חזקיהו מלך יהודה הרים לקהל אלף פרים ושבעת אלפים צאן והשרים הרימו לקהל פרים אלף וצאן עשרת אלפים ויתקדשו כהנים לרב. וישמחו כל קהל יהודה והכהנים והלוים וכל הקהל הבאים מישראל והגרים הבאים מארץ ישראל והיושבים ביהודה. ותהי שמחה גדולה בירושלם כי מימי שלמה בן דויד מלך ישראל לא כזאת בירושלם.
ויקמו הכהנים הלוים ויברכו את העם וישמע בקולם ותבוא תפלתם למעון קדשו לשמים.
<small>דברי הימים ב לה א-יט</smal><br>ויעש יאשיהו בירושלם פסח לה' וישחטו הפסח בארבעה עשר לחדש הראשון. ויעמד הכהנים על משמרותם ויחזקם לעבודת בית ה'. ויאמר ללוים המבונים [המבינים] לכל ישראל הקדושים לה' תנו את ארון הקדש בבית אשר בנה שלמה בן דויד מלך ישראל אין לכם משא בכתף עתה עבדו את ה' אלהיכם ואת עמו ישראל. והכונו [והכינו] לבית אבתיכם כמחלקותיכם בכתב דויד מלך ישראל ובמכתב שלמה בנו. ועמדו בקדש לפלגות בית האבות לאחיכם בני העם וחלקת בית אב ללוים. ושחטו הפסח והתקדשו והכינו לאחיכם לעשות כדבר ה' ביד משה.
וירם יאשיהו לבני העם צאן כבשים ובני עזים הכל לפסחים לכל הנמצא למספר שלשים אלף ובקר שלשת אלפים אלה מרכוש המלך.
ושריו לנדבה לעם לכהנים וללוים הרימו חלקיה וזכריהו ויחיאל נגידי בית האלהים לכהנים נתנו לפסחים אלפים ושש מאות ובקר שלש מאות. וכונניהו וכנניהו ושמעיהו ונתנאל אחיו וחשביהו ויעיאל ויוזבד שרי הלוים הרימו ללוים לפסחים חמשת אלפים ובקר חמש מאות. ותכון העבודה ויעמדו הכהנים על עמדם והלוים על מחלקותם כמצות המלך. וישחטו הפסח ויזרקו הכהנים מידם והלוים מפשיטים. ויסירו העלה לתתם למפלגות לבית אבות לבני העם להקריב לה' ככתוב בספר משה וכן לבקר. ויבשלו הפסח באש כמשפט והקדשים בשלו בסירות ובדודים ובצלחות ויריצו לכל בני העם. ואחר הכינו להם ולכהנים כי הכהנים בני אהרן בהעלות העולה והחלבים עד לילה והלוים הכינו להם ולכהנים בני אהרן. והמשררים בני אסף על מעמדם כמצות דויד ואסף והימן וידתון חוזה המלך והשערים לשער ושער אין להם לסור מעל עבדתם כי אחיהם הלוים הכינו להם. ותכון כל עבודת ה' ביום ההוא לעשות הפסח והעלות עלות על מזבח ה' כמצות המלך יאשיהו. ויעשו בני ישראל הנמצאים את הפסח בעת ההיא ואת חג המצות שבעת ימים. ולא נעשה פסח כמהו בישראל מימי שמואל הנביא וכל מלכי ישראל לא עשו כפסח אשר עשה יאשיהו והכהנים והלוים וכל יהודה וישראל הנמצא ויושבי ירושלם.
בשמונה עשרה שנה למלכות יאשיהו נעשה הפסח הזה.
<b>מקראות בספרים חיצוניים</b><br><small>קדמוניות המקרא יג ד-ה</smal><br>והיה כאשר יקרו אתכם המועדים תקדישוני ביום החג ותשמחו לפני בחג המצות ותשימו לפני לחם ותחוגו חג זכרון כי ביום ההוא יצאתם מארץ מצרים. ובחג השבועות תשימו לפני לחם ותעשו לי מתנה על פרותיכם.
<small>ספר היובלים מט א-כג</smal><br>זכור את המצווה אשר צוך ה' בדבר הפסח לעשות בעתו בארבעה עשר לחדש הראשון לזבחו בטרם יערב ולמען יאכלו בלילה ערב החמשה עשר מעת בוא השמש.
כי היום הזה ראשית החג הוא וראשית השמחה ואתם תשבו ואכלתם את הפסח במצרים וכל חילי משטמה נשלחו במצרים להרוג כל בכור בארץ מצרים מבכור פרעה עד בכור השפחה השבויה אשר אחר הרחים ובבהמה.
וזה האות אשר נתן להם ה' בכל בית אשר שמו על שערו דם שה בן שנתו לא יבאו לביתו להרוג כי יפסחו עליו למען ינצלו כל אשר בבית כי אות הדם בשערו.
ויעשו [צבאות ה'] ככל אשר צוום ה' ויעברו על כל בני ישראל ולא באה עליהם המגפה להשחית מהם כל נפש מהבהמה ועד האדם ועד הכלב.
ותהי במצרים מגפה גדולה מאד ואין בית [במצרים] אשר אין שם מת ובכי ויללה. וכל ישראל יושבים ואכלים בשר הפסח ושתים יין ומהללים ומפארים ומברכים את ה' אלהי אביהם ונכונים לצאת מעל מצרים ומעבדותם.
וזכרת את היום הזה כל ימי חייך פעם בשנה ביומו ככל חקתו ואל תעבר יום מימיו ומהחדשים חדש.
כי חק עולם הוא חרות על לחות השמים לבני ישראל לעשתו בכל שנה ושנה פעם בשנה בכל דורותיהם ואין סוף הימים כי לעולם הושם.
והאיש הטהור אשר לא יבוא לעשתו בעת יומו להביא קרבן ניחוח לפני ה' ביום חגו ולאכול ולשתות לפני ה' ביום חגו ונכרת האיש ההוא הטהור והקרוב כי קרבן ה' לא הביא בעתו ונשא האיש את עונו לנפשו. ובאו בני ישראל ועשו את הפסח בעתו ונשא האיש את עוונו לנפשו.
ובאו בני ישראל ועשו את הפסח בעתו ביום הארבעה עשר לחדש הראשון בין הערבים משלישית היום עד שלישית הלילה כי שני חלקי היום נתנו לאור ושלישית לערב. זה הוא אשר צוך ה' לעשותו בין הערבים.
ולא יהיה זבחו כל עת האור כי אם בעת קרב הערב ואכלהו לעת ערב עד שלישית הלילה והנותר מכל בשרו משלישית הלילה שנית באש ישרפהו.
ולא יבשלוהו ביום ולא יאכלהו נא כי אם צלי ובשל באשר ראשו על קרביו ועל כרעיו יצלהו באש וכל עצם לא תשברו בו כי לא נשברה מבני ישראל כל עצם.
על כן ציוה ה' את בני ישראל לעשות את הפסח ביום מועדו וכל עצם לא תשברו בו כי יום חג הוא ויום מצווה ולא יעברו בו יום מיום וחדש מחדשים ביום חגו יעשה.
ואתה צו את בני ישראל ועשו את הפסח בימיהם בכל שנה פעם בשנה ביום מועדו ובא לזכרון לפני ה' ניחוח ולא תבוא עליהם מגפה להרוג ולנגף בשנה ההיא בעשותם את הפסח במועדו ככל אשר צוו.
ולא יאכל מחוץ לבית מקדש ה' וכל קהל עדת ישראל יעשהו במועדו.
כל איש אשר בא ביומו יכלהו בבית מקדש אלהיכם לפני ה' מבן עשרים שנה ומעלה כי כן נכתב והוחק לאכלו בבית מקדש ה'.
וכי יבאו בני ישראל אל הארץ אשר יקחו ארץ כנען ונטעו את משכן ה' בתוך הארץ באחד משבטיהם עד אשר יבנה מקדש ה' בארץ ובאו ועשו את הפסח בתוך משכן ה' ושחטהו לפני ה' מדי שנה בשנה.
ובימים אשר יבנה בית לשם ה' בארץ נחתם יכלו שמה ושחטו את הפסח בערב בבוא השמש בשליש היום.
והעלו את הדם על כבש המזבח ושמו את חלבו על האש אשר על המזבח וצלו את בשרו צלי אש בחצר בית המקדש בשם ה'.
ולא יכלו לעשות הפסח בעריהם ובכל הארצות כי אם לפני משכן ה' או לפני הבית אשר שמו שוכן בו ולא יסורו מאחרי ה'.
ואתה משה צו את בני ישראל ושמרו את חוקת הפסח כאשר צוית לעשותו שנה בשנה וביומו וחג המצות ואכלו מצות שבעת ימים לעשות חגו להביא קרבנו יום יום בשבעת ימי השמחה האלה לפני ה' על מזבח אלהיכם.
כי בחפזון עשיתם את החוק הזה בצאתכם ממצרים עד עברכם את הים במדבר שור כי על שפת הים כיליתם אותו.
<small>מסמכי מדבר יהודה, כג, עמ' 344-345.</smal><br>]יתמנון עלוהי[
] עד תדנח שמ[שא
<small>עמ' 345 .</smal><br>]לי פסחיא חפ[
עד תש]נח שמשא וכו[ל
[ שי שלמיהון[
מכתב ממסמכי יב<sup class="footnote-marker">1</sup><i class="footnote">קאולי, פפירוסי יב, מס' 21.</i>
יד]ניה וכנותה ח[ילה י]הודיא אחוכם חננ[יה] שלם אחי אלהיא [ישאלו]...
[על חגא זי פטיריא כעת אנתם כן מנו ארב[עשר]
[יומין] בירח ניסן ועבידה עבדו דכין הוו ואזהרו עבידא א[ל תעבדו]
... [אף שכר א]ל תשתו וכל מנדעם זי חמיר אל [תאכלו]
...מן יום 14 [מערב שמשא עד יום 21 לניס[ן מערב
שמשא כל מנדעם זי חמיר ה]נעלו בתוניכם וחתמו בין יומי[א אלה]
<small>תרגום</smal><br>ידניה וחבריו חיילי היהודים. [מ]אחיכם חנניה שלום. אחי אלה ישאלו על חג של פסח. כעת אתם תמנו ארבעה עשר בחודש ניסן. היטהרו והיזהרו עבודה אל תעשו, אף שכר אל תשתו, וכל דבר של חמץ אל תאכלו מיום ארבעה עשר מערב השמש עד יום 21 לניסן בערב כל דבר של חמץ תנעלו בבתיכם וחתמו בין הימים הללו.
<b>מצוות החג</b><br>לכל חג אופי משלו וייחוד משלו. חג הפסח בולט בריבוי המצוות אשר השפיעו עמוקות על חיי היום יום. מצוות חג הפסח נחשבו חמורות, והייתה להן משמעות אף מעבר לזמנן המוגדר. בני ישראל נצטוו להקריב קרבן פסח, לאכול מצות ומרור ולהשבית חמץ. כל זאת בנוסף למצוות הרגילות הקיימות בכל חג כמו מקרא קודש, איסור מלאכה וכיוצא באלו. מסכת פסחים מתמקדת במצוות הייחודיות לפסח, ואף אנו נייחד את דברינו לקבוצת מצוות זו. כמו בכל חג הוקרבו במקדש קרבנות מוסף מיוחדים, אך מסכת פסחים אינה עוסקת בהם, כשם שמסכת סוכה ממעטת לעסוק במוספי החג. בעצם רק מסכת יומא מתארת את עבודת המקדש ביום הכיפורים, וזאת בגלל אופייה המיוחד של עבודת הכוהן הגדול במועד זה.
<b>ממתי החג מתחיל</b><br>חג רגיל מתחיל בערב, וחכמים הוסיפו עוד פרק זמן קצר כתוספת שבת, תוספת שחלה, מן הסתם, גם על החגים<sup class="footnote-marker">2</sup><i class="footnote">לתוספת שבת ראו המבוא למסכת שבת.</i>. כך גם החג מתואר במכתב ההנחיה לחיילי המוצב הצבאי ביב (קאולי, 21 ,ראו לעיל). אמנם במקרא אין רמז להקדמת החג, אבל מצוות החג מחייבות את הקדמתו. את קרבן הפסח יש לאכול בליל החג, וממילא יש לשחטו ולהכינו לאכילה עוד בארבעה עשר. באופן תאורטי ניתן היה לשחטו בחג ולאכלו שעתיים-שלוש מאוחר יותר. ברם קדמונינו נהגו להסב לסעודה לעת ערב, ודחיית הסעודה הייתה חריג יוצא דופן ובעייתי. גם את המצה יש להכין בערב החג, וכמובן את השבתת החמץ יש לסיים לפני החג. אמנם גם את הסוכה יש לבנות לפני החג, אך הבנייה עצמה נחשבה למצווה בפני עצמה (סוכה פ"א מ"א, ראו פירושנו לה), וזאת בניגוד לאפיית המצה שלא נתפסה כמצווה אלא כהכנה טכנית לחג<sup class="footnote-marker">3</sup><i class="footnote">על כך ראו להלן ובמבוא למסכת סוכה.</i>. עם זאת חג הסוכות מתחיל רק בליל החג, ואילו חג הפסח החל, באופן חלקי, בערב החג.
לחכמים היו ברור שאת ההקרבה יש לבצע כשלוש שעות לפני רדת החשכה<sup class="footnote-marker">4</sup><i class="footnote">לפרטים ראו פירושנו לפ"ה מ"א.</i>. במקביל אף חשו שבזמן ההקרבה החג כבר מתחיל, והשבתת החמץ חייבת להסתיים עוד קודם לכן. התחלת החג המוקדמת בולטת בשני מרכיבים: השבתת חמץ ואיסור עבודה. אין הכוונה לאיסור כל מלאכה כמו בשבת, אלא לאיסור עבודה לשם פרנסה. האיסור דומה לאיסור העבודה בחול המועד, אך שונה ממנו בפרטים רבים.
להשבתת החמץ ולבדיקתו מוזכרים שלושה מועדים: אור לארבעה עשר, חצות היום וכניסת החג בערב<sup class="footnote-marker">5</sup><i class="footnote">ראו פירושנו לפ"א מ"א-מ"ד.</i>. במקביל אין לשחוט קרבן פסח אלא על מי שסיים לבער חמץ, ומי שלא עשה כן קרבנו פסול. חצות הוא גם המועד המוקדם ביותר לשחיטת הפסח, אף שהנוהג היה לשחטו מאוחר יותר<sup class="footnote-marker">6</sup><i class="footnote">פירושנו לפ"ה מ"ג.</i>. איסור המלאכה היה רופף יותר ופחות חד משמעי, והיו בו מנהגים שונים. לכל הדעות מחצות אסור היה לעבוד, והיו שהקדימו את המועד לבוקר. למעשה, איסור המלאכה החל אף הוא מהערב הקודם, שהרי הלילה לא היה זמן עבודה. הגדרות העבודה היו תלויות במנהג המקומי ושנויות במחלוקת הלכתית<sup class="footnote-marker">7</sup><i class="footnote">ראו פירושנו לפסחים פ"ד מ"א ופ"ד מ"ח.</i>. בחירת שלושת המועדים אינה מקרית. כאמור, חכמים שאפו להרחיב את תחולת החג ולהפוך את יום יד למעין תוספת לחג. בהקשר זה מופיעים שלושת המועדים הללו. חצות היום הוא תחילת זמן הקרבת הפסח, הזמן שבו נאסרה מלאכה ואף עיקר מועד ביעור חמץ, כמו שנבאר<sup class="footnote-marker">8</sup><i class="footnote">להלן פ"א מ"ד.</i>. הבוקר, או הנץ החמה, הוא מועד איסור מלאכה לפי המקלים ולדעת בית הלל<sup class="footnote-marker">9</sup><i class="footnote">להלן פ"ד מ"א.</i>, והערב הוא מועד בדיקת חמץ ותחילת איסור מלאכה לדעת בית שמאי<sup class="footnote-marker">10</sup><i class="footnote">שם, שם.</i>.
<b>ביעור חמץ</b><br>ביעור החמץ<sup class="footnote-marker">11</sup><i class="footnote">לביעור חמץ ראו תבורי, מועדים, עמ' 110.</i> הוא מצווה בפני עצמה. הביעור קשור, כמובן, למצוות אכילת מצה, אך הוא עומד בפני עצמו כצו נפרד. התורה תובעת <b>"...תשביתו שאֹר מבתיכם"</b> (שמות יב טו) ו"לא יראה לך חמץ" (שמות יג ז). משמעותה של השבתה זו לא נידונה במפורש במקרא. המונח "שבת" חוזר פעמים רבות, ומשמעו בדרך כלל הפסקה, כמו <b>"...ושבתה הארץ שבת לה' "</b> (ויקרא כה ב), או <b>"...בחריש ובקציר תשבֹת"</b> (שמות לד כא). ברם לעתים השבתה משמעה חיסול או הפסקה מוחלטת, כמו "זקנים משער שבתו..." (איכה ה יד), או "<b>והשבתי חיה רעה מן הארץ..."</b> (ויקרא כו ו). השאלה היא האם השבתת החמץ משמעה הפסקה, כלומר סילוק החמץ והטמנתו, או ביעורו המוחלט.
אפשטיין עסק בקצרה בעניין וטען שההלכה הקדומה תבעה רק את הטמנת החמץ. באחד מפפירוסי יב נשמרו הנחיות חנניה לאנשי הצבא היהודיים: "מן יום 15 עד יום 21 ל[ניסן...] דכין הוו ואזדהרו עבידתא א[ל תעבדו... שכר] אל תשתו וכל מנדעם זי חמיר אל [תאכלו...] מערב שמשא עד יום 21 לניס[ן... נעלו בתוניכם וחתמו בין יומי[א...]"<sup class="footnote-marker">12</sup><i class="footnote">תרגום: מיום חמשה עשר עד יום עשרים ואחד... טהורים תהיו, והזהרו עבודה לא תעשו, וכל דבר חמץ [אל תאכלו]... מהערב השמש עד... נעלו את החדרים וחתמו. אפשטיין, מבואות, עמ' 324-326.</i>. על אף מצבו הקטוע של הקטע נראה שחנניה מנחה את היהודים להטמין את החמץ ב"בתונים", כלומר בחדרים הפנימיים, לנעול אותם ולחתמם, ואין הוא מזכיר שרפת חמץ אלא תובע את סילוקו או את הטמנתו בלבד. אפשטיין אף קושר מסקנה זו לשתי מסקנות נוספות. לדעתו מי שמתיר להטמין את החמץ מתיר גם את ההנאה ממנו אחרי פסח. יתר על כן, השומרונים מואשמים שהם דורשים " 'לא ימצא בבתיכם' – לא בחצרותיכם" (ירו', פ"א ה"א, כז עב). בניגוד לכך, הדרשות התלמודיות הדגישו את איסור ההטמנה וחייבו ביעור חמץ בבית ובחצר כאחד (בבלי, כח ע"ב; ירו', שם, ועוד). התרגומים התחבטו אף הם בתרגומו של המונח "תשביתו". התרגום היווני משתמש בפועל τε ̃àφανει (Afanettai) שמשמעו לפנות, להסתיר או אף להשמיד; סומכוס משתמש בפועל πúθσετε (Pausete) שמשמעו להרחיק; עקילס השתמש בפועל διαλείψετε (Dialepsete)שמשמעו להפסיק; הוולגטה מתרגם "לא יהיה". בתרגומים הארמיים, כולל התרגום הסורי ותרגום ניאופיטי, משתמשים בפועל "תבטלון" שמשמעו להשחית, אך ייתכן גם שהם רומזים לביטול חמץ בפה, נוהג או הלכה מאוחרת המקובלת עד ימינו ואשר נחזור אליה להלן.
מכל מקום, גם בספרות חכמים נשתמרה עמדת מיעוט ולפיה חמץ שעבר עליו הפסח מותר בהנאה. עמדה זו מיוחסת לרבי יוסי הגלילי, אך היא מבצבצת במימרות תנאיות או כאלו המיוחסות לתנאים<sup class="footnote-marker">13</sup><i class="footnote">בבלי, כח ע"א-ע"ב; לב ע"א, וראו פירושנו לפ"ב מ"ב ופרידמן, תוספתא פסחים, עמ' 212-218.</i>. דברי רבי יוסי הגלילי לא נשמרו אלא במעין ברייתא בתלמוד הבבלי, ברייתא שהיא מעשה הרכבה ותשבץ של סדרת ברייתות<sup class="footnote-marker">14</sup><i class="footnote">כפי שהראה אל נכון פרידמן, שם, שם.</i>. נמצאנו למדים שאין לנו עדות תנאית לדעה זאת, אם כי אפשר לפרש כך את דברי חכמים בתוספתא<sup class="footnote-marker">15</sup><i class="footnote">תוס', פ"א ה"ח; ירו', פ"ב ה"ב, כח ע"ד; בבלי, כח ע"א וע"ב, וראו פירושנו לפ"ב מ"ב.</i>.
עם כל זאת, ההבדל בין השמדת החמץ להטמנתו אינו גדול. בתנאי ארץ ישראל חמץ הוא רק לחם או מאפה דומה, ואין טעם לשמור אותו לאחר הפסח. במצרים היו השכר או הזיתום המצרי (סוג של בירה [משנה, פ"ג מ"א]) מצרכים תדירים ונפוצים, ואותם היה ניתן להטמין. אך בתנאי הארץ לא הייתה משמעות רבה להטמנת חמץ.
חכמים הקדישו מקום רב לאיסור חמץ ולחובת אכילת המצות, בניגוד למקורות הלכתיים אחרים מימי הבית. בספר היובלים מוקדש לפסח פרק ארוך, וחובת אכילת מצות נרמזת בקיצור: "...וחג המצות ואכלו מצות שבעת ימים" (ספר היובלים, מט 22). במגילת המקדש נדונים ענייני החג בקצרה, ושוב אכילת מצות רק נרמזת ותו לא (מגילת המקדש, דפים יז-יח). בקדמוניות המקרא מודגשים רק קרבנות החגים, אך בהמשך מוזכרים צום יום כיפור ומצוות ארבעה המינים בסוכות, ואילו אכילת מצות וביעור חמץ אינם מופיעים כלל (קדמוניות המקרא, יג 4-7). גם פילון מדבר בהרחבה על החג; הוא מזכיר כמובן את מצוות אכילת המצות, אך כקודמיו הוא עובר על כך בקצרה וללא פירוט והדגשה (פילון, על החוקים ב, סעיפים 145-161).
אין ספק שחג המצות נשמר, ומן הסתם הקפידו על ביעור כלשהו של החמץ, אך דומה שההקפדה היתרה והרחבת המצווה היא מעשה חכמים מיסוד הפרושים. כבר בית שמאי ובית הלל נחלקים בפרטי בדיקת חמץ, אם כי לא ברור האם בזמנם נחשבה כבר בדיקת החמץ למעמד דתי כשלעצמו.
<b>בדיקת חמץ</b><br>מעיקרו של הדין בדיקת חמץ אינה מצווה בפני עצמה. היא אמצעי עזר שנועד לוודא ש"לא יראה לך חמץ", ואינה עומדת לעצמה. ברם המשנה מדגישה ש"אור לארבעה עשר בודקין את החמץ" (פ"א מ"א; תוס', פ"א ה"א ומקבילות רבות). הבדיקה הופכת אפוא למרכיב עצמאי, אחד ממרכיבי החג. ההלכה התנאית דרשה שהבדיקה תהיה לאור הנר, והתוספתא מנמקת זאת: "אין בודקין לאור החמה ולא לאור הלבנה אלא לאור הנר לפי שבדיקת הנר יפה מרובה" (תוס', פ"א ה"א). בהמשך אף נמצאים לכך רמזים בפסוקים, ואלו נשנים גם בסוגיות התלמוד למשנה הראשונה (ירו', פ"א ה"א, כז ע"א). הבאת הפסוקים וההדגשה על שימוש דווקא בנר מעמידים את סדרי הטקס ואת הבדיקה במעמד דתי עצמאי.
המשפט "אין בודקין לאור החמה" עורר קשיים טבעיים, שכן אם הבדיקה חייבת להיערך בלילה "אור חמה מנין"? כבר הירושלמי התחבט בשאלה וקבע שמשפט זה מוכיח שאם לא בדק בלילה יבדוק ביום, וגם אז יש לבצע את הבדיקה לאור הנר (שם). בתלמוד הבבלי מובאת דעת רבי יהודה שיש לחזור ולבצע את הבדיקה גם בבוקר (ב ע"ב). החובה לבדוק את הבית בלילה מוסברת בכך ש"זריזים מקדימים למצוות", וממילא רצוי להזדרז גם בבדיקת חמץ ולבצעה מיד עם כניסת ערב החג.
דומה שיש להבין את המשפטים במשנה ובתוספתא כמבטאים תהליך בהתפתחות הבדיקה. מלכתחילה לא נקבע זמן לבדיקת חמץ, ואדם היה רשאי לבצע את הבדיקה בזמן שלבו חפץ. יש להניח שבדיקת חמץ הייתה השלב האחרון שלפני ביעור חמץ, כלומר באמצע היום. אין גם טעם לבדוק חמץ בלילה, ולמחרת להמשיך לאכול חמץ עוד שעות אחדות. הבדיקה נעשתה במשך היום, והשימוש בנר נבע משילוב של סיבות מעשיות ("נר יפה לבדיקה") וצורכי הטקס כאחד. הבתים הקדומים היו חשוכים, ולפיכך הנר היה באמת פתרון כמעט יחיד לבדיקה נאותה<sup class="footnote-marker">16</sup><i class="footnote">מסיבה זו נקבע בירושלמי שבתי כנסת פטורים מבדיקת חמץ משום שאורם מרובה (פ"א ה"א, כז ע"ב). לעומת זאת הבית היה חשוך יותר, ונדרשה בדיקת הנר.</i>. בשלב שני נקבע שהבדיקה תיעשה בליל החג כדי להעניק לערב החג משמעות דתית. כאשר בדיקת חמץ היא מעמד דתי כשלעצמה, ברור שיש לבצעה מיד עם כניסת החג, ובכך הושלם גם מעמדו של ערב פסח כיום חג. המשפט הקובע שאין לבדוק בדיקת חמץ לאור החמה הוא שריד מהנוהג הקדום לפני שהתגבשו כללי המעמד הטקסי.
בספרות התנאים נזכרת חובת בדיקת חמץ; ביטול חמץ הוא חידוש אמוראי בלבד. מוסד ההפקר נוסד מאוחר במשפט העברי, אך כבר היה ידוע בשלהי ימי הבית השני, ובית שמאי ובית הלל נחלקים בפרטיו. ברם יישומו כפתרון למצוות ביעור חמץ מופיע מיסוד אמוראים בלבד<sup class="footnote-marker">17</sup><i class="footnote">אורבך, הפקר; ספראי וספראי, הגדת חז"ל, עמ' 90-91.</i>. בתקופת התנאים הוא נזכר רק כפתרון למקרה שבו אי אפשר לבער חמץ כהלכה, כפי שעולה בפירוש מהמשנה (להלן, פ"ג מ"ז).
ברור שהבדיקה נעשית כדי למנוע מצב שיישאר חמץ בבית. עם זאת אי אפשר להתעלם מהמיוחד שבמצווה זו. בדרך כלל המצווה או האיסור עומדים לעצמם וכל ההכנות להם הן טכניות ואינן מהוות מצווה כשלעצמן. כך למשל אסור להיטמא<sup class="footnote-marker">18</sup><i class="footnote">האיסור להיטמא בעייתי, ולא כאן המקום לבררו. הנושא הובא רק כדוגמה, וראו המבוא למסכת חגיגה.</i>, אך ההלכה אינה עוסקת בשאלה מה צריך אדם לעשות כדי שלא יגיע לטומאה; יש לשבות ממלאכה בשבת, אך ההכנות לכך אינן מצווה כשלעצמן. לעומת זאת בדיקת חמץ, שהיא אמצעי עזר, הפכה למצווה, ופרטיה ילובנו להלן. כך, למשל, חייבים לבצע את הבדיקה במועד מיוחד, לפי כללי טקס (לאור הנר), ויש אף המדברים על שלושה מועדים לבדיקה שנלמדים מפסוקי התורה<sup class="footnote-marker">19</sup><i class="footnote">ראו להלן, מ"ג.</i>.
אין זו הדוגמה היחידה להכנות שהפכו למצווה עצמאית. מצוות חשובות וחביבות מקרינות מהודן על ההכנות אליהן. כך, למשל, לקיחת השה לקרבן פסח מתוארת במקרא כמצווה כשלעצמה (שמות ב ג-ד). הדלקת הנר בערב שבת נועדה להשרות אווירת שבת, והפכה למצווה כשלעצמה<sup class="footnote-marker">20</sup><i class="footnote">ראו פירושנו במבוא לשבת פ"ב.</i>; הסעודה המכינה לצום יום הכיפורים הפכה למצווה, והוא הדין במצווה לקנות לולב או לבנות סוכה<sup class="footnote-marker">21</sup><i class="footnote">ראו פירושנו לסוכה פ"א מ"א.</i>. בספרות הפרשנית נימוקים שונים מדוע ביעור חמץ זכה להקפדת יתר<sup class="footnote-marker">22</sup><i class="footnote">כך למשל הריטב"א לבבלי, ב ע"ב, מסביר שביעור חמץ הוא מצווה קשה משום שהחמץ חביב וביעורו קשה. ביעור חמץ בולט בכך שיש ציווי אקטיבי לחפשו. אין ציווי מקביל לחפש ערלה או שמיטה. תוספות והריטב"א מסבירים זאת בחומרתה של העבירה. אך דומה שיותר מכול הדבר נועד לעצב את אווירת החג.</i>. דומה שההסבר העיקרי נעוץ בצירוף גורמים: חשיבותו של חג הפסח במארג החברתי, החומרה הרבה של אכילת חמץ וסיבות חברתיות-דתיות דומות גרמו לעיצוב המערכת ההלכתית של ביעור חמץ.
<b>ערב חג הפסח</b><br>התגבשות כללי בדיקת החמץ מצטרפת ומתבהרת לאור יחסם של חכמים לערב חג הפסח. כל החגים מתחילים בערב, ובדרך כלל היום שלפני החג נועד להכנות לחג, אך אין לו מעמד כשלעצמו. שונה הוא חג הפסח שאת קרבנו יש לשחוט מבעוד יום (להלן, פרק ה). יום יד הפך, אפוא, למעין יום חג כשלעצמו. ברוח זו קבעו חכמים שגם איסור חמץ חל כבר ביום יד<sup class="footnote-marker">23</sup><i class="footnote">ראו הדיון להלן, פ"א מ"ד.</i>. כפי שנראה להלן החלו להתפתח נוהגים שלא לעבוד ביום יד, או על כל פנים שלא לעבוד מאמצע היום ואילך, שכן זהו מועד ההקרבה של הקרבן. כך התעצבה דמותו של יום יד. בחציו השני כבר חלים כמעט כל דיני החג (מצוות הקרבת קרבן, ביעור חמץ, איסור מלאכה ועלייה למקדש). בחציו הראשון נוהגי החג מעטים יותר, אך אין זה יום רגיל. בדיקת חמץ היא אפוא ההתחלה של החג, ולפיכך דרשו חכמים שהיא תיערך בערב החג ותקבע בכך את יום יד כיום מועד. אין ספק שבתנאי ימי קדם, ולמרות השימוש בנר, עדיין בדיקת חמץ באור יום יעילה הרבה יותר, אבל ההחלטה לערוך את מעמד הבדיקה בלילה התעלמה משיקולי היעילות והעדיפה את צורכי הטקס. יתרה מזו, בבוקר יד היו האנשים עסוקים באפיית המצות ובבישול, דברים שקשה היה לבצעם לפני ביעור החמץ, ועל כן הוקדמה הבדיקה לערב. ברם, כפי שנראה להלן, הסבר "טכני" זה הוא חלקי בלבד. היו גם דעות שהחג מתחיל בערב יד, או בבוקר, או לכל המאוחר בצהריים. שלושת המועדים הללו הוצעו כזמנים לבדיקת חמץ וביעורו, הווה אומר שבדיקת החמץ נתפסה כהתחלה של החג.
ההכרעה על בדיקת חמץ היא משלהי ימי הבית השני, כפי שנראה בפירושנו למשנה א, לעומת זאת אי אפשר לקבוע מתי הוחלט שיום יד יהיה יום חג בחלקו. כבר בית שמאי ובית הלל נחלקים האם המועד, הכולל את איסור המלאכה, מתחיל בערב יד או בבוקרו<sup class="footnote-marker">24</sup><i class="footnote">להלן, פ"ד מ"ה.</i>, מכאן שההכרעה לקדש את יום יד היא משלהי הבית השני, עוד לפני בית שמאי ובית הלל. כאמור, גם ההלכה לבדוק חמץ בלילה היא קדומה ביותר, ונראה שלפנינו קובץ של הלכות קדומות. מכל מקום, ספק רב אם הייתה בכלל הכרעה פורמלית בנושאים הללו, ומסתבר שהנוהג התפתח בתהליך ממושך שנישא על ידי הציבור הרחב.
בדיקת חמץ וביעורו הן אפוא הכרעות הלכתיות לא שגרתיות, והן הפכו את ההכנות לחג לחלק מהותי מהחג וממעמדי הקודש שבו.
לעומת זאת, אפיית מצה לא תפסה מקום מרכזי כמעשה דתי. ברור שהיה צריך להכין מצות לסעודות החג. אפיית המצה נתפסה כמצווה, כלומר שאין להשתמש במצה שלא נאפתה לשם החג, אבל מקומה היה שולי, ורק בימי הביניים הפכה למצווה מרכזית. לגבי חג הסוכות נאמר שאין יוצאים ידי חובת סוכה ב"סוכה ישנה", כלומר בסוכה שכבר הייתה בנויה ולא נבנתה לשם מצווה, ובמקביל "יוצאין... ובמצה ישנה, ובלבד שעשאה מתחלה לשום פסח" (תוס', פ"ב הכ"א)<sup class="footnote-marker">25</sup><i class="footnote">כלומר יש לאפות את המצה לשמה, ולא נאמר מה הסיבה לכך. בירושלמי, פ"ב ה"ד, כט ע"ב, במשנה סוכה פ"א מ"א ובירושלמי שם פ"א ה"א, נב ע"א, זו מחלוקת בית שמאי ובית הלל, ורבי יוסי סבור שהכול מודים שהיא פסולה שמא לא אפאה כהלכה. הווה אומר שהייתה מחלוקת כללית על מצווה שנעשתה שלא לשמה, אך לפי רבי יוסי גם המתיר אוסר במצה ישנה מסיבה מיוחדת זו. סוכה ישנה שנויה במחלוקת בית הלל ובית שמאי, ראו פירושנו לסוכה שם.</i>. מן המקבילות עולה שזו דעת בית הלל, ובית שמאי אף מחמירים יותר. עם זאת, ניכר השוני בין מצוות סוכה למצוות אפיית מצה. בניית הסוכה נתפסה כמעמד דתי כשלעצמו, מצווה שיש עמה ברכה שעל פרטיה נחלקו חכמים<sup class="footnote-marker">26</sup><i class="footnote">ראו פירושנו לסוכה, שם.</i>. אפיית המצה, לעומת זאת, נותרה בתקופת המשנה והתלמוד במסגרת ההכנות הטכניות לחג, לא צורפה לה ברכה והיא לא נחשבה למעמד דתי כשלעצמה.
ההבדל בין סוכה למצה אינו משפטי אלא חברתי. את הסוכה היה צריך לבנות לפני החג, ומעשה הבנייה הפך למעמד דתי. לעומת זאת את המצה אפו במהלך הפסח, ואכלו אותה טרייה ביום האפייה<sup class="footnote-marker">27</sup><i class="footnote">לאפיית המצה בפסח עצמו ראו למשל פירושנו לפ"ג מ"ג ומ"ד, ועוד.</i>. לכך מצטרף נתון טכני פשוט נוסף. המצה שלנו נוקשה ונשמרת ימים רבים, ואילו המצה שלהם הייתה רכה, עבה ולחה (ירו', פ"ב ה"ה, כט ע"ב)<sup class="footnote-marker">28</sup><i class="footnote">ראו דיוננו בפ"ב מ"ה.</i>, לכן אפשר היה לכרוך בה את הפסח והמרור כפי שנהג הלל הזקן<sup class="footnote-marker">29</sup><i class="footnote">תוס', פ"ב הכ"ב; ירו', חלה פ"א ה"א, נז ע"ב, ומקבילות נוספות.</i>. מצה מעין זו יש לאפות סמוך לאכילה, אחרת תתקשה ותהפוך לבלתי ראויה לאכילה.
בימי הביניים התחוללו תהליכים מספר. חלה החמרה הלכתית ונאסרה אפייה בפסח עצמו; הקמח הפך למחויב בביעור, כך שנאסר השימוש בו. ההלכה האוסרת אכילת מצה ישנה זכתה לפיתוח מורחב בספרות ראשוני אשכנז שהחמירו על עצמם ותבעו לאפות את המצה לאחר ביעור חמץ. לגישה זו אין הד בספרות חז"ל. במקביל הפכה המצה עצמה למוצר אחר, נוקשה, שניתן לשמרו. כך התהווה הווי דתי אחר, ובחלק מקהילות ישראל הפכה האפייה למצווה בפני עצמה.
מכל מקום, בתקופת המשנה והתלמוד אין אפיית המצה חלק מההכנות לחג, ולכל היותר . תפסה מקום חשוב אם החג חל בערב שבת<sup class="footnote-marker">30</sup><i class="footnote">ראו פירושנו לפ"ג מ"ו.</i>.
<b>מצה</b><br>כפי שכבר אמרנו, אפיית המצה לא תפסה מקום כמעמד ציבורי, זאת אף שהיו שאסרו אכילת מצה ישנה וציפו שהיא תיאפה לשמה, כלומר לשם מצוות מצה. המצה עצמה הייתה עבה ורכה. בספרות התנאים אין הסתייגות מאפיית מצה עם חומרי תיבול (תוס', פ"ב הכ"א), ולא מאפייה בפסח עצמו, אלא שנדרשו כמובן אמצעי זהירות, והקפידו על אפייה מהירה ואולי גם על הימנעות מהרטבת הידיים כדי שהעיסה לא תחמיץ<sup class="footnote-marker">31</sup><i class="footnote">ראו פירושנו לפ"ג מ"ד.</i>. הו הדין בהכנת בליל לעופות ובהמות, הכולל שריית מורסן (קליפות חיטים) במים<sup class="footnote-marker">32</sup><i class="footnote">ראו פירושנו לפ"ב מ"ז-מ"ח.</i>. במהלך הדורות התחולל תהליך של החמרה. ראשיתו של התהליך בתלמוד הבבלי. כאן נקבע איסור על מצה עשירה (לה ע"א; לח ע"ב), ועל לתיתה (שריית שעורים במים) (מ ע"א)<sup class="footnote-marker">33</sup><i class="footnote">ראו פירושנו לפ"ב מ"ז.</i>. מאוחר יותר, בתקופת הגאונים, נאסרה כל הרטבה של דגנים במים (אוצר הגאונים לפסחים, עמ' 44-46). בירושלמי נקבע שזמן חימוץ העיסה הוא כדי הליכת ארבעה מיל, כלומר קצת יותר משעה<sup class="footnote-marker">34</sup><i class="footnote">ראו פירושנו לפ"ג מ"ב.</i>. ניתוח המשפט בתלמוד הבבלי מראה כי לפני אמוראי בבל היה הנוסח "כדי הליכה מטבריה למגדל", ולשיטתם זמן חימוץ היה כדי הליכת מיל אחד (כ- 15-18 דקות). הם תיקנו, אפוא, את הנוסח של הברייתא וקבעו שזמן חימוץ הוא כדי הליכה מטבריה למגדל שהוא מיל אחד, זאת ללא קשר למרחק האמיתי שבין טבריה למגדל (שהוא ארבעה מיל). השינוי ההלכתי בין ארץ ישראל (זמן חימוץ כשעה) לבין בבל (זמן חימוץ 15-18 דקות) משקף, אולי, גם תנאים פיזיים שונים (טיב השמרים או החום), אך בראש ובראשונה זו החמרה בהתאם לתפיסה הלכתית מחמירה יותר.
תהליך ההחמרה המשיך בימי הביניים, ואינו עניין לדיוננו.
<b>מרורים</b><br>מרורים הם כל ירק מר, ובמקורות הצעות שונות למרור<sup class="footnote-marker">35</sup><i class="footnote">ראו פירושנו לפ"ב מ"ו.</i>. בכל תפוצה ותקופה פירשו את רשימת הירקות בהתאם למקובל בזמנם.
<b>חרוסת</b><br>החרוסת נזכרת כעובדה מוכרת כבר בפי רבי אליעזר ברבי צדוק, אחד מראשוני חכמי יבנה<sup class="footnote-marker">36</sup><i class="footnote">ראו פירושנו לפ"י מ"ג.</i>. המחלוקת היא האם היא ממש מצווה, כמרור, או מנהג טוב בלבד. לא הובהר לשם מה הוגשה, ואולי לא נועדה אלא לשמש תבלין במסגרת הפרפראות. כפי שפירשנו להלן (פ"י מ"ג), המשנה ראתה בכך מטבל ירקות, ואילו הבבלי פיתח את החרוסת לכדי מרכיב עצמאי.
(קרבן) הפסח
עולי הרגל הצטוו להביא עמם קרבנות, קרבן ראייה (על שם הפסוק "...לא יראו פני ריקם" [שמות כג טו])<sup class="footnote-marker">37</sup><i class="footnote">אמנם היו שהציעו את האפשרות להבאת צדקה כתחליף לקרבן, אבל ודאי שדרך המלך של עבודת ה' במקדש הייתה בהבאת קרבנות. ראו המבוא למסכת חגיגה.</i> וקרבנות חגיגה. בפסח חלה חובה נוספת ומרכזית של הבאת קרבן פסח. זבח הפסח וסדריו תופסים מקום מרכזי במסכת. במקרא הפסח אינו קרבן: הוא נשחט לסעודת החג, אך לא נזכר שיש לזרוק את דמו על המזבח, או שיש לשחטו במשכן. עם זאת, הוא חייב להיאכל בטהרה כמו קרבן. ברם כבר בספר דברי הימים מתואר פסח חזקיהו כקשור למקדש; אמנם לא נאמר מי שחט את הפסח, אך את דמו זרקו הכוהנים על המזבח, והלוויים הפשיטו את הקרבן (דברי הימים ב ל טז) (להלן). חז"ל הניחו בפשטות שהשחיטה היא במקדש. כמו כן הוא חייב בזריקת הדם (להלן). בכך נקבע בתודעת העם שפסח הוא למעשה קרבן, והוא מוגדר בספרות ההלכתית כקודשים קלים. חלים עליו כל דיני הקודשים כפיגול ונותר, יש לאכלו ברחבי ירושלים כקרבן, ובפועל הפך לקרבן קל לכל דבר. עם זאת, את כל הקרבנות שחטו הכוהנים (להלן), והם גם שזרקו את הדם וביצעו את כל מלאכות הקרבן. במקביל הם גם זכו למתנות הכהונה שהיוו מרכיב משמעותי בסל המזונות של הכוהנים ומשפחותיהם. לעומת זאת, את הפסח שחטו עולי הרגל הישראלים בעצמם והכוהנים לא קיבלו מן הקרבן מאומה, אם כי את כל יתר המלאכות – הקטרת האיברים וזריקת הדם – עשו כוהנים<sup class="footnote-marker">38</sup><i class="footnote">ראו להלן, פ"ה מ"ה-מ"י.</i>.
לפי ההלכה את כל הקרבנות רשאי לשחוט גם מי שאינו כוהן<sup class="footnote-marker">39</sup><i class="footnote">משנה, חולין פ"א מ"א כפי שהתפרשה בתוס', שם פ"א ה"א, עמ' 500 ;משנה, זבחים פ"ג מ"א; ספרא, ויקרא דבורא דנדבה, פרשתא ד ה"א-ה"ב; ירו', שבת פ"ב ה"ה, ה ע"ב; בבלי, ברכות לא ע"ב ומקבילות רבות. לאופייה הפולמוסי של משנת חולין ראו הנספח למסכת שקלים.</i>, אבל בפועל הייתה השחיטה בידי הכוהנים. בפסח השתנה הדבר. כל אדם רשאי היה לשחוט, ובפועל הגיעו נציגי החבורות למקדש ושחטו את הקרבן בעצמם<sup class="footnote-marker">40</sup><i class="footnote">ראו פירושנו לפ"ה מ"ה. כן עולה מוויכוח הלל ובני בתירא, ראו פירושנו לפ"ו מ"א.</i>. זה היה נצחון גדול של הפרושים. הצדוקים רצו שהעבודות במקדש תהיינה מונופול של הכוהנים: הם יעמדו לפני ה' לשרתו, יפעילו את המקדש וינהיגו אותו, ואילו הפרושים שאפו לשתף את כל ישראל בעבודה. העלייה ההמונית לרגל, הסמיכה על הקרבן ושחיטת הפסח הם אפוא ניצחון לדרכם של הפרושים<sup class="footnote-marker">41</sup><i class="footnote">על כך ראו בהרחבה במבוא למסכת שקלים.</i>. אין כמעט ביטוי בהיר יותר למעורבות של מביא הקרבן מאשר שחיטתו. עם זאת, גם הפרושים לא ערערו על מעמדם של הכוהנים המעוגן בפסוקי התורה. העבודה שבאה בהמשך השחיטה (זריקת הדם) נעשתה בידי כוהנים. זריקת הדם נחשבה לאקט הדתי הקובע והמרכזי, והיא הייתה בידי הכוהנים. ההכרעה שכל אדם רשאי לשחוט את הפסח התבססה מן הסתם לא רק על דעתם של פרושים ש"שחיטה כשרה בזר", אלא על כך שפסח כלל אינו קרבן, ואולי הלחץ המעשי סייע לעמדתם של פרושים. ספק אם הכוהנים היו מסוגלים לשחוט כמות כה גדולה של קרבנות בלחץ הזמן הנדרש. כך או כך, חז"ל מציגים את השחיטה העצמית כנתון מקובל, וכן עולה ממקורות חוץ רבניים<sup class="footnote-marker">42</sup><i class="footnote">ספראי, עליה לרגל, עמ' 181 ;פילון, על החוקים ב, 185.</i>. מעניין כיצד פירשו חכמים את הפסוק בדברי הימים "וישחטו הפסח ויזרקו הכהנים מידם והלוים מפשיטים" (דברי הימים ב לה יא); לפי פשוטו בני ישראל שחטו והלוויים המשיכו ופשטו את העור. אך חז"ל קיבלו רק את חלקו הראשון של הפסוק והתירו לכל אחד מישראל לשחוט, אך לשיטתם גם את ההפשטה ביצעו ישראלים ולאו דווקא לוויים.
<b>פסח – קרבן יחיד או קרבן ציבור</b><br>במקרא הפסח הוא מעשה של יחיד. ייחודו בכך שמביאים אותו כל עולי הרגל, אך הוא אינו מאורגן על ידי המקדש ואינו כקרבנות החגים הנעשים בידי הכוהנים המשרתים בבית ה', ובאחריותם. נראה שהפסח נתפס ככזה גם בתקופת בית שני, ורק לקראת סופה של התקופה השתנתה התפיסה. בסוף ימי בית שני הובן הפסח כשילוב של קרבן יחיד וקרבן ציבור. את הפסח הביאו עולי הרגל, והוא מומן מכספם ולא מכספי הציבור כמו התמידים וקרבנות החג. ברם, מכל יתר הבחינות הוא נתפס כקרבן ציבור. קרבנות היחיד אינם דוחים את השבת, ואילו מאז ימי הלל נקבע שפסח דוחה שבת. נימוקו העיקרי של הלל היה שפסח דומה לקרבן התמיד, ועל בסיס טיעון זה נקבעה ההלכה<sup class="footnote-marker">43</sup><i class="footnote">ראו להלן, פ"ו מ"א.</i>.
באופן דומה נקבעה ההלכה לגבי עבודה בערב פסח. כפי שנראה להלן, חכמים קבעו שאין לעבוד ביום שבו אדם מביא קרבן יחיד למקדש, ולפיכך נקבע איסור מלאכה בערב פסח. עד כאן פסח נתפס כקרבן יחיד. לעומת זאת בימים שבהם הוקרבו קרבנות ציבור, כמו קרבן התמיד, עבדו, ואסרו מלאכה רק בימי חג שבהם נאמר איסור מלאכה במקרא. בסוף ימי בית שני נקבע איסור מלאכה מוחלט מחצות היום, והיו רבים שאסרו מלאכה מהבוקר או מהערב הקודם, והנימוק המובא לכך בתלמודים הוא שאין לעבוד ביום הקרבת הפסח. כאן נתפס הפסח שמביאים עולי הרגל כאילו הביאוהו בשם כל הציבור<sup class="footnote-marker">44</sup><i class="footnote">ראו להלן, פירושנו לפ"ד מ"א ומ"ה-מ"ו, ובעיקר ירו', פ"ד ה"א, ל ע"ג.</i>. אם כן, פסח הוא אמנם קרבן יחיד, אך עולי הרגל הם נציגי הציבור.
קרבנות ציבור מובאים בטומאה, אם רוב הציבור טמא, בניגוד לקרבנות יחיד. המשנה מונה את קרבנות הציבור ומוסיפה את הפסח כקרבן יחיד שיש לו מעמד של קרבן ציבור<sup class="footnote-marker">45</sup><i class="footnote">ראו להלן, פ"ז מ"ד.</i>. העלאתו של הפסח למעמד של קרבן ציבור משתלבת בתפיסה הכללית של הפרושים ושל חז"ל ולפיה יש לשלב את הציבור בעבודת ה' במקדש.
<b>סדרי ההקרבה</b><br>עולי הרגל הגיעו לעיר לפני הפסח. אמנם אין זו חובה הלכתית, אך מן הסתם כך נהגו על מנת שיגיעו לעיר במועד, יתארגנו בזמן ואף יטהרו את עצמם כהלכה. עולי הרגל תפסו לעצמם מקום בכל שטח אפשרי פתוח: בבתים פרטיים, בכיכרות ציבוריות ובחצרות בתים, ונקבעו הלכות באשר לדרכי האכסון של העולים<sup class="footnote-marker">46</sup><i class="footnote">ספראי, עליה לרגל, עמ' 123-173.</i>. השהות בעיר נוצלה להיטהרות, לסיורים בעיר, למפגשים חברתיים וכמובן גם לגיבוש החבורה של הזובחים, ובה נדון להלן. בערב פסח עצמו זרמו נציגי החבורות למקדש. השחיטה עצמה נעשתה החל מהשעה השביעית ומחצה, במשך כשעה או מעט יותר, וזאת כדי שלא להחמיץ את יתר חובות היום.
את הפסח שחטו כל קהל עדת ישראל, ועולי הרגל הגיעו לירושלים לשם כך. מהתורה ניתן להבין שחובת העלייה לרגל היא אישית, וכל הירא לדבר ה' חייב היה להיראות במקדש בירושלים. בפועל מובן שלא כל ישראל הגיעו לרגל, וחובת העלייה פורשה כהוראה כללית ולא כצו אישי<sup class="footnote-marker">47</sup><i class="footnote">ראו המבוא למסכת חגיגה.</i>. מעבר לחובת העלייה לרגל, כל אדם מישראל חייב בקרבן פסח ופטורים ממנו מי שטמא ומי "שהיה בדרך רחוקה". משפט אחרון זה שבפסוק בספר במדבר (ט ה) התפרש בדרך מצמצמת. רבי עקיבא הבין שהמונח "דרך רחוקה" משמעו מחוץ למחוז יהודה (או בניסוח משפטי – מהלך יום מירושלים). אבל רבי אליעזר פירש שכל המצוי מחוץ לאסקופת העזרה הוא בבחינת "בדרך רחוקה"<sup class="footnote-marker">48</sup><i class="footnote">ראו פירושנו להלן, פ"ט מ"ב.</i>, הווה אומר שכל מי שלא הקריב די היה אם בערב החג לא עלה למקדש ונותר בביתו, אפילו בירושלים. כך הפכה חובת ההקרבה למעשה התנדבותי. הרוצים הקריבו, ושאינם רוצים נמנעו מכך. עם זאת היה מספר המקריבים גדול ביותר, ובני התקופה התפעלו וראו בכך מקור גאווה. מעמד השחיטה מתואר במשנה בפרק ה. זה היה אירוע חד פעמי במקדש. בדרך כלל שחטו הכוהנים, ולשם כך הותקנו מתקנים נוחים לשחיטת עשרות קרבנות בו בזמן. מצפון למזבח הוכנו עמודים ועליהם ווים לתליית הקרבנות, ואת ההפשטה ניתן היה לבצע על שמונה שולחנות שיש שהיו בצד המזבח (משנה, תמיד פ"ג מ"ה). השחיטה, זריקת הדם והעלאת האיברים על המזבח נעשו בהדר מאופק, בתהלוכות ססגוניות ומכובדות. בפסח נדרשה גישה אחרת, המונית ויעילה הרבה יותר. תוך שעתיים לכל היותר צריך היה המקדש להכיל אלפי עולי רגל שנכנסו לעזרת ישראל עם כבשיהם, שחטו אותם, זרקו את הדם ויצאו מהעזרה. בין השוחטים היו רבים שעלו למקדש לראשונה, ובוודאי היו גם שהשתתפו במעמד בפעם הראשונה. נדרש לכך תיאום ואחריות רבה, ובמונחים בני זמננו אפשר לומר שרק נס א ִ פשר לעמוד במשימה בלוח הזמנים הצפוף. לפי הרושם במשנה נראה שניתן לצרף את השחיטה של ערב פסח למעשי הנס שהיו תדירים במקדש.
עולי הרגל תלו את הקרבנות המיועדים על מוטות או על הווים הנזכרים, שחטו את הקרבן ושפכו את דמו לבזיך. בין העזרה והמזבח הייתה מעין שרשרת של כוהנים שהעבירו את הבזיכים ושפכו את הדם על יסוד המזבח. השוחטים הסתלקו להם ונכנס סבב חדש של שוחטים, ובסך הכול לא היה צורך ביותר משלושה סבבים. במקביל שרו הלוויים את ההלל, ומן הסתם המהומה הייתה רבה. לאחר השחיטה נשאו השוחטים את בשר הכבשים . (הפסח וקרבן החגיגה) למקום הסעודה, והכוהנים הדיחו את רצפת העזרה<sup class="footnote-marker">49</sup><i class="footnote">ראו פירושנו לפ"ה מ"ח.</i>.
מן המקרא עולה שסעודות הזבח של כל הקרבנות היו בחצרות המקדש, וכן מתואר מקדש יחזקאל ככולל ארבע חצרות גדולות. בדברי הימים מתואר המעמד של סעודת קודש משותפת, והלוויים משמשים בתור שרתים ומגישי האוכל (דברי הימים ב לה יג). כנראה כך נקבע גם בהלכה הכיתתית. לפי ההלכה של חז"ל נערכו סעודות הקודש בכל רחבי העיר, וקדושת המקדש התרחבה וחלה על כל השטח שבין חומות העיר. נראה שגם כאן השפיעה המציאות על ההלכה. בחצר המקדש (עזרת נשים) לא היה די מקום ולא הייתה ברירה אלא להרחיב את מושג המקדש על כל העיר<sup class="footnote-marker">50</sup><i class="footnote">ראו בהרחבה ספראי, עליה לרגל, עמ' 151-155 ,כנגד הנשקה, ירושלים.</i> ( איור 1).
<b>החבורה</b><br>הסעודה עצמה הייתה בחבורות או במשפחות<sup class="footnote-marker">51</sup><i class="footnote">היו שסברו שאסור לשחוט על היחיד, ראו פירושנו לפ"ח מ"ז, אך מעבר להלכה זה היה הנוהג המקובל.</i>. הזבח בחבורה הוא דוגמה מרתקת לשיתוף הפעולה בין המסגרת ההלכתית והמציאות החברתית, כשהאחת יונקת מהאחרת ומשפיעה עליה. בטרם נברר את פרטי העדויות מן הראוי להדגיש בעיה מתודולוגית. בידינו מקורות לא רבניים מימי בית שני (יוספוס, פילון, הברית החדשה וכיוצא באלו), ומקורות תלמודיים שנוסחו מאוחר יותר. המקורות התלמודיים משקפים זיכרון היסטורי, אך הוא גם מעורב, או עשוי להיות מעורב, במציאות מזמנם של חכמים. רק טבעי הוא שחכמים המשיכו לקבוע הלכות הנוגעות לסעודת הפסח גם לאחר החורבן. נגד עיניהם עמד ליל הסדר המוכר להם, ורק טבעי שהחילו את נוהגיו על סדרי סעודת הפסח של ימי בית שני. על כן לא תמיד אנו יכולים להיות משוכנעים שהתיאורים של סעודת קרבן הפסח משקפים מציאות קדומה. עם זאת אנו רשאים להתעלם משאלה זו. בהמשך דברינו נתאר את סעודת הפסח מבלי לקבוע האם מדובר על ימי הבית או על התקופה שלאחר חורבנו. יש גם להניח שהנוהגים החברתיים השתנו רק מעט, עם זאת חלו כמובן שינויים ביחס לקרבן פסח, כפי שנעלה להלן.
מן התורה ברור שקרבן פסח נאכל בחבורה גדולה. ההלכה היא: "בבית אחד יאכל לא תוציא מן הבית מן הבשר חוצה ועצם לא תשברו בו" (שמות יב מו). "בית" משמש כאן בשתי משמעויות: בית כמבנה פיזי, חדר אחד, ובית במובן של משפחה. על קרבן פסח חל איסור לחלק את בשר הזבח לשניים, וחייבים היו לסיים את האכילה עוד באותו הלילה. ממילא לא כדאי היה לאכלו אלא בחבורה גדולה. חכמים החריפו את הבעיה בהלכות מספר שהחמירו וקבעו שיש לסיים את הסעודה עד חצות<sup class="footnote-marker">52</sup><i class="footnote">ראו המשנה האחרונה בפרק י.</i>. יתר על כן, הם קבעו את החובה להקריב קרבן חגיגה ולאכול את בשר הפסח "על השובע", כלומר שבשר הקרבן הוא מרכיב משני מבחינה כמותית, וממילא מספיק בשרו למשתתפים רבים. "חגיגה הבאה עמו היא נאכלת תחלה כדי שיהא פסח נאכל על השובע" (תוס', פ"ה ה"ג; בבלי, ע ע"א). גם בסדר הסעודה המתואר בפרק י (מ"ג) נקבע שבשר הזבח מובא רק אחרי שאכלו "מצה וחזרת וחרוסת (ושני תבשילין)"<sup class="footnote-marker">53</sup><i class="footnote">ראו פירושנו לפ"י מ"ג.</i>. אמנם הלכה זו אינה קטגורית. בפועל, חבורה שהייתה קטנה מדי לא הביאה קרבן חגיגה כלל. הפסח היה מובא עדיין רק בסוף הארוחה, אך הוא תפס בה מקום מרכזי גם מבחינה קולינרית-כמותית<sup class="footnote-marker">54</sup><i class="footnote">בפירושנו לפ"ו מ"ג נראה כי היו דעות שונות ביחס לחובת קרבן החגיגה. היה גם מי שסבר שהקרבן הוא חובה ודוחה את השבת.</i>. מכל מקום, החוק המקראי והלכות חז"ל חזקו את הרצון הטבעי לאכול את הפסח בחבורה גדולה. גם העלייה לרגל נערכה בשיירות שהתגבשו בכפרי המוצא של העולים. השהות בשיירה היוותה יסוד חברתי שממנו התגבשו אותן חבורות.
במקורות מימי הבית השני מודגשת המשפחה המורחבת: "ואכן אנו מביאים אותו לפי בתי אב" (קד' ג, 248)<sup class="footnote-marker">55</sup><i class="footnote">בית אב הוא תרגום של Patria.</i>, ובמקורות חז"ל מודגשת הרבה יותר החבורה. עם זאת, תופעת החבורות החלה כבר בימי הבית השני, כפי שנראה מיד להלן.
החבורה אינה קבוצה מקרית שנוצרה על רקע הלכות הפסח, אדרבה, זהו מקרה שבו הותאמו ההלכות למוסד חברתי קיים. החבורה היא אחד המוסדות המרכזיים של תקופת המשנה והתלמוד. החבורה הייתה התארגנות וולונטרית של קבוצת אנשים או משפחות לפעילות משותפת. ידידים מספר התארגנו יחדיו בעיקר לסעודות משותפות ולתמיכה הדדית. גם חכמים התארגנו בחבורות דומות, וקבוצת הלומדים היא בעצם דגם של חבורה שהותאם למסגרת הלימוד. החבורה הייתה מעין שותפות כלכלית מוגבלת. חבריה השתתפו באותם רכיבי חיים שבהם בחרו. עם זאת, בני החבורה יכלו להרחיב את השותפות ולהחילה על תחומים רחבים יותר. כך, למשל, חבורות האיסיים התארגנו יחדיו בשותפות כלכלית מלאה: הם עבדו יחדיו, השתתפו ברכוש וביטלו את הרכוש הפרטי, ואף גרו במגורים משותפים.
בספרות חז"ל נזכרות חבורות הלומדים סביב הרב. בספרות התנאית החבורות הללו הן התארגנות מוגבלת. אין עדויות לסעודות משותפות ולרכוש משותף, אך נזכר הבילוי המשותף בימי חול ובשבתות. החבורה היוותה למעשה מעין בית מדרש. באזכורים אחדים, בעיקר בתלמוד הירושלמי, נזכרים "אילין דרבי פלוני". המפורסמים שבבתי מדרש אלו הם "אילין דבי (בית) רבי ינאי" (יניי)<sup class="footnote-marker">56</sup><i class="footnote">אופנהיימר, בי רבי ינאי.</i>. בחבורה חיו חיי שיתוף ביישוב מרוכז (עכברה). חבורות אחרות היו כנראה פחות מאורגנות ומלוכדות, כגון "אילין דבית אסי" (ירו', פאה פ"ח ה"ג, כ ע"ד), המבשלים ארוחה בצוותא. בסוגיה אחרת רבי יוחנן שואל את רבי גמליאל זוגא, שהשתייך לאותה החבורה, על מנהגם בהפרשת חלה "נהיגין אתון" (ירו', ערלה פ"ב ה"א, סא ע"ד), וכנראה הכוונה למנהג החבורה. זו עדות שהחבורה בישלה את מאכליה בשותפות דרך קבע<sup class="footnote-marker">57</sup><i class="footnote">לחבורה הסועדת יחדיו בבית המדרש בראשות רבם ובניהולו ראו ירו', ברכות פ"ז ה"ד, יא ע"ג.</i>. כמו כן, "רבי גמליאל בי רבי ליאני" (ירו', נידה פ"ד ה"ה, נט ע"א), וקבוצות נוספות. באחת מכתובות יפו הנפטר מזוהה כנחום בן שמעון מאנשי בררבי<sup class="footnote-marker">58</sup><i class="footnote">קליין, ספר הישוב, עמ' 80 מס' 8.</i>. חבורה אחרת היא "בי רב" (או "בר נחמיה"). חבורה זו עסקה במלאכה בצוותא, רכושם היה משותף ומקופתם אף הלוו לקהילה (ירו', גיטין פ"ג ה"ז, מה ע"א). ייתכן גם שקבוצות כמו "בית שמאי" ו"בית הלל" היו ביסודן חבורות מעין אלו (איור 2.) המונח "חבורה" הוא מטבע לשון תנאי מוכר, אך תופעת החבורות אינה מוגבלת לעולמו של בית המדרש או לשכבת החכמים. חבורות התלכדו סביב פעילות משותפת, בעיקר צוותא של סעודות<sup class="footnote-marker">59</sup><i class="footnote">אופנהיימר, חבורות.</i>, או של לימוד: "...בראש חבורה של בעלי מקרא, ובראש חבורה של בעלי משנה ובראש חבורה של בעלי תלמוד..." (ספרי דברים, שנה, עמ' 418). כל העדויות על חבורות חכמים מאורגנות, המהוות יחידה כלכלית-ארגונית, הן אמוראיות בלבד. עם זאת, נראה שחבורות מאורגנות ומלוכדות פעלו כבר בימי בית שני, כפי שנראה להלן.
דוגמה לחבורה מעין זו הן המסורות סביב פעילותו של ישו בגליל. חבורתו של ישו מתוארת למעשה כאילו הייתה חבורה של לימוד, המתלכדת סביב הרב. עם זאת, יש להניח שמי שתיאר את החבורה הכיר חבורות נוספות, שלא היו דווקא חבורות של לימוד. פרשנות זו מבוססת על התֵאוריות המקובלות במחקר הקהילה הנוצרית הקדומה. מקובל להניח שתיאור מעשי ישו נכתב כשני דורות אחרי ימי פעילותו. בתקופה זו כבר נשכחו הרבה פרטים רֵאליים, ויש אף הטוענים שכל התיאור הוא ספרותי בלבד. על כן, התיאור שיקף יותר את ימי המחברים מאשר את החבורה ההיסטורית שפעלה, אם בכלל, סביב ישו. חבורתו של ישו היא קטנה, קצת יותר מעשרה תלמידים, הנודדים עם רבם. עם זאת הם מקיימים "אירועים" פומביים גם לציבור הרחב. החבורה נודדת בשולי העיירות, בימי חול ושבת, סועדת יחדיו, אך אין לה רכוש כלכלי קבוע. החבורה שסביב ישו דומה לחבורות הלימוד המתוארות בספרות האמוראית, ואין לה מקבילה תנאית. דומה שהדבר מלמד שאך מקרה הוא שבספרות התנאים אין הד לחבורות קבועות, אלא רק לחבורות זמניות. בהרבה מקורות תנאיים ואמוראיים מסופר על תלמיד הסועד אצל רבו. ייתכן שלפחות בחלק מהמקרים אלו בני חבורה הסועדים אצל רבם, אך ייתכן שמדובר באירוח פרטי ללא קשר לחבורה, ועל כן אי אפשר לנצל מקורות אלו לענייננו, ואין טעם לרכזם ולאספם.
טיפוס אחר של חבורות הן ה"חבורות שהיו בירושלים". חבורות אלו נזכרות בכמה מסורות של חז"ל המתארות את ירושלים בשלהי ימי הבית השנ<sup class="footnote-marker">60</sup><i class="footnote">לאוסף העדויות ולדיון ראו אופנהיימר, חבורות.</i>. חבורות אלו מקיימות סעודות משותפות. בנוסף לכך חבריהן משתתפים יחדיו בסעודות מצווה (אירוסין ונישואין), אך גם בניחום אבלים, בליקוט עצמות ובמצוות נוספות. "אמר רבי לעזר בי רבי צדוק כך היו חבורות שבירושלם נוהגין אילו לבית המשתה ואילו לבית האבל אילו לסעודת אירוסין ואילו לסעודת נשואין אילו לשבוע הבן ואילו לליקוט עצמות. שבוע הבן וליקוט עצמות שבוע הבן קודם לליקוט עצמות. בית המשתה ובית האבל בית המשתה קודם לבית האבל. רבי ישמעאל היה מקדים בית האבל לכולם שנאמר 'טוב ללכת אל בית אבל' וגו' (קהלת ז ב)" (תוס', מגילה פ"ג [ד] הט"ו; שמחות פי"ב ה"ה, עמ' 193-196).  חבורות אלו היו של אנשים אמידים, והמסורות עליהם מצטרפות לסיפורים על "נקיי הדעת שבירושלים" (בבלי, סנהדרין כג ע"א), ועל אנשי ירושלים, בני האריסטוקרטיה, שמעשיהם זכו להערצה ולגינוי כאחד.
כת האיסיים, כפי שהיא מתוארת אצל יוספוס ופליניוס וכפי שעולה מחפירות קומראן, היא חבורה משוכללת שהפכה לארגון כלכלי שיתופי. נראה שזו הייתה צורה נדירה, בבחינת התפתחות משוכללת יותר של החבורה.
כאמור, בספרות חז"ל מודגשות החבורות של תלמידי החכמים, ובאופן טבעי זכו אלו לחשיפת יתר. ברם גם חבורות רגילות נזכרות, בעיקר סביב הסעודות המשותפות: "מעשה באדם אחד שעשה משתה לבנו, כיון שבאו בני חבורה והסבו, נכנס להביא להם שמן, ראה את החבית שהיא מליאה יין, חנק את עצמו ומת" (מסכת דרך ארץ, פרקי בן עזאי, פ"ו ה"ג), וכן: "שתי חבורות שהיו אוכלות בבית אחד..." (משנה, ברכות פ"ז מ"ה)<sup class="footnote-marker">61</sup><i class="footnote">השוו למעשה דומה במשנה, עירובין פ"ו מ"ו; פסחים פ"ז מי"ג.</i>, או: "בני חבורה שהיו מסובין לשתות, ועקרו רגליהן לצאת לקראת חתן או לקראת כלה, כשהן יוצאין – אין טעונין ברכה למפרע, כשהן חוזרין – אין טעונין ברכה לכתחלה. במה דברים אמורים – שהניחו שם זקן או חולה. אבל לא הניחו שם לא זקן ולא חולה..." (בבלי, קא ע"ב); "בני חבורה שהיו מסובין וקדש עליהן היום" (בבלי, עירובין עג ע"ב), וכן: "בני חבורה ששגרו כוס של ברכה לאשה שלא מדעת בעלה חייבין מיתה, מפני שדעתן רבה עליה, רבי אומר מפני שיצרן רבה עליה" (כלה פ"א ה"ה)<sup class="footnote-marker">62</sup><i class="footnote">השוו בבלי, בבא מציעא פז ע"א. בירו', ברכות פ"ב ה"ו, ה ע"ב, נקבע שאין ליטול את הכוס מיד הכלה מאותה סיבה של צניעות.</i>, או: "אחד מבני חבורה שמת – תדאג כל החבורה כולה; אמרי לה: דמת גדול, ואמרי לה: דמת קטן" (בבלי, שבת קו ע"א). במקור זה החבורה אינה התארגנות מקרית לסעודה בלבד, אלא יש בין חבריה קשרים נוספים ואחריות משותפת, לפחות במובן החברתי-מוסרי. ההלכה בדבר כוס של ברכה מעידה כי החבורה הייתה אירוע גברי מובהק, וכבר עמדנו על כך<sup class="footnote-marker">63</sup><i class="footnote">ראו פירושנו לברכות פ"ז מ"ב ומ"ה.</i>.
הרבה מהעדויות על אכילת קרבן פסח מזכירות את הסעודה, ומאחר שכבר הוכח תפקידה של החבורה עלינו לאסוף את כלל העדויות כדי להבין את התופעה במלוא היקפה.
הרכב החבורה היה מקרי: משפחות מספר, שכנים או מכרים בשיטת "חבר מביא חבר". ההתארגנות הייתה מבוססת בדרך כלל על קרובים ועל שכנים. השתתפות הקרובים היא טבעית, נזכרת במקרא ובמקורות חז"ל<sup class="footnote-marker">64</sup><i class="footnote">להלן, פ"ח מ"ג; פ"ז מי"ג; ראו פירושנו לפ"ח מ"א ועוד.</i>. גם השכן נזכר במקרא בהקשר לקרבן פסח, וחכמים דורשים: "בן בגבג אומר שומע אני שכינו שבשדות שכינו שבגגות מניין? ת"ל 'הקרוב' הקרוב אל ביתו פתח אל פתח. רבי אומר שלשתן נאמרו 'שכינו(ת)' זה שכינו שבשדות 'שכינו' זה שכינו שבגגות 'הקרוב' זה הקרוב אל ביתו סמוך לפתח. פסח מצרים שכינו קרוב לביתו ואין פסח דורות שכינו קרוב לביתו. רבי שמעון אומר אף פסח דורות שכינו קרוב לביתו, וכל כך לא דברה תורה אלא מפני דרכי שלום שלא יהא אדם מניח אהבו ושכניו מכיריו ומיודעיו ואחד מבני עירו והולך ועושה פסח אצל אחרים" (מכילתא דרבי שמעון בר יוחאי, יב ד, עמ' 10). אם כן, החבורה נוצרה על מנת ללכד את השכנים, וחבורת הפסח (וליל הסדר) צריכה להקיף קבוצה זו.
החבורה לא הייתה רק התארגנות של ידידים אלא לעתים התארגנות בעלת אופי כלכלי, מעין עסק משותף. היו לכך ביטויים הלכתיים רבים, כגון "סכו בשמן של מעשר שני לא יעשנו דמים על בני חבורה שאין פודין מעשר שני בירושלם" (משנה, פ"ז מ"ג)<sup class="footnote-marker">65</sup><i class="footnote">ראו פירושנו למשנה זו.</i>, כלומר בחבורה הסועדת ממעשר שני אסור "לעשות דמים", מה שאין כן בסתם סעודה. כמו כן: "דאמר רב יהודה אמר שמואל: בני חבורה המקפידין זה על זה – עוברין משום מדה ומשום משקל ומשום מנין ומשום לווין ופורעין ביום טוב" (בבלי, שבת קמט ע"א).
על רקע זה באה ההלכה הבאה: "בני חבורה שהיה אחד בהן שהיו ידיו רפות, רשאין לומר לו טול חלקך שלך, ולא מפני שהוא פסח, אלא אף בני חבורה שעשו סבול, והיה בהן אחד שהיו ידיו רפות, רשאין לומר לו טול חלקך שלך. רצו לעשות עמו טובה, בא ואוכל מהן" (תוס', פ"ז ה"י). אחד מבני החבורה זללן במיוחד ובני החבורה רשאים להקצות לו את חלקו, שכן יש חשש שיאכל יותר מחלקו באופן בולט.
הכניסה והיציאה מהחבורה היו חופשיים, ולעתים מינה פלוני אחרים לחלקו, כלומר קבע שבחלקו יהיו שותפים נוספים, או אף מכר להם את חלקו: "הממנה עמו אחרים בחלקו רשאין בני חבורה ליתן לו את שלו והוא אוכל משלו והן אוכלין משלהן" (משנה, פ"ח מ"ד), או: "בני חבורה שרצו להמנות אחרים על פסחן הרשות בידן, רצו להמשך ולהמנות אחרים על פסחן הרשות בידן. הממנא אחרים על פסחו הרשות בידו, רצה להמשך ולהמנות אחרין על חלקו הרשות בידו. לעולם נמשכין והולכין ובלבד שנשתייר אחד מחבורה ראשונה, דברי רבי יהודה, ורבי יוסה אומר בין מחבורה ראשונה בין מחבורה אחרת ובלבד שלא יניחו את הפסח כמות שהוא" (תוס', פ"ז ה"ז; מכילתא דרבי שמעון בר יוחאי, שם). מקרה מעניין נזכר בתוספתא: "בני חבורה שהומנא אחד עמהן אפילו מן הצדקה, הרי זה חולק עמהן בעורות" (פ"ז הט"ז). כל אחד מבני החבורה שילם עבור חלקו, ואחד מהם ממומן מכספי צדקה. זהו ביטוי מרגש למעורבותו של הציבור בארגון סעודת הפסח. יש לשער שהרקע הרֵאלי לכך הוא הקהילה שאחרי החורבן, והמציאות של ליל הסדר הועתקה להלכות המקדש. על מעורבותה של הקופה הציבורית בארגון סעודת הפסח לדלי העם נעמוד גם להלן<sup class="footnote-marker">66</sup><i class="footnote">ראו להלן, פ"א מ"א.</i>.
מקורות מספרים על הווי סעודות של חכמים. לפחות בחלק מהמקרים מדובר בחבורה של חכמים, אך ייתכן שוב שמדובר באירוח פרטי ולכן לא הבאנו מסורות אלו ולא ניצלנום לדיון זה.
אם כן, החבורה הייתה מרכיב מרכזי בארגון החברתי של בני החברה היהודית. הפעילות המרכזית של החבורה הייתה הסעודות המשותפות. על רקע זה נקבעו גם ההלכות של סדרי ברכת המזון לסעודות רבות משתתפים אלו<sup class="footnote-marker">67</sup><i class="footnote">ראו פירושנו לברכות פ"ז מ"ג, והמבוא למסכת ברכות.</i>. סעודות אלו היו נערכות בבית אחד המשתתפים או בחוץ, ובזמן עלייה לרגל בבית המארח בעיר.
ההלכות ששנינו לעיל מדברות על קנייה משותפת של המצרכים, ובעיקר של קרבן הפסח. במקביל הייתה שיטה נוספת ובה כל אחד מהמשתתפים הביא עמו חלק מהמזון, כפי שמתאר זאת המשל: "משלו משל, למה הדבר דומה, לעשרה בני אדם שבאו במסיבה אחת, אחד הביא דגים גדולים, ואחד הביא דגים קטנים, ואחד הביא דגים מלוחין ותפלין, ואחד הביא כרוב ותרדין שלוקין, ואחד הביא בצים, ואחד הביא גבינה, ואחד הביא בשר של שור, ואחד הביא בשר של איל, ואחד הביא של עופות, אכילה אחת, הביאו על שולחנן, כל אחד ואחד נטל עשר אכילות והלך לתוך ביתו" (תנא דבי אליהו, פי"ח, עמ' 93-94).  משל כתופעה ספרותית מתבסס מן הסתם על נהגים מקובלים וידועים.
לעתים קרובות נזכר השמש בהקשר לסעודה בכללה, ולסעודת הפסח בפרט: "...אם היה שמש תלמיד חכם מלקט פרורין שיש בהן כזית..." (תוס', ברכות פ"ה [פ"ו] הכ"ח; בבלי, כב ע"ב). כן מסופר על חבורה אחרת שהיה לה שמש, ועל שמש המקבל פרוסות מהסועדים (משנה, ברכות פ"ז מ"א; בבלי, חולין קז ע"ב ועוד). בסוף פרק ז במסכתנו מופיעה הלכה על שתי חבורות שהיו סועדות בבית אחד ויש להן מיחם משותף ושמש משותף. כפי שפירשנו, לחבורות אלו ארגון כלכלי מסוים. ריבוי העדויות על השמש בסעודת החבורה מעיד על תופעה רווחת, רווחת בהרבה מזו של עבדים או סתם משרתים במשק הבית הפרטי.
אמרנו כי החבורה נזכרת פעמים רבות בקשר לסעודה משותפת. במבוא למסכת ברכות עמדנו על חשיבותה של הסעודה ושל האוכל בתרבות ההלניסטית בכלל, ובתרבות היהודית של תקופת המשנה והתלמוד בפרט. לא נגזים אם נקבע שהסעודות המשותפות (הזמניות-פרטיות וסעודות החבורה) היוו מרכיב מרכזי בעיצוב חיי הציבור וחיי התרבות. על כן יובן גם מקומה החברתי של החבורה הסועדת. ניתן לומר שהחבורות היוו את גרעין חיי הציבור והקהילה, וממילא גם את המסגרת הראשונית של התרבות הציבורית.
קשה לקבוע מדוע נוצרה מסגרת זו של החבורה. לא מן הנמנע שהחבורה היא התשובה של הציבור הרחב לצורך בסעודות גדולות. בני העלייה הזמינו זה את זה, וסעדו יחדיו. חכמים ניצלו הזדמנויות אלו ללימוד, לשיחות מוסר ולגיבוש אורחות חיים. בני הציבור הרחב לא היו יכולים להשתתף בסעודות מעין אלו, וסעודות החבורה היו התחליף העממי לכך. על כן רוב המקורות על הסעודה הגדולה הן על מלך (השלטון, סתם עשיר) שהזמין את בני העיר. מי שלא היה יכול לצפות להזמנה מעין זו יזם את סעודת החבורה העממית שבה כל משתתף תרם מעט מזון, כמו שציטטנו לעיל.
סעודת ליל הפסח הייתה הזדמנות מצוינת לגיבוש חבורות. מבחינה הלכתית וכלכלית נוצר הצורך בסעודה המונית. מכל מקום, ההמון הרחב התארגן בחבורות, והן הרקע הרֵאלי להלכות קרבן הפסח.
קרבן הפסח נאכל, אפוא, בצורה הרגילה והאופיינית של חבורה, עם זאת היו לחבורת הפסח הלכות מיוחדות. לפי ההלכה, השחיטה של הקרבן נעשית לשם אוכליה, ועל כן רשימת המשתתפים צריכה להיות "סגורה" לפני השחיטה. אין להימנות על החבורה לאחר השחיטה, ואי אפשר לפרוש ממנה. בעיות הלכתיות נוצרו כאשר אדם נמנה בטעות על שתי חבורות<sup class="footnote-marker">68</sup><i class="footnote">להלן, פירושנו לפ"ח מ"א-מ"ג, ועוד.</i>.
לחבורה לא היה גודל קבוע, וכבר הזכרנו את המשפחה הקטנה שאינה מביאה קרבן חגיגה. במקורות חז"ל חוזר המניין של חבורה בת עשרה אנשים, וכן קובע יוספוס בפשטות<sup class="footnote-marker">69</sup><i class="footnote">תרגום יונתן, שמות יב ד; תוס', פ"ט ה"א; איכה רבה, פ"ט א, עמ' 45 ;מלחמות, ו 423 ;ספראי, עליה לרגל, עמ' 184.</i>. נראה, אפוא, שזה היה מנהג רווח, אך לא מחייב.
<b>סעודת הפסח</b><br>הסעודה נערכה בחבורה שדיברנו עליה לעיל, וכללה סדרת מרכיבים. מן ההלכה התנאית ומן התיאורים במקורות התנאיים עולה בוודאות כי אכילת הפסח נעשתה תוך קריאת מזמורי ההלל. ההלל נאמר במקדש בימים טובים מיוחדים. הוא נאמר בשמונת ימי חג הסוכות, בשבועות, בשמונת ימי חנוכה וביום הראשון של פסח (תוס', סוכה פ"ג ה"ב). הנוהג בימינו לומר "חצי" הלל, כלומר תוך דילוג על שני חצאי מזמורים, אף בימי חול המועד של פסח ובראשי חודשים, לא היה ידוע בימי התנאים ואף לא בימי האמוראים בארץ ישראל<sup class="footnote-marker">70</sup><i class="footnote">ראו הסוגיה בבבלי, תענית כח ע"ב.</i>. בזמן שחיטת הפסח היה ההלל מושר על ידי הלוויים: "הלוים עומדין על דוכנן וגומרין הלל בשורה" (תוס', פ"ד [פ"ג] הי"א; שם, סוכה פ"ג ה"ב). מזמורי ההלל הנם אפוא מזמורים שנאמרים בשעת הקרבת קרבן.
בהמשך ימי הבית בוודאי אמרו את ההלל אף בבית בשעת אכילת הקרבן. כך אומרת המימרה העממית על ההלל המשבר גגות בשעת אכילת כזית מן הפסח: "פיסחא בזיתא והלילה מתבר אגרייא" (ירו', פ"ז הי"ב, לה ע"ב; בבלי, פב ע"ב). במשנה חלוקים בית שמאי ובית הלל עד היכן קוראים לפני האכילה ומהיכן מתחילים אחר האכילה (משנה, פ"י מ"ו- מ"ז). במקדש בשעת הקרבת הקרבן עסקו הזובחים בשלהם ובה בשעה עמדו הלוויים על דוכנם, אולם בבית בשעת האכילה חילקו את ההלל באופן שבחלקו נאמר לפני האוכל ובחלקו לאחר האוכל. אמירת ההלל בשעת הסעודה נזכרת אף במקורות קדומים יותר. בעל ספר היובלות מתאר את פסח מצרים וכותב: "וכל ישראל יושבים ואוכלים בשר הפסח ושותים יין ומהללים ומשבחים לה' " (ספר היובלים, מט ו). הוא מתאר את פסח מצרים בדמות פסח שבימיו<sup class="footnote-marker">71</sup><i class="footnote">קרוב לדברים אלו אף במדרש תהלים, מזמור קיג (רלה ע"א), ובפרקי דרבי אליעזר, סוף פרק מח. הדברים רמוזים בחכמת שלמה, יח ט .</i>. מעין דברים אלו אומר פילון כלפי הפסח שבימיו: "הרי לא נתאספנו כבמשתאות אחרים למלא נפשם ביין ובתבשילים אלא לקים מנהג אבות בתפילות ושירים" (על החוקים, II 148). אף בסיפור על סעודת הפסח של ישו בסעודתו האחרונה נזכרים כוסות היין וההלל<sup class="footnote-marker">72</sup><i class="footnote">מתי כו 27-30 ;מרקוס יד 24-27 ;לוקס כב 17-20.</i>. היין בא עם הקידוש וברכת המזון, כי הלכות רבות מימי הבית מזכירות את היין לקידוש ולברכת המזון, ויש להניח שאף את ההלל סיימו בכוס יין, אולם אין לנו עדות על ארבע כוסות יין. ההלכה במשנה הקובעת ש"לא יפחתו לו מארבע כוסות של יין" (פ"י מ"א) היא מסדר ליל פסח שלאחר החורבן, כפי שיתברר לנו בהמשך.
בתורה נאמר כי את קרבן הפסח "על מרֹרים יֹאכלֻהו" (שמות יב ח). ודאי שנהגו בימי הבית לאכול מרורים עם קרבן הפסח והמצה, ממש כדעתו של הלל הזקן: "הלל הזקן היה כורכן שלשתן זה בזה ואוכלן"<sup class="footnote-marker">73</sup><i class="footnote">תוס', פ"ב [פ"א] הכ"ב; מכילתא דרשב"י, עמ' 13 ;ירו', חלה פ"א ה"א, נז ע"ב; בבלי, שם קט ע"א; זבחים עט ע"א.</i>. החרוסת שבה מטבלים את הירקות אינה נזכרת בתורה אלא רק במקורות התנאיים, והייתה נהוגה בימי הבית ולפחות בסוף ימי הבית. במשנה חלוקים חכמים אם החרוסת מצווה או אינה מצווה (משנה, פ"י מ"ג; תוס', פ"י ה"ט). מן הניסוח מסתבר כי על כל פנים זה היה נוהג מוכר ומקובל. כן מעיד רבי אליעזר ברבי צדוק ש"תגרי ירושלם היו אומרים בואו וטלו לכם תבלי מצוה" (ירו', פ"י ה"ג, לז ע"ד; בבלי, קטז ע"א)<sup class="footnote-marker">74</sup><i class="footnote">בתוס', פ"י ה"י, הדברים מיוחסים לתגרי לוד. אולם כבר עמדו חכמים על כך ש"תגרי לוד" היא אשגרת לשון מן משנת בבא מציעא פ"ד מ"ג, והעיקר הוא "תגרי ירושלים", שמהם מביאים ראיה לאכילת פסחים. ראו מאיר עין, עמ' 36 ,וליברמן, תוספתא כפשוטה, עמ' 654.</i>.
כשאנו באים לסכם את כל המקורות, תלמודיים וחוץ תלמודיים, אנו למדים שעם אכילת קרבן הפסח במסגרת המשפחה המורחבת נהגו בשתיית כוסות יין<sup class="footnote-marker">75</sup><i class="footnote">אך אין זכר לארבע כוסות יין. ארבע כוסות קשורות במבנה הסדר שיש בו אף קריאת ההגדה.</i>, אכלו מצה, מרור וחרוסת וקראו את ההלל, אך אין כל רמז לכך שנהגו לספר, ללמוד או לדרוש ביציאת מצרים. כפי שיתברר לנו בהמשך, כל המקורות על חובת הסיפור או הדרשה ביציאת מצרים הם מן הדור שלאחר החורבן, ואלה אינם נזכרים במהלך תיאור זבח הפסח ואכילתו. קרבן הפסח נאכל בבתים בכל ירושלים כזבח משפחה, ומשתתפות בו אף הנשים שבמשפחה והילדים. בספרות ההלכה התנאית מצויות דעות שונות לגבי מידת מחויבותן של נשים בקרבן הפסח, ולגבי השאלה באיזו מידה הן רשאיות לעשות קרבן פסח לעצמן<sup class="footnote-marker">76</sup><i class="footnote">ראו מכילתא דרבי ישמעאל, מסכתא דפסח פי"א, 39 ;ירו', חלה, פ"ד הי"א, ס ע"ב.</i>. אולם ודאי שלמעשה הנשים השתתפו בזבח הפסח, אם כבנות בבית אביהן ואם כנשים בבית בעליהן. הלכות רבות מניחות כעובדה מובנת מאליה שהנשים שעלו לרגל נמנות ומשתתפות בסעודת זבח הפסח ומחליטות עם מי הן מעדיפות לאכול את הפסח, או מצפות לסיום ימי טומאתן כדי שתהיה אפשרות לשחוט עליהן את הפסח ולמנות אותן בין האנשים שעליהם שוחטים את הזבח. מצינו אף דיונים האם נשים יכולות לעשות חבורה לעצמן ולשחוט לעצמן את קרבן הפסח<sup class="footnote-marker">77</sup><i class="footnote">פ"ח מ"א; מ"ה-מ"ו; תוספתא פ"ז הי"א; פ"ח ה"ו, וראו דיונה של ספראי, נשים במקדש.</i>.
אם כן, מרכיבי המעמד היו: סעודה חגיגית, כולל קידוש ובשר החגיגה<sup class="footnote-marker">78</sup><i class="footnote">קרבן "שמחה" לא נהג בימי הבית. ראו פירושנו לפ"ו מ"ג והמבוא למסכת חגיגה סעיף ג.</i>, ובתום הארוחה הביאו את הפסח שנאכל "על מצות ומרורים". לפי מנהגו של הלל כרכו אותם כאחד, כמעין כריך מודרני. אין כל עדות לכך שנקבעה חובה לספר ביציאת מצרים, מעין סדר ליל הפסח שנדון בו להלן. יש להניח שמי שלא חגג בירושלים הסתפק בסעודת חג רגילה, כמו בכל חג אחר.
<b>סדר ליל הפסח</b><br>סדר ליל הפסח נדון בפרק י, ואנו זכינו לבארו בספרנו על הגדת הפסח<sup class="footnote-marker">79</sup><i class="footnote">ספראי וספראי, הגדת חז"ל.</i>, וכאן נסכם את עיקרי התהליך. חורבן המקדש יצר בעיה הלכתית וחברתית קשה. הפסח כבר נחשב אז לקרבן, וסדר אכילתו היה קשור למקדש. על כן, חורבן המקדש היה אמור לבטל את המעמד לחלוטין. מצד שני, במקרא אין אכילת הפסח בבחינת זבח או קרבן, ורק בספר דברי הימים הוא מוצג בתור שכזה. חז"ל בחרו בדרך ביניים ששימרה את עיקרי המעמד הקדום, שילבה בו את ערכיה המחודשים והמודגשים של שכבת החכמים והפכה אותו לאבן פינה בחיים הדתיים של העם. בימי הבית הייתה סעודת הפסח משופעת בסממנים מקדשיים, אך לא היה ביטוי מחייב של לימוד תורה. לימוד התורה כערך מכונן בחברה היהודית ומצווה מרכזית ועיקרית הוא חידוש של שלהי ימי הבית השני, וקשור בעיקר לפרושים<sup class="footnote-marker">80</sup><i class="footnote">לימוד תורה כערך מרכזי מוכר בספרות ימי בית שני, ואף חבורת בני כת האיסיים מתוארת כחבורה לומדת. אך נראה שהפרושים הם שהעלו ערך זה למקומו בסדר העדיפויות החברתי-דתי.</i>. עבורם היה לימוד התורה המצווה הראשית והנתיב העיקרי לעבודת ה'. סעודת הפסח עוצבה כנראה עוד לפני שלימוד התורה התפשט בעם, ומכל מקום בעדויות מימי בית שני (פילון, יוספוס, וכיוצא באלו<sup class="footnote-marker">81</sup><i class="footnote">לסקירת המקורות ראו ספראי וספראי, הגדת חז"ל, עמ' 13-18.</i>) זו אינה נקשרת לליל פסח.
בסדר ליל הפסח שלאחר ימי בית שני הפך הלימוד למצווה העיקרית ולתוכן המרכזי של הערב. חכמי דור יבנה נחלקים מהו תוכן הלימוד. רבי עקיבא ותלמידיו מדגישים את הצורך ללמוד את יציאת מצרים, כלומר ללמוד אגדה: "ודורש מארמי אובד אבי..."<sup class="footnote-marker">82</sup><i class="footnote">להלן, פ"י מ"ד.</i>. כמו כן מסופר על רבי עקיבא וחבריו "שהיו מסבין בבני ברק והיו מספרים ביציאת מצרים"<sup class="footnote-marker">83</sup><i class="footnote">הגדה של פסח. ראו ספראי וספראי, הגדת חז"ל, עמ' 208.</i>. אבל רבן גמליאל תבע שהלימוד יהיה הלכתי ותיאמרנה בו ההלכות של החג, ואולי גם טעמיהן: "כל שלא אמר שלשה דברים אלו בפסח לא יצא ידי חובתו, ואלו הן: פסח, מצה ומרור"<sup class="footnote-marker">84</sup><i class="footnote">להלן, פ"י מ"ה, וראו פירושנו בה.</i>. רבן גמליאל וחבריו ישבו גם הם כל הלילה, אך בניגוד לחבורה הקודמת הם "היו עסוקין בהלכות הפסח כל הלילה" (תוס', פ"י הי"ב). בנוסח "ארבעה בנים" שבירושלמי (פ"י ה"ד, לז ע"ד), ושנאמר בהגדה של פסח, וכן במכילתא דרבי ישמעאל (בא, עמ' 73 ,) מלמדים את רוב הבנים את אגדות החג, אך את הבן החכם מלמדים את ההלכות שבמשנה. אבל בנוסח הירושלמי מלמדים את הבן החכם את דרשות החג<sup class="footnote-marker">85</sup><i class="footnote">ספראי וספראי, הגדת חז"ל, עמ' 120 ;להלן, פ"י מ"ד.</i>.
אם כן, רבן גמליאל רצה שהלימוד יהיה הלכתי ורבי עקיבא בחר בדרך העממית יותר. יש להניח שעבור המוני העם היה לימוד ההגדה קל ומושך יותר. גם שיתוף הנשים במעמד הסדר השפיע על לימוד ההגדה, שהרי אלו לא היו שותפות לאתוס של לימוד תורה שחכמים חינכו לו את הציבור.
העמדת הלימוד במרכז כתחליף להקרבה היא אפוא ביטוי לעולם הערכים של חז"ל. עם זאת, יתר מרכיבי החג לא נעלמו. התורה מדברת על שלוש מצוות: פסח, מצה ומרורים. מצוות מצה ומרור נותרו על כנן, ונוסף להן נוהג אכילת החרוסת, שהחל כנראה כבר בימי הבית (משנה, פ"י מ"ג). שונה היה המצב בקשר לאכילת זבח הפסח עצמו. בתחום זה נתגלעה מחלוקת קשה. היו ששללו אכילת בשר שידמה לזבח הפסח, היו שהתירו זאת והיו שחייבו לאכול דווקא בשר כבש צלוי כזכר לקרבן הפסח<sup class="footnote-marker">86</sup><i class="footnote">ראו פירושנו להלן, פ"י מ"ד; פ"ד מ"ד.</i>. הנושא היה טעון ומתוח. יש להדגיש כי אכילת בשר צלוי דווקא בליל הסדר, ובטהרה, היא הביטוי החזק ביותר להעברת נוהגי ההקרבה שבמקדש לכלל ישראל. על כן ברור שהיו לנוהג זה גם מתנגדים. גם אמירת ההלל עברה מבית המקדש ומסעודת הקרבן לסעודת ליל הסדר שלאחר החורבן. זאת ועוד; אם בימי הבית הוגבלה הסעודה לירושלים – עתה הונהגה בכל ישראל, והיא הפכה מסעודת זבח ל"ליל הסדר" המוכר לנו. בליל הסדר שולבו תפילות וברכות כמיטב הנוהג שהונהג בדור יבנה. סדר ההגדה המוכר לנו החל אפוא להתגבש בדור יבנה, ובאמצע ימי האמוראים עוצב סופית ונקבעו לו המסגרות ההלכתיות והמדרשיות. כבר בדור יבנה נקבע מה יהיה תוכן הדרשות והמבנה של שלוש מצוות עיקריות הנעשות בערב ושעליהן הדרשות מוסבות (מ"ד), ובימי האמוראים המשיך תהליך העיצוב והמיסוד.
נמצאנו למדים שמעמד ליל הפסח נעקר מתחום המקדש והועבר לכלל ישראל. המרכיב המקדשי רוכך מעט, אך עיקרי הנוהגים נשמרו ואף חוזקו תוך ששולבו בהם ערכי לימוד התורה והתפילה. גם ליל הסדר היה מיועד לחבורה ולמשפחה כמו הקרבת קרבן פסח, אלא שנערך בכל בית ולא רק בירושלים. במשנה שבידינו שולב נוסח מגובש של "מה נשתנה" (מ"ד). כפי שראינו בגוף הפירוש הנוסח שבמשנה הוא של פיוט, ויש בו חזרות מקצביות כנוסח הפיוט הקדמון בארץ ישראל. הווה אומר שקטע זה וליל הסדר כולו כבר היו ליטורגיה, לא רק לימוד אלא מעמד טקסי המבטא לימוד. הוא הדין בתפילות שבפרק. חכמי דור יבנה נחלקים בחתימתה של ברכת הגאולה, אך הברכה עצמה כבר מוסכמת ומקובלת. נמצאנו למדים שבדורות יבנה ואושא עוצב מבנה ליל הסדר כמעמד ציבורי- משפחתי. משנה ח מדברת על נוהג האפיקומן שחכמים ביקשו למנעו. לא מן הנמנע שהאיסור נוצר על רקע חגיגת הפסח בימי הבית, ואולי הוא מבטא את ההווי בקהילה שלאחר החורבן. כך או כך, חכמים ביטאו בכך את ההבדל בין חג פסח לבין אירוע חברתי רגיל.
סדר הפסח עוצב כמעין שילוב בין צורת הסעודה הקדומה<sup class="footnote-marker">87</sup><i class="footnote">בכך אנו עוסקים במבוא למסכת ברכות.</i>, התפילה ולימוד התורה הציבורי (הדרשה), וכל זאת במסגרת של חבורה-משפחה.
<b>פסח שני</b><br>פסח שני נדון במשניות אחדות בפרק התשיעי. פסח שני הוא הלכה מיוחדת במינה המאפשרת מעין פיצוי למי שלא היה יכול לבצע את קרבן הפסח בשעתו. מי שהיה טמא או בדרך רחוקה רשאי לעשות את הפסח בט"ו באייר. מן המשנה משמע שאפשרות זו הופעלה הלכה למעשה, אך אין כל רמז שיאפשר לשחזר האם זה היה נוהג רווח והמוני. הלכות פסח שני דומות לאלו של היום הראשון בחג הפסח, אלא שלא כל ההלכות הועברו גם לפסח שני.
דוגמה לכך היא השתתפות האישה במעמד זה<sup class="footnote-marker">88</sup><i class="footnote">ראו פירושנו לפ"ט מ"ג.</i>. השאלה האם האישה נמנית על חבורת קרבן הפסח שנויה במחלוקת, ומעמדה בקרבן פסח שני נחות במקצת מזה של פסח ראשון. נראה שחכמים פעלו לצמצם מעט את אווירת החג, וזו הפעם הראשונה שאנו פוגשים דרישה חד משמעית שלא לצרף לעולי הרגל קטנים ונשים. כידוע אלו פטורים מעלייה לרגל, אך השתתפו בה בפועל. בכלל, בספרות התנאית אין הגבלות על נשים הרוצות לקיים מצוות שהן פטורות מהן. לעומת זאת בספרות האמוראית מובאות דעות האוסרות על כך. האיסור להעלות נשים וקטנים בפסח שני היא ההלכה התנאית היחידה בכיוון זה<sup class="footnote-marker">89</sup><i class="footnote">לסיכום ראו הנספח למסכת חגיגה, ופירושנו לפ"ט מ"ג.</i>. אלא שבספרות האמוראית האיסור הוא רק על נשים, ולא שמענו מי שאסר לשתף קטנים במצוות טרם זמנם. אדרבה, מעדויות אחדות יוצא שראו בעין יפה שיתוף קטנים במצוות, בניגוד לשיתוף נשים במצוות. ברם במסורת על יוסף הכהן שהעלה את בני ביתו לפסח שני וחכמים התנגדו לכך מדובר גם בקטנים, או אפילו רק בהם.
מכל מקום, דומה שבהווי החברתי לא נודעה חשיבות רבה לפסח שני. במגילת תענית נמנה פסח שני בי"ד באייר תחת השם "פסחא זעירא", כמו חנוכה ומועדים אחרים, אך אין להסיק מכאן על מידת חשיבותו בפועל של המועד.
<b>החכמים ועריכת המשנה</b><br>ראשי המדברים במסכת הם חכמי אושא, אך ההלכות עצמן קודמות. הדבר בולט במחלוקות בראשית הפרק הראשון והשני, שהן גם מחלוקות בין בית שמאי ובית הלל<sup class="footnote-marker">90</sup><i class="footnote">ראו פירושנו לפ"א מ"א; פ"א מ"ד-מ"ו; פ"ב מ"א; פ"ד מ"א; פ"א מ"ד ועוד.</i>. מסתבר גם שבפרקים שבהם נידונים סדרי המקדש משוקע חומר הלכתי מימי הבית השני. עם זאת, העריכה היא מלאחר דור אושא, שהרי חכמי אותו דור נזכרים במסכת.
<b>מבנה המשנה</b><br>מסכת פסחים, כשמה, עוסקת בסדרי חג הפסח. פרק א עוסק בבדיקת חמץ וביעורו, ואגב כך בדיני שרפת קודשים. לגוש זה שייכת גם המשנה הראשונה בפרק ב. המשך פרק ב ופרק ג דנים בדיני חמץ ומצה, ואגב כך גם בהגדרת המרור. סופה של יחידה זו חוזר לביעור חמץ בתנאים מיוחדים. פרק ד עוסק במנהגי חג הפסח, ואגב כך אנו זוכים לדיון מורחב וכללי בטיבם של מנהגים. המנהג הראשון הנזכר ברשימה הוא נוהג השביתה בערב פסח, הווה אומר שהמשנה עוסקת עדיין בערב החג, ורק אגב כך נזכרים יתר המנהגים. ייתכן שלפני עורכי המשנה כבר היה מצוי הפרק מגובש, כפרק המרכז מנהגים שונים. הוא הותאם למסכת שלנו, ולכן המנהגים של ערב פסח הובלטו בו והובאו ראשונה. על כן ייתכן שלפנינו לא עריכה מוקדמת של יחידת משנה, אלא סגנון של עורכי המשנה עצמה. הפרקים הבאים דנים בסדרי קרבן פסח. פרק ה דן בסדרי השחיטה, והוא קרוב באופיו הספרותי לפרקים המתארים את הווי המקדש. פרק ו דן בסדרי השחיטה בשבת, צלייה ואכילה בפרק ז ומי משתתף בקרבן בפרק ח. פרק ט עוסק במי שטמא בפסח ובפרטים אחדים הקשורים בחבורת הנמנים על הקרבן. הפרק האחרון סודר את הלכות ליל הסדר. אם כן, יש במסכת סדר כללי. כל תשעת הפרקים הראשונים עוסקים בסדרי פסח בזמן שבית המקדש קיים, והפרק האחרון עוסק בליל הסדר, כפי שעוצב בדור יבנה וכפי שיוכח במהלך דיוננו בפרק.
בתוך מערכת מסודרת זו מצויות משניות מספר המעידות אולי על גיבוש קדום, משניות שנלקטו מתוך עריכה קדומה כלשהי ושובצו בפרקנו, ונעסוק בהן להלן, כל אחת במקומה<sup class="footnote-marker">91</sup><i class="footnote">ראו הדיון בפרק ב מ"ב מ"ג; פ"ג מ"ג-מ"ד; מ"ו-מ"ח.</i>. בנוסף לכך יש משניות ומשפטים שאינם נוגעים ישירות לעניין, אך הובאו מתוך קשר ענייני או אסוציאטיבי עם הנאמר במשנה הקודמת<sup class="footnote-marker">92</sup><i class="footnote">כגון פ"ב מ"ה-מ"ו; פ"ז מי"א.</i>. האבחנה בין שני סוגים אלו של חריגות היא רופפת ביותר.
המשנה מכונה "מסכת פסחים". בעל מלאכת שלמה מסביר כי השם נובע מכך שהיא עוסקת בפסח ראשון ובפסח שני (בפירושו לפ"א מ"א). ברם אין צורך בהסבר זה. "פסחים" או "ערב פסחים" הוא המונח הקבוע לחג, כמו "יום הכיפורים", וכך הוא בראש פרק י במסכת זו: "ערבי פסחים...". הסיבה לכינוי זה בלשון רבים היא ש"פסח" הוא שמו של הקרבן, ובערב הקריבו פסחים רבים.
בחלק מכתבי היד המסכת מחולקת לשתיים ונקראת "מסכת פסח ראשון", פרקים א-ד, ו"מסכת פסח שני", פרקים ה-י. חלק מהראשונים פירשו רק את מסכת פסח ראשון, כגון הרי"ף, המאירי, הרא"ש, רבנו פרץ, הרי"ד, מהר"ם חלאווה ואחרים. אין תקדים לכך ששתי מסכתות מכונות באותו שם, וברור שאותם מעתיקים חילקו את המסכת הארוכה לשתיים כפי שחילקו את מסכת נזיקין ל"בבא קמא", "בבא מציעא" ו"בבא בתרא": שער ראשון, שער שני ושער שלישי. מכל מקום, החלוקה היא בין פרקי ההלכה, א-ד, לפרקים העוסקים במקדש, שיש בהם עירוב הלכות ופרקי זיכרונות מימי הבית. כידוע, סדר המסכתות בתוך "סדר" מועד הוא לפי גודל המסכת, כלומר לפי מספר הפרקים בסדר יורד. מסכת פסחים מסודרת אחרי עירובין שבה עשרה פרקים, ולפני מסכת יומא שבה שמונה פרקים. מכאן שהיו בה תשעה או עשרה פרקים, ולא הייתה קטועה לשתיים. גם המאירי אומר "ובימי הגאונים חלקוה לשנים"<sup class="footnote-marker">93</sup><i class="footnote">הקדמות לפירוש מסכת פסחים.</i>, אם כן זו חלוקה מאוחרת. נראה שבימי הגאונים לא למדו את הפרקים ה-ט העוסקים בקרבנות ולכן חילקו את המסכת לשתיים: החלק הנלמד, פרקים א-ד ופרק י, ויתר הפרקים, ה-ט. אלה כמעט לא נלמדו בישיבות, לכן גם חלק מהראשונים נמנעו מלפרש אותם. אמנם פרק י זכה לפירושים רבים, כראוי לפרק הקובע את אופיו ותכניו של ליל הסדר.
<b>עדי הנוסח (דפוסים וכתבי היד) למסכת</b><br>כמו במסכתות האחרות השתמשנו במאגר חילופי הנוסח שבמכון הש"ס השלם. תודתנו לרב הוטנר על הרשות להשתמש במאגר הערוך והמסודר, ולעובדי המכון על הסיוע שהוגש ועל הסבלנות שבה נענו לבקשותינו.
<b>רשימת קיצורי הדפוסים וכתבי היד</b><br>דו – דפוס ונציה רפ"א
א – אוקספורד 366
אר – בית המדרש לרבנים, אדלר 850
מ – מינכן 95
מב – מינכן 6
קול – קולומביה T141 – X893
ר – רומי, וטיקן 109( יצא לאור בהוצאת מקור)
רב – רומי, וטיקן 125( יצא לאור בהוצאת מקור)
רג – רומי, וטיקן 134( יצא לאור בהוצאת מקור)
ש – ששון 594
ת – בית המדרש לרבנים, ענאלאו 271( תימני)
<small>אגדה</smal><br>עי – עין יעקב דפוס ראשון, שלוניקי רע"ה
פא – פרמא 3010
לא – לונדון בר"מ 406
<small>משנה</smal><br>מדק – דפוס קושטא רע"ו
מל – קמברידג 1.470 (לו)
מנ – דפוס נפולי רנ"ב
מפ – פרמא 138
מק – כתב יד קופמן, מופיע אצלנו בגוף הטקסט
מת – ניו יורק, ענלאו 270
מיל – ליידן 4720 (תלמוד ירושלמי)
מרא – אוקספורד 393 (עם פירוש הרמב"ם בערבית)
מרב – ברלין 567 (עם פירוש הרמב"ם בערבית)
מפי – פינצ'י, ניו יורק סמינר 934
מרש – ששון 72 (עם פירוש הרמב"ם בערבית)
כ – פריס 328 (עם פירוש הרמב"ם בערבית)
ת3 – ניו יורק, סמינר שכטר 30-31
ת4 – חולון י"ל נחום
א2 – אוקספורד 401
ף – רי"ף דפוס ראשון
ף2 – רי"ף ניו יורק, סמינר 692
ף3 – רי"ף פרמה 3273
ף5 – רי"ף אוקספורד 545
ף7 – רי"ף אוקספורד 550
ף13 – רי"ף פריס 311
ף14 – רי"ף פריס 312
ג – קטעי גמרא גניזה (כולל כריכות)
הקטעים מוספרו, והמפתח מצוי בגנזי מכון הש"ס השלם.





Chapter 1



Mishnah 1

<b>אור לארבעה עשר בודקין את החמץ לאור הנר</b> – ערב ארבעה עשר. בארמית "אורתה" משמעו ערב, ובעברית "אור". כך כבר פורש בתלמוד הבבלי (ב ע"א), לאחר התחבטות קצרה. הצורה "אור" במשמעות זו מוכרת בספרות התנאים, כגון "אור יום הכפורים" (בבלי, ג ע"א ועוד) או "אור עיבורו" (תוס', ראש השנה פ"ב ה"ב). לפי זה היה צריך להיות כתוב "אור ארבעה עשר", ללא למ"ד השימוש<sup class="footnote-marker">1</sup><i class="footnote">ויש הגורסים ללא ל', ראו מלאכת שלמה למקום. רק ב- <b>קאיט</b> נשמר נוסח זה.</i>. נראה שתצורה זו התנוונה והאמוראים כבר לא הכירוה, ולכן גם תוקן מעט נוסח המשנה, אך הצורה "אור ארבעה עשר" נשמרה בשני עדי נוסח<sup class="footnote-marker">2</sup><i class="footnote">קאיט, ידו.</i>. דיוני הגמרא האם יש לבדוק מי"ד בערב או אפילו קודם אינם נוגעים כבר לפשט המשנה<sup class="footnote-marker">3</sup><i class="footnote">ראו הרמן, בדיקת חמץ.</i>.
ברור שהבדיקה נעשית כדי למנוע מצב שבו יישאר חמץ בבית. אף על פי כן, ראשונים שאלו מדוע יש לבדוק חמץ, הרי מספיק לבטלו. בנושא זה עוסקים ומתחבטים פרשנים<sup class="footnote-marker">4</sup><i class="footnote">רש"י למקום, תוספות כאן, וראו למשל המאירי למשנה.</i>, ברם לפי דרכנו כל ההסדר של ביטול החמץ הוא מאוחר, ומכל מקום ודאי שעדיף ליצור מצב שלא יהיה חמץ בעין.
<b>כל מקום שאין מכניסין בו חמץ אינו צריך בדיקה – זה הכלל המסביר את ההמשך, ולמה</b><sup class="footnote-marker">5</sup><i class="footnote">ב- <b>מל</b> בלי וי"ו החיבור.</i> <b>אמרו שתי שורות במרתף</b> – התלמוד הבבלי שואל היכן נאמרה הקביעה בדבר שתי שורות במרתף, ומתרץ בשיטת "חיסורי מחסרא", כלומר: בתחילת המשנה נשמט כביכול קטע המזכיר את "שתי השורות"<sup class="footnote-marker">6</sup><i class="footnote">כך ברוב עדי הנוסח. בכתב יד ענלאו (תימני) נוסח שונה במקצת. לא מן הנמנע שהצורה הספרותית של "חיסורי מחסרא" בסוגיות רבות היא רק פרי העתקות מאוחרות.</i>. אמנם בהבנת הנוסח כפשוטו נראה שהמשנה רומזת למשנה קדומה שהזכירה דין זה. המונח "ולמה אמרו" מופיע פעמים מספר בספרות התנאים<sup class="footnote-marker">7</sup><i class="footnote">לעתים המקור או חלק ממנו נשנה בהמשך המשנה, כמו אצלנו וכן במשנה ברכות פ"א מ"א. לעתים המקור אינו מפורש במשנה, וזו משנה קדומה שאבדה, כגון משנה תרומה פ"ד מי"א ועוד. קרוב לביטוי זה הוא המונח מ"כאן אמרו" המפנה במדרשי התנאים למשנה (כגון ספרא, צו פרשתא ז ה"ב, לה ע"ג) או לקובץ קדום. בדוגמאות מובהקות לכך דנו במשנה, עירובין פ"א מ"ג-מ"ו.</i>, ובכל המקומות הוא רומז כנראה למשניות קודמות. לעתים קטע מהמשנה הקודמת מצוטט בהמשך המשנה, לעתים המשנה הקדומה מצויה במקום אחר בספרות ולעתים אין היא מוכרת לנו מן המקבילות<sup class="footnote-marker">8</sup><i class="footnote">אפשטיין, מבואות, עמ' 332-333.</i>. לפחות בחלק מהמקרים שהמונח "מפני שאמרו", "למה אמרו" או "שאמרו" מופיע בהם ברור שזהו מעין ציטוט מטקסט ערוך ומגובש שהיה מוכר לתנא של המשנה. במקרים אלו הציטוט ארוך יותר מהנדרש לצורך הבנת המשנה, וברור שבעבר זה היה טקסט ארוך יותר<sup class="footnote-marker">9</sup><i class="footnote">דוגמה לכך היא הציטוט שבמשנה, סוכה פ"ג מי"ג, וראו פירושנו שם.</i>. הוא הדין בניסוחים כמו "לא דברו אלא בהווה", "לא אמרו (חכמים) אלא" ואולי גם "באמת אמרו"<sup class="footnote-marker">10</sup><i class="footnote">ראו פירושנו לשבת פ"א מ"ג, פ"י מ"ד, ובמבוא לפירושנו.</i> וכיוצא באלו. ייתכן שכבר הניסוח "כל מקום" שבמשנה הוא סיכום וקיצור של אותה הלכה קדומה<sup class="footnote-marker">11</sup><i class="footnote">כך פרידמן, תוספתא, עמ' 99-101 .לדעתו של פרידמן משנתנו היא מהמקרים שבהם המשנה משתמשת בתוספתא. עסקנו בכך במבוא הכללי לפירוש המשניות, ועמדנו על מגבלותיה של השיטה.</i>, זו שנשנתה בתוספתא, או שנשנתה במקור קדום שהתוספתא ציטטה.
בהמשך המשנה מובאת מחלוקת בית שמאי ובית הלל. שני הצדדים מסכימים שיש לבדוק רק שתי שורות במרתף, ונחלקים בפירוש המונח (ראה להלן). לדעת אפשטיין בית שמאי ובית הלל נחלקים בפירוש אותה משנה ראשונה (שם, שם). לפי שיטתו, במשנה שלפנינו משתקפים שלושה רבדים: המשנה הראשונה, מחלוקת בית הלל ובית שמאי והמשנה שלפנינו. נראה ששיטה זו לוקה בהפרזה. הקביעה בדבר שתי שורות במרתף משותפת לשני הבתים, אך אי אפשר להוכיח כי זו שובצה במשנה ערוכה. נראה, אפוא, שהמשנה הראשונה המצוטטת בלשון "ולמה אמרו" היא מחלוקת בית שמאי ובית הלל, ולפנינו שני רובדי עריכה בלבד. השאלה של העורך על המשנה הקדומה היא "ולמה אמרו?". בית שמאי ובית הלל לא ענו על שאלה זו, מכאן שדבריהם אינם התשובה לה, והתשובה היא המשפט "במקום שמכניסין בו חמץ" (להלן). אם כן, בהחלט ניתן לפרש שההלכה הקדומה שהעורך מתייחס אליה היא מחלוקת בית שמאי ובית הלל שלהלן. לפי הסבר זה הייתה הלכה קדומה בדבר שתי שורות שבית שמאי ובית הלל נחלקו בה, אבל אין כל ביטחון שהיה ניסוח ערוך שקדם להם בסגנון "אור לארבע עשר בודקים את החמץ ב... ושתי שורות במרתף".
עם זאת, הקביעות בדבר הצורך בבדיקת חמץ, כמו גם ההסכמה שמקום שאין מכניסין בו חמץ פטור מבדיקה, ואף הפירוש שהשורה השלישית במרתף היא מקום מעין זה, כל אלו קדמו לבית שמאי ובית הלל. כאמור, קשה לקבוע את זמן גיבושן המדויק של הלכות קדומות אלו (איור 3).
<b>לארבעה עשר</b> – יום י"ד בחודש ניסן, חמץ – חמץ הוא מאפה קמח, או קמח שהחמיץ. פרק ג עוסק בהגדרה מדויקת יותר של החמץ, לאור הנר – הנר הקדמון הוא כלי חרס קטן, דמוי אגס, ובו חור קטן לפתילה (איור 4). את הנר מילאו, בדרך כלל, בשמן. האש הייתה נחזור לפירוש המילולי של המשנה. בהירה ונמוכה, וכך ניתן היה להאיר פינות אפלות. ההנחה היא שהבית חשוך, אחרת די היה להקדים מעט את הבדיקה ולהסתפק באור היום. מובן שהצורך בנר נובע גם מהרצון לשוות למעמד כבוד וטקסיות. <b>כל מקום</b> – בהמשך מובאת דוגמה למקומות שאין מכניסין בהם חמץ.
<b>מרתף</b> – "מרתף" הוא מונח שיסודו הלשוני בלתי מוכר. נראה שהשורש הוא רת"ף, וה- מ"ם היא אות השימוש (כמו במזלג, מקרר ועוד). "רתף" משמעו לאכסן, כמו ששנינו: "השוכר בית מחבירו... לא ירתף על גביו יין" (תוס', בבא מציעא פ"ח ה"ל). ייתכן ש"רתף" בא במשמעות של "רצף", שמשמעו להניח דברים על הרצפה, בחילוף ת-צ. עם זאת, בדרך כלל מופיעה רק הצורה "מרתף" ולא הפועל, וכן אין השורש מוכר בלשונות הקרובות לעברית<sup class="footnote-marker">12</sup><i class="footnote">ראו מילון בן יהודה כי"ד, עמ' 6772 ,וההערה שם.</i>.
בלשון התנאים והאמוראים המחסן הוא בדרך כלל "אוצר" – כגון "לא יפתח אדם חנות של נחתומין ושל צבעין תחת אוצרו של חבירו" (משנה, בבא בתרא פ"ב מ"ג, ועוד). הדות קטן מן האוצר, ובו מצויה חבית או מעט כלים<sup class="footnote-marker">13</sup><i class="footnote">משנה, בבא בתרא פ"ד מ"ב, וראו פירושנו לראש השנה פ"ג מ"ז.</i>.
המרתף כנראה גדול מן האוצר. על כן אדם פטור מבדיקת חמץ בדות או באוצר, שכן אין חשש שאוכלים שם, וממילא אין בהם חמץ<sup class="footnote-marker">14</sup><i class="footnote">תוס', פ"א ה"ג. הסבר הבבלי, ח ע"א, שלדות יש "לזבז", כלומר מסגרת המונעת גלישת לכלוך וחמץ לתוכו, אינה משקפת את תנאי החיים בארץ. בתוספתא מובא הדות כדוגמה ל"חורי הבית <b>העליונים</b> היציע והדות...", אם כן הדות אינו עמוק כלל אלא בנוי מעל פני הקרקע.</i>. גודלו של המרתף בא לידי ביטוי גם במשנתנו הקובעת שיש בו שורות מספר של חביות או כדים, והן מסודרות בכמה קומות "חיצוניות שהן עליונות". במשנה אחרת מתואר בתור מקרה רגיל מרתף ובו עשרות קנקנים (בבא בתרא פ"ו מ"ב) (איור 5).
התלמוד קובע שיש אוצר (גדול) שדינו כמרתף, ויש מרתף (קטן) שדינו כאוצר: "מרתף שהוא בוש לוכל בתוכו הרי הוא כאוצר" (ירו', כז ע"ב). גם באוצר עשויים לאכול ארוחת ארעי או ארוחת יחיד<sup class="footnote-marker">15</sup><i class="footnote">ראו למשל משנה, עירובין פ"ח מ"ד, ועוד.</i>. מרתף רגיל עשוי אפוא לשמש לארוחה ברמה גבוהה יותר, ואולי אף לארוחה הפורמלית שדרשה הסבה של קבוצת האוכלים.
במרתף מצויים מכלי אכסון של נוזלים, בדרך כלל כדי יין<sup class="footnote-marker">16</sup><i class="footnote">כגון משנה, בבא בתרא פ"ו מ"ב; תוס', עבודה זרה פ"ח ה"ה; מנחות פ"ט ה"ג; בראשית רבה פ"ל ט, עמ' 275 ; במדבר רבה, ב ג.</i>, ולעתים רחוקות יותר נזכרים גם כדי שמן. התלמוד אף קובע: "מרתף שליין צריך בדיקה מרתף שלשמן אינו צריך בדיקה. מה בין יין ומה בין שמן? יין אין לו קבע שמן יש לו קבע" (ירו', שם). השמן מונח במרתף ואין באים לבדקו, ואילו את היין יש לבדוק ולבחון האם הוא תוסס כהלכה, וממילא יש חשש שמא הוכנס חמץ למרתף.
המרתף אינו חלק מהבית אלא מצוי בחצר: "אי-זהו מרתף כל שנתון עם הלחם בחצר" (ירו', שם)<sup class="footnote-marker">17</sup><i class="footnote">פירוש המילה "לחם" לא נתבאר, ודומה שאינו לחם האכילה הרגיל.</i>. בהלכה אחרת נזכר המרתף יחד עם הכיריים והרחיים כאלה שמערערים את קירות הבניין (תוס', בבא מציעא פ"א הי"ב), ומכאן שהמרתף לא היה חלק מהמבנה אלא ניצב בחצר. המרתף כנראה חפור או חצוב בקרקע, שכן הוא בא בניגוד לראש הגג (תוס', מנחות פ"ט ה"י, עמ' 526).
ברוב הבתים בגליל אין חלק הראוי להיקרא מרתף. לעתים נכלל במבנה חדר אטום, ללא פתח ששימש בתור מחסן. כזה הוא חדר F בבית המגורים שנחפר במירון<sup class="footnote-marker">18</sup><i class="footnote">מאירס ואחרים, מרון, עמ' 153.</i>. ( איור 6).  לעומת זאת בחצרות אחדות ביהודה, ובעיקר בשפלת יהודה, נחפרה בחצר המבנה מערה ששימשה מחסן. במערות מספר נחצבו חדרים מיוחדים שברצפתם סדרת שקערוריות שנועדו להצבת קנקנים בין המערות. בין הקנקנים חריץ לריכוז הנוזלים לבור איגום קטן<sup class="footnote-marker">19</sup><i class="footnote">ראו אבני ואחרים, המערכת באחוזת חזן, עמ' 119-121 ;קלונר וטפר, מערכות המסתור, עמ' 194-195 ;100.</i>. מערה מעין זו נמצאה במבנה מגורים של אחד מעשירי העיר גבע בעמק יזרעאל<sup class="footnote-marker">20</sup><i class="footnote">ספראי ולין, גבע, עמ' 34 הערה 83.</i>. החדרים חצובים בצורה אסתטית, ומתאימים להיות מרתף כפי שהוא מצטייר מספרות חז"ל. יש להניח שלעתים הוצב בחדר מעין זה מתקן עץ שא ִ פשר הצבת קנקנים בקומות.
<b>ולמה אמרו</b> – כפי שאמרנו, זהו המונח להבאת משנה קדומה שכבר עמדה מגובשת לעיני עורכי המשנה, וכפי שהסברנו משנה זו היא דברי בית שמאי ובית הלל שבהמשך, <b>שתי שורות במרתף במקום שמכניסין בו חמץ</b> – נראה שיש לגרוס "מקום שמכניסין בו חמץ", כלומר שתי שורות במרתף הן המקום שיש חשש שנכנס בו חמץ. לפי מבנה המשפט אין זה ברור האם הוא מנמק את דברי הכול, או רק את דברי אחד הצדדים. לדעתנו זהו נימוק כולל לשני הצדדים, כפי שנפרש להלן. לפנינו דוגמה נאה לעיצוב הסגנון המשפטי. בשלב ראשון ניסחו "שתי שורות במרתף", וניסוח זה קדום וקדם לבית שמאי ולבית הלל (להלן); לאחר מכן גובש הניסוח המשפטי "מקום שמכניסין בו חמץ", והניסוח של המקרה הפך בזאת לכלל משפטי מובן. <b>בית שמי אומרים שתי שורות על פני כל המרתף</b> – יש לבדוק שתי שורות קיצוניות בכל הקומות של הקנקנים, <b>ובית הלל אומרים שתי שורות החיצונות שהן העליונות</b> – יש לבדוק רק את שתי השורות החיצוניות בשתי הקומות העליונות, או רק ברובד העליון. לפי משנה זו ברור שלמרתף נכנסים מלמעלה, והוא נמצא בקרקעית החצר. היין נשמר במרתף תקופה ארוכה ואיש אינו חודר מבעד לשתי השורות החיצוניות ברבדים העליונים, ולכן אין צורך לבדקם. ברם בתוספתא מבואר מעט אחרת, ועל דברי בית שמאי נוסף "שורה החיצונה הרואה את הפתח, והעליונה הרואה את הקורות, אבל שלמטה הימנה ושלפנים הימנה אין צריך בדיקה" (פ"א ה"ב), אם כן הכניסה למרתף היא מהצד, ויש לבדוק רק שורה אחת ברובד הראשון וברובד העליון, ואילו בית הלל אומרים "שורה החיצונה היא העליונה, הרואה את הפתח ואת הקורות, אבל שלמטה הימנה ושלפנים הימנה אין צריך לבדוק" (שם)<sup class="footnote-marker">21</sup><i class="footnote">לקביעת הגרסה ראו ליברמן שם. הוא מביא גם נוסח שממנו משמע מעט אחרת מהמשנה, אך יש להעדיף את הנוסח היוצר הרמוניה עם המשנה ועם שתי הברייתות בתלמודים. אין כל היגיון להעדיף נוסח היוצר הבדלי גישה. בכתב יד ערפורט, במקום "בית הלל" נכתב "חכמים", ויש בכך ביטוי לתפיסת המעתיק בדבר עליונותם של בית הלל על בית שמאי.</i>. אם כן, צריך לבדוק רק שורה אחת ברובד העליון<sup class="footnote-marker">22</sup><i class="footnote">כך בכתב יד ל במהדורת ליברמן, ובכתבי היד האחרים הנוסח שובש מעט.</i>.
בפירוש המונחים כאן שתי דעות עיקריות, המסתעפות לאפשרויות משניות. לשם הבהרה נניח כי המרתף מלבני, נפתח ממערב מלמעלה בצדו הצר, ובמרתף חמש שורות רוחב (A), עשר שורות אורך (B) ושש שורות גובה (C).
הניסוח בתוספתא הוא: "בית שמיי אומרים שתי שורות על פני כל המרתף שורה החיצונה הרואה את הפתח והעליונה הרואה את הקורות אבל שלמטה הימנה ושלפנים הימנה אין צריך בדיקה. בית הלל אומרים שורה החיצונה היא העליונה הרואה את הפתח ואת הקורות אבל שלמטה הימנה ושלפנים הימנה אין צריך לבדוק" (שם). דעת בית שמאי ברורה. יש לבדוק את השורה הראשונה מול הפתח (A – 5 חביות) ואת השורה העליונה (B – 10 חביות), אלא שדעת בית הלל אינה ברורה, שהרי הם מחייבים לבדוק רק שורה אחת. אפשר לפרש שבית הלל מתכוונים שיש לבדוק את שתי השורות התחתונה והעליונה שבמשטח (AC ,)כלומר עשר חביות בלבד.
התלמוד הירושלמי (כז ע"ב) מבהיר את הכוונה ומציע שניים או שלושה הסברים: "1 .רב חונה בשם רב קולפו [כמין גם]; 2 או 1א. תני בר קפרא קולפו כמין שני גמין... 3 .בשם רבי יוחנן: שורה החיצונה היא העליונה הרואה את הפתח ואת הקורה, שלפנים הימנה, תני של מטה ממנה". "גם" היא האות היוונים גמה, וצורתה כמו האות ר העברית (┌). אם כן, ההסבר הראשון אומר שלפי בית שמאי יש לבדוק בצורת גמה, כלומר שורה אחת A (תחתונה או עליונה) ושורה אחת B עליונה, סך הכול חמש עשרה חביות. אלו שתי שורות לפי בית שמאי, ולא ברור מהן שתי השורות לבית הלל. תני בר קפרא הוא ההסבר המלא לשיטה זו. לבית שמאי יש לבדוק שני גמין ולבית הלל גמה אחת. הגמה מורכבת משתי שורות, ולכן היא מכונה במשנה "שתי שורות". ההבדל הוא שלבית הלל הגמה היא שתי השורות ולבית שמאי הגמה היא שורה אחת. את הדעה השנייה (או השלישית) של רבי יוחנן יש להבין שלבית הלל צריך לבדוק את השורה העליונה של B ושורה אחת אחריה או מתחתיה. אם זו דעת בית הלל, אזי מן הסתם לשיטת בית שמאי יש לבדוק גמה וזו שמתחתיה.
בתלמוד הבבלי (ח ע"ב) יש מחלוקת בין דעות שני הבתים (בית שמאי ובית הלל). לבית שמאי מוצע: "שתי שורות מן הארץ ועד שמי הקורה", אם כן שורה כאן היא משטח שלם (AC) ובו 50 חביות, ובית שמאי דורשים לבדוק שני משטחים כאלה; דעת בית הלל היא כמו שאמרנו במשנה: "שתי שורות החיצונות שהן העליונות", כלומר את שתי השורות העליונות של A או של B ,ורבי יוחנן אמר כמין גם. אם כן, לבית שמאי יש לבדוק את המשטח AC ואת הנדבך CB ,ולדעת בית הלל יש לבדוק את שני הנדבכים העליונים (מאה חביות). כך פירשו הרמב"ם והמאירי, אם כי אפשר לפרש את הדברים גם מעט אחרת.
מתקבל הרושם שכל אחד מהפירושים שהובאו רואה לפניו מרתף שונה במקצת. יש מרתף שהכניסה אליו מלמעלה, יש שהכניסה מהצד ויש שהכניסה מלמעלה ומהצד. לכל מקרה דין שונה, ובית שמאי תמיד מחמירים מעט יותר. לאור ראייה זו יש לחזור לדברי התנאים ולהבדל שביניהם. קל מאוד להסביר את המשנה כאילו המחלוקת היא סביב הגדרת המושג "מקום שמכניסים בו חמץ", ברם אם כך הוא – במה בעצם חולקים בית שמאי ובית הלל? יתר על כן. אם המרתף נפתח מהצד – מדוע יש חשש שייכנס חמץ לשכבת החביות העליונה, הרי אין כל אפשרות לכך. ולהפך, אם המרתף נפתח למעלה – ברור מדוע יש חשש חמץ בשכבת החביות העליונה, אך מדוע צריך לבדוק את החביות החיצוניות?
לכאורה ניתן לפרש שהמחלוקת בין התנאים שונה. בית הלל מתירים לשמור חמץ טמון, בכפי שרמינב ומובמ זה היה הנבהג הקדבם, ביש לב גם הד והלכה. המחלבקת הימ מפבמ מהב "טמבן", המם זה חמץ שמי מפשר להגיע מליב כלל, מב שמי מפשר להגיע מליב וקלבת. עדיין למ ורברה שיטת וית שממי הדברשים לודבק "כמין גמם", במפשר כמבון להסויר שלדעת וית שממי מכן הגברם הקבוע הבמ חשש של מפשרבת כניסת החמץ. למרבת הפיתבי שוקולת הסור זה נרמה לנב שיש לפרש מת המשנה מתבכה, שכן נימבק הכנסת החמץ מבפיע במילב דין "טמבן" מב חמץ מבסתר מינב נזכר ומפברש.
על כן, יש לפרש שהמשנה מדורת על מרתף הנפתח מלמעלה )מיבר 7). וית הלל מבמרים שיש לודבק רק מת השברבת החיצבניבת שהן העליבנבת (השכובת המבפקיבת); גם וית הלל יבדב שומרתף הנפתח מהצד יש לודבק מת שתי השברבת הקיצבניבת (הממבנכבת), הרבמבת מת הפתח. לעבמתם וית שממי טבענים שיש לעתים מרתפים הנפתחים מהצד, על כן וכל המרתפים יש לודבק גם מת שתי השכובת המבפקיבת העליבנבת בגם מת שתי השברבת המנכיבת החיצבניבת. מך וית הלל מבמרים שיש לודבק מב מת שתי השברבת החיצבניבת מב מת העליבנבת, בומרתף הנפתח מלמעלה שברה החיצבנה הימ העליבנה. מם כן, המחלבקת הימ המם ההלכה צריכה להיבת מבתממת למרתף מסבים בהימ שבנה ממרתף למרתף (וית הלל), מב שיש דרך מחידה לודיקת מרתפים, דרך מחמירה יבתר המכסה מת כל המפשרביבת (וית שממי). מפשר גם להסויר מת דורי וית שממי ומשנה בותבספתמ שיש לודבק וסך הכבל שתי שברבת: מת העליבנה, במת החיצבנה כמין גמם, במז וית שממי מינם מחמירים והרוה מוית הלל, מך תפיסתם ההלכתית נבקשה במחידה יבתר.

Mishnah 2

<b>אין חוששין שמא גררא חולדה מבית לבית</b> – בדיקת החמץ בליל י"ד עוד לפני ביעור החמץ הכללי ביום י"ד יוצרת חשש שמא תגרור חולדה, או כל חיה אחרת, חתיכות חמץ ותעבירן למקום שכבר נבדק. החולדה נזכרת כמובן כדוגמה למזיקי הבית. קדמונינו חששו ממזיקים אלו ולא הייתה להם דרך לבערם, אם כי נזכרות מלכודות, "מצודות", לחולדות ולמזיקים אחרים<sup class="footnote-marker">23</sup><i class="footnote">נבו, פגעים, עמ' 264-273.</i>, <b>וממקום למקום</b> – החשש הוא שמא גררה החולדה פירורי חמץ מבית לבית, כלומר מחדר לחדר<sup class="footnote-marker">24</sup><i class="footnote">24" בית" הוא חדר בלשון ימינו. ראו משנה, בבא בתרא פ"ו מ"ד ומקורות נוספים, וראו ספראי, משנת בבא מציעא. פרשנים נחלקו האם "מבית לבית" פירושו מזווית לזווית בתוך הבית (רש"י), או מחדר לחדר כמו שפירשנו, וראו מלאכת שלמה למקום.</i>, <b>אם כן מחצר לחצר</b> – שכן אם נחשוש לכך יהיה עלינו לחשוש שמא תגרור החולדה חמץ גם <b>או מעיר לעיר</b> – עיר בהקשר זה היא כנראה בית אחוזה ולא יישוב שלם<sup class="footnote-marker">25</sup><i class="footnote">על "עיר" במשמעות בית אחוזה ראו ספראי, מבני שדה.</i>, שכן המרחק הממוצע בין יישובי האם היה כ3-4 ק"מ, והחולדה ודאי אינה גוררת עמה אוכל למרחק כזה. <b>אין לדבר סוף</b> – זהו ביטוי מקובל לחשש רחוק ביותר. סוגיית הירושלמי למקום מסבירה שאי אפשר שכל ישראל יבדקו באותו זמן, ואם נחשוש לגרירת החולדה יהיה אדם חייב להמשיך ולבדוק חמץ ללא הרף עד הרגע האחרון. הביטוי "אין לדבר סוף" נזכר במקורות נוספים. במשנת יומא רבי יהודה הוא המעלה חשש, וחכמים אומרים לו "אם כן אין לדבר סוף" (משנה, יומא פ"א מ"א)<sup class="footnote-marker">26</sup><i class="footnote">מהירושלמי למקום משמע שחכמים אלו הם רבי יוסי.</i>. הסוגיה בירושלמי מביאה הלכה אחרת שממנה משתמע שרבי יהודה חושש לגרירת החולדה<sup class="footnote-marker">27</sup><i class="footnote">והיא תוס', אהלות פט"ו הי"ג, עמ' 614 ,וההלכה מצוטטת בסוגיות הבבלי.</i>. מדובר שם בנושא אחר (גרירת גוויית תינוק). הגמרא טוענת שאין ללמוד מגרירת התינוק על דיני חמץ, ברם רבנן דקיסרין מסיקים בפירוש "וכרבי יודה חוששין" (ירו', כז ע"ג)<sup class="footnote-marker">28</sup><i class="footnote">בעל מלאכת שלמה מציע ש"חוששין" משמעו "תולין", כלומר תולים את גרירת הלחם בחולדה. בספרות ההלכה הארץ-ישראלית מהתקופה הביזנטית חוזר המונח "חוששין לו רבותינו", שמשמעו החלטה להחמיר. "חוששין לו" מופיע גם בבבלי, בבא בתרא קסז ע"ב, ואולי אין "חוששין" אלא קיצור של "חוששין לו רבותינו".</i>. אם כן, גם במשנתנו רבי יהודה חולק על הטיעון "אם כן אין לדבר סוף" וחושש לגרירת החולדה. בהמשך נראה שרבי יהודה מחמיר מאוד בדיני חמץ כהמשך לשיטת רבי אליעזר וכבית שמאי, ועוד נשוב לכך. במשנת אהלות (פי"ח מ"ח) מופיע חשש זה של גרירת החולדה. ברוב עדי הנוסח החשש מופיע בדברי בית שמאי, ולא נאמר שם מה סבורים בית הלל. אבל בנוסח הדפוס וב- <b>מ</b>, <b>פב</b> עמדה זו מופיעה כמחלוקת: רק בית הלל חוששים לכך ולא בית שמאי. מכל מקום, לפי פשוטם של דברים, וכפי שגם הבבלי (ט ע"ב)<sup class="footnote-marker">29</sup><i class="footnote">ראו בבלי, נידה טו ע"ב; עבודה זרה מב ע"א.</i> מסביר, חשש גרירת אוכל אינו דומה לחשש גרירת נפל מת. התנאים המציאותיים שונים, וגם דיני טהרות אינם זהים בהכרח לדיני בדיקת חמץ.
התלמוד הבבלי מתקשה בהבנתו של הכלל הסוחף שבמשנה, וברור שההבדל בין חכמים לרבי יהודה, הדומה להבדל שבין הבבלי למשנה, תלוי במערכת העדיפויות שבין השיקולים ההלכתיים הטכניים לבין הבנת נוחיות הציבור.

Mishnah 3

<b>רבי יהודה אומר בודקים אור לארבעה עשר ובארבעה עשר בשחרית ובשעת הביעור</b> – רבי יהודה מחמיר מאוד בדיני חמץ ובבדיקתו ותובע שלוש בדיקות, ובמכילתא: "מכאן היה רבי יהודה אומר בשלשה פרקים בודקים את החמץ. אור לארבעה עשר, ובארבע עשר שחרית, ובעת הביעור" (מכילתא דרבי ישמעאל, מכילתא דפסחא פ"ז, עמ' 65).  בשני התלמודים מובאים פסוקים לחיזוק דעתו של רבי יהודה (ירו', כז ע"ג; בבלי, י ע"ב). בירושלמי מובא גם החשש של רבי יהודה "שמא גררה חולדה", וכנראה זו הסיבה לבדיקות הנוספות. ברור שאין זה רק החשש ההלכתי אלא גם הרצון להדר במצווה, ובהתאם למגמה להפוך את בדיקת החמץ למעמד הלכתי עצמאי. בירושלמי ובבבלי מובאים פסוקים לחיזוק שיטתו של רבי יהודה, והדבר מהווה ראיה נוספת להפיכת בדיקת החמץ למעמד דתי עצמאי. בחירת שלושת המועדים אינה מקרית. כאמור, חכמים שאפו להרחיב את תחולת החג ולהפוך את יום י"ד למעין תוספת לחג. בהקשר זה מופיעים שלושת המועדים הללו: חצות היום, שהוא תחילת זמן הקרבת הפסח, הזמן שבו נאסרה מלאכה ואף עיקר מועד ביעור חמץ, כמו שנבאר להלן במשנה ד; הבוקר, או הנץ החמה, שהוא מועד איסור מלאכה לפי המקילים ולדעת בית הלל<sup class="footnote-marker">30</sup><i class="footnote">להלן, פ"ד מ"א.</i>, והערב, שהוא מועד בדיקת החמץ ותחילת איסור המלאכה לדעת בית שמאי<sup class="footnote-marker">31</sup><i class="footnote">שם, שם.</i>.
<b>וחכמים אומרים לא בדק באור ארבעה עשר יבדוק בארבעה עשר</b> – חכמים מסכימים עם אזכור שלושת המועדים, אך מדגישים שיש לבדוק חמץ בשנית רק אם שכח לבדוק בלילה, או שלא בדק בלילה מסיבה אחרת, <b>אם לא בדק בארבעה עשר יבדוק בתוך המועד</b> – אם אדם שכח או נאנס ולא בדק חמץ לפני החג – הוא חייב לבדוק במועד. יש להניח שאם ימצא חמץ, יצטרך לבערו. בשלב זה עדיין אין הפתרון של ביטול החמץ והפקרתו נחשב לדרך יעילה לקיום מצוות ביעור חמץ. מאוחר יותר, בתקופת האמוראים, יצטרף הביטול לדרכי ביעור החמץ, בתחילה כפתרון בדלית ברירה למי שנמצא הרחק מביתו ומאוחר יותר כנוהל קבוע המצטרף למעמד בדיקת החמץ. עדיין אין ביעור חמץ אלא ביעור ממש, בשרֵפה, או בדרך ממשית אחרת<sup class="footnote-marker">32</sup><i class="footnote">רבי יהודה הוא המדגיש שאין ביעור אלא בשרֵ פה, וחכמים קובעים שכל זה לפני החג. אך לאחר שעת הביעור כל דרך טובה, ובלבד שהחמץ יושמד. ראו מכילתא דרבי ישמעאל, בא ח, עמ' 28-29.</i>. <b>תוך המועד</b> – הוא הגדרת זמן כללית, ראשיתה ביום י"ד בצהריים וסופה בסוף החג. כך פירש הרי"ף, ואחריו סדרת ראשונים. אבל רש"י, הרי"ד ואחרים פירשו שהמועד הוא מועד ביעור חמץ<sup class="footnote-marker">33</sup><i class="footnote">ראו הסברו של מהר"ם חלאווה.</i>. כלומר, אם לא בדק בזמן יבדוק עד השעה השישית. <b>לא בדק בתוך המועד יבדוק לאחר המועד</b> – לרש"י לאחר מועד ביעור חמץ ועד סוף החג, ולרי"ף לאחר החג, כדי שלא יהיה בבחינת חמץ שעבר עליו הפסח.
עד כאן פירוש המשנה כפשוטה, וכן יוצא מהירושלמי, והוא כפירוש ראשון בתלמוד הבבלי. ברם, בתלמוד הבבלי מובא פירוש נוסף ולפיו לא נחלקו רבי יהודה וחכמים על מועד בדיקת החמץ, אלא שלרבי יהודה אין בדיקה לאחר כניסת המועד (צהרי יום י"ד בניסן), ולחכמים אם לא בדק בזמן יבדוק לאחר הזמן. רבי יהודה חושש מבדיקת חמץ לאחר הזמן, שמא ימצא חמץ ויאכל ממנו בטעות (בבלי, י ע"ב). הגאונים מזכירים טיעון נוסף, שאסור לבדוק חמץ בחג כדי שיבדוק אותו ערב החג<sup class="footnote-marker">34</sup><i class="footnote">אוצר הגאונים לפסחים, עמ' 11-13.</i>. חכמים אינם חוששים לגזֵרה זו, שהרי ברור שלפנינו אדם המקפיד לבער חמץ (רמב"ם). כל זאת לפי אותו היגיון האוסר על בניית סוכה בחג עצמו, כדי שיסיים אדם את כל הכנותיו ערב החג. מהתלמוד הבבלי אי אפשר להכריע האם רבי יהודה וחכמים חולקים רק על הבדיקה בחול המועד, או אולי הם חולקים על שני הנושאים (שלושה מועדי בדיקה, ובדיקה במועד עצמו). הגאונים פירשו, כאמור, שהמחלוקת היא רק על הנושא השני.
השאלה היא מה גרם לתלמוד הבבלי לפרש את מחלוקת רבי יהודה וחכמים לעניין הבדיקה במועד עצמו. הבבלי מביא ברייתא שמשתמע ממנה פירוש זה, אך דומה שעוד יותר מכך הביא לכך ניסוח המשנה. אמנם פשט דברי רבי יהודה מורה על שלוש בדיקות, וקשה לפרש את דבריו שאם לא בדק אור לי"ד יבדוק בבוקר וכו'. ברם חכמים מוסיפים שצריך לבדוק במועד, וכך נוצרה משנה המציגה מחלוקת שאינה מאוזנת, כאילו חכמים עוסקים בנושא אחר. יש להניח שכל אחד מהחולקים ניסח את דבריו בהקשר אחר, והעורך שכינס את המחלוקת שמר על הניסוח המקורי, וכך יצר מחלוקת שבה כאילו כל אחד עוסק בנושא אחר.
<b>ומה שהוא משייר יניחנו בצינעה</b> – חמץ שאדם הותיר אחרי בדיקת חמץ, ולפני שעת ביעור חמץ כמובן, יש להניחו במקום מוסתר (צנוע), כדי שלא תגררהו חולדה, או שיתפזר באופן אחר. משפט זה אינו תלוי במחלוקת רבי יהודה וחכמים, אלא חוזר לתחילת הפרק העוסקת בבדיקת חמץ בערב<sup class="footnote-marker">35</sup><i class="footnote">ודאי שאין לפרש שמדובר בחג עצמו, וכאילו יש בכך היתר להטמנת חמץ, כפי שפירשו גאונים, ראו לוין, אוצר הגאונים לפסחים, עמ' 140-141 ;והתשובה בלשון התוקפנית שם, עמ' 10.</i>. המשפט הוא כנראה לדעת הכול, וגם רבי יהודה יסכים לו, <b>כדי שלא יהא צריך בדיקה אחריו.</b>

Mishnah 4

איסור אכילת חמץ ומצוות ביעורו מתחילים כמובן בליל ט"ו. ברם חכמים הרחיבו את האיסור, אך נחלקו במהות ההרחבה ובמועדה. לדעת הכול חל איסור על אכילת חמץ בזמן הקרבת קרבן הפסח, וזאת הם לומדים מן הפסוק "לא תשחט על חמץ דם זבחי" (שמות לד כה)<sup class="footnote-marker">36</sup><i class="footnote">בעל לקח טוב דורש את הפסוק "מצת תאכלו" ולומד ש"מצת" חסר ו (היה צריך להיות כתוב מצות), ומכאן שאין לאכול חמץ או מצה משש שעות ומעלה. זה נימוק מדרשי למנהג הקדום שאין לאכול מצה בערב פסח.</i>. ממקורות מקבילים מתברר שלדעתו של רבי יהודה איסור חמץ מן התורה (מדאורייתא) מתחיל בחצות היום (אחרי השעה השישית – להלן), ואילו לדעת רבי מאיר איסור התורה מתחיל שעה לפני החג ותו לא<sup class="footnote-marker">37</sup><i class="footnote">מכילתא דרבי ישמעאל, בא ח, עמ' 28-29 ;יז, עמ' 65 ;ירו', כז ע"ג; בבלי, יא ע"ב - יב ע"ב.</i>.
<b>רבי מאיר אומר אוכלים כל חמש</b> – עד השעה החמישית של יום י"ד בניסן מותר לאכול חמץ. השעות הן כמובן שעות זמניות, לפי שעון השמש (איור 8). את היום (שעות האור) מחלקים לשנים עשר חלקים ואורך השעה משתנה בהתאם לאורך היום, ושורפים בתחילת שש – את שרֵפת החמץ מבצעים בראשית השעה השישית. בתלמודים מתבררים נימוקיו של רבי מאיר. לדעתו חכמים גזרו שיש לבער חמץ מחצות, וזאת כגדר או כסייג כדי להרחיק את האדם מהעבֵרה. ההחלטה לשרוף בתחילת שש נובעת מהחשש שאדם יטעה בשעה. התלמודים, ובעיקר התלמוד הבבלי, מתחבטים בשאלה מדוע נקבעה דווקא שעה אחת כטווח אפשרי לטעות. מכל מקום, יש לזכור שלרוב בני האדם לא היה שעון, וטווח טעות של שעה נראה סביר.
<b>רבי יהודה אומר אוכלים כל ארבע ותולים כל חמש ושורפים בתחילת שש</b> – עד סוף השעה הרביעית מותר לאכול חמץ, בשעה החמישית חל איסור אכילה, אך עדיין לא חלה חובת הביעור, ורק בתחילת השעה השישית יש לשרוף (לבער) את החמץ. רבי יהודה סבור שאיסור חמץ מדאורייתא מתחיל בחצות היום (סוף שעה שישית), חכמים גזרו להקדים את האיסור לראשית השעה השישית ואיסור האכילה מתחיל שעה קודם מחשש שמא יטעה אדם בשעה. לדעת הבבלי דעתו של רבי יהודה קשורה גם לכך שזמן סעודה הוא עד השעה הרביעית (בבלי, יב ע"ב)<sup class="footnote-marker">38</sup><i class="footnote">הבבלי מנסה להעמיד את השאלה סביב נושא עובדתי אחר: האם ייתכן שאדם יטעה בקביעת הזמן טעות של שעתיים, או של שעה אחת לכל היותר? נושא זה של טעות בהערכת הזמן אופייני לחברה שאין בה שעוני יד רבים וקביעת הזמן תלויה במיקומה של השמש בשמים. במסגרת זו מובא מקרה נוסף שבו תיתכן טעות בהערכת הזמן. ברם לא כל הטעויות שוות, והבבלי מסיק שאין פוטנציאל הטעות דומה במקרים השונים.</i>. מגמתם האופיינית של התלמודים היא לרכז את המחלוקות ולהעמידן על נקודה עקרונית אחת: ממתי מתחיל איסור התורה. על פי ההבנה הפשוטה שני התנאים מסכימים שאיסור חמץ מתחיל בחצות, והמחלוקת אם האיסור הוא מדאורייתא או מדרבנן הוא עקרוני ואין לו השלכה הלכתית. אם מצוות ביעור היא מחצות – יש להתחיל בשריפת חמץ קודם, וזו דעתו של רבי מאיר, ואילו רבי יהודה מחמיר ותובע להפסיק לאכול חמץ מיד אחרי ארוחת הבוקר, וזאת בהתאם לדעתו המחמירה. רבי יהודה מחדש את המונח "תולין": במקורו המונח בא לציין ספק (כדלהלן), וזו גדר המיועדת למנוע את האדם מן העבֵרה. ברם בהקשר של משנתנו מצב זה של "תולין" הוא זמן ביניים שבו טרם החל החג. זהו מצב נדיר בהלכה היהודית, אך כנראה היה מקובל בערב פסח.
קארל הציע שהשעה שהוקצבה להפסקה בין זמן האכילה וזמן השרֵפה נועדה לאפשר שרפה מסודרת של החמץ. לדעתו היה בירושלים מקום מרכזי לשרפת חמץ, וברור שאי אפשר היה לשרוף את כל החמץ בבת אחת<sup class="footnote-marker">39</sup><i class="footnote">קארל, פסחים, עמ' xxvi.</i>. לרעיון זה אין כל סיוע במקורות הקדומים. בתנאי העולם הקדום אי אפשר היה לקבוע זמן מדויק לפעולות ממושכות; אפילו תהליך השרפה של חמץ של יחיד עשוי להימשך חצי שעה עד שעה. ההסברים המצויים בתלמוד ששעת ההפסקה נובעת מהחשש לטעות מבטאים טיעון פשוט זה של הצורך בזהירות ושל הרצון להחמיר.
מעבר לכל פרטי המחלוקת ברור שאמצע היום הוא הזמן הנאות לקביעת כל חובה הלכתית. כך למשל לגבי תענית נקבע מועד זה כמכריע<sup class="footnote-marker">40</sup><i class="footnote">כגון משנה, ברכות פ"ד מ"א, וראו דיוננו שם.</i> .בגלל חשיבותו של ביעור החמץ, ומשום החשש לטעות, הקדימו את הביעור, וכל חכם קבע זמן שונה במקצת להחמרה זו.

Mishnah 5

<b>ועוד אמר רבי יהודה</b> – רבי יהודה מספר על ימי הבית השני שבהם נהגו כשיטתו. המילה "ועוד" מחברת את שתי אמירותיו (זו שבמשנה הקודמת וזו שכאן) ליחידה אחת, חלות<sup class="footnote-marker">41</sup><i class="footnote">בגיליון [שתי] חלות, וכן ברוב כתבי היד, ודומה שנשמטה המילה, או אולי לא נכתבה משום שהיא מיותרת ומובנת מההמשך.</i> של תודה פסולות – אדם הרוצה להודות לה' מביא חלות תודה. חלות אלו עשויות חמץ. לפי פשוטם של דברים הניחו חלות פסולות משום שאי אפשר לאכלן. את החלות הטהורות המותרות לאכילה אכלו עד הרגע האחרון. בתלמוד הבבלי (יג ע"א; ביצה יט ע"ב)<sup class="footnote-marker">42</sup><i class="footnote">ליברמן קושר את הדיון במחלוקת אם מביאים קרבן תודה בערב פסח, עיין תוספתא כפשוטה, עמ' 476-477.</i> הסבירו שהיו חלות רבות ערב הרגל, ולכן לא הספיקו לאכלן. ברור שהבבלי לא גרס חלות פסולות, והבין שהחלות כשרות ולא הספיקו להביאן למקדש. הוא הדין בתוספתא (פ"א ה"ד). באשר להסבר נראה שעקב ריבוי מביאי הקרבנות והמהומה אירע שהחלות לא נאכלו. מה עוד שלעולים היה שפע של בשר קרבנות.
בירושלמי יש מחלוקת אם החלות פסולות או כשרות. ברור שגם הירושלמי לא גרס במשנה "פסולות". היה מי שפירש שהחלות פסולות, והיה מי שפירש שהיו כשרות אבל בגלל שפע הלחם לא היה סיכוי שכולו ייאכל. מי שהסביר שהחלות פסולות נימק את ריבוי החלות הפסולות בכך שלעתים נפסל הקרבן שאיתו הובאו ולכן נפסלו. ייתכן גם שהשאירו חלות בכוונה כדי לשרפן כאות לשרפת חמץ, ו<b>מונחות על גג האיסטווה</b> – האיסטווה היא צורה עברית של המילה "סטיו", והכוונה לבניין הנשען על שדרת עמודים, או אף לשדרת העמודים עצמה<sup class="footnote-marker">43</sup><i class="footnote">אפשטיין, מבוא, עמ' 326-327 .</i>. בדרום הר הבית היה הסטיו המלכותי שנבנה לרוחב הר הבית. החלות היו מונחות על גג האיסטווה, כלומר על גג המבנה. הגג היה משופע, ותושבי האזור שמדרום להר הבית ותושבי העיר העליונה היו יכולים לראותם. <b>כל זמן </b>ששתי החלות היו <b>מונחות כל העם אוכלים</b> – זה היה סימן שמותר לאכול חמץ, וכל העם אוכלים אותו, <b>ניטלה אחת מהן</b> – זה היה סימן לעם ש<b>תולים לא אוכלים ולא שורפים</b> – סימן זה הוא כמובן לשיטת רבי יהודה שבשעה החמישית "תולים", <b>ניטלו שתיהן התחילו כל העם שורפים</b> – את החמץ, וזה היה סימן שהחלה השעה השישית.
גג האיסטווה או גב האיסטווה שימש למטרות שונות. בין השאר שמו שם לולבים בחג סוכות שחל בשבת (משנה, סוכה פ"ד מ"ד). המונחים "גג האיסטווה" ו"גב האיסטווה" מתחלפים במקורות, וחילוף זה מקורו כנראה בשינויי מעתיקים בלבד<sup class="footnote-marker">44</sup><i class="footnote">בכתב יד קאופמן בשתי המשניות <b>גג</b>, וכן ברוב עדי הנוסח, להוציא עדי נוסח מעטים, אחדים מהם עדי נוסח טובים פחות (דפוס <b>וילנא</b>, <b>דו</b>, <b>קול</b>, <b>רג</b>, <b>ת</b>, <b>ת2</b> ,<b>מרא</b>, <b>מרב</b>, <b>מרש</b>), וראו פירושנו למשנה סוכה שם שם.</i>.
אפשטיין, ובעקבותיו פרידמן, מדברים של "שיטת שעות" לעומת "שיטת החלות", אך אין אלו שיטות שונות אלא ניסוחים שונים, האחד של מעשה היסטורי והאחר של ההלכה . הנוהגת בכל בית בישראל<sup class="footnote-marker">45</sup><i class="footnote">פרידמן, תוספתא פסחים, עמ' 105 ואילך.</i>.
התלמוד הירושלמי מוסיף שלושה סימנים: שתי פרות היו חורשות בהר הזיתים מול ירושלים, כשסולקה פרה אחת הפסיקו לאכול חמץ וכשניטלה השנייה היו שורפים; שני סדינים היו תלויים בהר הבית, וכן שני נרות היו דולקים (כז ע"ד)<sup class="footnote-marker">46</sup><i class="footnote">הבבלי, יד ע"א, מביא רק את סימן הפרות בשם אבא שאול. בירושלמי נאמר כי הפרות חרשו בירושלם, אך בבבלי נאמר כי זה היה בהר המשחה.</i>. התלמוד הירושלמי אף מסביר שהפרות היו רק נראות כחורשות, שכן בירושלים נהג איסור מלאכה בערב החג<sup class="footnote-marker">47</sup><i class="footnote">ראו להלן, פ"ד מ"א.</i>, והסדינים באו במקום נרות בשבתות. מהר"ם חלאווה מסביר שההסבר שהפרות נראו כחורשות הוא משום שהר המשחה אינו מקום חרישה. אמנם עד כמה שאנו יודעים על הר הזיתים הנשקף על פני ירושלים היו שטחי עיבוד, אבל מן הסתם לא חיכו לחריש עד אותו מועד של ערב פסח. החריש היה ודאי סמלי, ותו לא. אם כן, הבבלי הכיר את המציאות שהחריש היה סמלי, אך במקום להסביר את המציאות על רקעה הרֵאלי בחר להסבירה על רקע משפטי-הלכתי, כדי שהנוהג הקדום יהיה לדעת הכלל המשפטי שנלמד בפרק ד. נראה שכל העדויות הללו הן היסטוריות, אף שבפרטי המעשים נפלו מחלוקות<sup class="footnote-marker">48</sup><i class="footnote">יש הטוענים שהחלות היו כשרות.</i>. עם זאת, אין להסיק מכאן שבירושלים נהגו כדעת רבי יהודה, שרק לשיטתו בשעה החמישית "תולים". נראה שסילוק החלה הראשונה היה עשוי לסמן לעם את הצורך להתכונן לביעור החמץ, וסילוק הפרה השנייה את חובת השרֵפה. נוהג דומה אנו מכירים בערב שבת: כוהן היה עולה לראש אחד המגדלים ותוקע בחצוצרה כדי לסמן את כניסת השבת. על כך אנו שומעים מהמשנה ומדברי יוספוס. בחפירות הר הבית נמצאה כתובת קטועה שהכריזה על מקום התקיעה של הכוהנים, והרי זו ראיה מוחשית לדברי יוספוס והמשנה<sup class="footnote-marker">49</sup><i class="footnote">משנה, סוכה פ"ה מ"ה; מלח', ד 582 .לכתובת ראו מזר, הר הבית.</i>. על פרטי התקיעה בימי הבית איננו יודעים, אך מהמשנה עולה שבתקופת התנאים נהגו שתי סדרות של תקיעות. האחת כדי לכנס את העם לסביבת העיר, והשנייה היא התקיעה הסופית שאחריה אסור לעבוד (תוס', סוכה פ"ד הי"ב-הי"ג). אם כן, היה נוהג מקובל של שני סימנים, האחד מקדים והשני סופי. רבי יהודה הפך את הנוהג למערך הלכתי מחייב, ורבי מאיר חולק על כך.
<b>רבן גמליאל אומר חולים נאכלים כל ארבע</b> – עד סוף השעה הרביעית בערב פסח מותר לאכול חמץ ללא הגבלה, ו<b>תרומה</b> – מותר לאכול, <b>כל חמש</b> – עד השעה החמישית, ו<b>שורפים</b> – את החמץ, <b>בתחילת שש</b> – בשעה השישית. רבן גמליאל נוקט עמדת ביניים<sup class="footnote-marker">50</sup><i class="footnote">בעל מלאכת שלמה מדקדק שרבן גמליאל אינו בבחינת "מכריע" משום שעמדתו אינה עמדת פשרה מובהקת.</i>. הוא מקבל את עמדת רבי יהודה לגבי אכילת חולין, אך מצדד בשיטת רבי מאיר לגבי תרומה. החמרתו של רבי יהודה נובעת כאמור מחומרה של חכמים ומגזֵרה שמא יטעה. כל אלו אינם סיבה מספקת לשרֵפת תרומה, שהרי זו כידוע בחזקת קודשים ואין להפסידה בידיים. לכן מותר לאכול תרומה עד ראשית השעה השישית, שהיא שעת ביעור חמץ לכל הדעות. הירושלמי אומר שדעת רבן גמליאל היא דעת ביניים, ולכן הלכה כמותו. ברם למעשה רבן גמליאל הולך בשיטת רבי יהודה, אלא שמקל בשרפת תרומה, וייתכן שגם רבי יהודה יסכים עמו. רבי מאיר סבור ששרפת חמץ בשעה השישית היא מדרבנן, וייתכן שלשיטתו מותר לאכול תרומת חמץ גם לאחר השעה השישית, שכן גזֵרת חכמים אינה דוחה דין תורה של שמירת התרומה.
השימוש בחלות תודה פסולות חושף לפנינו אחד ממרכיבי חיי היום יום במקדש. עולי הרגל הביאו חלות תודה רבות. מכיוון שאלו היו של חמץ – הקריבו אותן לפני הפסח, ובעיקר ביום י"ג באדר. התלמודים מדגישים שמחמת לחץ הקרבנות הרבים חלו שיבושים: הירושלמי מדגיש שחלות נפסלו מתוך הלחץ והמהירות, והבבלי מסביר שהחלות היו כשרות אך בלחץ השעה אבדו הקרבנות שהובאו עמן (ירו', כז ע"ד; בבלי, יג ע"ב). כך או כך היו עודפי חלות, ואלו נוצלו לסימן על מועד ביעור החמץ.
רבן גמליאל חי בדור יבנה, הרבה לפני רבי מאיר ורבי יהודה. ברור שאין הוא יכול לנקוט עמדת ביניים במחלוקת של תלמידי תלמידו<sup class="footnote-marker">51</sup><i class="footnote">רבי מאיר ורבי יהודה שניהם תלמידי רבי עקיבא, שהיה תלמיד וחבר לרבן גמליאל.</i>. נראה, אפוא, שרבי יהודה הולך בשיטת רבן גמליאל, ואכן בתוספתא מובאים דברי רבי יהודה על המנהג בהר הבית בשם "רבי יהודה אומר משם רבן גמליאל". כפי שנראה להלן, נראה שלפנינו שושלת הלכתית הדוגלת בהחמרה יתרה בדיני ערב פסח. השושלת מתחילה בבית שמאי, דרך רבי אליעזר שהיה קרוב לבית שמאי, ורבן גמליאל שאף הוא קיבל רבות מההלכות של בית שמאי<sup class="footnote-marker">52</sup><i class="footnote">כבר עמד על כך ביכלר, בית הלל.</i>, ואחרון מייצגי דרך זו הוא רבי יהודה שהולך בשיטת רבי אליעזר; רבי יהודה קיבל אותה מאביו, רבי אלעאי, תלמידו של רבי אליעזר<sup class="footnote-marker">53</sup><i class="footnote">רבי יהודה כמעט שאינו מוסר בשם רבי אליעזר, אך הולך, כמעט תמיד, בשיטתו.</i>.

Mishnah 6

המשנה עוסקת בדיני בשר שנטמא, ובעיקר בשרפתו. משנת כלים פ"א מחלקת את הטומאות לשתים עשרה דרגות<sup class="footnote-marker">54</sup><i class="footnote">אחד עשר או שנים עשר אבות טומאה מנויים במשנה, כלים פ"א מ"א. ראו הקדמת הרמב"ם לסדר טהרות, כפי שעיבדה בעל מלאכת שלמה. הסבר שיטתי וברור נמצא בהקדמת בעל תוספות יום טוב לסדר טהרות; הוא מזכיר כתב יד של פירוש מהר"ם מרוטנבורג למשנת טהרות. סיכום מסודר של ההלכות מצוי בחיבור "יבקש דעת", שהוא מעין הקדמה לסדר טהרות של בעל תפארת ישראל.</i>, אבל בפועל הבחינו חכמים בשלוש דרגות טומאה עיקריות: הטומאה, אב הטומאה וולד הטומאה. <b>אבי אבות הטומאה הוא</b> המת עצמו, או חלקים ממנו – אלו טמאים מגופם ומטמאים גם ב"טומאת אוהל" (אם שהה אדם עם המת תחת כיסוי גג הוא נטמא). בספרות הראשונים הטומאה עצמה מכונה "אבי אבות הטומאה" (רש"י לשבת סו ע"א, לפסחים יד ע"ב ועוד). <b>אב הטומאה</b> הוא מי או מה שנגע בטומאה, או השרץ והנבלה שהם טמאים בגופם<sup class="footnote-marker">55</sup><i class="footnote">הגדרות נוספות של אב הטומאה מצויות במשנה, כלים פ"א מ"א.</i>. חפץ או אדם שנגע באב הטומאה הוא <b>ולד הטומאה</b>, ומי שנגע בוולד הטומאה טמא טומאה קלה בלבד. הבבלי קובע בפשטות שאינו טמא מהתורה, אך מדברי סופרים חייבו אותו טבילה (בבלי, יד ע"ב - טו ע"א), אבל בירושלמי יש מחלוקת בדבר האם ולד הטומאה מטמא מדבר תורה או מדבריהם (שקלים פ"ח ה"ג, נא ע"ב; מעשר שני פ"ג ה"ח, נד ע"ב). מכל מקום, חכמים סברו שטומאת מה שנטמא בוולד הטומאה היא טומאה קלה (ספרא, זבים פרק ה הי"א, עז ע"ב). משנת סוטה (פ"ה מ"ב) מביאה דרשה להלכה זו, אך גם מעידה שלא הדרשה יצרה את ההלכה אלא זו הייתה כבר לפני כן. רביעי לטומאה לא טימא כלל, אך בכל זאת נקבע שהוא מטמא משקים: "מטמא חברו וחברו חברו אפילו הן מאה" (תוס', טבול יום פ"א ה"ג, עמ' 684).
את הטומאה עצמה אי אפשר לטהר, שכן טומאתה מגופה; אב הטומאה מחייב שבעה ימי טהרה וטבילה בימים השלישי והשביעי<sup class="footnote-marker">56</sup><i class="footnote">היו דעות שיש לטבול גם בימים נוספים, אך אלו נדחו מההלכה הרווחת במקורותינו.</i>; ולד הטומאה טמא יום אחד וחייב טבילה בערב ("הערב שמש"), ומי שנגע בוולד הטומאה חייב בטבילה ואינו צריך לחכות עד הערב. במקביל נעשה שימוש במערכת מונחים מקבילה: "ראשון לטומאה" שהוא מקביל לאב הטומאה, ו"שני לטומאה" שהוא מקביל לוולד הטומאה (משנה, אהלות פ"א מ"א-מ"ג).
<b>רבי חנניה סגן הכהנים אומר</b> – הבנת הקטע תלויה, בין השאר, בהבנת הכרונולוגיה של הדוברים בענייננו. הדיון המלא מחייב בירור שלוש המשניות (ז-ט), ורק לאחר שנציג אותן נחזור לברר כל משנה ומשמעותה.
רבי חנניה חי בראשית דור יבנה. הוא קובע שאין לטבול בתשעה באב, ומנמק: "כדיי הוא ביתו של אלהינו שיאבדו עליו הכהנים טבילה אחת"<sup class="footnote-marker">57</sup><i class="footnote">ירו', ביצה פ"ב ה"ב, סא ע"ב; פסיקתא רבתי כט, עמ' קלו ע"ב; בבלי, תענית יג ע"א ועוד.</i>. אם כן ברור שחי לאחר החורבן. הוא מכונה תמיד "רבי", והדבר מעיד שפעל בדור יבנה, שכן התואר "רבי" חודש רק בדור יבנה וחכמי הבית לא נקראו רבי<sup class="footnote-marker">58</sup><i class="footnote">כגון הלל ושמאי, שמעיה ואבטליון ועוד.</i>. רבי חנינה אף העיד בפני חכמי יבנה על פרטים מספר מעבודת המקדש, ומשנתנו היא אחת מן העדויות הללו (משנה, עדיות פ"ב מ"א). רבי חנינה עוד הספיק לעבוד במקדש והוא מספר פרטים רבים על סדרי עבודת ה' במקדש<sup class="footnote-marker">59</sup><i class="footnote">משנה, שקלים פ"ד מ"ד; מנחות פ"י מ"א; עדיות פ"ב מ"א ועוד.</i>, ואף על עבודתו האישית שם<sup class="footnote-marker">60</sup><i class="footnote">משנה, שקלים פ"ו מ"א; זבחים פי"ב מ"ד ועוד. בתנחומא תצוה ג הוא מספר על נסי המקדש, והקטע חסר בתנחומא בובר. מן הראוי להעיר שבמקורות ארץ ישראל יש פחות הד לנסים שנעשו במקדש.</i>. כבר אביו נשא תפקיד בכיר במקדש<sup class="footnote-marker">61</sup><i class="footnote">משנה, זבחים פ"ט מ"ג; תוס', שם פ"ט ה"ה, עמ' 493 ועוד.</i>. הכינוי "סגן הכהנים" מצביע על תפקיד בכיר שנשא במקדש. הסגן הוא כנראה המשנה לכוהן הגדול (משנה, סוטה פ"ז מ"ז; יומא פ"ז מ"א)<sup class="footnote-marker">62</sup><i class="footnote">גם המדרש מבין כך את המונח ומספר שבזמן שמשה מילא את תפקידי הכהונה היה סגן לאהרן. ראו ספרא, צו מכילתא דמילואים, פרשתא א, ו, ל ע"א-ע"ב. המדרש מביא את דברי רבי חנינה בתוספתא יומא פ"א ה"ד שהסגן היה ממלא את תפקיד הכוהן הגדול, "שאם אירע בו פסול בכהן הגדול נכנס ומשמש תחתיו", בבלי, סוטה מב ע"א. מכל מקום אם נפל פסול בכוהן הגדול ערב יום כיפור היה נבחר כוהן אחר ולא הסגן מילא את מקומו, כך לפי דברי חכמים שם, וכך יוצא אף מהסיפור על שמעון בן קמחית שנפסל לכהונה ומינו את אחיו תחתיו (תוס', יומא פ"ג ה"כ; ירו', פ"א ה"א, לח ע"ד ומקבילות), וראו דיוננו במשנה יומא (פ"א מ"א). גם כשנרצח הכוהן הגדול בחרו הקנאים כוהן גדול חדש אחר, ולא מינו את הסגן לתפקיד הרם (תוס', יומא פ"א ה"ו ומקבילותיה; מלח', ד 155). נראה אפוא שהסגן היה שני לכוהן הגדול בפועל, אך לא מועמד טבעי להחליפו. יש מקום להשערה שהסגן היה מעין נציג של הפרושים בהנהגת המקדש, ולכן גם לא היה לו סיכוי להתמנות לכוהן גדול. ראו על כך עוד במבוא למסכת שקלים.</i>, וייתכן שגם אביו מילא תפקיד זה. יש מקום להשערה שתפקיד הסגן היה מסור, באורח מסורתי, לנציג הפרושים, ועל כל פנים רבי חנינה ודאי שהיה פרושי. המדרש המאוחר מזהה את הסגן עם "סכולוסטיקי" (שיר השירים רבה, ז א [ט]), כלומר עם המלומד/חכם, ואולי יש בכך הד לקשריו עם חכמים. הבבלי מזהה את הסגן עם הממונה שניהל את עבודת היום-יום במקדש (סוטה מב ע"א; סנהדרין יט ע"א); דומה שזו הפרזה, שכן הממונה היה פקיד נמוך למדי, והסגן מצטייר כשני לכוהן הגדול (משנה, יומא פ"ג מ"ט).
<b>מימיהם שלכהנים לא נמנעו מלשרוף את הבשר שניטמא בולד הטומאה עם הבשר שניטמאה באב הטומאה</b> – רבי חנינה מספר על הנוהג בפועל, וממנו לומד הלכה. כאמור, לא כל הטומאות שוות. חפץ שנגע במת או באב הטומאה, כלומר במת או בשרץ וכיוצא באלו, טמא שבעה ימים, אך כשחפץ אחר נוגע באותו חפץ הוא טמא רק יום אחד. אב הטומאה הוא הדבר הטמא עצמו (שרץ וכו')<sup class="footnote-marker">63</sup><i class="footnote">אב הטומאה הוא גם מה שנגע באבי אבות הטומאה (במת עצמו). נמצאנו למדים שאב הטומאה הוא לעתים טומאה בעצמו ואינו יכול להיטהר, ולפעמים חפץ היכול להיטהר.</i>, וולד הטומאה הוא החפץ שנגע באב הטומאה. אוכל שניטמא אי אפשר לטהרו, ובשר קודשים שנטמא צריך כמובן לשרוף. מבחינה זו אין הבדל בין בשר שניטמא באב הטומאה ובין בשר שניטמא בוולד הטומאה. <b>אך על פי [ש]מוסיפין לו טומאה על טומאתו</b><sup class="footnote-marker">64</sup><i class="footnote">הנוסח לפי ההשלמות שבשולי כתב יד קאופמן.</i> – דינו של הבשר לשרֵפה, אך בעת השרפה נטמא הבשר שנטמא קלות בצורה קשה יותר. לכך אין ההלכה (או הכוהנים) חוששים, ולכן שרפו את כל סוגי הבשר יחדיו. הירושלמי (כז ע"ד) מתחבט האם ההבדל בין שני סוגי הבשר נובע מרמת הטומאה, או מכך שוולד הטומאה אסור רק מדרבנן. לפי ההסבר השני הרי שבשרפה משותפת מטמאים את מה שטמא רק מדרבנן בטומאה מן התורה. הבבלי (יד ע"א) מעדיף את ההסבר השני ואינו מביא את הראשון<sup class="footnote-marker">65</sup><i class="footnote">הבבלי מעדיף אבחנות משפטיות חדות וברורות, ולכן ברור מדוע העדיף את הפירוש השני. הבבלי אף מוסיף על ההסבר שוולד זה הוא שלישי לטומאה.</i>. מבחינה משפטית זהו הבדל ברור וחד יותר, אם כי מבחינה מעשית אין הבדל בין שני הפירושים. דברי רבי חנינה נמסרים כאן כמימרה רגילה, ובמשנת עדיות הם נמסרים כ"עדות" ("העיד"). במונח "עדות" נדון במקום אחר, ושם אף נראה כי הגבול בין סתם מימרה ובין עדות לא היה חתוך, ולעתים אותה מימרה מופיעה פעם אחת כהלכה רגילה ובמקבילה כעדות, ונראה שחכמים לא ייחסו חשיבות לאבחנה שבין השתיים<sup class="footnote-marker">66</sup><i class="footnote">משנה, עדיות פ"ב מ"א; שקלים פ"א מ"ד, וראו דיוננו שם.</i>.
<b>הוסיף רבי עקיבא</b><sup class="footnote-marker">67</sup><i class="footnote">בדפוס <b>וילנא</b> בלבד הנוסח "ואמר", והוא מיותר.</i> <b>מימיהן שלכהנים לא נמנעו מלהדליק את השמן שניפסל בטבול יום</b> – שמן שנטמא אסור באכילה, אך מותר בהנאה ונהגו להדליקו ולהשתמש בו למאור. טבול יום הוא טומאה קלה המקבילה לוולד הטומאה. מותר, אפוא, להדליק שמן שניטמא בטומאה קלה יחד עם שמן, <b>בנר שניטמא בטמא מת אף על פי [ש]וסיפין לו על טומאתו</b> – שנטמא באב הטומאה. "אב הטומאה" הוא מונח מקביל ל"טמא מת".
רבי עקיבא מוסיף לעדותו של רבי חנינה, ולכאורה הוא מוסר עדות עצמאית על נוהגם של כוהני המקדש, אלא שאין הדבר כן. רבי עקיבא היה מזקני דור יבנה ונהרג בגזרות הדת בשנים 132-135 .האגדה מספרת שהיה בן מאה ועשרים, אך זו אגדה בלבד, ומטרתה להציג כמה מגדולי ישראל (הלל, רבן יוחנן בן זכאי ורבי עקיבא) שמילאו את מקומו של משה ונפטרו בני 120 כימי משה<sup class="footnote-marker">68</sup><i class="footnote">ספרי דברים, שנז, עמ' 429 ;בראשית רבה, ק, עמ' 1294 ועוד.</i>. אין ספק שבמותו היה רבי עקיבא זקן, בן גילם של רבי אלעזר בן עזריה ורבי טרפון, אבל רבי טרפון מוסר מסורות מימי הבית, ואילו מרבי עקיבא לא נשמרה שום הלכה או מאורע מימי הבית, להוציא את ההלכה שבמשנתנו<sup class="footnote-marker">69</sup><i class="footnote">עמד על כך בהרחבה רבה רוזנטל, מסורת.</i>.
כידוע החל רבי עקיבא בלימודיו רק בגיל מאוחר. המסורת על עבודתו אצל כלבא בן שבוע, מעשירי ירושלים, אפופה אגדה ומאוחרת, אך הידיעה על ייחודו כמי שהחל ללמוד בגיל מאוחר חוזרת במקורות רבים, וקשה להטיל בה ספק<sup class="footnote-marker">70</sup><i class="footnote">ספראי, ר' עקיבא, עמ' 9-18.</i>. מכל מקום, רבי עקיבא אינו מוסר דבר בשמו של רבן יוחנן בן זכאי, והחל בלימודיו רק אצל תלמידיו רבי אליעזר ורבי יהושע. על כן קשה להניח שבמשנתנו הוא מוסר מסורות שראה בעיניו אצל כוהני המקדש. דבריו במשנתנו הם אפוא מסקנה מדברי רבי חנינה<sup class="footnote-marker">71</sup><i class="footnote">המשפט המושם בפי רבי עקיבא "מימיהם של כהנים" אינו מלמד על עדות, אלא זו שגרה מדברי רבי חנינה סגן הכהנים. בעל מלאכת שלמה למשנה זו כבר הבחין במוזרותו של המשפט, אך אין צורך בשינוי הנוסח שהוא מציע.</i>, אך הם גם בבחינת צעד נוסף. רבי חנינה דיבר על שרפת בשר, וזמן קצר לפני השרפה ניטמא הבשר בטומאה חמורה יותר. רבי עקיבא מדבר על שמן האסור באכילה, אך מותר בהנאה. שרפת השמן אינה רק ביעורו אלא גם ניצולו; לפי רבי עקיבא מותר, אפוא, לטמא את השמן בטומאה חמורה יותר, גם במהלך שימוש רגיל בו, אם כי גם הוא אוסר, מן הסתם, לטמא סתם שמן טהור, אפילו זמן קצר לפני שרפתו.
התלמודים, ובעקבותיהם פרשני ימי הביניים, דנו ארוכות בטיב הטומאה שמדובר בה, וניסו לומר שרבי עקיבא מוסיף שמותר לשרוף יחדיו לא רק שני לטומאה עם ראשון לטומאה (אב הטומאה), אלא גם שלישי לטומאה עם ראשון לטומאה. הבדל זה לא נאמר במפורש במשנה, ולפי פירושנו אין צורך באבחנה נוספת זו.
מעניין הוא חילוף המונחים מ"וולד הטומאה" ל"טבול יום", ומ"אב הטומאה" ל"טמא מת". דבריו של רבי חנינה נמסרו כעדות לפני חכמים בדור יבנה, כך הם מובאים במסכת עדיות (פ"ב מ"א). העדות הראשונה מקבילה למשנתנו, ורבי עקיבא מגיב שם כמו במשנת פסחים שלנו; על העדות השנייה מגיב רבי עקיבא, ומסיק מדבריו מסקנה עקרונית. על העדות השלישית מגיבה סתם המשנה, ומסיקה מסקנה הלכתית עקרונית. על העדות הרביעית אין כל תגובה. נראה, אפוא, שהסגנון של תגובה לעדות אופייני לעדויות של רבי חנינה סגן הכהנים, אף שהיא נדירה במשנת עדיות. מכאן שהעורך של מסכת פסחים ליקט את משניות ז-ח ממשנת עדיות, או מקובץ קדום אחר שכלל את עדויותיו של רבי חנינה סגן הכהנים. הבבלי מצטט ברייתא שמובאים בה דברי רבי חנינה בלשון: "כשהעידו רבותינו...", ואף זו ראיה לכך שדברי רבי חנינה נאמרו במקורם כעדות לפני חכמי יבנה, במסגרת סדרת העדויות שהשתמרה במסכת עדיות.

Mishnah 7

<b>אמר רבי מאיר מדבריהם למדנו ששורפים תרומה טהורה עם הטמאה</b> – רבי מאיר מסיק מדבריהם מסקנה נוספת<sup class="footnote-marker">72</sup><i class="footnote">השאלה מדברי מי למד רבי מאיר תידון בהמשך, ונדונה ארוכות בסוגיית התלמוד הבבלי. בעל מלאכת שלמה טוען שרבי מאיר לא התכוון להסיק את דבריו ממשפט מסוים שנאמר, אלא באופן כללי מדברי חז"ל. דבריו קשים, וברור מהתלמוד שמינוח זה הפריע לאמוראים.</i>. לא ברור באילו דברים מדובר, ונחזור לכך להלן. המדובר בשרפת תרומה בגלל ביעור חמץ, ולפי רבי מאיר מותר לשרוף תרומה טהורה עם תרומה טמאה, אף שהוא מטמא בידיים את התרומה הטהורה, משום שהתרומה כבר נועדה לביעור ואין זה נזק אמיתי לתרומה, <b>בפסח</b> – סוגיית הירושלמי מסבירה שמדובר בשרפת חמץ בצהרי י"ד בניסן, וכזכור לפי רבי מאיר ביעור זה הוא מדרבנן בלבד, וכן פירשו רוב מפרשי הגמרא. אבל רבי אלעזר אזכרי פירש שמדובר בפסח עצמו<sup class="footnote-marker">73</sup><i class="footnote">ראו בעל מלאכת שלמה על אתר. מכל מקום, אבחנה זו אינה תופסת מקום בהמשך הסוגיה, ולדברי רבי יוחנן בירושלמי במקרה זה יסכים רבי יוסי עם רבי מאיר, כפי שהראה בעל מלאכת שלמה.</i>. ייתכן שפירוש זה בא להמעיט מחידושו של רבי מאיר המתיר לשרוף טמא עם טהור רק בפסח עצמו, כאשר מצוות הביעור היא מהתורה ויש לבצעה בדחיפות ובמהירות האפשרית. כפי שנראה בהמשך אין צורך בתוספת הסבר זו. <b>אמר לו רבי יוסי אינה היא המידה</b> – רבי יוסי חולק על הלימוד של רבי מאיר, ולפי ההבנה הפשוטה של המשנה רבי יוסי טוען שרבי מאיר מסתמך על דברי רבי יהושע, ורבי יוסי חולק על מסורתו של רבי מאיר<sup class="footnote-marker">74</sup><i class="footnote">הרמב"ם אומר שלדעת רבי יוסי ולד הטומאה הוא איסור דאורייתא, ולפי רבי מאיר האיסור במקרה זה הוא מדרבנן בלבד.</i>. <b>מודה רבי אליעזר ורבי יהושע ששורפין זו לעצמה וזו לעצמה ועל מה נחלקו</b> – המשנה (רבי יוסי) חוזרת למחלוקת אחרת, כנראה של רבי אליעזר ורבי יהושע, על התלוייה ועל הטמיאה – בשאלה האם מותר לשרוף תרומה טמאה מספק עם תרומה טמאה ודאי. נראה שנוסח המחלוקת היה לערך כך (נוסח משוחזר): <b>"שרבי אליעזר אומר אין תישרף זו לעצמה וזו לעצמה ורבי יהושע אומר שתיהן כאחת"</b><sup class="footnote-marker">75</sup><i class="footnote">הבבלי מתחבט ארוכות ומנסה לזהות את המחלוקת העלומה של רבי אליעזר ורבי יהושע עם מחלוקות דומות הידועות ממשניות אחרות. ברם לפי פשוטם של דברים זו מחלוקת חדשה שלא השתמרה בספרותנו.</i>. מכאן הסיק רבי מאיר, לפי שיטת רבי יהושע, שמותר לשרוף תרומה טהורה עם הטמאה. ברם רבי יוסי מפרש את המחלוקת הקדומה, <b>ועל מה נחלקו על התלויה ועל הטמאה שרבי אליעזר אומר תישרף זו לעצמה וזו לעצמה ורבי יהושע אומר שתיהם כאחת</b> – גם רבי יהושע מתיר לשרוף רק תרומה טמאה עם תרומה "תלויה", כלומר תרומה שספק אם היא טהורה או טמאה, ורבי אליעזר אוסר אף זאת. אבל שניהם מתנגדים לשרפת תרומה טהורה עם הטמאה. מהתוספתא (פ"א ה"ה) ברור שפרשנות זו למחלוקת היא של רבי שמעון.
זה הסברה הפשוט של המשנה, אך הוא מעורר כמה קשיים מהותיים<sup class="footnote-marker">76</sup><i class="footnote">בדרך שונה הולך פרידמן, תוספתא פסחים, 110-133.</i>. קבוצת המשניות ז-ט הובאה בשביל דברי רבי מאיר. המשנה עוסקת בחלות תודה פסולות המוּצאות לשרפה ערב פסח, ורבי מאיר עוסק בדרכי הביעור והשרפה. עדיין מוזר הוא שהמשנה לא הביאה את המחלוקת המקורית של רבי אליעזר ורבי יהושע, אך ניתן לפרש שזו הייתה ידועה לכול. הקושי העיקרי הוא שלפי הסבר זה דבריהם של רבי חנינה סגן הכהנים ושל רבי עקיבא מיותרים. אין להם קשר לענייננו. יתר על כן, משתמע מהם שאסור לשרוף שמן טהור עם טמא ומותר לשרוף רק שמנים טמאים שדרגת טומאתם שונה. התלמוד הבבלי מעורר סדרת שאלות אחרות. העיקרית שבהם היא מבנית. לפי הסגנון המקובל במשנה צריך היה להביא את מחלוקת רבי אליעזר ורבי יהושע ומותר לשני התנאים המאוחרים (רבי מאיר ורבי יוסי) לחלוק בפירושה, אך אין מקום לביטוי "אינה היא המידה". ביטוי זה מבטא מחלוקת בשיקול דעת, ולא במסירה של נוסח המחלוקת.
ניתן לפרש את בעיות המבנה בטענה ששלוש המשניות הובאו למשנת פסחים ממקור קדום, ודבריהם של רבי חנינה ושל רבי עקיבא אינם הבסיס לדברי רבי מאיר. הביטוי "לדבריהם" מתייחס לדברי רבי יהושע, אך עדיין סגנון המשנה קשה.
כל החומר שבמשנה נמצא גם בתוספתא, אלא שסדר העדויות והדברים שונה. יש לזכור שהתוספתא מטבעה קטועה, שכן לעתים היא מתייחסת לנוסח המשנה ולא כל החומר מובא בה. בתוספתא מובאים דברי רבי מאיר, וחכמים חולקים עליו. זו מחלוקת רגילה שאינה תלויה במחלוקת או במסקנה קודמת: "שורפין תרומה תלויה, טמאה וטהורה כאחד, דברי רבי מאיר, וחכמים אומרים תלויה בפני עצמה, טהורה בפני עצמה וטמאה בפני עצמה. אמר רבי שמעון, לא נחלקו רבי ליעזר ורבי יהושע על הטהורה ועל הטמאה ששורפין זו בפני עצמה וזו בעצמה. על מה נחלקו, על התלויה ועל הטמאה, שרבי ליעזר אומר תישרף זו בעצמה וזו בעצמה, ורבי יהושע אומר שתיהן כאחת" (תוס', פ"א ה"ו).
גם התוספתא אינה פשוטה, אך ניתן להבינה בתיקון קל. ראשיתה במחלוקת רבי מאיר וחכמים, שכנראה חוזרת על מחלוקת קדומה יותר של רבי אליעזר ורבי יהושע. רבי שמעון, בן זמנו ובר הפלוגתא של רבי מאיר, מפרש את המחלוקת הקדומה אחרת ומסביר שלכל הדעות אין לשרוף תרומה טמאה עם טהורה, ולפי רבי יהושע מותר לשרוף רק תרומת ספק עם תרומה טהורה.
בהמשך התוספתא רבי יוסי מתייחס לדברי רבי מאיר במשנה "לדבריהם..." וטוען: "אמר רבי יוסה, אין הנדון זה דומה לראיה...". מינוח זה מקביל למינוח "אינה היא המידה" שבמשנה. לפי התוספתא טענתו היא שמותר לשרוף יחדיו רק אוכלים טמאים שיש הבדל ברמת טומאתם, ולא אוכלים טהורים עם הטמאים.
לאחר טיעונו הלוגי הארוך של רבי יוסי התוספתא מוסיפה: "בית שמיי אומרים אין שורפין בשר טהור עם בשר טמא, ובית הלל מתירין". התלמודים מניחים ש"רבי חנניה סגן הכהנים שנייה משם בית שמי ובית הלל" (ירו', כז ע"ב; בבלי, טו ע"א-ע"ב). כפי שאמרנו, רבי חנינה חי אחרי בית שמאי ובית הלל ואין הוא מתייחס במפורש לדבריהם, ברם למעשה הוא נוקט עמדת ביניים: הוא מתיר לשרוף יחדיו בשר ברמות טומאה שונות, אך חולק על בית הלל המתירים לשרוף בשר טהור עם טמא. ייתכן שהוא מקבל את עמדת בית שמאי שבאופן כללי אין לשרוף טהור עם טמא, אך מוסיף עליה שמותר לשרוף אוכלים ברמות טומאה שונות. ברם רבי חנינה לא מדבר על ההלכה, אלא על נוהגם של כוהנים כידוע בימי הבית השני, ובמקדש נהגה ההלכה של בית שמאי כפי שיוצא מסוגיות מספר<sup class="footnote-marker">77</sup><i class="footnote">ביכלר, בית הלל; ספראי, הכרעה כבית הלל.</i>. רק בדור יבנה נקבעה הלכה כבית הלל. רבי חנינה מספר על המנהג במקדש, שהתאים לדעת בית שמאי.
רבי מאיר הולך בשיטת רבי יהושע ובשיטת בית שמאי ובית הלל, ומעניין שרבי עקיבא הולך בדרך שונה, בניגוד לבית הלל ולרבו רבי יהושע. נראה שבניגוד למצב הכללי נדחו דברי בית הלל מההלכה, ורק רבי יהושע עוד דבק בהם. רבי יוסי אינו מכיר בלגיטימיות של דעה זו, את רבי יהושע הוא מפרש בדרך מצמצמת ושונה, וכנראה לא הכיר את ייחוסה של הדעה המתירה לבית הלל. או שמא סבר שיש הבדל בין שרפת הבשר, שבית הלל מדברים עליה, לבין שרפת התרומה. שרפת הבשר היא ביעורו והשמדתו, ובכך התירו בית הלל לשרוף טהור עם טמא, ואילו שרפת התרומה, שהוא ורבי מאיר עוסקים בה, היא לצורך תאורה וניצול השמן, ובכך הוא תובע להחמיר. לפי פירוש זה רבי יוסי מבחין בין שימוש ובין ביעור, ורק באחרון מותר, לדעת בית הלל, לערב טהור עם טמא. מסתבר גם שחכמים החולקים על רבי מאיר הם רבי יהודה<sup class="footnote-marker">78</sup><i class="footnote">חכמים שבתוספתא אינם רבי יוסי ולא רבי שמעון, וכמובן לא רבי מאיר עצמו. סביר להניח שמדובר בבן לאותו דור של חכמים. אם כן הסיכוי שהחכם האנונימי הוא רבי יהודה גדול ביותר, אם כי היו כמובן בדורו גם חכמים נוספים.</i>, וכבר ראינו את שושלת בעלי ההלכה המתחילה בבית שמאי, דרך רבי אליעזר עד רבי יהודה.
אם כן, ניתן להסביר את משנתנו ואת התוספתא כמייצגות מסורת תנאית שונה בדבר התפתחות המחלוקת. במשנה ובתוספתא אותם חומרים הלכתיים, אך שיבוצם במהלך הסוגיה התנאית שונה. בתוספתא מסורת עצמאית ורצופה הבנויה אחרת מזו שבמשנה, ובמשנה מסורת אחרת עם אותם חומרים, הבנויה על בסיס קובץ תנאי קודם שבו הובאו דברי רבי אליעזר ורבי יהושע במקורם.
עד כאן דרך אחת להבנת המסורות התנאיות. יש בה פתרון של רוב הבעיות המבניות וההלכתיות, אם כי לשון המשנה נשארה מעט מגומגמת, ברם בכל ההצעות האחרות שבתלמודים נותר קושי זה, ואף התעוררו קשיים נוספים.
בתלמודים התחבטו קשות במבנה המשנה. שני התלמודים הכירואת החומרים שבתוספתא, אם כי לא ברור באיזה סדר הכירום, וכפי שראינו יש הבדל בין המשנה והתוספתא במבנה הסוגיה התנאית, וממילא גם במשמעות הדברים. טבעי הוא שהתלמודים חיפשו דרך לתאם את כל המחלוקות לכלל דרך מסירה אחידה. בירושלמי סוגיה ארוכה (יותר מעמוד) ובבבלי כשבעה דפים, ולא כאן המקום לדון בסוגיות אלו<sup class="footnote-marker">79</sup><i class="footnote">התלמודים (ירו', כז ע"ב ואילך; בבלי, טו ע"א ואילך) אף מתחבטים בהגדרה המדויקת של הטומאות הנזכרות, ואף הראשונים נחלקו בכך, וראו רמב"ם למשנתנו, וכנגדו בעל מלאכת שלמה ועוד.</i>.
בעל מלאכת שלמה התקשה בפירוש המילה "מדבריהם" והסביר שהכוונה כמו "מדרבנן", כלומר שההיתר הוא מדרבנן בלבד. אכן מינוח זה מופיע בספרות חז"ל, אך דומה שבמשנה שלפנינו הוא קשור לדברי החכמים הקודמים כמו שפירשנו.

Chapter 2



Mishnah 1

פרק ב מתחיל בדיני חמץ, ובעיקר בזמן ביעורו ובטיפול בחשש חמץ בימי הפסח. משנה א עוסקת בסדרי ביעור החמץ.
<b>כל שעה שהוא מותר לאוכל</b> – שני התלמודים יוצאים מנקודת המוצא שמשנתנו הולכת בשיטת רבי מאיר<sup class="footnote-marker">1</sup><i class="footnote">ראו בהרחבה פרידמן, תוספתא פסחים, עמ' 149 ואילך.</i>. בפרק הקודם (מ"ד) קבע רבי מאיר שמותר לאכול עד סוף שעה חמישית, ואילו רבי יהודה טען שמותר לאכול רק עד סוף שעה רביעית, ובשעה החמישית תולין, כלומר ממתינים: אין לאכול חמץ אך עדיין אין חובה לשרפו. שני התלמודים מבינים שבשעה החמישית מותר ליהנות מהחמץ, הווה אומר שמותר להאכיל בו בהמה (ירו', כח ע"ג; בבלי, כא ע"א). אמנם אין מקור ישיר המאשר הנחה זו. ניתן גם לטעון שבשעה החמישית אסור ליהנות מהחמץ, וה"תלייה" מתבטאת רק בכך שאין חובה לבער חמץ עד ראשית השעה השישית. לפי פירוש זה משנתנו היא גם לדעת רבי יהודה. יתר על כן, ייתכן שהחידוש במשנתנו הוא שעד סוף השעה הרביעית (לפי רבי מאיר) או החמישית (לפי רבי יהודה) מותר לתת גם אוכל לפני הבהמה, אף שיש חשש שהבהמה או העוף (תרנגול) יגרור את החמץ למקום מסתור, ואין צורך לבדוק חמץ בחצר פעם נוספת. לפי פירוש זה משנתנו מנותקת ממחלוקת רבי מאיר ורבי יהודה, והיא חוזרת לדיני בדיקת חמץ. מכל מקום, התלמודים הניחו שמשנתנו קשורה למחלוקת רבי מאיר ורבי יהודה. הבבלי אינו מקבל את ההצעה שמשנתנו כרבי מאיר, והוא מפריד בין ההיתר לאכול חמץ, שזו שיטתו של רבי מאיר, לבין "מותר לאכול חמץ", שזו דעה שלישית שהבבלי מייחס לרבן גמליאל (בניגוד לרבי מאיר ורבי יהודה). ברם הירושלמי מקבל למסקנה שמשנתנו כרבי מאיר, ואינו מדייק את ההבדל בין "מותר לאכול" לבין "אוכל". גם רבי שמעון (בבלי, כח ע"א) פוסק כך, ונראה שזו דעתם של חכמים רבים, ורבי יהודה, כדרכו, מחמיר.
שעה מותר לאכול תרומה, ומכאן דנו הראשונים האם מותר למכור חמץ אף בסוף שעת הביעור<sup class="footnote-marker">2</sup><i class="footnote">ראו ליברמן, תוספתא כפשוטה, עמ' 479-480 ;פרידמן, תוספתא פסחים, עמ' 135-137.</i>. ברם, לפי ההבנה הפשוטה ניסוח המשנה כללי יותר ואינו מכיל את הפרטים שנקבעו רק מאוחר יותר.
הבבלי (כא ע"ב) מציע גם אפשרות שמשנתנו היא כרבן גמליאל. לדעתו מותר לאכול תרומה עד שעה חמישית, והביטוי "כל שעה שהוא מותר" מוסב על תרומה. אם כן, המשפט המלא הוא: כל שעה שמותר להאכיל בתרומה – מותר להאכיל חולין לבהמה. המשפט מסורבל במקצת, אך הוא לדעת רוב החכמים, ואולי גם רבי יהודה מסכים לו, אלא שבפרק הקודם פקפקנו באפשרות שרבי יהודה יסכים במקרה של רבן גמליאל. כאמור, הירושלמי (כז ע"ב) מסביר שמשנתו היא כרבי מאיר, ואינו טורח להעמידה כדעת הכול.
<b>מאכיל לבהמה ולחיה ולעופות</b> – מותר לאדם לתת חמץ לבהמתו או לחיה. כלומר, החמץ עדיין מותר בהנאה, ואף אין האדם חייב לחשוש שמא יתפזר החמץ ויהיה צורך בבדיקה נוספת של החצר. הבהמה היא כבשה או פרה, ואלו מזונן על בעל הבית; באופן טבעי האבסת הבהמות מהווה דרך טבעית לניצול עודפי חמץ. המשנה מדברת, כמובן, על בהמה השייכת לבעל החמץ. התלמוד הירושלמי דן בשאלה האם בפסח מותר לתת חמץ לבהמת הפקר, הווה אומר שאין לבעלים הנאה מהחמץ. ברם על פי פשוטם של דברים אין המשנה דנה בכך כלל. <b>לחיה</b> – חיות הבית לא היו רבות. דומה שהחיות הנפוצות היו הכלבים, והתלמודים מזכירים אותם אגב דיוניהם בביעור חמץ. אמנם מסורת חז"ל הסתייגה מגידול כלבים באזור המגורים<sup class="footnote-marker">3</sup><i class="footnote">ראו להלן, פ"ב מ"ג ופירושנו לה.</i>, אבל בפועל נזכרים הכלבים רבות, והיו תופעה תדירה במשק הכפרי בכלל, ובאזורי המרעה בפרט. העופות הנפוצים ביותר היו התרנגולים, ובבתים רבים היו גם יונים. עופות אלו הואבסו בידי בעלי הבית<sup class="footnote-marker">4</sup><i class="footnote">משנה, שבת פכ"ד מ"ג; ספראי, הכלכלה, עמ' 174-182 .במבוא למסכת שבת מובא דיון ארוך על מעמד הנכרי, ועד כמה היהודי מצווה על שמירת המצוות של הנכרי.</i>. המשנה מניחה שמותר להאכיל בהמה בחמץ עד השעה השישית, בניגוד להלכה בת זמננו שבה מקובלת החומרה להימנע מהאכלת חמץ זמן רב לפני החג.
<b>ומוכרו לנכרי</b> – המשנה פוסקת בפשטות שמותר לתת לנכרי חמץ ערב פסח. בתוספתא אנו שומעים כי על כך ניטש ויכוח: "בראשונה היו אומרים אין מוכרין חמץ לנכרי ואין נותנין לו במתנה אלא כדי שיאכלנו עד שלא תגיע שעת הביעור. עד שבא רבי עקיבא ולמד שמוכרין ונותנין מתנה אף בשעת הביעור. אמר רבי יוסה אילו דברי בית שמיי ואלו דברי בית הלל, הכריע רבי עקיבא לסייע דברי בית הלל" (פ"א ה"ז). נמצאנו למדים שהייתה מחלוקת קדומה בין בית שמאי ובית הלל האם מותר למכור לנכרי חמץ גם בשעה שברור שהוא לא יספיק לאכלו לפני הפסח. בית שמאי סברו שחובת ביעור החמץ מוטלת על היהודי, ועל כן אסור לו לתת חמץ לנכרי אלא אם כן יש לו זמן לאכלו לפני הפסח, ואולי הנכרי גם נדרש להתחייב לאכול את החמץ לפני החג. בית הלל סברו שמצוות ביעור חמץ חלה רק על חמץ שברשותו של יהודי, ועל כן מותר לתת לו חמץ גם זמן קצר לפני הביעור. מהתוספתא אנו שומעים שרבי עקיבא הכריע כבית הלל, והכרעה זו מנוסחת במשנה כדעה סתמית.
ההכרעה כבית הלל מוצגת במקורותינו כאילו הייתה הכרעה עקרונית וכללית שהתקבלה בראשית דור יבנה (משנה, עדיות פ"א מ"ה; תוס', שם פ"א ה"א וה"ד). משנתנו מוכיחה כי ההכרעות ההלכתיות נפלו בצורה עניינית, כל נושא לחוד; רבי עקיבא לא הסתמך על ההכרעה העקרונית כבית הלל, אלא הכריע בנושא הספציפי שעמד לפניו. יתר על כן, ההכרעה לא נפלה בראשית דור יבנה, בתקופה שרבי עקיבא טרם היה חכם חשוב, אלא מאוחר יותר, בתקופה שבה הפך רבי עקיבא לאחד ממנהיגי הדור. על סדר זה של ההכרעה יש עדויות נוספות ממקורות שונים<sup class="footnote-marker">5</sup><i class="footnote">ראו ספראי, הכרעה כבית הלל.</i>. רבי יוסי מעניק ממד נוסף למחלוקת זו. מדבריו משמע שדעת בית שמאי היא ההלכה הקדומה, ורק מאוחר יותר שונתה כבית הלל. אנו שומעים ממקורות מספר כי בימי הבית נהגה ההלכה כבית שמאי<sup class="footnote-marker">6</sup><i class="footnote">ביכלר,בית הלל; בן-שלום, בית שמאי.</i>, ורק בדור יבנה גבר בית הלל. במקדש מקובלת הייתה ההלכה השמותית, וגם בנושא דידן נהגה הלכת בית שמאי. אם כן, סתם המשנה הם דברי בית הלל, ורק בזכות המקבילות אנו שומעים על דעת המיעוט שנדחתה<sup class="footnote-marker">7</sup><i class="footnote">במשנת עדיות, פ"א מ"ה, חכמים מתגאים בתרבות המחלוקת ובכך שדברי היחיד נזכרו ולא נדחקו מההלכה. משנתנו אינה דוגמה למדיניות זו, וכמוה משניות רבות אחרות. לעתים הובאה המחלוקת ולעתים אנו שומעים עליה רק מן המקבילות, וזו דרכו של עולם.</i>.
מכירת חמץ לנכרי הייתה הקלה גדולה. באופן טבעי היו יהודים שנותרו, בערב הפסח, עם מלאי של חמץ. מכירתו לגוי הייתה כמעט הדרך היחידה להימנע מהפסד מרובה. בתקופה זו עדיין לא הייתה מקובלת מכירה שיטתית וזמנית של חמץ לנכרי, ואף לא היה מקובל הנוהג למכור כל קמח שטרם החמיץ. אף על פי כן היו יהודים שערב פסח נותרו בידם כיכרות לחם, או שֵכר שהוא בבחינת חמץ גמור.
כפי שראינו, התלמודים קושרים את משנתנו לאחת הדעות בדבר הזמן שבו "תולים": כבר לא אוכלים אך טרם מבערים. מהר"ם חלאווה מרשה לעצמו לפרש בניגוד לכך וטוען שהניסוח של בית הלל "כל שעה שאינו מותר לאכול אינו מותר למכור" בא רק בניגוד לדברי בית שמאי, האומרים שאסור למכור לגוי, ואין בכך הבעת דעה בשאלה האם יש "לתלות" את החמץ בשעה השישית. פירוש זה מסתבר משום שאכן קיימת מחלוקת כללית בין בית הלל לבית שמאי על דיני מכירה לנכרים, וייתכן שכל עניין השימוש בחמץ בא רק כבדרך אגב.
השאלה ההלכתית משקפת דעות שונות בדבר מידת אחריותו של יהודי על שמירת מצוות של הנכרי. ברור שהנכרי איננו חייב במצוות, אך לפחות לפי חלק מהגישות על יהודי לוודא שהגוי איננו עובר עבירות בגללו. במבוא למסכת שבת סקרנו את העמדות השונות בעניין.
במגזר הכפרי היה מגע מועט עם נכרים, ומכירת חמץ להם הייתה בבחינת אפשרות תאורטית למדי. כך היה בתקופת האמוראים, וכנראה גם בתקופת התנאים. עיקר המפגש עם הנכרים היה בערים הגדולות, ובעיקר בציפורי, בטבריה, בלוד ובקיסרין<sup class="footnote-marker">8</sup><i class="footnote">ראו למשל משנה, עוקצין פ"ג מ"ב; ספראי, פרקי גליל, עמ' 12-15 ;ינקלביץ, יהודים ונכרים.</i>. בתלמוד מסופר על מקרה של מכירה של חמץ לנכרי (ירו', כז ע"ג), אך מדובר בציפורי שהייתה פוליס מעורבת. מערכת היחסים עם הנכרים הייתה מורכבת ומסובכת, אך ודאי שהיו עמם קשרי מסחר משותפים.
<b>ומותר בהנייתו</b> – המשפט מיותר, והתלמוד הבבלי אף שואל על כך "פשיטא?". יש להניח שהמשפט הוכלל במשנה כדי ליצור ניגוד בין ראשית המשנה להמשכה, שאחר הזמן החמץ אסור בהנאה.
<b>עיבר זמנו אסור בהנייתו</b> – ברוב הנוסחים עבר זמנו, כלומר חלפה השעה החמישית והחלה השעה השישית ביום. בשעה זו חלה חובת ביעור חמץ, <b>לא יסיק בו</b> (בחמץ) <b>תנור וכירים</b> – ביעור חמץ הוא בשרֵפה, אף על פי כן אסור לשרוף את החמץ ולהסיק בו את התנור משום שיש בכך הנאה מהחמץ, ולוּ הנאה שולית. תנור וכיריים הם שני המתקנים הנפוצים לאפייה ולבישול. התנור עשוי היה מחרס או ממתכת, ולוֹ צורה מעוגלת. בתנור שני חלקים לפחות. בתחתון מניחים את חומרי הבעירה, ובחלק העליון את המאכל האמור להיאפות או להתבשל. ניתן היה להניח את המאכל גם על פי התנור, כלומר בפתחו העליון (איור 9). הכיריים היו מתקן פשוט הרבה יותר, שתי אבנים מאונכות שהוצב במרחק קטן זו מזו. חומר הבעירה הונח בין האבנים, וסיר הבישול עליהן<sup class="footnote-marker">9</sup><i class="footnote">ראו להלן, פ"ז מ"א.</i> ( איור 10).  בכיריים ניתן היה רק לבשל. מתקני אפייה נוספים היו ידועים, אך היו נדירים יותר. התנור והכיריים הוצבו, בדרך כלל, בחצר המבנה.
<b>רבי יהודה אומר אין ביעור חמץ אלא שריפה</b> – לדעת רבי יהודה ביעור החמץ צריך להיות בשרפה, <b>וחכמים אומרים</b><sup class="footnote-marker">10</sup><i class="footnote">ב- <b>וילנא</b>, <b>דו</b>, <b>א</b>, <b>כ</b> נוסף "אף".</i> <b>מפרר וזורה לרוח או מטיל לים</b> – ניתן לבער חמץ גם בהפיכתו לפירורים או בהטלה לים. יש להניח שחכמים התכוונו שצריך לפורר את החמץ ולזרותו לרוח, אף שמבחינה מילולית ייתכן שהאות וי"ו היא וי"ו החילוק, וצריך לפורר את החמץ או לזרותו לרוח או להטילו לים<sup class="footnote-marker">11</sup><i class="footnote">ראו מלאכת שלמה למקום.</i>.
בכמה כתבי יד ובדפוס אומרים חכמים "אף מפרר"<sup class="footnote-marker">12</sup><i class="footnote">רבי יהוסף אשכנזי מזכיר נוסחה זו, וראו חילופי הנוסח.</i>. לפי פשוטם של דברים יש צורך במילה "אף" שכן בדברי חכמים יש תוספת לדברי רבי יהודה, וגם הם מעדיפים ביעור חמץ בשרפה.
מחלוקת דומה שנינו לגבי ביטול עבודה זרה, ושם רבי יוסי הוא הקובע שאף "שוחק וזורה לרוח"<sup class="footnote-marker">13</sup><i class="footnote">משנה, עבודה זרה פ"ג מ"ג; תוס', פ"ג הי"ט, וכבר עמד מהר"ם חלאווה על הדמיון בין ההלכות.</i>.
אין ספק ששרפת החמץ הייתה הדרך המקובלת לביעורו, והמונח "ביעור חמץ" משמעו שרפה. יתר על כן, מקורות רבים מדברים על שרפת החמץ בצורה פשוטה וכדרך אגב. כך, למשל, משנתנו קובעת "לא יסיק בו כירים", ומשמע שהביעור בשרפה. או דברי רבי מאיר: "אוכלין כל חמש ושורפין בתחילת שש" (משנה ד לעיל). התלמוד הבבלי מביא ברייתא שיוצא ממנה שזו גם דעתו של רבי עקיבא, שכן הוא מקיש ביעור חמץ להבערת אש בשבת (שבת ה ע"א). במכילתא רבי יונתן לומד שיש לבער חמץ כבר מערב פסח, שהרי בחג עצמו אסור לשרוף<sup class="footnote-marker">14</sup><i class="footnote">מכילתא דרבי ישמעאל, בא, עמ' 28 ,וכן יוצא מהמשך הקטע שאף רבי יוסי אומר שביעור חמץ הוא בשרֵ פה. ראו עוד מכילתא דרבי שמעון בר יוחאי לשמות יב טו, עמ' 17 ,וראו עוד בבלי, יג ע"א ועוד.</i>, ושוב ההנחה הטבעית היא שהביעור הוא בשרפה.
דומה, אפוא, שהנוהג המקובל היה לבער חמץ בשרפה. המחלוקת במשנתנו אינה עקרונית, אלא חכמים אומרים שניתן לבער חמץ גם בדרכים נוספות שוודאי היו פחות תדירות. לא כל בני התקופה התגוררו ליד הים, ואף הזרייה לרוח לא הייתה קלה ופשוטה. במכילתא דרבי שמעון בר יוחאי נקבע במפורש: "תשביתו שאר מבתיכם – בשריפה, הגיעה שעת ביעור ולא ניתמנה לו האור שישרפנו, מפרר וזורה לרוח או מטיל לים לדגים. רבי יהודה אומר ממתין עד שיגיע לישוב וישרפנו" (שמות יב טו, עמ' 17). במכילתא דרבי ישמעאל זו דעתו של רבי יהודה בן בתירא בשינוי קל: "עד שלא תגיע שעת הביעור מצות כילויו בשריפה משהגיעה שעת הביעור מצות כילויו בכל דבר" (בא, עמ' 29). בהמשך הקטע שם רבי מצטרף לדעתו של רבי יהודה וקובע: "ואי זה הוא דבר שהוא בבל יראה ובל ימצא, אין אתה מוצא אלא בשריפה"<sup class="footnote-marker">15</sup><i class="footnote">שם, שם, עמ' 29.</i>.
בירושלמי מובאים הנימוקים והדרשות הללו, אך לא בשמם של רבי יוסי ורבי יהודה בן בתירא אלא בשמם של רבי יהודה וחכמים. בסופו של ויכוח דרשות ארוך נקבע "ושתק רבי יודה" (כח ע"ב), כלומר רבי יהודה ויתר על עמדתו. למרות זאת התלמוד מביא שתי ברייתות סותרות: "תני, עד שלא הגיע זמן ביעורו את מבערו בכל דבר, משהגיע זמן ביעורו את מבערו בשריפה"; זו כמובן ברייתא סתמית כרבי יהודה, שכן לפני זמן ביעור חמץ ודאי שמותר להשמיד את החמץ בכל דרך שהיא. הברייתא השנייה קובעת להפך: "עד שלא הגיע זמן ביעורו את מבערו בשריפה, משהגיע זמן ביעורו את מבערו בכל דבר" (ירו', כח ע"ד). התלמוד מסיק שזו ברייתא סתמית כדעת חכמים. כעין ברייתא זו מובא גם בתלמוד הבבלי (כח ע"א). אמנם יש הבדלים בין פסיקות אלו, אך דומה שמגמתן אחידה. סתם ביעור חמץ הוא בשרפה, ונחלקו חכמים האם מותר בשעת הדחק לבער חמץ גם בדרך אחרת. במהותה של "שעת הדחק" ובהגדרתה נחלקו חכמים.
במסורות חז"ל מובאים הסברים שונים להעדפת השרפה כדרך לביעור חמץ. במכילתא מופיעה דרשה ארוכה ומפולפלת של רבי יוסי הלומד זאת מביעור נותר (בשר הקרבן שאינו נאכל בשמנו), שור הנסקל וחלב של שור הנסקל<sup class="footnote-marker">16</sup><i class="footnote">מכילתא דרבי ישמעאל, בא, עמ' 28 ;ירו', כח ע"ד; בבלי, כח ע"א.</i>. כפי שראינו רבי יהודה הנשיא נותן לכך טעם מעשי, שכן רק שרפה מבטיחה ביעור מוחלט שיש בו משום "בל יראה ובל ימצא". חכמים החולקים על הצורך בשרפה סברו: "אמרו ליה לרבי יהודה כל דין שאתה דן תחילתו להחמיר וסופו להקל אינו דין", כלומר, ההחמרה של רבי יהודה עלולה לגרום לכך שאדם שאין לו אפשרות לשרוף חמץ יעבור ב"בל יראה", ועל כן הלימוד מהפסוקים אינו חזק דיו להקל בדין תורה. דומה ששורש המחלוקת הוא אחר. כפי שראינו, חכמים שאפו להפוך את בדיקת החמץ ואת ביעורו למעמד דתי, וכך, בתהליך מתמשך, קישרו אותו לסייגים ולנהלים מחייבים. בדיקת חמץ עם נר, כמו גם ביעור בשרפה, הם ממרכיביה של המצווה, והם הופכים אותה לטקס משמעותי.

Mishnah 2

<b>חמץ שלנכרי שעבר עליו הפסח</b> – כל מצוות ביעור החמץ עוררה קשיים מעשיים רבים. היו יהודים שהיה להם מלאי של חמץ, והיו נכרים שהחזיקו בחמץ ורצו למכרו ליהודים אחרי הפסח. לתוספתא ואף לתלמודים ברור ש"עבר עליו הפסח" משמעו שהפסח נגמר, ומדובר בחמץ שלא בוער בפסח ונותר לאחריו. קארל פירש שמדובר בחמץ בפסח עצמו, ו"עבר עליו" משמעו שהגיע אליו. לדעתו רק מאוחר יותר, בדור אושא, הבינו את המושג בצורתו השגויה כחמץ אחר הפסח. לפירוש מהפכני זה אין בסיס. עם זאת, קארל צודק בכך שהדרשה בהמשך הפסוק אינה מנמקת את ההלכה שבמשנה, וראה דיוננו בדרשה.
<b>מותר בהנייה</b> – חמץ השייך לנכרי מותר בשימוש, שהרי הגוי אינו מחויב בביעור חמץ. לעומת זאת חמץ <b>ושלישראל אסור</b> – בהנאה, <b>שנאמר לא יראה לך</b> – "חמץ בכל גבולך". הפסוק מחייב ביעור חמץ, אך אינו קובע מה דינו של חמץ שלא בוער, ואין בו רמז לאיסור הנאה מחמץ שעבר עליו הפסח. הדרשה היא כנראה: לא יראה לך – גם אחר הפסח. או שדרשו זאת מהכפילות "ולא יראה לך חמץ", "ולא יראה לך שאֹר" – האחד לביעור והשני להנאה אחר הפסח. ברור שזו אסמכתא בעלמא, ולא מכאן נלמדה ההלכה. יש לראות בהלכה זו מעין גדר וסייג לבל יטמינו יהודים את החמץ וישתמשו בו לאחר החג. אצלנו ובנוסחאות נוספות<sup class="footnote-marker">17</sup><i class="footnote">מפי, ג, מל, ג6 ,מגד, ג43 ,מגק.</i> הציטוט מסתיים במילים "יראה לך". יתר הנוסחאות מסיימות את ציטוט הפסוק במילה "שאֹר". הפסוק הוא "ולא יראה לך חמץ ולא יראה לך שאֹר" (שמות יג ז)<sup class="footnote-marker">18</sup><i class="footnote">לשווא אפוא התדיין בעל מלאכת שלמה האם יש לגרוס במשנה את המשך הפסוק או לא.</i>. דרכם של מקורות לצטט את ראשית הפסוק, גם אם הדרשה היא מהמשכו. ברם, בדרך כלל אין מצטטים פסוק שלא ברצף, לפיכך ציטטו את כל הפסוק או את חלקו הראשון, כמו בכתב יד קאופמן. אך נוסח הדפוס אינו סביר. בתוספתא יש מחלוקת רבי יהודה וחכמים (או רבי שמעון, כפי שמצטט הירושלמי): "האוכל חמץ אחר חצות וחמץ שעבר עליו הפסח הרי זה ב'לא תעשה', ואין בו כרת, דברי רבי יהודה, וחכמים אומרים כל שאין בו כרת אין בו ב'לא תעשה' " (פ"א ה"ח; ירו', כח ע"ד; בבלי, כח ע"א וע"ב). התלמודים קישרו בין דעת רבי יהודה בתוספתא למשנתנו. הירושלמי מסיק שמשנתנו כרבי יהודה, והבבלי מתחבט ארוכות ומציע הצעות שונות. כל שאלת הזיקה נובעת מההנחה שאם רבי יהודה רומז לפסוק הרי שההלכה היא בבחינת "לא תעשה". אנו מסויגים מפרשנות זו. כפי שראינו במבוא, כל מיון ההלכות לאלו שהן "מדאורייתא" לבין אלו האסורות רק "מדרבנן" היא מאוחרת. בדברי תנאים קדומים אין "דאורייתא" אלא הלכה מבוררת וחשובה. זאת ועוד; לא כל הזכרת פסוק הופכת את ההלכה לחלק ממצוות "לא תעשה". הפסוק כאן הוא אסמכתא ולא יותר. מחלוקת התנאים שבתוספתא אינה האם מותר לאכול חמץ שעבר עליו הפסח, אלא האם זהו חלק אינטגרלי מאיסור חמץ שבתורה, או תוספת עליו. אבל כולם יסכימו שאסור לאכול חמץ כזה, או ליהנות ממנו. על כן משנתנו אינה קשורה למחלוקת שבתוספתא. מובן שלשיטת התלמודים ההלכות מוינו לאלו שיש להן דרשה והן "מדאורייתא" ואלו שאין להן, וממילא משנתנו קרובה לרבי יהודה<sup class="footnote-marker">19</sup><i class="footnote">בדרך זו הולכים גם חוקרים חשובים. ראו פרידמן, תוספתא פסחים, עמ' 158-165.</i>. הבאת הדרשה הופכת את האיסור לחלק ממצוות "לא תעשה" שבתורה.
כפי שראינו במבוא לפרק הראשון, הנחת היסוד שחמץ שעבר עליו הפסח אסור בהנאה אינה מוסכמת על הכול. בהלכה הקדומה היו דעות שחמץ שהוטמן מותר באכילה אחר הפסח.
לפי ההלכה נאסרה פת של נכרים, ורק במאה השלישית "עמעמו עליה והתירוה", וגם לאחר שהתירוה חל ההיתר רק על פת פלטר (אופה גדול), ולא על לחם שאפה בעל הבית. היו גם שנהגו לא לאכול פת פלטר שאפה נכרי. איסור פת נכרים היא הלכה קדומה שרמזים לה מצויים כבר בספר דניאל ובספרים החיצוניים<sup class="footnote-marker">20</sup><i class="footnote">שטינפלד, פת נכרים.</i>. המשנה כאן קובעת בפשטות שחמץ נכרים מותר בהנאה, וכל הדיון נסוב רק על בעיית הפסח ולא על בעיית פת נכרים. ייתכן שזו הסיבה לכך שבמשנה מדובר רק על הנאה מהחמץ ולא על אכילתו, וכך פירשו הרי"ף ואחרים. ברם, לפי ההבנה הפשוטה נבחר המינוח "מותר בהנאה" (או הנייה) רק כדי לנגד את הרישא של המשנה עם המשכה העוסק בחמץ ישראל<sup class="footnote-marker">21</sup><i class="footnote">כך פירשו רבים וטובים כגון רמב"ם ורע"ב, וגם הריטב"א פירש כך וקבע שהנאה כאן היא אכילה, בלי להתייחס להשפעתה של הסיפא.</i>. התלמוד הירושלמי מפרש את המשנה "במקום שלא נהגו לוכל פת גוים, אבל במקום שנהגו לאכל פת גוים מותר אפילו באכילה" (כח ע"ד). הירושלמי כבר מכיר כמובן את ההיתר, אך הוא נקבע רק לאחר חתימת המשנה ואינו יכול להיות הסבר לה. יש אפוא להסיק שהאיסור על פת נכרים התערער עוד לפני ההיתר, ואכן התלמודים מנמקים את ההיתר ואת זכותם של חכמים מאוחרים לשנות הלכה קדומה בכך שרבו העבריינים שעברו על האיסור<sup class="footnote-marker">22</sup><i class="footnote">לכל הפרשה ראו שטינפלד, פת נכרים.</i>. הסבר הגמרא נראה כהסבר פורמליסטי ומלאכותי, אך נראה שיש לו שורשים היסטוריים ברובדי החברה היהודית שמחוץ לתחום ההשפעה הישיר של בית המדרש. עם זאת, גם מי שהתיר לעצמו לאכול פת נכרים לא זלזל באיסור חמץ. ה"עבריינות" הייתה מקומית ותחומה, ואין היא זלזול שיטתי בהלכה ובנושאיה. הציבור היהודי לא ערער על איסור חמץ, שנחשב חמור במיוחד, זאת למרות החומרות הרבות שהנהיגו חכמים בתחום זה.
ההלכה הפשוטה שחמץ שעבר עליו הפסח אסור בהנאה נשנית במקורות רבים, אך אינה פשוטה כל עיקר. כפי שראינו במבוא היו שדרשו שהחמץ לא ייראה, אך לא תבעו את השמדתו והסתפקו בהטמנתו. בברייתא המצויה רק בבבלי טוען רבי יוסי שחמץ שעבר מותר בהנאה, ומשמע שם שאחרי הפסח אין כל איסור בשימוש בו (כח ע"א-ע"ב). ברם נראה שההלכה הרווחת לא קיבלה את דעתו של רבי יוסי. באותה ברייתא טוען רבי שמעון שאחר הפסח אין האוכל "עובר עליו בלא כלום", ונראה שהוא סבור שלאו אין כאן, אלא . איסור מדבריהם<sup class="footnote-marker">23</sup><i class="footnote">רבי שמעון בשיטת רבי מאיר שכל שעה שמותר לאכול מותר בהנאה, ושאין האיסור על אכילת חמץ משש שעות ולמעלה אלא מדרבנן.</i>. כך מפורש בירושלמי: "מודה רבי שמעון באסור, שהוא אסור"<sup class="footnote-marker">24</sup><i class="footnote">ירו', כח ע"ד, ונחלקו האמוראים אם האיסור מן התורה או מדבריהם.</i>.
כדי להבין את המשנה עד תומה עלינו לחזור לסדרי האפייה של קדמונינו. בשלב ראשון של האפייה הוכנה העיסה; כיום מניחים בעיסה מעט שמרים כדי לזרז את תהליך ההחמצה. לקדמונינו לא היו שמרים מוכנים, והם הניחו בעיסה חתיכה של לחם ישן. לחם זה, שכבר עבר החמצה, זירז את תהליך ההחמצה של העיסה. המונח "חמץ" משמעו כל עיסה שהוחמצה, אך גם אותה חתיכה מוחמצת ששימשה כזרז בתהליך האפייה. אם לא היה לאדם לחם ניתן היה להניח את העיסה כמות שהיא, תהליך ההחמצה במקרה זה יהיה ארוך, אך בסופו של דבר, לאחר שעות אחדות, תחמיץ גם עיסה זו.
במוצאי החג לא היה לאופה היהודי חמץ מן המוכן, וחשוב היה לו לקנות חמץ מן הנכרי כדי לזרז את תהליך ההחמצה. המשנה קובעת שחמץ של גויים מותר מיד. באשר לחמץ של ישראל נקבע באופן כללי שהוא אסור בהנאה. התוספתא<sup class="footnote-marker">25</sup><i class="footnote">תוס', פ"ב ה"א; בבלי, גיטין י ע"א; קידושין עו ע"א; חולין ד ע"א; מסכת כותים פ"ב ה"ה, עמ' סה.</i> מסייגת קביעה זו ואומרת שחמץ של כותים מותר לאחר שלוש אפיות. כלומר, בעיסה הראשונה מניחים חמץ שעבר עליו הפסח, עיסה זאת כבר אינה בבחינת "חמץ שעבר עליו הפסח", אך יש בה תערובת איסור. בעיסה השנייה מניחים חתיכת לחם מהעיסה הראשונה, ואף העיסה השנייה עדיין אסורה באכילה, והוא הדין בעיסה השלישית. רק העיסה הרביעית הותרה מתוך ההנחה שכמות החמץ שעבר עליו הפסח היא זעירה וזעומה.
בברייתא זו הכותים נחשבים ליהודים, שכן לו היה דינם כדין גויים<sup class="footnote-marker">26</sup><i class="footnote">בדין מעמדם של השומרונים (הכותים) מחלוקות רבות, ונעסוק בכך בנספח למסכת ברכות, והחונן לאדם דעת יזכנו לפרש את המסכת שם.</i> היה חמצם מותר מיד לאחר הפסח. נמצאנו למדים שאיסור ההנאה הנאמר במשנה מתייחס לחמץ שעבר עליו הפסח, אך תערובת החמץ בעיסה הרביעית כבר הותרה.
חמץ של ישראל משמעו שאותו יהודי עבר עבירה. אין להסיק מכאן שהוא אכל חמץ בפסח, אך ייתכן שהטמין את חמצו כדעת רבי יוסי. פירוש ממעיט זה משתמע מן התוספתא: "חמיצן של עוברי עבירה מותר אחר הפסח מיד, מפני שמחליפין את השאֹר" (פ"ב ה"ד). עוברי העבירה הללו אינם משתמשים בחמץ שעבר עליו הפסח, אחרת היה בצקם ודאי אסור, אלא מחליפים את השאור, כלומר מניחים בעיסתם חתיכת לחם מותרת (מן הנכרים). או שמא מחליפים בעצמם, כלומר אינם משתמשים בחמץ שעבר עליו הפסח אלא אופים בעזרתו עיסה, ובעזרת חתיכה מאותה עיסה מחמיצים עיסות אחרות. יש מהראשונים שגרסו במפורש "מפני שמחליפין את השאור בשל גוים". ליברמן מעדיף את הפירוש הראשון<sup class="footnote-marker">27</sup><i class="footnote">ליברמן, תוספתא כפשוטה, עמ' 487-488 .כך בכתב יד קאופמן, <b>מפי</b>, <b>ג</b>, <b>מל</b>, <b>ג6</b> ,<b>מגד</b>, <b>ג43</b> ,וב- <b>מגק</b> מטושטש.</i>, אלא שלפירוש זה קשה מה ההבדל בין בצקם של עוברי עבירה לבין חמץ של כותים. על כן יש להעדיף את הפירוש הראשון, ועוברי העבירה משתמשים בשאור של גויים להחמצת עיסתם<sup class="footnote-marker">28</sup><i class="footnote">כנראה גם הבבלי, חולין ד ע"א, פירש שעוברי העבירה משתמשים בחמץ נכרים.</i>.
נשאלת השאלה מהו חטאם של אותם המכונים "עוברי עבירה". מסתבר שהם מואשמים בסטיות מההלכה במכלול נושאים אחרים, אך לא באי שמירת איסור חמץ. ניסיונותיו של ליברמן למצוא את חטאם מופרך, שכן אין כל סיבה לקשרו דווקא לפסח. ייתכן שחטאם הוא השימוש בפת נכרים, ועל כך עמדנו לעיל. מכל מקום, המשנה חושפת פן בלתי ידוע בחברה היהודית, של עבריינים. אלו אינם מזלזלים בכל המצוות, אלא בחלק מחומרות חז"ל. ייתכן שאלו הם שבעקבות מעשיהם התיר רבי יהודה נשיאה פת של גויים, והנימוק שנותנת הגמרא הוא שלא פשט האיסור, כלומר שהיו רבים שלא הקפידו עליו. כמות ששנינו: "דאמר רבי שמואל בר אבא אמר רבי יוחנן: ישבו רבותינו ובדקו על שמן שלא פשט איסורו ברוב ישראל, וסמכו רבותינו על דברי רבן שמעון בן גמליאל ועל דברי רבי אלעזר בר צדוק, שהיו אומרים: אין גוזרין גזירה על הצבור אלא אם כן רוב צבור יכולין לעמוד בה" (בבלי, עבודה זרה לו ע"א)<sup class="footnote-marker">29</sup><i class="footnote">אבל בירושלמי אין הנימוק הזה, שלא פשט האיסור, מופיע, ובמקומו מופיע נימוק אחר, ראו ירו', עבודה זרה פ"ב ה"ח, מא ע"ד; שביעית פ"ה ה"ד, לח ע"א; מעשר שני פ"ג ה"א, נד ע"א; שבת פ"א ה"ד, ג ע"ג. לנימוק הירושלמי ראו ינקלביץ, אוצרות מזון.</i>.

Mishnah 3

<b>נכרי שהילוה את ישראל</b> – נכרי העניק לישראל הלוואה <b>על חמיצו</b> וקיבל ממנו חמץ כמשכון. יש להניח שהמשכון נמצא בבית הנכרי, אך הוא נחשב לרכושו של היהודי, ולכן <b>לאחר הפסח אסור בהנייה</b> – ככל חמץ שעבר עליו הפסח. כך הנוסח במשניות נוסח ארץ ישראל<sup class="footnote-marker">30</sup><i class="footnote">ראו חילופי הנוסחאות למשנתנו, וכבר עמד על כך אפשטיין, מבוא, עמ' 714.</i>. הירושלמי (כט ע"א) אומר במפורש שהמשנה שלנו חולקת על רב, ורב שונה ההפך, שהחמץ לאחר הפסח מותר בהנאה. ברם במשניות נוסח בבל נאמר שהחמץ מותר בהנאה, אם כן התלמודים חלוקים בנוסח המשנה, וגרסתו של רב נכנסה לנוסח משניות בבל. אותה מחלוקת קיימת גם בחלק השני של המשנה. בנוסחאות הארץ-ישראליות נאמר <b>וישראל שהילוה את הנוכרי על חמיצו לאחר הפסח מותר בהנייה</b>, ובנוסחאות הבבליות "אסור בהנאה", וכן במשנה שבדפוסים ובכתבי היד המושפעים מתורת בבל<sup class="footnote-marker">31</sup><i class="footnote">כמו כן בבבלי, לא ע"ב, ברייתא החולקת על המשנה, והיא כהלכת ארץ ישראל.</i>.
לפנינו, אפוא, מקרה לא שגרתי שיש בו מחלוקת בין תלמודה של ארץ ישראל לבין תלמוד בבל על נוסח המשנה. המחלוקת היא כמובן עקרונית. לפי הלכת ארץ ישראל הנתון הקובע הוא הבעלות הפורמלית, לכן אם מדובר בחמץ של יהודי שנמסר לגוי כמשכון נחשב הוא לרכוש של ישראל וחייב בביעור חמץ, ואם החמץ שייך לנכרי ונמסר ליהודי כמשכון הוא נחשב לרכוש הגוי<sup class="footnote-marker">32</sup><i class="footnote">הלכות דומות ברוח זו מצויות בתוס', פ"ב ה"י-הי"א; ירו', כח ע"ד.</i>. התלמוד הבבלי סבור לעומת זאת שהנתון הקובע הוא מיקום החמץ: אם הוא בביתו ובשליטתו המעשית של יהודי החמץ חייב בביעור, ואם הוא בבית הנכרי הרי הוא פטור מביעור, אף שהבעלות הפורמלית עליו היא של יהודי.
רוב טופסי המשניות שבידינו משקפים את נוסח בבל. סופר כתב יד קאופמן רשם בתחילה את נוסח ארץ ישראל, אך מאוחר יותר תיקנו לפי נוסח בבל. כתבי היד המשמרים את נוסח ארץ-ישראל הם <b>מפי</b>, <b>ג</b>, <b>מיל</b>, <b>ג6</b> ,<b>מפ</b>, <b>מגק</b>, <b>מגאד</b>, <b>מג</b>, וכמובן כתב יד קאופמן.
בדרך כלל שימרו המקורות את מסורת המשנה, אך לעתים נדירות נפלו מחלוקות בין התלמודים, ואפשטיין אסף עשרות דוגמאות לכך<sup class="footnote-marker">33</sup><i class="footnote">אפשטיין, מבוא, עמ' 691-726.</i>. בניגוד לכך נפלו מאות הבדלים בין התלמודים בנוסחאות הברייתות, שכן אלו נחשבו לטקסט פחות מקודש, ולפיכך גם שמרו על טהרת הנוסח בצורה פחות מושלמת.
<b>חמץ שנפלה עליו מפולת הרי הוא כמבוער</b> – המפולת הייתה מהסכנות התדירות בעולם הקדום, ונזכרת במקורות רבים<sup class="footnote-marker">34</sup><i class="footnote">כגון משנה, יומא פ"ח מ"ז; ראש השנה פ"ב מ"ה; להלן, פ"ג מ"ז ועוד.</i>. אם המפולת קברה חמץ אין צריכים לפנותה כדי לבער את החמץ, שכן אין הוא נחשב ברשותו של אדם, לפיכך אין הוא בבחינת לא יראה לך חמץ. רבן גמליאל אינו חולק אלא מבהיר או מסייג את הכלל הקודם, וקובע כלל רחב יותר. יש להניח שמשנתנו היא גם לדעת רבי יהודה האומר שאין ביעור חמץ אלא בשרֵפה. ברם גם הוא יסכים שאם נפלה מפולת החמץ הוא כמבוער. דינה של מפולת זו אינו שונה ממקום שאינו צריך בדיקה<sup class="footnote-marker">35</sup><i class="footnote">לעיל, פ"א מ"א. הדברים הם לפי מלאכת שלמה על אתר.</i>. <b>רבן</b><sup class="footnote-marker">36</sup><i class="footnote">המילה מקוצרת, וההשלמה לפי הניקוד בכתב היד.</i> <b>שמעון בן גמליאל אומר כל שאין הכלב יכול לחפש אחריו</b> – הכלב היה חיית בית תדירה ביותר. כבר הזכרנו לעיל כי הוא כנראה ה"חיה" שניתן להאכילה בחמץ. כך, למשל, דנה המשנה: "הכלב והגדי שקפצו מראש הגג" (משנה, בבא קמא פ"ב מ"ג) או "הכלב שנטל חררה והלך לגדיש..." (שם, שם). באופן טבעי ניתנו לכלב מאכלים שנפסלו מאכילת אדם מסיבות הלכתיות או בריאותיות-אסתטיות. הביטוי "מאכל כלב"<sup class="footnote-marker">37</sup><i class="footnote">כגון משנה, טהרות פ"ח מ"ו ועוד.</i> או "מאכילה לכלבים"<sup class="footnote-marker">38</sup><i class="footnote">כגון משנה, נדרים פ"ד מ"ג; חולין פ"ד מ"ב; בכורות פ"ד מ"ד ועוד.</i> רגיל במקורות חז"ל, כגון: "מחתכין את הדלועין לפני הבהמה ואת הנבלה לפני הכלבים" (משנה, שבת פכ"ד מ"ד), וכמוה מקורות רבים<sup class="footnote-marker">39</sup><i class="footnote">משנה, טהרות פ"ח מ"ו; חלה פ"א מ"ח; חולין פ"ד מ"ב ועוד.</i>. חכמים היו מודעים לנזק הצפוי מהכלב ולכן קבעו שאין לגדלו "אלא אם כן היה קשור בשלשלת" (משנה, בבא קמא פ"ז מ"ז). מובן שכלב, ובעיקר כלב תוקפני, היה מקור לסכסוכי שכנים, וכך אנו שומעים על אדם שנדר שלא ייכנס לבית פלוני משום שיש בו "כלב רע" (משנה, נדרים פ"ט מ"ג). נסיים מקבץ קטן ומקרי זה של עדויות באגדה מלבבת המתארת את מקומו של הכלב בשולי משק הבית.
כאמור, המשנה קובעת: "לא יגדל אדם את הכלב אלא אם כן היה קשור בשלשלת". הלכה זו מסויגת בתוספתא: "אבל מגדלין בעיירות הסמוכות לספר בימים וקושרין אותן בשלשלות של ברזל ומתירין אותן בלילות, רבי ליעזר אומר..." (תוס', בבא קמא פ"ח הי"ז; בבלי, שם פג ע"א). הספר מופיע כאזור שהביטחון בו מעורער. חכמים ראו אפוא בכלב חיית בר מסוכנת, ברם באזורי סכנה השתמשו בכלב. סיפור מעניין המשקף הַווי זה מופיע בירושלמי: "חד ברנש זמין חד רבן ואייתיב כלבא גביה. אמר לו ביזיון אנא חייב לך? אמר ליה רבי טיבו אנא משלם ליה שביין עלין לקרתא עאל חד מינהון בעא מינסב איתתי ואכל ביציו" (ירו', תרומות פ"ח ה"ג, מו ע"א – תרגום: בן אדם אחד הזמין חכם אחד [לארוחה] והושיב אצלו כלב. אמר לו [החכם] אני חייב לך ביזיון? אמר לו רבי טובה אני חייב לו [לכלב]. פעם באו שובים לעיר ובא אחד מהם ורצה לקחת את אשתי ואכל [הכלב] את ביציו). סיפור חביב זה משקף תמונת הַווי באזורי הספר. כנופיות שודדים פושטות על היישוב, בין השאר על מנת לשבות שבויים, והכלב במקרה זה הציל את אשת אדוניו<sup class="footnote-marker">40</sup><i class="footnote">על בעיות הביטחון ראו פירושנו לתענית פ"ג מ"ז. על גידול הכלבים ראו שוורץ, כלבים.</i>.
התלמודים לא הסתפקו בהגדרה הכללית "הכלב יכול לחפש אחריו", אלא כימתו זאת וקבעו שאין לחפש חמץ בעומק שלושה טפחים (ירו', כט ע"א; בבלי, לא ע"ב)<sup class="footnote-marker">41</sup><i class="footnote">בירושלמי זו מימרה אמוראית, ובבבלי בשם ברייתא.</i>. קביעה זו של שלושה טפחים אינה פרי מחקר ביכולת החיפוש של הכלב, אלא היא מידה קבועה הנזכרת בעניינים הלכתיים רבים.

Mishnah 4

<b>האוכל תרומת חמץ בפסח</b> – תרומה מיועדת כמובן לכוהן ורק הוא רשאי לאכלה, או זכאי בהנאתה. את התרומה יש לאכול בטהרה, ותרומה טמאה אסורה באכילה ומותרת בהנאה. כך, למשל, מותר לכוהן להאיר את ביתו בשמן של תרומה טמאה. ישראל שאכל תרומה הוא גזלן, שכן גזל מהכוהנים את רכושם, ומעבר לכך הוא עבר על איסור מן התורה של אכילת התרומה המיועדת לכוהנים בלבד. דינו נקבע במשנה: "האוכל תרומה שוגג משלם קרן וחומש" (תרומות פ"ו מ"א)<sup class="footnote-marker">42</sup><i class="footnote">המשנה קובעת שמשלם גם חומש וחומשו, כלומר חמישית מערך החומש. קנס נוסף זה אינו נזכר במשנת פסחים.</i>.
הקרן היא מחיר הפֵרות שאכל, וחומש (%20) מערך הפֵרות הוא קנס על אכילת התרומה, ו"האוכל תרומה מזיד משלם את הקרן ואינו משלם את החומש" (משנה, תרומות פ"ז מ"ב). אמנם האוכל בתרומה חייב מלקות, ברם לפי הסבר הירושלמי למקום מדובר במקרה שבו לא התרו באוכל על חומרת העוון, ולכן אינו חייב מלקות. אבל אם התרו בו הוא לוקה, ואזי פטור מתשלום הקרן משום ש"רשעה אחת אתה מחייבו ואי אתה מחייבו שתי רשעיות" (ירו', תרומות פ"ז ה"א, מד ע"ג; כתובות פ"ג, כז ע"ב ועוד). הווה אומר, אין כפל עונשים על אותו מעשה, ולכן הוא פטור מתשלום הקרן. בכל מקרה, האוכל מזיד פטור מתשלום החומש משום שזהו קנס מיוחד שהטילה התורה רק על שוגג. קנס זה הוא גם אמצעי לכפרה, ובפני האוכל במזיד חסומה דרך זו לכפרה. מעתה נשוב למשנתנו העוסקת באותו נושא, אך באוכל תרומת חמץ בפסח, שעבר אפוא בו בזמן עבירה משולשת: גזֵלה, אכילת תרומה ואכילת חמץ.
תרומת חמץ נוצרת באחת משתי אפשרויות: או שבעל הבית הפריש תרומה ערב פסח וזו החמיצה, או שהפריש אותה בחול המועד והחמיצה (ירו', מט ע"א)<sup class="footnote-marker">43</sup><i class="footnote">מעניין שפרשנים אחרונים, כבעל מלאכת שלמה, מדגישים את האפשרות שהתרומה הופרשה ערב פסח. זאת מתוך ההנחה המקובלת בימיהם שאין מתעסקים בבצק בפסח. ברם אין ספק שבתקופת המשנה והתלמוד טרם גובשה מגבלה זו, ואפו בפסח עצמו, אם כי בתנאים מגבילים (להלן, פ"ג מ"ד ועוד).</i>. ברם אם הפריש בעל הבית מלכתחילה חמץ כתרומה – התרומה פסולה<sup class="footnote-marker">44</sup><i class="footnote">מלאכת שלמה למקום.</i>.
<b>משלם קרן וחומש</b> – הישראלי שאכל תרומת חמץ עבר על שני איסורים: על איסור חמץ ועל איסור אכילת תרומה. אבל מכיוון שהעבירה נעשתה בשוגג הוא משלם את הקרן, כלומר את מחיר מה שאכל ועוד חמישית מערך הקרן, כקנס הרגיל שקנסה תורה. דינו זהה, אפוא, לדינו של כל אוכל תרומה. אבל אם הישראלי אכל את האוכל <b>במזיד פטור מן התשלומין ומדמי העצים</b> – האוכל פטור מכל תשלום עבור האוכל, והוא פטור אפילו מהתשלום הזעיר של דמי העצים, כלומר מערך האוכל אם הוא משמש להסקה, זאת אומרת מדמי ההנאה האפשרית של האוכל הזה.
האבחנה בין האוכל במזיד לבין האוכל בשוגג אינה פשוטה כל עיקר. בתשלום נזיקין קיימות שתי גישות עקרוניות: האחת מחייבת תשלום לפי מידת ההנאה, והאחרת לפי מידת ההיזק שגרם המזיק לניזק. בדרך כלל שתי ההגדרות חופפות וזהות, אך לעתים הנאתו של המזיק גדולה או קטנה מהנזק שגרם. עבור בעליו של החמץ אין לחמץ כל ערך כספי, שהרי הוא עומד לביעור מידי. האוכל חמץ נהנה אמנם ממה שאכל, אבל לא הזיק. אם האוכל בשוגג משלם, סימן שהמזיק משלם לפי מה שנהנה. לעומת זאת האוכל במזיד פטור מכל עונש כספי, משום שהוא חייב מיתה על אכילת חמץ, וכאמור אין כפל תשלומים, ומי שחייב מיתה, גם אם זו מיתה בידי שמים, פטור מתשלום.
בתוספתא נידונים הנימוקים להלכה זו (פ"א ה"י)<sup class="footnote-marker">45</sup><i class="footnote">סדר ההלכות בתוספתא שונה מזה שבמשנה.</i>. מתברר שמשנתנו היא כדעת רבי עקיבא ובניגוד לדעת רבי יוחנן בן נורי, ומדובר בתרומה טמאה. רבי יוחנן בן נורי אומר שהאוכל תרומה חייב לשלם לפחות את דמי העצים, וזו ה"קרן" שמדובר עליה במשנת תרומות, שכן הכוהן יכול להשתמש בתרומה הטמאה להסקה. ברם רבי עקיבא אומר שבפסח החמץ אסור בהנאה, וממילא לא גרם לכוהן שום נזק. מהתוספתא משמע שהאוכל משלם עבור מה שהזיק בלבד, והאוכל בשוגג משלם משום שזו גזֵרת כתוב מיוחדת שהאוכל תרומה חייב בקרן ובחומש. ניתן גם לפרש שהאוכל משלם על מה שנהנה, והאוכל במזיד פטור בגלל ההגבלה על כפל עונשים. הירושלמי מצביע על קשיי הפירוש, ולא נרחיב בכך (ירו', כט ע"א; בבלי, לב ע"א.)<sup class="footnote-marker">46</sup><i class="footnote">מסתבר שרבי יוסי הגלילי המתיר הנאה מחמץ בפסח סבור כרבי יוחנן בן נורי. בעל מלאכת שלמה גורס בבבלי בדברי רבי עקיבא "בין בשוגג בין במזיד", כלומר שבכל מקרה האוכל תרומת חמץ בפסח פטור מכל תשלום, משום שלא הזיק. הסבר זה אפשרי בפני עצמו, אך בהמשך התוספתא, בהלכה י"א, מוכח כי גם התוספתא מקבלת את ההבדל שבין שוגג ומזיד, וראו דיונו של קארל, פסחים, עמ' 13 .הבבלי מציע שמשנתנו היא כדעת רבי יוסי הגלילי הסובר שחמץ בפסח מותר בהנאה. דעה חריגה זו אמנם קיימת, אך בדרך כלל אין היא מקובלת, ודומה שגם התנאים במשנתנו שוללים אותה.</i>.
הביטוי משלם קרן וחומש חוזר בדינים אלו של אכילת תרומה, אך לא ברור למי מיועד התשלום. האוכל חייב לתת את התרומה לכוהן כלשהו, אך לא לכוהן מסוים. לפיכך אף כוהן אינו יכול לתבוע את תשלום התרומה דווקא לו. לכן אין הוא יכול גם לתבוע את הקרן או את החומש, אלא אם כן הבעל נתן לו את התרומה ורק אחר כך לקח את התרומה לעצמו ואכלה. התוספתא מדברת על תשלום ל"שבט", כלומר לכלל הכוהנים שהתארגנו כביכול למעין אגודה שיתופית. ה"שבט" לא היה ארגון רֵאלי, ואזכורו הוא תאורטי.

Mishnah 5

עד עתה עסקה המשנה בדיני חמץ, ומעתה היא עוברת לדון בדיני מצה. העיקרון ההלכתי זהה: כל סוגי הדגן כשרים גם כמצה. התנאי הוא שהם מחמיצים, וממילא הם עשויים להיות חמציים, או כשרים כמצה אם נאפו בטרם החמיצו. במשנה ז המשנה חוזרת לעסוק בדיני חמץ, ולפיכך משנתנו נראית כחורגת מהדיון הרצוף במשנה. מסתבר שמשנה ה ומשנה ו שלאחריה היו מונחות יחדיו לפני עורך המשנה; הוא שיבץ אותן כאן כדי להגדיר מהו חמץ, שהרי חמץ הוא גם כל מה שניתן לצאת בו ידי חובת הפסח. אם כן, שתי המשניות הן שריד למשנה קדומה שממנה ליקט עורך המשנה שתי משניות.
<b>ואלו דברים (סוגי דגנים) שאדם יוצא בהן ידי חובתו</b> – חובת אכילת מצה <b>בפסח</b>. הכוונה לחובת המצה הנוהגת רק בלילה הראשון של החג; ביתר הימים האדם רשאי לאכול כל מה שלבו חפץ, ובתנאי שלא יהיה חמץ. אם כן, "בפסח" כאן אין משמעו בחג הפסח. החג נקרא לעתים "פסחים", כמו במשנה א בפרק הראשון, ו"פסח" הוא בדרך כלל קרבן הפסח. ברם המונח "פסח" משמש גם במשמעות של כל שבעת ימי החג, כמו "חמץ שעבר עליו הפסח" (לעיל מ"ב), או "האוכל מהם כזית מצה בפסח..." (משנה, חלה פ"א מ"ב). ייתכן שהמשפט נוסח כך שיקביל לפתיחת המשנה הבאה "ואלו ירקות שאדם יוצא בהן חובתו בפסח"<sup class="footnote-marker">47</sup><i class="footnote">כך מציע בעל מלאכת שלמה למקום.</i>, ושם בוודאי מדובר בלילה הראשון ובסעודת קרבן הפסח, או בסעודת הפסח שלאחר החורבן (ליל הסדר).
<b>בחטים ובשעורים ובכוסמים ובשבולת שועל ובשיפון</b> – רשימה זו חוזרת במקורות רבים, וזו רשימת הדגנים העיקריים שהכירו קדמונינו (משנה, חלה פ"א מ"א; כלאים פ"א מ"א-ב). שמונה סוגי דגנים נזכרים במקורות התלמודיים. חמישה אלו מתוארים כחמישה סוגי הדגנים העיקריים, ברם ברור שחיטים היו גידול הדגנים החשוב ביותר בארץ ישראל. המשנה בכתובות פ"ה מ"ח, המציגה את לוח המזון המקובל ברחוב היהודי, מזכירה חיטים בצד שעורים, אך מוסיפה: "אמר רבי יוסי (140-180 למניינם) לא פסק לה שעורים אלא רבי ישמעאל (100-132 למניינם) שהיה סמוך לאדום". אם כן, רק רבי ישמעאל צירף את השעורים ללוח המזון. הדרום הוא שחון, וכמויות הגשם בו אינן יציבות. עד היום מהוות השעורים גידול מרכזי באזור, משום שאין בו תנאים נאותים ובטוחים לגידול חיטה. רק חכם הגר באזור זה עשוי היה לכלול שעורים בלוח המזון המקובל; על כל פנים, כך מעריך את הדברים רבי יוסי, וכן יוצא מראיות נוספות<sup class="footnote-marker">48</sup><i class="footnote">ספראי, הכלכלה, עמ' 109 ;ראו גם פירושנו לכלאים שם.</i>.
שעורים נחשבו למאכל הראוי לאסירים או לבהמות, ואף זו עדות לערכן הפחות בלוח המזון המשפחתי הרגיל, שכן, אדם רגיל אכל בדרך כלל חיטים. החיטים נזכרות לעתים קרובות כדוגמה לאוכל סתמי או לפֵרות, ואף זו ראיה לכך שהן נחשבו למאכל הרגיל<sup class="footnote-marker">49</sup><i class="footnote">כגון משנה, דמאי פ"ג מ"ד; מעשרות פ"ד מ"ה; בבא מציעא פ"ה מ"א; שם פ"ה מ"ח, ומקורות רבים נוספים.</i>.
רוב המקורות התלמודיים חוברו בגליל, על כן מוצגת החיטה במקורות אלה כגידול העיקרי. יש להניח כי לו היו בידינו מקורות שנערכו במחוז יהודה וב"דרום", הייתה מוצגת תמונה שונה.
שוויין של השעורים היה כחצי שוויין של חיטים<sup class="footnote-marker">50</sup><i class="footnote">שפרבר, מחירים, עמ' 112-113.</i>. אף ערכן התזונתי היה פחות מזה של חיטים (משנה, פאה פ"ח מ"ה; כתובות פ"ה מ"ח ועוד). הן נחשבו אמנם לגידול המתיש פחות את הקרקע (משנה, בבא מציעא פ"ט מ"ח), אך ברור שערכו הכלכלי של גידול השעורים נפל הרבה מזה של חיטים.
בחפירות ארכאולוגיות מתגלים בעיקר זרעי חיטים ושעורים, ונראה שאלו היו הגידולים העיקריים במשק הארץ בתקופה הרומית. יתר המינים נדירים יותר, אך בכל אופן תדירים למדי. הכוסמת היא Triticum dicoccum ,השיפון הוא Triticum spelta ,ואילו זיהויה של שיבולת השועל עורר ויכוח נוקב בין החוקרים. פליקס טען ששיבולת השועל היא שעורה דו-טורית<sup class="footnote-marker">51</sup><i class="footnote">פליקס, כלאים, עמ' 23-32 ;פליקס, שבולת השועל.</i>, ;Hordeum sativum disichum   לעומת זאת כסלו, בעקבות מפרשי המשנה (רש"י ואחרים) וחוקרים אחרים<sup class="footnote-marker">52</sup><i class="footnote">כסלו, שיבולת השועל.</i>, טען כי הכוונה לגידול המכונה כיום שיבולת שועל, Avena . שני הזיהויים מבוססים במידה רבה על תיאורו של רבי נתן אב הישיבה בפירושו למשנת כלאים: "השעורים 'אלשעירבי' ו'סנבלה אלתעלב' מותר לזרעם יחד שכולם שעורים אלא שזה מחודד משני צדדים וזה מארבע צדדים"<sup class="footnote-marker">53</sup><i class="footnote">פירוש רבי נתן לכלאים פ"א מ"א.</i>. ה- Avena" ,שופאן", נזכרת תכופות בין גידולי הארץ בימי הביניים<sup class="footnote-marker">54</sup><i class="footnote">עמר, גידולי ארץ-ישראל, עמ' 276-277.</i>. ברם לא ברור האם זהו גידול חדש, או גידול ותיק הנזכר גם במשנתנו ובמקורות אחרים. כך או כך, ספק אם פירושי ימי הביניים עשויים להבהיר את זיהויו של מין זה. שיפון הוא לפי פליקס Triticum spelta.בבבלי נאמר: "כוסמין – מין חיטין, שיבולת שועל ושיפון – מין שעורין, כוסמין – גולבא, שיפון – דישרא, שיבולת שועל – שבילי תעלא" (לה ע"א; מנחות ע ע"א). שיבולת השועל והשיפון הם אפוא מינים קרובים, ומכאן הטשטוש שבין השניים.
מכל מקום, בחפירות ב"מצודת נחל יתיר" בדרום הר חברון, הוא אזור אדום של ימי תקופת המשנה, התגלה מחסן שעורים שרופות. רובן שעורה דו-טורית, ומיעוטן שעורה רגילה (שש-טורית)<sup class="footnote-marker">55</sup><i class="footnote">כסלו, מטמון שעורים.</i>. ברור, אפוא, ששעורה דו-טורית הייתה גידול רווח, לפחות באזור הדרום שבו גידלו שעורים (איור 11). ייתכן שגידול זה הוא המכונה בפי חז"ל שיבולת שועל, כשיטת פליקס, או שמא שני הסוגים כונו באופן כללי שעורה, ושיבולת השועל היא האוונה וזו טרם נמצאה בחפירות<sup class="footnote-marker">56</sup><i class="footnote">הוויכוח על זיהוי שיבולת השועל עורר מתח בשל השלכותיו ההלכתיות. ברם למעשה אין לדיון ולזיהוי השלכות הלכתיות, כי כל הדגנים המחמיצים אסורים כחמץ ומותרים כחלה, כולל אלו שלא נזכרו במפורש במשנה. לימוד המשנה מעניק לאנשי ההלכה כלי להבנה מה הם דגנים, ומעתה ברור שכל דגן המחמיץ הוא חמץ. על כן, לזיהוי המדויק של הסוג אין השלכות הלכתיות.</i> ( איור 12).
שבולת השועל והשיפון אינם נזכרים במקרא, וגם הופעתם בספרות חז"ל מעטה למדי. סביר להניח שהם מינים בעלי חשיבות משנית, או שהאבחנה בין המינים הייתה מטושטשת, ובחברה המינים נדירים נבלעו במינים הרגילים יותר.
את השיפון מציעה טובה דיקשטיין<sup class="footnote-marker">57</sup><i class="footnote">דבריה של דקשטיין מצויים בעבודת דוקטורט מטעם אוניברסיטת בר אילן, ותודתנו על מהידע שחלקה עימנו.</i> כחיטה החד גרגרית, משום שזו דומה גם לחיטה וגם לשעורה. דלמן סבר כי לא גידלו את השיפון ואת שיבולת השועל כצמחי תרבות בארץ ישראל אלא היו צמחי בר שנכנסו בטעות לתבואה הקצורה. כסלו סובר גם הוא כי היו אלה דגנים שיובאו לארץ ישראל ולא גודלו בה<sup class="footnote-marker">58</sup><i class="footnote">הרצאה על הדגנים, בכנס האגודה להכרת גידולי תרבות במקורות ישראל.</i> קשה להניח כי הקדמונים ייבאו, בעלות גבוהה, דגנים פחותים בטיבם, ועוד יותר קשה להניח שבחמשת מיני הדגן נכללו מינים שלא גדלו בפועל בארץ. אמנם המספר חמש יש בו סימליות של קבוצה, אך קשה הניח שחז"ל התייחסו כאן ובאזכורים אחרים למינים שאינם רווחים בדות הגידול. גלאנוס, בספרו De alimentorum facultabibus כתב פרק נרחב על החיטה החד-גרגרית, אותה הוא מכנה tiphe <sup class="footnote-marker">59</sup><i class="footnote">59.Galeni De alimentorum facultabibus libri III, pp, 122-123</i>, בין השאר הוא כותב: "היוונים מכנים חיטה חד-גרגרית Zeialzea <b>והזרים מדביקים לה שמות משלהם...</b> כאשר הבחנתי בשדות רבים בתרס (הכוונה לתרקיה?) ובמקדוניה המכילים צמח שהן בשיבולתווהן בהופעתו הכללית דומה לחיטה החד-גרגרית (Tiphe ,)הגדלה סביבי באסיה הקטנה, שאלתי באיזה שם מכנים האנשים שם את הצמח הזה וכולם ענו לי שהצמח כולו, כולל הגרעינים נקרא <b>שיפון</b> (שיפונוס ביוונית) הלחם שנעשה מצמח זה הוא שחור ואינו בעל ריח נעים, מאחר כפי שכתב מנסתיאוס, הגרעין מכיל סיבים רבים"<sup class="footnote-marker">60</sup><i class="footnote">גלנוס, שם, עמ' 123.</i>. החיטה החד גרגרית והשיפון דומים בשיבולותיהם אחד לשני וכן גם לחיטה ולשעורה. נראה כי בתקופת המשנה נקראו שני צמחים בשם שיפון. באזורנו כינו בו ככל הנראה את החיטה החד-גרגרית ובארצות אירופה את השיפון התרבותי. דבר דומה קרה גם למיני החיטה האחרים. גלנוס, למשל, מנסה למיין את שמותיהם השונים של מיני החיטה בהם השתמשו קודמיו ומבקר אותם על חוסר הדיוק באבחנה בין חיטה חד-גרגרית, חיטה דו-גרגרית וחיטת האורז. כפי שמראה דיקשטיין, אכן החיטה החד גרגירית נמצאה בארץ ישראל בעבר, וגדלה בה גם היום.
אשר לשבולת השועל. האמורא רבי שמואל בר נחמן מוצא לכל חמשת המינים בפסוק בספר ישעיהו: ""הֲלוֹא אִם שִׁוָּה פָנֶיהָ וְהפִיץ קֶצַח וְכַמֹּן יִזְרֹק וְשָׂם חִטָּה שׂוֹרָה וּשְׂעֹרָה נִסְמָן וְכֻסֶּמֶת גְּבֻלָתו" (ישעיהו כח כח) 'ושם חיטה' – אלו החיטים. 'שורה' –זו שבולת שועל ולמה נקרא שמה שורה, שהיא עשויה כשורה. 'שעורה' – אלו השעורים: 'נסמן' – זהו השיפון. וכוסמת – זה הכוסמין..." (ירו' פ"א ה"א נז, ע"ב). פליקס סבור היה ששבולת השועל ה'שורה' היא סורה, הזהה ל"סורי אדומית" שנמנו ליד שעורים (תוס' תרומות פ"ה ה"ז<sup class="footnote-marker">61</sup><i class="footnote">כך בנוסח הדפוס, אבל בכתבי היד 'שעורין'.</i> ( וזוהי השעורה הדו-טורית<sup class="footnote-marker">62</sup><i class="footnote">פליקס, כלאים, עמ' 33-23.</i>. היו שהציעו ש'שורה' היא דורה, שכן החילוף ש-ד רגיל. לדעתה של טובה דיקשטיין. תיאורו של גלנוס, צריך להיות נקודת המוצא לדיון. ואלו דבריו "זוהי תבואה נפוצה באסיה, במיוחד בחלק השוכן לידן פרגמון שם יש גם שפע של חיטה חד גרגרית ודו-גרגרית. זהו מאכל לבעלי חיים, לא לבני אדם, אלא אם נוצר מצב חרום של מכת רעב ואז <b>מכינים ממנו לחם</b><sup class="footnote-marker">63</sup><i class="footnote">כלומר שהוא מחמיץ.</i>. כאשר אין מצוקת מזון מבשלים אותו במים ואוכלים אותו יחד עם יין מתוק....(או) מעורב בדבש, בדומה לחיטה החד-גרגרית. זהו דגן קשה ולכן הוא מספק מעט תזונה לגוף. הלחם שנעשה ממנו לא נעים"<sup class="footnote-marker">64</sup><i class="footnote">גלנוס Galeni, De alimentorum, p. 125</i>.
מאחר ובמקורותינו מופיעים יחד הכוסמת, שיבולת השועל והשיפון , ומאחר ולעיל הוצע בשמה של אותה חוקרת שהשיפון הוא החיטה החד-גרגרית, הרי תיאורו זה של גלאנוס מחזק את המסקנה וייתכן כי גם בארץ ישראל גידלו אותם יחדיו ולכן הם מופיעים בדרך כלל כצמד. מהמקורות היהודיים יש להסיק ששני אלה היו דגנים שוליים יחסית ונצרכו בעיקר על ידי עניים או בשנות רעב.
בתוספתא נזכר מין נוסף של דגנים, ה"קרמית"<sup class="footnote-marker">65</sup><i class="footnote">בתוס', פ"ב הי"ז (פ"א הכ"ט), בירו', כט ע"ב ובבבלי, לה ע"א יש מחלוקת על דינה של הקרמית.</i>. במסורות, בשמו של רבי יוחנן בן נורי, נוסף לרשימת הדגנים גם האורז (בבלי, לה ע"א). האורז היה גידול שחדר לארץ רק בסוף ימי התנאים, ולכן טרם התגבשה תפיסה אחידה בדבר מעמדו בדיני ברכות וחמץ<sup class="footnote-marker">66</sup><i class="footnote">פליקס, האורז.</i>. הבבלי מסיק שמשנתנו אינה כרבי יוחנן בן נורי, ברם אין צורך לקבוע זאת בצורה מוחלטת. המשנה מונה את מיני החמץ המקובלים והידועים, אבל אולי היו עוד מיני חמץ נפוצים פחות, והאורז הוא אחד מהם.
<b>ובדמי ובמעשר ראשון שניטלה תרומתו ובמעשר שיני והקדש שניפדו הכהנים בחלה [ו]בתרומה</b> – רשימה זו חוזרת במקורות מספר (משנה, ברכות פ"ז מ"א; עירובין פ"ג מ"ב; שבת פי"ח מ"א), והיא כוללת את כל הסוגים ההלכתיים ששימושם בעייתי. דמאי הם פרות שלא ברור אם הופרשו מהם מעשרות. רוב עמי הארץ, אף שהפרישו בדרך כלל תרומה, נחשדו באי הפרשת מעשרות. מכיוון שהם היו רוב האוכלוסייה נחשבו סתם פרות כדמאי, והפרישו מהם מעשרות מספק. מכיוון שמעמדם היה מסופק נחלקו אבות עולם, בית שמאי ובית הלל, אם מותר לחלקם לעניים (בבלי, לה ע"ב; סוכה לו ע"ב)<sup class="footnote-marker">67</sup><i class="footnote">ניסוח זה הוא כנראה מסקנת הגמרא ממשנת דמאי פ"ג מ"א. הבבלי מסביר שבשעת הדחק סומכים על כך שרוב עמי הארץ מעשרים, והמאירי מסביר שלעניין צדקה מקלים באיסור דרבנן. אך מכל הסוגיות בנושא עמי הארץ ברור שאלו לא עישרו, והם היו רוב האוכלוסייה. מהמשנה שם לא ברור האם לדעת בית שמאי אסור לתת לעניים דמאי, או שמא רק צריך להשתדל להימנע מכך. ברם מהבבלי סוכה שם משמע שבית שמאי אוסרים לחלק דמאי לעניים עמי הארץ, ומשנת דמאי מדברת אפוא בחברים, ואז היא לדעת הכול, או גם בעניים עמי הארץ, ואז היא לדעת בית הלל בלבד, וראו פירושנו לסוכה פ"ג מ"ה.</i>, אף שיש ספק אם יקפידו על הפרשת מעשרות מדמאי. מכל מקום, אף שהדמאי חייב במעשרות, הכירו חכמים בכך שחיובו בא מספק, ומי שלא הפריש מעשרות לא עבר על דבר תורה, ולכן ניתן לצאת ידי חובה במצת דמאי אף שמן הדין היא חייבת במעשרות<sup class="footnote-marker">68</sup><i class="footnote">התלמוד הבבלי פירש בדרך שונה, שהמצה ראויה לאכילה לעניים; אמנם מותר לתת דמאי לעניים, ברם הם חייבים בהפרשת מעשרות, וראו בהרחבה בפירושנו לסוכה שם. על כן נראה שהבבלי במקורו התכוון להסבר שהבאנו, והביא את המשנה שמאכילים לעניים דמאי כדי להראות שחכמים מאפשרים לקיים מצוות בפֵ רות דמאי, ובמקרה זה מדובר במצוות צדקה, וכך הם כאילו מתעלמים לשעה מחובת הפרשת המעשרות. חכמים לא ויתרו על חובת הפרשת המעשרות מדמאי; ודאי שלשיטתם אדם חייב להפריש מעשרות (מספק) על פרות דמאי, אך הם לא כרכו את חובת הפרשת המעשרות עם חובת הפרשת הצדקה. למדיניות החברתית ראו בהרחבת מה בפירושנו לסוכה. ראשונים פירשו ש"יוצאין" משמע רק בדיעבד, אך לא לכתחילה (תוספות הרא"ש, ר"ש משאנץ ועוד). ברם, ההלכה בדבר דמאי משובצת במשנתנו יחד עם סוגי דגנים שבוודאי יוצאים בהם לכתחילה.</i>. זאת ועוד. עמי הארץ לא הקפידו על הפרשת מעשרות. אם ייקבע שמצת דמאי איננה כשרה בפסח נמצאת ההלכה מדירה את רוב האוכלוסייה מאכילת מצה בפסח. כך הסברנו את משנת דמאי (פ"א מ"ד): "הדמאי מערבין בו ומשתתפין בו ומברכים עליו ומזמנין עליו".
לכל ההלכות הללו, המתירות לקיים מצוות על פרות דמאי, יש להערכתנו נימוק חברתי חשוב יותר מהנימוק ההלכתי. אם נאסור על זימון עם מי שאכל דמאי, אי אפשר יהיה לזמן עם עמי הארץ בסעודה (שבה הם אוכלים את מזונם). מסיבה זו גם התירו לצאת ידי חובת מצה במצת דמאי.
<b>הכהנים בחלה [ו]בתרומה</b> – הכוהנים רשאים לצאת ידי חובת מצה בחלה ובתרומה שניתנו להם על ידי ישראל. החלה היא ההפרשה הניתנת מעיסה (בצק), ואם הופרשה בטהרה – יש לאכלה בטהרה. <b>אבל לא בטבל </b>– טבל הם פֵרות שטרם הופרשו מהם תרומות ומעשרות, ובעיקר טרם הופרשו תרומות (תרומה ותרומת מעשר). טבל אסור באכילה כאילו היה תרומה, שכן הוא מכיל קצת יותר מ- %10 של תרומה שטרם הוגדרה וטרם הופרשה.
<b>ולא במעשר ראשון שלא ניטלה תרומתו</b> – קמח שהופרש על ידי הבעלים כמעשר. את המעשר יש לתת ללוי, והוא חייב להפריש ממנו לכוהן מעשר מן המעשר. אין יוצאים ידי חובת אכילת מצה בקמח שאסור מן הדין לאכלו, והמשנה מונה את רשימת הדוגמאות הקבועה. כך, למשל, מעשר ראשון שהלוי טרם הפריש ממנו תרומה אסור באכילה, בגלל חלק התרומה שבו, המכונה תרומת מעשר. כאשר חז"ל מדברים על מעשר הם מדברים על המעשר שהופרשה ממנו התרומה. מעשר זה אינו קדוש, ואין מגבלות על אכילתו. הבעלים חייב לשלם את חובו ללוי, אך זהו חוב רגיל, ולפיכך הקמח ראוי לאכילה אף שעדיין נותר בעינו החוב הכספי ללוי. הלוי מנוע מלתבוע את חובו, שכן אין לבעלים חוב ללוי ספציפי, אלא לכלל הלוויים, ועל כן תשלום החוב תלוי בלעדית ברצונו של הבעלים, כמו רוב החובות הדתיים. בעיקרון, הלוי אמור כמובן להפריש את תרומת המעשר<sup class="footnote-marker">69</sup><i class="footnote">כל זאת לאחר שהבעלים הפרישו תרומה גדולה.</i>, אבל הבעלים רשאי לעשות זאת כביכול בשם הלוי. קשה להניח שחכמים היו מתירים לאכול את המעשר לפני שהורמה תרומת המעשר, שהיא קודש ואכילתה גוררת עוון.
<b>ולא במעשר שיני והקדש שלא ניפדו</b> – אף אלו כמובן אסורים באכילה. מעשר שני מפרישים במשך ארבע שנים מתוך מחזור של שבע שנות השמיטה (בשנה הראשונה, השנייה, הרביעית והחמישית). את המעשר יש לאכול בירושלים בטהרה, אך במקרים מסוימים ניתן לפדות אותו, כלומר המגדל יכול למכרו לעצמו במחיר הקרן. הלכות אלו נקבעו בזמן הבית, אך באופן כללי נותרו על כנן גם לאחר החורבן. הציבור היהודי המשיך להפריש מעשר שני, אך פסק לחלוטין הנוהג להעלותו לירושלים, אף שלא הייתה כל מניעה לכך: מבחינה הלכתית עדיין ניתן היה להעלות את הפֵרות ולאכלם בטהרה. אך חכמים הבינו שהאכילה בירושלים תלויה במקדש, לפיכך הרחיבה תקנת חכמים את ההיתר לפדות את פרות המעשר השני (משנה, מעשר שני פ"ה מ"ב ומקבילות), וקבעה שיש לשמור את הכסף עד שייבנה המקדש. עדיין נותרו בודדים שהיססו לנצל את ההיתר, וחיפשו פתרונות אחרים<sup class="footnote-marker">70</sup><i class="footnote">70" רבי חנינה ורבי יונתן ורבי יהושע בן לוי עלו לירושלים ונזדמנו להם פרות וביקשו לפדותם בגבולין. אמר להם זקן אחד אבותיכם לא היו עושים כן אלא מפקירים אותם חוץ לחומה ופודים אותם שם...". הזקן היה סבור כרבי אליעזר ואילו חכמים סברו כרבי יהושע, ורבי פנחס היה מטמא אותם ופודה כיוון שחשש לשתי הדעות (ירו', מעשר שני פ"ג ה"ו, נד ע"ב, בתרגום). מהמעשה אנו לומדים על המשך ההתחבטות ועל פתרון הלכתי מחודש, לטמא את הפרות. על כל פנים, יש בדעות אלו ביטוי לתפיסה שהלכות הקדושה של ירושלים לא בטלו.</i>. מכל מקום, רוב הציבור פדה את פרות המעשר השני, ופרות שנפדו הם כחולין לכל דבר. <b>הקדש</b> הם פרות או כספים שהובטחו למקדש. גם אותם ניתן לפדות. לאחר ימי הבית התמעט הנוהג להקדיש פרות למקדש, אך ייתכן שעדיין לא בטל לחלוטין. יתר על כן, קבוצה זו של דמאי, מעשר ראשון וכו' היא קבוצה קבועה החוזרת במקורותינו, אף שאולי חלק מהמקרים הכלולים בה הפכו לרווחיים פחות בחיי היום-יום.
<b>חלות תודה ורקיקי נזיר עשאן לעצמו אינו יוצא בהן</b> – חלות תודה הן חלות שאדם התחייב להביא למקדש כתודה לקב"ה. זהו קרבן נדבה, שהאדם מחליט עליו, אך משהחליט עליו התחייב בו כחוב למקדש. מובן שיש להביאן למקדש, ולפיכך הן אסורות באכילה אלא במסגרת אכילת הקרבן. <b>ורקיקי נזיר</b> – נזיר המסיים את ימי נזרו חייב בהבאת שני רקיקים (מיני מאפה), וכמובן אסור לאכלם אלא יש להביאם למקדש. אבל אם אפה אדם חלות תודה או רקיקי נזיר <b>למכור בשוק יוצא בהן</b> – ידי חובת מצה. משנה זו פותחת צוהר לחיי היום-יום סביב המקדש. רבבות עולי רגל הגיעו לחג, ואלו היו חייבים להביא קרבנות רבים. בנוסף הגיעו עולים שהביאו עמם קרבנות נדבה, ובאו למלא התחייבויות שנטלו על עצמם במשך השנה. התחייבויות אלו אינן חלק ממעשה העלייה לרגל, אך באופן טבעי ניצלו עולי הרגל את ההזדמנות ופרעו את נדריהם בזמן העלייה לרגל. אנשי ירושלים ניצלו את ההזדמנות הכספית ומכרו לעולים את צורכיהם, אוכל ואף קרבנות. המשנה מלמדת על אנשים שהכינו חלות תודה או רקיקי נזיר והעמידום למכירה לעולים. לפי ההלכה, מאכלים אלו טרם נחשבו להקדש; אמנם הם יועדו למקדש, אך טרם הוקדשו לאדם ספציפי, ולכן מותר היה לצאת בהם ידי חובת מצה. הלכה זו חוזרת גם במשנת חלה (משנה, חלה פ"א מ"ו), ושם המסקנה היא כי מה שיוצאים בו ידי חובת מצה חייב גם בהפרשת חלה, שכן העולה לקרבן פטור מחלה. התלמוד הירושלמי שם מסביר "לא בדעתו הדבר תלוי" (חלה פ"א ה"ז, נח ע"א), שכן הקונה יכול להחליט לאכלם אכילת חולין.
ההלכה במשניות פסחים וחלה היא פרי התפתחות של הדיאלקטיקה התנאית, מסורות מורחבות יותר נמסרות בתוספתא.<sup class="footnote-marker">71</sup><i class="footnote">בבבלי נוסף איכא דאמרי, כלומר מסורת שונה; בנוסח הדפוס טושטש ההבדל, אך הוא השתמר בתשובת גאונים: בנוסח הראשון נאמר "והרציתי את הדברים לפני רבי אליעזר ואמרי לה לפני רבי אלעזר בן עזריה", ובנוסח השני "...רבי אלעאי" (ההמשך מעט קטוע, וכנראה נאמר "והרציתי הדברים לפני רבי אלעזר בן עזריה", כמו בנוסח שלפנינו). תוספת זו של "איכא דאמרי" אינה ב- רב, רג. שינויי נוסח נוספים בסוגיית הבבלי לא נרשמו, שכן אינם חשובים לענייננו.</i>.
התוספתא והבבלי מוסרות אותה מסורת בשינויים. בבבלי פסחים נדונה השאלה של מצה, ובתוספתא חלה שאלת הפרשת חלה. איננו יודעים באיזה הקשר נאמרו הדברים, אך ברור שכל עורך הסב אותם לעניינו. הסבה זו הגיונית, שכן כאמור יש זיקה בין הנושאים, ומה שחייב חלה גם יוצאים בו ידי חובת מצה. הבדל נוסף יש במסורת עצמה. בתוספתא הנשאל הוא רבי יהושע והעונה רק אליעזר, ובבבלי להפך. נוסח הבבלי סביר יותר, שכן רבי אלעאי היה תלמידו המובהק של רבי אליעזר. המשפט "לא שמעתי" הולם את דרכו של רבי אליעזר בהלכה, וההבחנה המתוחכמת בין מי שעשאן לעצמו לבין מי שעשאן למכור מתאימה יותר לדרכו ההלכתית של רבי יהושע, תלמידם של בית הלל.
כך או כך, ברור מהמסורת שהמשניות במסכתות חלה ופסחים מוסרות את המחלוקת כפי שסיכמה רבי אלעזר בן עזריה, ואינן מסגירות את השתלשלות הדעות שהביאה לניסוח זה. יתר על כן, מתברר שנית שהביטוי "הברית! אלו דברים נאמרו בהר חורב" אינו מבטא היגד היסטורי, שכן קשה להניח שלרבי אלעזר בן עזריה הייתה מסורת שרבותיו לא שמעו עליה, והם אולי אף מתנגדים לה. הביטוי הוא ספרותי, ונועד לקבוע כי הסברה אמיתית ללא ספק, יש בו קביעת אמת דתית, ולא ניסיון לשחזור היסטורי<sup class="footnote-marker">72</sup><i class="footnote">כבר עמד על כך ספראי, הלכה למשה מסיני.</i>.
סוגיית חלות תודה ורקיקי נזיר היא דוגמה מובהקת להשתלשלות המסורת. החומרים התנאיים הקדומים נמסרים במשך תקופת התנאים ובתקופת האמוראים, אך אין הם נמסרים כלשונם ובהקשרם המקורי. תנאים מאוחרים או אמוראים עשויים לשנות את ההקשר המקורי, ובמהלך המסירה משתנים פרטים, מסוכמות המסקנות וחלים שינויים נוספים בפרטים.
רקיקי הנזיר וחלות התודה הם מאפה המעורב במים ובשמן. על פי ההלכה המאוחרת אפו את המצות רק מחיטה נקייה. מצה שעורב בה שמן נקראת "מצה עשירה", וראשונים נחלקו אם היא כשרה ואם יוצאים בה ידי חובת מצה. ברם המצה של ימי המשנה הייתה שונה. היא הייתה עבה יותר מזו המקובלת כיום: בית שמאי ובית הלל נחלקים האם מצה עבה כשרה או לא, והתוספתא מגדירה מצה עבה כמצה שעובייה טפח (ירו', כט ע"ב). הווה אומר שמצה שעובייה פחות מטפח כשרה לכל הדעות. באותה סוגיה מדובר על מצה מתובלת עם שומשומין, או מתובלת במשקין אחרים (ירו', שם; תוס', פ"ב הכ"א [פ"א הל"ב]); הלל הזקן היה נוהג לכרוך פסח מצה ומרור יחדיו, ושוב ניתן לעשות זאת רק במצה עבה וגמישה<sup class="footnote-marker">73</sup><i class="footnote">ראו פירושנו לפסחים פ"י מ"ג.</i>. ההתלבטות לגבי מצה עשירה, והמינוח הזה, הם פיתוח בבלי (לה ע"א-ע"ב) שאין לו הד במקורות ארץ ישראל, וודאי שלא בספרות התנאים. עם זאת, כבר התנאים אסרו מצה מתובלת במידה קיצונית: "לחם עוני – פרט לחלוט ואשישה"<sup class="footnote-marker">74</sup><i class="footnote">ספרי דברים, קל, עמ' 187 .בתוס', פ"ב הכ"א (פ"א הל"ב) רשימה ארוכה יותר. אשישה היא לחם (או מצה) עם דבש.</i>. על כן, אין לשאול כיצד יוצאים ידי חובה ברקיקי נזיר או בחלות תודה, שהם בוודאי בבחינת מצה עשירה<sup class="footnote-marker">75</sup><i class="footnote">הפרשנים מתלבטים בכך. ראו מלאכת שלמה.</i>, אך עדיין אינם אסורים.
הסיבה שאסרו מצה עשירה היא כדי להדגיש את הרעיון של "לחם עוני", המסמל את המצוקה ואת הסבל של הגלות, ולא את רווחת ההווה שלאחר הגאולה.
כאמור, הרשימה שבמשנה חוזרת בסדרת מקורות לעניינים שונים, כולל במשנה הבאה, ובמשנת דמאי שציטטנו. תופעה זאת של סדרות מעידה על תרבות מפותחת של לימוד ועריכה.

Mishnah 6

משנה ו ממשיכה את הסטייה ממערכת הדיונים בחמץ ומצה. מאחר שהמשנה הקודמת מנתה את סוגי המצה, היא מונה עתה גם את סוגי המרור. כידוע, חייבים לאכול בליל פסח את קרבן הפסח עם מצה ומרור, "ומצוֹת על מרֹרים יאכלֻהו" (שמות יב ח), לפיכך המשנה דנה בשאלה מהם סוגי המרורים שאדם יוצא בהם ידי חובתו בפסח, בזמן קרבן פסח ובליל הסדר. במרור של ליל הסדר נעסוק בהרחבה בפרק י (איור 13).
<b>ואלו ירקות שאדם יוצא בהן חובתו בפסח</b> – המשנה קובעת שיחד עם קרבן הפסח והמצה יש לאכול ירק מר. אין במשנה קביעה ברורה איזה ירק חייבים לאכול, אלא רשימה ארוכה. "מרורים" לצורך זה אינו ירק מיוחד, אלא קבוצת ירקות אפשריים. ואכן, ברוב הנוסחאות הקדומות מדברים על מרורים בלשון רבים, ולא על מרור, שכן החובה היא לאכול אחד מסוגי המרור. במקביל, המונח "מרור" משמש גם לציון ירק מסוים, ובו נעסוק להלן. המשנה אינה מצמצמת את רשימת סוגי המרור האפשרי אלא מרחיבה אותה ומאפשרת לכלול בה ירקות מרים נוספים. במכילתא נדרש: "על מצות ומרורים – ריבה כאן מרורים הרבה" (מכילתא דרבי שמעון בר יוחאי, יב ח, עמ' 131).
המונח "יוצא" מרמז, בדרך כלל, על מצב של דיעבד. ברם בהקשר של משנתנו דומה שהרשימה היא "לכתחילה". בימי המשנה עדיין הייתה האבחנה בין דיעבד לבין לכתחילה חתוכה פחות, ודומה שאין לדקדק בלשון המשנה<sup class="footnote-marker">76</sup><i class="footnote">בעל מלאכת שלמה מתלבט בשאלה. לפי רש"י יוצאים ידי חובה רק בדיעבד, ולפי התוספות (לה ע"ב ד"ה יוצאין) גם לכתחילה.</i>. ייתכן גם שהצורה "יוצא" נבחרה בגלל ההמשך: שם המשנה קובעת שיוצאים ידי חובה בדמאי, ואכילת דמאי היא בוודאי רק בדיעבד, ומלכתחילה יש להפריש מעשרות כתִקנם.
<b>בחזרת ובעולשים ובתמרה ובחרחבונה ובמרור</b> – בתוספתא נוסף לרשימה זו: "רבי יהודה בן בתירה אומר יוצאין בחזרת ובחרול, רבי ישמעאל בי רבי יוחנן בן ברוקה אומר כל שיש לו סרף &gt;שרף&lt; אין יוצאין בו. רבי יהודה אומר כל שמכסיף יוצאין בו" (תוס', פ"ב הכ"א [פ"א הל"ב]). במכילתא שציטטנו מובא: "החזרת והעולשין והתמכה והחרחבינה והמרור. רבי יהודה אומר אף חורולין וחזרת גלין, רבי אלעאי אומר אומר משום רבי אליעזר אף העקרבילין, וחיזרתי על כל תלמידיו וחיפשתי לי חבר ולא מצאתי" (מכילתא דרבי שמעון בר יוחאי, שם). בבבלי מובאת ברייתא משמו של בר קפרא: "אלו ירקות שאדם יוצא בהן ידי חובתו בפסח, בעולשין ובתמכא בחרחלין בחרחבינין ובחזרין, רבי יהודה אומר אף עולשי שדה ועולשי גינה וחזרת... רבי מאיר אומר אף עסווס וטורא ומר ירואר<sup class="footnote-marker">77</sup><i class="footnote">כך גם ב- <b>דו</b>, <b>ו</b>; ב- <b>א</b> "יולי", ב- <b>רג</b> "יולאי" וב- <b>ש</b> "יאלי".</i> ... תני דבי שמואל אלו ירקות שאדם יוצא בהן ידי חובתו בפסח, בחזרת בעולשין ובתמכא ובחרחבינין ובחרגינין ובהרדופנין, רבי יהודה אומר אף חזרת יולין וחזרת גלין כיוצא בהן. רבי אילעא (אילעאי) אומר משום רבי אליעזר אף עקרבלים, וחזרתי על כל תלמידיו ובקשתי לי חבר ולא מצאתי, וכשבאתי לפני רבי אליעזר בן יעקב הודה לדברי", ובהמשך מובאים דברי התוספתא לגבי הירקות שיש בהם שרף (בבלי, לט ע"א). אם כן, רשימת הירקות המופיעה במקורות השונים דומה למדי, אם כי הסדר שונה במקצת ויש גם מספר קטן של תוספות שאינן בכל הרשימות. מן הדברים משמע שרבי אליעזר הוא שבא לפני רבי אליעזר בן יעקב. שניהם חיו בימי הבית ופעלו לאחר החורבן, אלא שרבי אליעזר בן יעקב היה מבוגר יותר, וכבר בימי הבית היה חכם בוגר.
<b>חזרת</b> – במשנה ובמכילתא החזרת מופיעה ראשונה, ורק בברייתא שבתלמוד הבבלי היא חסרה, ושם רבי יהודה מוסיף אותה. ברם בברייתא השנייה שבתלמוד הבבלי רבי יהודה מוסיף סוגי חזרת מיוחדים, ונראה שאיש לא חלק על היתר חזרת. יתר על כן, ממקורות מספר נראה שחזרת הייתה הירק העיקרי ששימש למרור. הירושלמי שואל: "התיבון הרי חזרת מתוק? הרי אינו קרוי חזרת אלא מתוק! רבי חייה בשם רבי הושעיה, כל עצמן אין הדבר תלוי אלא בחזרת. מה חזרת תחילתה מתוק וסופה מר, כך עשו המצריים לאבותינו במצרים: בתחילה 'במיטב הארץ הושב את אביך ואת אחיך', ואחר כך 'וימררו את חייהם בעבֹדה קשה בחֹמר ובלבנים' " (כט ע"ג). הגמרא שואלת: הרי החזרת אינה מרה אלא מתוקה, ומוסיפה שהשם "חזרת" ניתן לזן המתוק, או לשלב שבו הירק מתוק (להלן נראה כי היו זני חזרת אחדים). התשובה היא שהחזרת היא עיקר המרור, והגמרא דורשת דרשה מיוחדת על טיבה של החזרת. ראשיתה מתוקה – בהיותה צעירה היא מרה פחות – ובהמשך מרה מאוד, כמו גלות מצרים. אם כן, החזרת היא המרור האופטימלי. גם בבבלי אנו שומעים על האמורא רבי אחא בריה דרבא שהיה מהדר להשתמש בירק מרור, ועליו הגמרא שואלת "והא חזרת תנן?", כלומר הרי במשנה מנויה החזרת ראשונה, והנחת המשנה היא שיש עדיפות לחזרת, והיא מוסיפה: "תנא דבי שמואל חזרת, ואמר רבי אושעיא מצוה בחזרת"<sup class="footnote-marker">78</sup><i class="footnote">בהמשך הבבלי, לט ע"א, הדרשה על החזרת מוסבת אל המרור: "מה מרור זה שתחילתו רך וסופו קשה, אף מצריים תחילתן רכה וסופן קשה". משפט זה הוא תוספת בתוך הדרשה המסתיימת במסקנה שרבי אחא חזר בו. ברור, אפוא, שהוא אינו מצדיק בדרשה את השימוש במרור, אלא יש לומר שבסיפור המקורי לא נכללה הדרשה על המרור. יתר על כן, כל ירק תחילתו רך, כלומר הוא רך כשהוא צעיר, וסופו קשה. נראה, אפוא, שהדרשה על המרור היא העברה מהדרשה הארץ-ישראלית, והכוונה שכל סוגי המרורים תחילתם רכה, ולכן הם מתאימים למצוות מרור, והולמים את סיפור הגלות.</i>. החזרת זוהתה עם החסה (בבלי, לט ע"א), ובבבלי שם אף דרשה על התאמתה של החסה לליל הסדר: "מאי חסא? דחס רחמנא עילוון" (שמרחם ה' עלינו), ואין חסה אלא "חוס עלינו". במקורות אחרים החזרת מופיעה כשם כללי למרור, כגון: "החזרת והמצה והפסח לילי יום טוב הראשון חובה..."<sup class="footnote-marker">79</sup><i class="footnote">כגון תוס', פ"ב הכ"ב (פ"א הל"ג).</i>. או: "הביאו לפניו מטבל בחזרת עד שהוא מגיע לפרפרת הפת, הביאו לפניו מצה וחזרת וחרוסת..." (להלן, פ"י מ"ג), ומקורות נוספים<sup class="footnote-marker">80</sup><i class="footnote">ראשונים ואחרונים הציעו זיהויים שונים, ולא נרחיב בכך. כך, למשל, בעל מלאכת שלמה זיהה את החרחבינה עם ירק "אסתר המלכה", זאת על סמך שתי גויות קטנות שדיברו על חרחבינה והתכוונו לירק זה. זו דוגמה נאה למתודולוגיה כמעט מודרנית של מחקר, בתנאי צפת של המאות הקודמות. לסיכום ראו תבורי, מועדים, עמ' 116-118 ,ושם אף ספרות נבחרת.</i>.
כל הירקות זוהו בתלמודים, והדבר מעיד על חשיבות זיהוי המרור, ואולי גם על ההבדלים האזוריים שגרמו לכך ששמות הירקות לא היו ברורים לכל האוכלוסייה. הזיהויים מוצגים בטבלה להלן.
החזרת – זוהתה עם החסה, או ברבים חסין. אין ספק שהכוונה לחסה של ימינו<sup class="footnote-marker">81</sup><i class="footnote">פליקס, חזרת.</i> .המקורות מזכירים שני סוגי חזרת: "חזרת וחזרת גלים... אינם כלאים זה בזה" (משנה, כלאים פ"א מ"ב)<sup class="footnote-marker">82</sup><i class="footnote">ראו פירושו של פליקס, כלאים, עמ' 54 ואילך.</i> .חזרת הגלים היא כנראה חסה ארוכת עלים. חזרת יולין שנזכרה לעיל היא זן שונה במקצת, וזיהויו ברור פחות<sup class="footnote-marker">83</sup><i class="footnote">בספרות הפרשנים הצעות שונות וזיהויים שונים. ראו, למשל, פירושו של רבי נתן אב הישיבה, וכן פליקס וכסלו לעיל ולהלן.</i>.
תמכה – לפי הירושלמי הכוונה לגנידין. ירק בשם זה מוכר בספרות היוונית, אך זיהויו אינו ברור<sup class="footnote-marker">84</sup><i class="footnote">פליקס, חזרת, עמ' 81-84 .בעל הערוך זיהה את התמחא עם קרדה או מרוביון, וראו פליקס, שם.</i>.
חרחבינה, או חרבינין, בעייתי מעט יותר. היו שהציעו לזהות ירק זה עם החרחבינה המכחילה של ימינו (Eeyngium)<sup class="footnote-marker">85</sup><i class="footnote">כסלו, החרחבינא.</i>. כאמור, ריש לקיש זיהה את החרחבינה אם "אצוותא דדיקלי", ובמסכת עירובין זיהה את העקרבלים או עקרבנים עם "אצוותא חרוזיאתה" (בבלי, לט ע"א; עירובין כו ע"ב)<sup class="footnote-marker">86</sup><i class="footnote">היו שפירשו שאצוותה דדיקלה הם סיבי הדקל. ראשונים אחרים מדגישים כי אלו מיני זרעים, כלומר ירקות (ר"ש משאנץ, הרא"ש ועוד). היו גם שהציעו שאלו מיני עשבים טפלים לדקל. כאמור, הצורה אצוותא דדיקלי מופיעה רק בבבלי כאן, ובעירובין אצוותא חרוזיאתה. לסדרת זיהויים מעניינת ראו מהר"ם חלאווה למקום.</i>, מכאן שהחרחבינה קרובה ביותר לעקרבנים ושניהם זנים שונים של אותה "אצוותא". כסלו שולל בצדק את הפירוש שחרחבינה הם העלים התחתונים המתוקים יותר (חלי) ועקרבנים הם העלים העליונים (חרוזיאתה). נראה שהכוונה לשני זנים קרובים, ואולי חרוזיאתה הוא שם מקום (חוזיסתן), ורב האי גאון פירש שעקרבלין הוא צמח האטון<sup class="footnote-marker">87</sup><i class="footnote">אוצר הגאונים לעירובין כו ע"ב, עמ' 90.</i>. כסלו מזהה את החרחבינה עם חבלבלן המשוכות (Calystegia sepium), ואת העקרבלים עם החרחבינה המכחילה. ההצעה אפשרית, אך עדיין אין לה ראיה מכרעת לכאן או לכאן.
עולש – הוא העולש המצוי של ימינו (Cichorium).
מרור – הוא מרור הגינות (Sonchus oleraceus ,(או דרדר<sup class="footnote-marker">88</sup><i class="footnote">כסלו, החרחבינא.</i>. ירקות נוספים נזכרים, כאמור, במקורות, ולא כאן המקום להרחיב בכך.
בארצות הגלות נחשף עם ישראל לירקות נוספים, וכנגדם אבדו לו הירקות המרים שמקורם בארץ ישראל. במסגרת זו אומץ שורש החרין, המכונה כיום "חזרת", וכבר היו בין חכמי ישראל שהתריעו על כך, כדברי החכם צבי: "לזכות את הרבים בענין אכילת מרור ראיתי כי טוב להודיע שהחזרת השנוי במשנתינו ובלשון חכמים חסא... ומפני שבארצות אשכנז ופולוניה שהן קרות אינו מצוי בזמן הפסח לא הורגלו לקחתו לחובת מצות מרור, או מפני שלא היו בקיאין בטיב פתרון שמות הירקות כאנשי הארצות הקרובות לארץ-ישראל ובבל, לא ידעו מה הוא ולקחו ה'קרין' שהוא תמכא לפי מקצת החכמים ונפק מיניה חורבה..."<sup class="footnote-marker">89</sup><i class="footnote">תשובות חכם צבי, קיט.</i>.
המשנה המונה את חמשת מיני המרור, והמקורות המקבילים, מדגימים יפה את מקומם של הירקות בסל המזונות. ותיקי ירושלים ששהו בעיר בזמן המצור בתש"ח זוכרים את הטראומה של אכילת החובזה. קדמונינו אכלו כל ירק, כולל קוצי בר וצמחי עלים פשוטים ביותר. הירקות העיקריים העולים על שולחננו כיום לא היו מוכרים לפני גילוי אמריקה. כך עגבניות, פלפלים, מלפפונים ותפוחי אדמה הגיעו לידיעת העם היהודי רק במאה השש-עשרה<sup class="footnote-marker">90</sup><i class="footnote">הפלפל והמלפפון הנזכרים במקורותינו אינם הירקות הידועים כיום בשם זה, אלא מינים אחרים. הפלפל הוא הפלפל השחור החריף, ומלפפון הוא המֵ לון של ימינו.</i>. בתקופת המשנה השתמשו אפוא בירקות דלי קלוריות, ואלו היו חשובים לטיבול הסעודה ובסיס להספקת ויטמינים.
<b>יוצאין בהן</b> ידי חובת מרורים <b>בין לחים בין כמישין</b> (כמושין – יבשים)<sup class="footnote-marker">91</sup><i class="footnote">ב- <b>מגאד</b>, <b>מגק</b>, <b>מגק14</b> ,<b>מיל</b>, <b>א2</b>" :כמושין", בשאר עדי הנוסח: "יבישין". הווה אומר, בעדי הנוסח המושפעים מארץ ישראל הנוסח היה "כמושין".</i> – הבבלי מסיק שכל זה רק בקלח (הקנה), אבל העלים צריכים להיות לחים<sup class="footnote-marker">92</sup><i class="footnote">בבלי, לט ע"ב, וראו להלן, וראו קארל, פסחים, עמ' 20 .לדעתו המשפט העוסק בלחים ויבשים אינו מן המשנה וחדר אליה מהברייתא. התופעה עצמה תדירה למדי, אך במקרה זה אין לה ראיה.</i>, <b>אבל לא כבושין ולא שלוקים ולא מבושלים</b> – לקדמונים היו שיטות מגוונות לעיבוד ירקות ולשימורם. המשנה מזכירה שלוש מהן: כבישה, שליקה ובישול. כבישה היא שימור הירק במלח, ביין<sup class="footnote-marker">93</sup><i class="footnote">כגון משנה, שביעית פ"ז מ"ז.</i> או בחומץ, אך ממקורות מספר נראה שעיקר הכבישה היה בחומץ<sup class="footnote-marker">94</sup><i class="footnote">כך, למשל, במשנת מעשרות פ"ד מ"א נזכרים הכובש, השולק והמולח, ומשמע שכובש אינו במלח.</i>. שלישיה זו של כיבוש, שליקה ובישול נזכרת במקורות מספר, ואלו היו כנראה דרכי הטיפול והשימור העיקריות של ירקות<sup class="footnote-marker">95</sup><i class="footnote">כגון משנה, עוקצין פ"ב מ"ה.</i>. נראה שגם את מיני המרור שימרו, אך ירק משומר אינו נחשב כבר לירק אלא לתבשיל. להלכה זו ביטוי גם בדיני ברכות, וירק מבושל או משומר אין מברכים עליו "בורא פרי האדמה" אלא ברכת "שהכל נהיה בדברו", כדין כל תבשיל (ירו', ברכות פ"ו ה"א, י ע"א)<sup class="footnote-marker">96</sup><i class="footnote">נראה שהברכה תלויה בשאלה אם הפרי הוא ב"עינו", כלומר נותרה צורתו המקורית, או שהיא נפגעה במהלך העיבוד.</i>, ו"ירק כיון ששלקו נשתנה" (ירו', כט ע"ג) – אין הוא עוד כברייתו ולכן אינו נחשב למרור, ואף אין מברכים עליו את ברכת הירקות. שליקה ובישול הם אותו תהליך, הכנסת הפרי למים רותחים ובישולו. בהלכות רבות שני אופני הטיפול בירק נשנים יחדיו, "שהשלוק קרוי בישול" (ירו', עירובין פ"ג ה"א, כ ע"ד; נדרים פ"ו ה"א, לט ע"ג ועוד), לפיכך ברוב המקורות בישול ושליקה מופיעים יחדיו וקשה להבחין מה טיבם. עם זאת היה כמובן גם הבדל ביניהם, כפי שעולה ממקורות מספר שיובאו להלן.
שני המונחים, "שולק" ו"מבשל", נזכרים בדרך כלל יחד, וברור שאלו עיבודים דומים, וברוב המקורות אי אפשר להכריע האם שליקה כבדה יותר מבישול או להפך, והאם בכלל יש הבדל ביניהם. כך, למשל, את קרבן פסח יש לאכול צלוי ולא שלוק ולא מבושל (להלן פ"י מ"ד), וצירופים דומים רבים. עם זאת, בהלכות מספר יש הבדל בין שלוק ומבושל, ונביא אותן להלן.
עוד בטרם נפתח בדיון יש להגדיר שבישול הוא המונח הרווח יותר. משנה אחת תשמש עבורנו עדות לכך: "מצא בה בשר הולכין אחר רוב הטבחים. אם היתה מבושל, הולכים אחר רוב אוכלי בשר מבושל" (משנה, מכשירין פ"ב מ"ט). ברור שכאן מבושל הוא דוגמה לכל צורה של עיבוד הבשר והתקנתו לאכילה, וכמוהו עשרות רבות של מקורות. השליקה מופיעה לעתים עם בישול ולעתים בנפרד, כמו במשנתנו, וניכר שיש לה ייחוד פנים ואינה רק בישול.
אפשטיין הסיק ששליקה היא פחות מבישול<sup class="footnote-marker">97</sup><i class="footnote">אפשטיין, מבוא, עמ' 262-263 .ראו גם פליקס, שביעית, ב, עמ' 196-197 ,ובפירושנו למעשרות פ"ד מ"א.</i>. ראייתו העיקרית היא ממשנת תרומות: "כל הנכבשין זה עם זה מותרים אלא עם החסית" (פ"י מ"י), ועל כך אומר רבי יוחנן "לית כאן נכבשין אלא נשלקין, כבוש כרותח הוא" (ירו', מז ע"ב). אם כן, לרבי יוחנן כל הנשלקים זה עם זה מותרים<sup class="footnote-marker">98</sup><i class="footnote">ראו פירושנו למשנה זו. הכוונה היא שאם שלק (בישל קלות) פרי של תרומה עם פרי של חולין אין הם נחשבים כתערובת.</i>, אבל הכבושים הם כרותח, ורותח אסור זה עם זה, כלומר שגם מבושל אסור זה עם זה, ושלוק הוא פחות ממבושל. במשנה הבאה: "רבי יוסי אומר כל הנשלקים עם התרדים אסורים מפני שהם נותנין את הטעם", והוא מסייג את המשנה הקודמת. ייתכן שרבי יוחנן אינו מפרש את פשט המשנה בלבד אלא מחדש רעיון הלכתי או מסייג את ההלכה התנאית, אבל לכאורה ברור שעבורו שליקה היא פחות מבישול<sup class="footnote-marker">99</sup><i class="footnote">אפשטיין גם מביא שבסורית "שלק" הוא רתח במים. ברם מכאן אין ראיה ששליקה היא יותר מבישול או פחות ממנו.</i>.
בדרך זו יש לפרש מקורות נוספים, כגון: "רבי עקיבא אומר אפילו אכל שלק והוא מזונו מברך אחריו שלש ברכות" (משנה, ברכות פ"ו מ"ח ומקבילותיה). כאן הדגש הוא שאפילו אכל שלק מברך "שהכל", ואם אכל מבושל על אחת כמה וכמה. אבל אין לפרש שדווקא אם אכל שלק מברך "שהכל", שהרי על בישול יברך, מן הסתם, אותה ברכה.
ברם, רוב המפרשים פירשו ששלוק הוא מאכל שעבר בישול כבד יותר מ"מבושל". הראיה העיקרית היא מהתלמוד הבבלי: "רבי ישמעאל בנו של רבי יוחנן בן ברוקה אומר: מתובלת – אוסרת ונאסרת, שלוקה – אוסרת ונאסרת" (חולין קיא ע"א), אבל מבושלת אוסרת ואינה נאסרת כפי שברור מהסוגיה שם<sup class="footnote-marker">100</sup><i class="footnote">המימרה עצמה מצויה כאמור גם בתוספתא, תרומות פ"ט ה"ה. התוספת שהמבושלת אינה נאסרת אינה מובאת במפורש בתוספתא, ומשתמעת רק מהבבלי. עם זאת, אפשר לראות בה גם פרשנות אוטנטית לתוספתא, וממילא הניסיון של ליברמן (להלן) לראות בה פרשנות בבלית איננו מוכח. משמעות המימרה היא שאם נפל פרי תרומה לסיר של פרות חולין הכול נחשב לתרומה, אפילו אם התרומה היא פחות מאחד למאה, משום שהתרומה נותנת טעם לפרות החולין ו"נותן טעם" אסור בתערובת. הוא הדין אם נפל פרי טמא לסיר של פרי טהור, וזהו "נאסרת". אבל אם מדובר בבישול – פרי התרומה אוסר ואינו נאסר, משום שהבישול קל יותר ואין בפרי הטמא כדי לתת טעם של ממש, והוא בבחינת פולט טעם ואינו קולט טעם.</i>. היו ראשונים שהקשו ממשנת תרומות על הבבלי חולין<sup class="footnote-marker">101</sup><i class="footnote">ראו אפשטיין, שם שם.</i>, וליברמן טען שאפשר שיש כאן הבדל בין לשון ארץ ישראל, שבה שליקה קלה מבישול, לבין לשון בבל, שבה שליקה כבדה מבישול<sup class="footnote-marker">102</sup><i class="footnote">תוספתא כפשוטה לתרומות פ"ט ה"ה, עמ' 446 ;ראו פליקס, מעשרות שם שם, שאימץ את דעת ליברמן גם למקורות ארץ-ישראליים.</i>. אפשטיין תירץ את השאלה בכך שהתבסס על כתב יד <b>ה</b> ועל התוספתא הגורסת "רבי ישמעאל בי רבי יוחנן בן ברוקה אומר שלוקה אוסרת ואינה נאסרת, מתובלת אוסרת ונאסרת" (תרומות פ"ט ה"ה). אם כן, דין שליקה כדין בישול.
ממקורות נוספים יוצא ששליקה קלה מבישול: "הנודר מן המבושל מותר בצלי ובשלוק. אמר 'קונם תבשיל שאיני טועם' אסור במעשה קדירה רך ומותר בעבה" (משנה, נדרים פ"ו מ"א). אם שלוק הוא בישול כבד, הרי ששלוק צריך להיות בכלל מבושל. וכן: "הנודר מן התבשיל אסור בצלי ובשלוק ובמבושל ואסור בסיטרות רכות, מפני שהחולין אוכלין בהן פיתן" (תוס', נדרים פ"ג ה"א). כנגד זה ה"שלוק בכלל מבושל", כלומר שמי שנדר שלא יאכל שלוק, הרי ברור שבכלל הנדר גם כל מאכל מבושל, שכן שליקה היא בישול קל יותר<sup class="footnote-marker">103</sup><i class="footnote">ירו', עירובין פ"ג ה"א, כ ע"ד; נדרים פ"ו ה"א, לט ע"ג, וכן מפרש בעל מלאכת שלמה למשנתנו.</i>. אלא שאין להוכיח ממקורות אלו דבר על טיבה של שליקה. אם אדם נדר מתבשיל אסור רק בתבשיל ומותר בכל מה שהוא פחות מתבשיל, אך גם במה שהוא יותר מתבשיל או שצורת הטיפול בו שונה במקצת, ולכן אסור אפילו ב"עבה", שהיא רביחה מבושלת. על כן, כל שניתן להסיק הוא שהשליקה דומה אמנם לבישול אך שונה ממנו במקצת. הגמרא מסיקה: "מתני' אמרה כן שהשלוק קרוי מבושל דתנינן היה מבשל את השלמים או שולקן" (ירו', נדרים פ"ו ה"א, לט ע"ג; עירובין פ"ג ה"א, כ ע"ד). גם משפט זה משמעותי רק אם שלוק הוא פחות ממבושל, שכן אם הוא יותר ממבושל מה החידוש במשפט, הרי הוא ברור מעצמו?
כמו כן: "מערבין בפת לשבת ובתבשיל ליום טוב. תבשיל שאמרו אפילו צלי אפילו שלוק אפילו קוליס שנתן עליו חמין מערב יום טוב" (תוס', ביצה פ"ב ה"א). אם כן, סתם שלוק הוא ספק תבשיל, והמשנה קובעת שהוא בכלל תבשיל.
ברם, לעתים "שלוק" מתפרש טוב יותר כבישול כבד יותר מסתם "בישול". המדרש אומר שתורמוסין יש לשלוק שבע פעמים, וברור אפוא שמדובר בבישול מֵרבי, אחרת במקום לשלוק שבע פעמים די היה בבישול עמוק יותר (תנחומא, בראשית ז; בבלי, ברכות לח ע"ב ועוד). אחת מדרכי הבישול הייתה שריית המאכל בחמי טבריה, ושוב מובן כי זהו בישול קל בלבד, שכן חום המים אינו מספיק לבישול עמוק<sup class="footnote-marker">104</sup><i class="footnote">ירו', שבת פ"ז, ה"ב, י ע"ב; בבלי, שם מ ע"ב; פסחים מא ע"א.</i>. בתלמוד הבבלי נאמר שניתן לאכול חלקים קשים מבשר השור הגדול (סחוסים וראשי כנפיים) על ידי "שלקא", ושוב ברור ששלקא הוא בישול עמוק, הרבה יותר מסתם בישול (פד ע"ב). כמו כן, "המחתך לבשל, אף על פי שלא מירק אינו חבור. לכבוש ולשלוק ולהניח על השולחן חיבור" (משנה, עוקצין פ"ב מ"ה; תוס', פ"ב ה"ח). העיקרון הוא שאם נגעה טומאה בחלק מהפרי כל הפרי טמא, משום שהוא כולו חיבור אחד. אבל אם הוא חתוך, אף על פי שלא נחתך לגמרי, אינו חיבור, שהרי הוא התכוון להפריד בין החלקים. במקרה זה, אף שהחל לחתוך ולא סיים<sup class="footnote-marker">105</sup><i class="footnote">107" מירק" משמעו סיים.</i> את החיתוך, והחתיכות עדיין מחוברות, אין הן נחשבות לחיבור כדי להעביר טומאה מחתיכה אחת לשנייה. אבל אם חתך לצלי או לשלוק ולא סיים – הרי הן עדיין נחשבות למחוברות. כאן קל יותר לפרש שהשליקה כבדה יותר מהבישול ולכן אין זה חשוב שהפרי מחובר, שכן החום הרב יבשלו בכל מקרה.
אם כן, מהמקורות עולה תמונה הנראית כסותרת את עצמה: מחד גיסא השליקה קלה מבישול, ומאידך גיסא היא נראית כבדה ממנה; מחד גיסא היא דומה לבישול, ומאידך גיסא שונה ממנה. דומה שהפתרון לסתירות הללו הוא בכיוון אחר. השליקה דומה לבישול, אבל הבישול מטרתו לרכך את הפרי, לבשלו ולהכינו למאכל, והשליקה היא בישול שיש בו עיבוד ושינוי טעם. שינוי כזה מחייב, בדרך כלל, שרייה ממושכת במים. על כן, במסכת עוקצין חיתוך לשליקה אינו משמעותי, שכן ההשריה לזמן ממושך הופכת את החיתוך למשני בחשיבותו. כך גם הנודר " 'מן השלוק' אינו אסור אלא מן השלוק של בשר, 'שלוק שאיני טועם' אסור בכל השלקים"<sup class="footnote-marker">106</sup><i class="footnote">משנה, נדרים פ"ו מ"ג והשווה בבלי, נדרים כ ע"ב; ביצה טז ע"א.</i>. אם כן, שלוק הוא בעיקר בשר שלוק ואינו כולל כל בישול, ואילו הבישול נדון בנפרד באותו פרק (משנה, נדרים פ"ו מ"א).
כך מסופר על הכנת הקטורת במקדש: "...היה שולק את העיקרין דברי רבי מאיר רבי יהודה אומר שולקן היה במים ונותן שמן על גביהן וכיון שהיה קולט את הריח היה מעבירו כדרך שהפטמין עושין" (ירו', סוטה פ"ח ה"א, כב ע"ג). אם כן, שליקה אינה סתם בישול אלא בישול עם תוספת טעמים<sup class="footnote-marker">107</sup><i class="footnote">לרבי מאיר אין מוסיפים חומרים לבשמים, וניתן היה לכנות את הפעולה "מבשלים". אבל העורך כינה את הפעולה "שליקה" בגלל הסיפא של דברי רבי יהודה.</i>. כאמור, לעתים שליקה היא כמו בישול ולעתים שונה ממנו, ובחלק מהמקרים נראה שהיא ממש דרך טיפול אחרת במזון, כגון: "אלא כל מה שאדם רוצה לעשות באשתו עושה; משל לבשר הבא מבית הטבח, רצה לאכלו במלח – אוכלו, צלי – אוכלו, מבושל – אוכלו, שלוק – אוכלו" (בבלי, נדרים כ ע"ב). כאן מבושל שונה במידה רבה מהשלוק, וקשה לפרש שרק הבדל זמן ביניהם.
כמו כן, "הצולה והמטגן השולק והמעשן כולהן משום מבשל" (ירו', שבת פ"ז ה"ב, י ע"ב). אם כן, שליקה אסורה כאב המלאכה של בישול. אם היא בישול כבד יותר, הרי שאין היא "כמבשל" אלא היא מבשל ממש. אבל גם אין להסיק שהיא קלה מבישול, שהרי איסור מבשל הוא מתחילת הבישול, ותחילת הבישול היא שליקה. אין זאת אלא שהיא בישול אחר, לעתים ללא הרתחה, אלא בהשריה ממושכת.
לפי דרכנו נבין מדוע במקורות רבים השולק מצוי יחד עם הכובש או עם מעבד הפרי, כגון: "אין את רשאי לכבוש מהם ולשלוק מהם ולא לאכול מפניהם" (ספרא, בהר פרק א הי"ב, קו ע"ג), וכן: "שכל מה שנברא בששת ימי בראשית צריכים עשייה, כגון החרדל צריך למתק והתורמסין צריכין לשלוק, וחטים צריכין ליטחן" (במדבר רבה, יג ה). שליקה זו דומה יותר לעיבוד הפרי מאשר לסתם בישול, וזו משמעות המדרש. מסקנתנו מוכחת מסוף המשנה במעשרות (פ"ד מ"א), כפי שנפרשה בעזרת החונן לאדם דעת. שם מדובר ברישא על הכובש והשולק, ולכאורה היה מקום להבין שהשולק הוזכר כי הוא בישול קל, וקל וחומר המבשל. אבל למעשה הרישא מדברת על עיבוד פרי, ושאלת הבישול נזכרת שם רק בסוף המשנה. אם כן, משנה זו מוכיחה ששולק נמנה עם סדרת עיבודי הפרי (כובש ומולח), ובישול הוא שאלה בפני עצמה המופיעה רק בהמשך אותה משנה. כל זאת למרות הדמיון בפעולות של שליקה ובישול.
למסקנתנו יש גם השלכות על הלכות אחרות, כגון: "רבי אבא אמר רב ושמואל תרויהון אמרין ירק שלוק אומר עליו שהכל נהיה בדברו" (ירו', ברכות פ"ו ה"א, י ע"א). האם אכן התכוונה ההלכה שכל ירק מבושל יברכו עליו ברכת "שהכל", או שההלכה הזאת מתייחסת רק לשליקה שיש בה תוספת טעם ועיבוד?
המשנה פוסקת שכבושין אסורים, ובתוספתא מובא שרבי צדוק, מזקני דור יבנה<sup class="footnote-marker">108</sup><i class="footnote">רבי צדוק פעל בסוף ימי בית שני, ואף השתתף בפעילות בדור יבנה יחד עם רבן גמליאל.</i>, חולק ואומר "אף יוצאין בהן כבושין" (תוס', פ"ב הכ"א), ובבבלי מוסבים דבריו על "כמושין" (לט ע"ב). כך או כך, משנתנו אינה כרבי צדוק, אך היא כנראה מאותו זמן, ראשית דור אושא.
מיצטרפים בכזית – כדי לצאת ידי חובת אכילת מרור יש לאכול לפחות כזית. על כן המשנה קובעת שחמשת סוגי המרור מצטרפים יחד לכלל כזית. אם אכל אדם שני חצאים של כזית משני ירקות המנויים ברשימה, יצא ידי חובה. יש מהראשונים שפירשו שמשפט זה חל רק על הרישא (על סוגי הדגנים). מבחינה סגנונית הסבר זה קשה, אך יתרונו בכך שאין חובה לאכול מן הירק כזית דווקא<sup class="footnote-marker">109</sup><i class="footnote">ראו פירושו של עמנואל חי ריקי למקום.</i>, ויוצאין בקלח שלהן – מותר לאכול לא רק את העלים אלא גם את הגבעול, אף שהוא ראוי לאכילה רק בשעת הדחק. בבבלי רב חסדא מסיק שיוצאין בקלח אפילו יבש, ובהמשך מובאת ברייתא שיוצא ממנה שמשנתנו כרבי מאיר, וחכמים אומרים שיוצאין רק ב"לחין" (לט ע"ב).
ובדמאי ובמעשר ראשון שניטלה תרומתו ומעשר שיני והקדש שניפדו – כל הסוגים הללו נימנו לעיל, וכבר נקבע שמותר לצאת ידי חובה בחיטים או בירקות שהם דמאי או מעשר ראשון שהופרשה ממנו תרומת המעשר (ראו המשנה הקודמת).

Mishnah 7

משנה ז מונה סוגי חמץ מיוחדים, שחמיצותם אינה ניכרת או שאין הם משמשים למאכל מובהק של אדם. היה מקום לחשוב שחמץ מעין זה מותר.
<b>אין שורים את המורסן לתרנוגלים</b> – מגרעיני חיטה ניתן היה להוציא שלושה סוגי תוצרת: קמח, סובין ומורסן<sup class="footnote-marker">110</sup><i class="footnote">דרך הגזמה נזכרים חמישה מוצרים, ראו למשל ירו', פאה פ"ז ה"ג, כ ע"א ומקבילות.</i>. הסובין והמורסן שניהם קליפת הגרעין, אלא שהמורסן הוא הקליפות הגסות והסובין הוא הקליפות הדקות. כך, למשל, מותר לזר ליהנות ממורסן של תרומה, שכן הכוהן מוותר עליו, אבל לא מסובין (משנה, תרומות פי"א מ"ה; תוס', שם פ"י ה"ד). מהמורסן הכינו אוכל לתרנגולים, אך הללו מתקשים לאכול את הקליפות הגסות בשל התאית שבהם, ולכן נהגו חקלאים (עד ימינו אנו) לבשל את המורסן כדי לרככו. המשנה אוסרת לשרות מורסן בפסח, <b>אבל חולטין</b> – כלומר מותר לחלוט מורסן בפסח. התלמוד הירושלמי מסביר שחליטה היא "קמח לתוך חמין" (ירו', חלה פ"א ה"ד, נח ע"א), כלומר שפיכת המורסן לתוך מים חמים או רותחים, וכך הוא מתבשל במהירות ואינו מחמיץ. מכאן שהשריית המורסן משמעה הנחת הסובין במים קרים או בישולם על ידי שפיכת מים חמים על המורסן. בדרך זו יש חשש שלא כל הקליפות, כלומר המורסן, יתבשל במהירות, וחלק ממנו יגיע לידי החמצה. בירורה המדויק של ההשריה מחייב בירורו של מונח אחר: "המעסה".
המשנה במסכת חלה עוסקת, כזכור, בנושא קרוב למשנתנו; כאמור, כל מה שמחמיץ גם ניתן לאפות ממנו מצות, והוא חייב בחלה. המשנה במסכת חלה קובעת: "המעסה (מעיסה), בית שמאי פוטרין (מחלה) ובית הלל מחייבין; החליטה, בית שמאי מחייבין ובית הלל פוטרין" (פ"א מ"ו). כבר התוספתא מגדירה "המעיסה חטין לתוך קמח" (חלה פ"א ה"ב). המעיסה היא כמובן בצק, אחרת לא הייתה מחויבת בחלה כלל, אלא שבית הלל חושבים שאין זה בצק רגיל ולכן הוא פטור מחלה. אם כן, המעיסה והחליטה הן תהליכים שונים: בתהליך המעיסה שופכים חיטים לא מרוסקות לתוך מים רותחים, ובחליטה מערים מים רותחים על החיטים. הבבלי (לז ע"ב) מגדיר זאת בלשון שונה במקצת ומסביר את משנת חלה: "המעיסה – קמח שעל גבי מוגלשין, החליטה – מוגלשין שעל גבי קמח". המוגלשים או המגלשין הם כנראה המים הרותחים, "מגלשין מים רותחים ששומטין את השער" (אוצר הגאונים לפסחים לז ע"ב, עמ' 39). כך מסבירים גם רש"י וראשונים נוספים, והדבר הגיוני. כבר בשני ציטוטים אלו עולה ההבדל בין חליטת חיטים לחליטת קמח, אך לא בכך עסקנו.
כבר ממבט ראשון בולט ההבדל בין מעיסה לחליטה, שכן דעות התנאים בנושא הפוכות בצורה מוזרה. המחייבים את הראשונה מתירים בסוג השני של הבצק, ולהפך. לענייננו נראה שמשנתנו היא כבית שמאי, וזה כשלעצמו קשה אך אפשרי, ועוד נשוב לכך. השאלה העיקרית היא האם מעיסה היא השריה, או שהמעיסה היא במים חמים וההשריה במים קרים, ואם כך תישאל השאלה מה דין מעיסה לעניין חמץ בפסח?
התלמוד הבבלי (לז ע"ב) התחבט בשאלה והכריע: "ותברה (שברה) מי ששנה זו לא שנה זו". כלומר, משנת חלה יצאה מידי שני תנאים החולקים ביניהם מה באמת אמרו בית שמאי ובית הלל. לפי הסבר זה, כמחלוקת במעיסה כך מחלוקת בחליטה, אלא שלא ברור מה אמרו בית שמאי ומה אמרו בית הלל. את החשש בחליטת המורסן שבמשנתנו הוא מסביר בגזֵרה מיוחדת, שמא לא יגיעו המים לכל החיטים ואחת מהן תחמיץ (לט ע"ב - מ ע"א), ועל כן יש לחלוט כל חיטה לחוד. באופן ממשי אי אפשר לחלוט באופן זה מורסן, שכן מדובר ברסק קליפות, והחשש שמא תחמיץ אחת הקליפות נותר בעינו. לפי זה נראה שמשנתנו סוברת שסתם חליטה פטורה מחלה, שכן אינה מחמיצה, ואף מותר לחלוט בפסח, אלא שגזרו אמוראים גזֵרה מיוחדת ואסרו חליטה בפסח. לפי זה המעיסה גם היא מותרת בפסח (שכן דין אחד לשניהם), וההשריה אינה מעיסה אלא תהליך שונה, שכן משנתנו אסרה במפורש השריה. מן הסתם משנתנו כדעת בין הלל ולא כדעת בית שמאי, וממילא יש להבין שבית הלל הם המתירים בחליטה ובמעיסה ובית שמאי אוסרים.
הסבר הבבלי שלם, אלא שקשה מאוד להעמיד את משנת חלה המגובשת כמחלוקת תנאים, וקשה להניח ששני חלקי המשנה נשנו על ידי תנאים שונים. יתר על כן, קשה לקבל את גזֵרת האמוראים על מה שהותר במפורש במשנה, מה עוד שהגזֵרה היא כאחת הדעות במחלוקת תנאים קדמונים.
גם הירושלמי לא הצליח ליישב את שני חלקי משנת חלה וקובע "שני תלמידים שנו אותה" (חלה פ"א ה"ו, נח ע"א; מעשרות פ"א ה"ד, מט ע"ב)<sup class="footnote-marker">111</sup><i class="footnote">בסוגיות אלו הגמרא מגדירה את החליטה "איזהו חלוט ברור? כל שהאור מהלך תחתיו", כלומר הקמח נשפך לתוך מים רותחים והעיסה נאפת בתנור, וממשיכה: "אמר רבי יוסי אפילו האור מהלך תחתיו מכיון שהוא עתיד לעסות בצק חייב בחלה".</i>, אלא שהירושלמי מוסיף "וחכמים אומרים לא כדברי זה ולא כדברי זה אלא הנאפה בתנור חייב באילפס ובקדירה פטור". הלכה זו מצויה גם בתוספתא (חלה פ"א ה"ב), אלא שבה לא נאמר במפורש "לא כדברי זה ולא כדברי זה". אם כן, קיימת דעה שדין מעיסה כדין חליטה, ונחלקו בה בית שמאי ובית הלל. קיימת גם דעה שלישית של "חכמים", שכל הנעשה בתנור חייב בחלה, ומן הסתם גם נחשב לחמץ. לדעת חכמים הגורם הקובע אינו צורת הכנת העיסה (מעיסה או חליטה) אלא צורת האפייה. כל הנעשה בתנור חייב בחלה, וכל המתבשל בסיר פטור מחלה. למעשה חכמים סוברים שחליטה ואפייה חייבות בחלה, אלא שאם המשך האפייה הוא מעשה קדֵרה הרי זה תבשיל ואינו חייב בחלה.
אם כן, לכל הדעות מעיסה וחליטה דין אחד להן, וסוגיית הירושלמי על משנת פסחים קובעת כך במפורש: "הכא בין חמים לתוך מורסן, בין מורסן לתוך חמין" (כט ע"ג). בשני המקרים הדבר מותר, וההשריה היא בצונן<sup class="footnote-marker">112</sup><i class="footnote">לראיה נוספת ראו משנה, שבת פכ"ד מ"ג, ומקבילות להלן בסמוך.</i> ולכן נאסרה. במשנת חלה לא נאמר מי המחמיר, בית שמאי או בית הלל, אך במשנת עדיות רבי יוסי שונה במפורש: "המעיסה בית שמאי פוטרין ובית הלל מחייבין" (פ"ה מ"ב), ולשיטתו זו אחת משש המחלוקות שבהן בית שמאי מקלים. אם כן, משנתנו המקלה היא כדעת בית שמאי, בניגוד לבית הלל ובניגוד לדעת חכמים הנראים כמכריעים במחלוקת. אף זו העמדה מעט חריגה ומוזרה, שכן בדרך כלל הלכה כבית הלל, וההלכה גם כדעת מי שנוקט עמדת ביניים ("מכריע") בלשון חכמים. עם זאת, פעמים רבות מצינו משניות כבית שמאי, ואין בכך תימא<sup class="footnote-marker">113</sup><i class="footnote">ספראי, הכרעה כבית הלל.</i>.
משנת מנחות סבורה שחליטה אסורה מחשש חמץ ללא כל פקפוק וכדבר תורה מסודר (פ"ז מ"א ופ"ו מ"ה; ספרא, צו פרק ד ה"ו, לא ע"ג), וכהסבר התוספתא: "כל המנחות אין לשין אותן ברותחין, מפני שאין חולטין... אין לך טעון רבוכה אלא שלשה מינין בלבד חביתי כהן משיח, ורבוכה שבתודה ואיל המילואים" (פ"ז הי"ג, עמ' 522). רביכה היא חליטה כהסבר הבבלי במנחות (נג ע"א; עח ע"א). לפיכך, מנחות רגילות הבאות כחלות וכרקיקי מצות אסורים בחליטה, אבל מנחת תודה שהיא חמץ מובאת מרובכת (ויקרא ז יב-יג)<sup class="footnote-marker">114</sup><i class="footnote">וכן מנחת כוהן גדול (ויקרא ו יד), אלא ששם אין הדגשה על כך שהמנחה היא חמץ.</i>. אפשר שמשנת מנחות כבית הלל המחמירים, אבל סביר יותר שהיא נוקטת בשיטה הלכתית מקדשית, וזו דרך הלכתית אחרת מזו שבה הילכה ההלכה התנאית בדיני חמץ ומצה.
ההלכה הבבלית החמירה באיסור חליטה, ובתקופת הגאונים נאסרה זו לחלוטין, והלכה זו שוררת עד ימינו.
המשנה מעלה תמונה מלבבת של היום יום. גידול התרנגולים היה נפוץ ביותר<sup class="footnote-marker">115</sup><i class="footnote">ללקט מקורות ראו שפירא, עופות; ספראי, הכלכלה, עמ' 179-180.</i>, ולאדם רגיל היה מספר קטן של תרנגולות במשק הבית. אלו שימשו כמקור לביצים, שהיו מרכיב חשוב בלוח המזון. התרנגולים גדלו בחצר שבה ניצב הלול הקטן, אך רוב הזמן הם שוטטו (הידסו) בחצר. גם כאן היה זה מעין הסכם סמוי בין דיירי החצר (משנה, נדרים פ"ה מ"א). על כן שני הצדדים אסור להם ליהנות זה מזה, ושניהם מנועים מלהשתמש בשטח המשותף לגידול תרנגולים.
גידול תרנגולים היה מרכיב משמעותי במשק העזר בחברה היהודית, ומן הסתם גם בחברה הלא יהודית. התרנגולת הפיקה בעיקר ביצים, ואלו שימשו להעשרת סל המזון הפשוט למדי של החקלאי הרגיל. התרנגולים שוטטו בחצר ומחוצה לה באופן חופשי. בדרך כלל הם שוטטו כשלרגליהם חוטים לסימן בעלות. התרנגולים בהחלט שונים זה מזה, אך הדמיון לעתים רב, והחשש היה שמא יתבלבלו ולא ידעו למי שייך התרנגול, וכן שנינו: "ואין התרנגולין יוצאין בחוטין ולא ברצועות שברגליהם" (שבת פ"ה מ"ד).
התרנגולים שוטטו בחצר וכמובן הזיקו לא מעט, הפכו חפצים ושברו, ועל כן מקיימים המקורות סדרת דיונים על נזקי התרנגול. כגון: "כיצד הרגל מועדת לשבר בדרך הלוכה?... התרנגולים מועדין להלך כדרכן ולשבר. היה דליל קשור ברגליו, או שהיה מהדס ומשבר את הכלים – משלם חצי נזק" (משנה, בבא קמא פ"ב מ"א), וכן: "תרנוגלין שהידסו את העיסה ואת הפירות, או שניקירו, משלמין חצי נזק. הידסו עפר על גבי עיסה, ועל גבי פירות, משלמין נזק שלם. היו מחטחטין בחבלו של דלי, נפל ונשבר משלם נזק שלם. נפל ונשבר ושיבר כלי אחר, על הראשון משלמין נזק שלם, ועל האחרון משלמין חצי נזק. תרנגלין שירדו לגינה ושיברו את החליפין, וקיטמו את הירק, משלמין נזק שלם... תרנגול שהיה פורח ממקום למקום והזיק בגופו משלם נזק שלם, ברוח שבכנפיו, חצי נזק, סימכוס אומר נזק שלם" (תוס', בבא קמא פ"ב ה"א; בבלי, בבא קמא יז ע"א; יז ע"ב). או דוגמה אחרת: "תרנגול שהושיט ראשו לאויר כלי זכוכית ותקע בו ושברו – משלם נזק שלם" (בבלי, בבא קמא יח ע"ב). ברשימה זו קטלוג של שישה עשר נזקים אפשריים, ומן הסתם גם זה קטלוג חלקי בלבד. ההבדל אם משלם נזק שלם או חצי נזק הוא האם הנזק צפוי ("מועד" בלשון חכמים), ואז משלם נזק שלם, או שמא הוא בלתי צפוי.
לעתים, כאשר התרנגולת ברחה או חרגה מתחום השיטוט הבריחו אותה לכיוון הבית, וחכמים התדיינו אם בשבת הדבר מותר: "תרנגולת שברחה דוחין אותה עד שתכנס" (משנה, שבת פי"ח מ"ב), ובבבלי (שבת קכח ע"ב): "תרנגולת שברחה וכו'. דוחין, אין, מדדין לא... תני חדא: מדדין... ".
במקביל גם ניקרו התרנגולים בכל העומד בדרכם, כולל מזונות. כך למשל: "בצק שיש בו נקירת תרנגולים ומשקין טמאין בתוך הבית, אם יש בין משקין לככרות כדי שינגבו את פיהם בארץ הרי אלו טהורין" (משנה, טהרות פ"ג מ"ח). עם כל זאת, התרנגולים נקשרים בעיקר לחצר, וכניסתם לתוך מרחב המגורים (הבית) נאסרה. ודאי שבפועל זה קרה, הרי התרנגולים לא הכירו בחוקי התנהגות, ודלת הבית הייתה לעתים פתוחה. דוגמה לכך היא ההלכה שציטטנו לעיל: אם נקירת תרנגולים ניכרת – כל המשקים טמאים, מתוך ההנחה שהתרנגול מטמא. החשש מטומאה הוא גם הגורם לאיסור לגדל תרנגולים בירושלים, שכן הם נמנים עם מעבירי הטומאה המועדים. זו הסיבה מדוע היו שפקפקו אם מותר לגדל תרנגולים גם בכל מקום בארץ: "שאלו את רבי ליעזר ממזר מהו לירש? אמר להם מהו לחלוץ?... אמר להם מהו לגדל כלבים? מהו לגדל כלבים? אמר להם מהו לגדל חזירים? מהו לגדל חזירים? אמר להם מהו לגדל תרנגלים? מהו לגדל תרנגלים? אמר להם מהו לגדל בהמה דקה? מהו לגדל בהמה דקה?... ולא שהיה רבי ליעזר מפליגן, אלא שלא אמר דבר שלא שמע מימיו" (תוס', יבמות פ"ג ה"א; בבלי, יומא סו ע"ב). יחד עם זאת, כשבעל הבית עזב את ביתו היה מכניס את התרנגולים לבית לשמירה. כדברי הסיפור האגדי: "שוב מעשה באחד ששכח ולא הכניס תרנגולתיו לתוך ביתו ועלה לפעמי רגלים, ובא ומצא החתולות מקורעות לפניהם" (שיר השירים רבה, ז ב, ומקבילות).
התרנגולים אכלו מכל המזדמן להם. במשך היום הם ניקרו באשפתות ובשיירי המזון של בני הבית. חזון אחרית הימים של חז"ל הוא: " 'ולא יחמֹד איש את ארצך' – מלמד שתהא פרתך רועה באפר ואין חיה מזיקתה, תרנגולתך מנקרת באשפה ואין חולדה מזיקתה" (בבלי, ח ע"ב). תמונת הוואי זו של התרנגולת המסתובבת באשפתות חוזרת בעדויות רבות, כגון: "אמר רב אחא בר יעקב: בתחלה היו ישראל דומין כתרנגולים שמנקרין באשפה, עד שבא משה וקבע להם זמן סעודה" (בבלי, יומא עה ע"ב), וכן: "אמר רב אחא כהדא תרנגולתא דמנענה גרמה (נ"א דמנערה אגפה) מן קיטמא" (בראשית רבה, עה א, עמ' 878 ;שיר השירים רבה, ד ח – כתרנגולת זו שמנערת עצמה [כנפה] מהאפר). כך גם מוצאים את התרנגולת בראש חבל בחצר: "כהדין תרנגולא דיתיב בריש חבל" (ויקרא רבה, יב א, עמ' רמח; אסתר רבה, ה א – כתרנגול זה היושב בראש חבל).
אף שהתרנגולים ניקרו מזון מכל הבא לפיהם, בפועל הייתה בעלת הבית אחראית על הטיפול בתרנגולים, ועליה היה להאביסם בצורה מסודרת. התרנגולים מופיעים עם בעלי החיים שמזונם עליך, כלומר שנהוג שאדם מאכיל אותם, על כן מותר להאכילם בשבת: "ומהלקטין לתרנגולין, ונותנין מים למורסן, אבל לא גובלים..." (משנה, שבת פכ"ד מ"ג). המורסן הוא, כאמור, חיטים ששרו אותם במים כדי למצות מהם את שרידי המזון. בימי חול גם "גבלו", כלומר הכינו מהמורסן "כופתיות" בלשון ימינו. כל זה מותר לעשות בשבת לבעלי חיים שמזונם על האדם. אם כן, בשבת נותנים לתרנגולים מורסן, ואפילו שורים אותו במים, אך אין גובלים את המאכל לכופתיות. גם במסורת זו מדובר על שריית המורסן במים קרים, שהרי קשה להניח שבשבת ניתן היה לשפוך מים רותחים על המורסן, שכן יש בכך איסור בישול. כמו כן: "ונותנין לפניה ספל של מים, וקושרין לה תרנגולת שתהא לה . לצית, ולא מדרכי האמרי" (תוס', שבת פ"ו ה"ד)<sup class="footnote-marker">116</sup><i class="footnote">הכוונה שקושרים תרנגולת לדלת או לחלון, כדי שלא תצא. אבל ההדגשה בתוספתא באה משום שאפשר היה לפרש את הקשירה כסימן מגי.</i>.
התרנגולת שוטטה בחצר, אבל לשעת ההטלה השתדלו להושיב אותה בשובך או בלול. המילה "לול" באה מהצורה "לוליינית", כלומר שהשובך היה בצורת ספירלה, או שהייתה בו ספירלה מעץ ועליה ישבו התרנגולות. את הביצים אספו והשתמשו לגיוון הסעודה, והביצה היא מאכל הנזכר בעשרות עדויות. עם זאת, התרנגולת איננה בעל חיים ממושמע, ואם היא מסתובבת בחצר יש גם חשש שתטיל את ביצתה בכל מקום שהוא. בכל יום הייתה זו בעיה, וקל וחומר בשבת. כן אומר האמורא הבבלי: "אמר רב חסדא: אף על פי שאמרו אין נותנין כלי תחת תרנגולת לקבל ביצתה, אבל כופה עליה כלי שלא תשבר. אמר רבה: מאי טעמיה דרב חסדא? קסבר: תרנגולת עשויה להטיל ביצתה באשפה" (שבת מב ע"ב).
הצד השני של מצב זה הוא שהתרנגולת נחשבת ל"מחוסרת צידה", כלומר מוכנה לשחיטה ביום טוב (תוס', שבת פי"ב ה"ד; ביצה פ"א ה"י), והירושלמי מגדיר זאת שכל התרנגולים מוכנים לשחיטה (ביצה פ"א ה"א, ס ע"א). אגב, ממקור זה אנו לומדים שאמנם השתמשו בתרנגולות לגידול ביצים, אך לא נמנעו מלשחטן לסעודות חגיגיות, ומן הסתם לתרנגולים הזכרים נשקף עתיד זה בגיל צעיר יותר מזה שלתרנגולות נקבות<sup class="footnote-marker">117</sup><i class="footnote">בתוס', פאה פ"ד ה"י, סופר על עני בן טובים שהאכילוהו ליטרא בשר בכל יום. בירושלמי רצו להגדיל את רושם המעשה ומדגישים שמדובר בליטרת בשר ציפורים (פאה פ"ח ה"ז, כא ע"א). בבבלי, כתובות סז ע"ב, שואלים מה הגדולה בנתינה של ליטרת בשר (כנראה הבשר היה יותר רגיל בבבל, שהיא ארץ מדבר ומרעה), ומפרשים שנתנו לו ליטרת בשר ציפורים. בשר ציפורים עשוי להיות בשר יונים או בשר תרנגולים, וראו להלן, פ"ו מ"א. ראו עוד רשימת המאכלים היקרים שנביא להלן, פ"ו מ"ה.</i>.
לעתים בחרה בעלת הבית לאסוף ביצים מספר ולהושיב את התרנגולת לדגור עליהן כדי לגדל אפרוחים: "מושיבין שובכין לתרנגולים בארבעה עשר, ותרנגולת שברחה מחזירין אותה למקומה, ואם מתה מושיבין אחרת תחתיה" (משנה, פ"ד מ"ז). השובך מופיע בדרך כלל כמקום שבו מתגוררת ומקננת היונה, ואילו התרנגולת מתגוררת בלול, שהיה מבנה של ממש שאפילו חייבוהו חכמים במזוזה (בבלי, יומא יא ע"א)<sup class="footnote-marker">118</sup><i class="footnote">בירושלמי הדין שונה במקצת, ראו ירו', יומא פ"א ה"א, לח ע"ג.</i>. את הביצים שהטילה התרנגולת היו אוספים ומשתמשים בהן לבישול הרגיל. לשם כך הושיבו את התרנגולת בצורה מסודרת במקום שייעדו לכך. יש להניח שתנאי ראשוני היה התקנת תא בתוך הלול, או במקום אחר שייתן לתרנגולת תחושה של קן. כך, למשל, אנו שומעים על אדם המכין "כלכלה" (סל נצרים) כדי "להשיב עליה תרנגולת" (תוס', מכשירין פ"ב הט"ז, עמ' 675).
בחלק מהנוסחאות נאמר "מושיבין שובכין ותרנגולת (תרנגולות)"<sup class="footnote-marker">119</sup><i class="footnote">או "ותרנגולים".</i>, הווה אומר ששתי הלכות לפנינו, האחת עוסקת בשובכי יונים והשנייה בהושבת תרנגולת<sup class="footnote-marker">120</sup><i class="footnote">ראו אהבת ציון וירושלים לירושלמי, פסחים פ"א, לא ע"ב.</i>. כן מפרש רש"י בשם "לשון אחר". יש בנוסח זה היגיון רב. מכל מקום, הדמיון בין הושבת יונים להושבת תרנגולת אינו מלא. התרנגולת דוגרת על הביצה במשך 21 יום; בעלי הבית היו מכינים ביצים מספר ומושיבים את התרנגולת על הביצים הללו. זו פעולה הדורשת תכנון, ודחייתה עד לאחר החג יש בה משום נזק גדול. נראה שמשום כך התירו חכמים לבצע את הדבר ביום יד בניסן<sup class="footnote-marker">121</sup><i class="footnote">ראו הקדמתנו למסכת מועד קטן.</i>. אבל היונה דוגרת על זוג ביצים שנולד באותו יום, ועל כן הושבתה מחייבת פחות תכנון. עם זאת, לפי הגרסה "שובכים ותרנגולת", גם זמן זה שבו תדגור היונה על הביצה נחשב לדבר האבד.
כפי שרמזנו, הטיפול בתרנגולת הוא מעבודות האישה. כך, למשל, מתירים חכמים לקנות מהאישה ביצים או תרנגולות משום שנהוג שאדם מאפשר לאשתו מסחר זעיר זה: "אין לוקחים... אבל לוקחין מן הנשים כלי צמר ביהודה, וכלי פשתן בגליל, ועגלים בשרון. וכולן שאמרו להטמין אסור. ולוקחין ביצים ותרנגולים מכל מקום" (משנה, בבא קמא פ"י מ"ט). "מכל מקום", כלומר בכל חבלי הארץ, שכן בכל מקום נהוג שהאישה עוסקת בכך. כך גם נזכרת עסקה רגילה בין שתי נשים, שתרנגולת אחת תדגור על ביצים של שתי נשים, והרווח יתחלק בין השתיים (משנה, בבא מציעא פ"ה מ"ד). עסקה אחרת בין שתי נשים היא: "משכרת אשה לחבירתה תרנגולת לישב על הביצים בשני אפרוחים בשנה,
ואינה חוששת" (תוס', בבא מציעא פ"ד הכ"ד), וכן: "האשה שאמרה לחברתה תרנגלת משלי ובצים משליכי ואנו חולקין את האפרוחין, רבי יהודה מתיר ורבי שמעון אוסר" (שם הכ"ה). החשש ההלכתי הוא מפני שהדבר נראה כריבית, אבל ברור שהמטפלות בעסקאות כאלה הן הנשים. כן עולה מעדויות נוספות<sup class="footnote-marker">122</sup><i class="footnote">כגון תוס', בבא מציעא פ"ה הכ"ה.</i>. האפרוחים יצרו בעיה מיוחדת בטיפול בהם בשבת. כך, למשל, "כופים את הסל לפני האפרוחים שיעלו ושירדו" (משנה, שבת פי"ח מ"ב). יש שהתקינו לתרנגולים, ובמיוחד לאפרוחים, מדף גבוה לשהות בו בלילה כדי להגן עליהם מפני בעלי חיים טורפים או כדי לחסוך מקום בחצר דווקא בלילה. ביום הילכו האפרוחים בחצר ובלילה ישנו על אותו מדף. מאחר שהתרנגולים אינם מסוגלים לעוף לגובה רב, נהגו לעשות מעין מדרגה כדי שיעלו בה למדף. ההלכה מתירה להפוך את הסל הגדול כדי שישמש כמדרגה.
בדרך הטבע לתרנגולת ביצה אחת, והיא מעוניינת לדגור עליה. אבל התרנגולת מסוגלת לדגור על ביצים מספר, ולמטפלת יש עניין לרכז ביצים אחדות תחת תרנגולת אחת. את התרנגולת הדוגרת צריך להאכיל, ועליה צריך לשמור, והשכנות מעוניינות להקל על עצמן במטלה זו. זה הרקע לעסקאות השונות המתוארות לעיל. אחוז הפריון של הביצים תלוי בטיב התרנגולת. בתנאי התזונה של העולם הקדום ודאי שהאחוז היה נמוך יחסית, וכן מדגים המדרש: "למה הדבר דומה לאשה שהיא מושבת תרנגולת על הביצים, מתוך הרבה היא (מוציא) [מוציאה] מעט ומתוך מעט אינה מוציאה כלום" (אבות דרבי נתן, נו"ב פ"ד, עמ' 14). גם כאן כמובן האישה היא המושיבה את התרנגולת.
התרנגול נקשר רבות למגיה ולעבודה זרה, ולא נרחיב בשימוש לא חקלאי זה<sup class="footnote-marker">123</sup><i class="footnote">משנה, עבודה זרה פ"א מ"ה; בבלי, סנהדרין סג ע"א; תוס', עבודה זרה פ"א הכ"א; תוס', שבת פ"ו ה"ד; תוס', שבת פט"ו הי"ד; בבלי, שבת סז ע"ב; יומא פג ע"ב ועוד.</i>. יש להניח שעבודת האישה עם התרנגולת הוסיפה לחשש המגיה שבעיסוק זה.
<b>את</b> – המעתיק מחק את המילה בקו, והיא מיותרת ואינה בעדי נוסח אחרים. <b>האשה לא תשרי את המורסן שתולך בידה למרחץ אבל שפה היא על בשרה יבש</b> – המורסן שימש שימושים שונים. דייסת מורסן שימשה גם לניקוי הגוף, ולכן המשנה קובעת: "אין מדיחין את הכלים בנתר, אבל מדיחין אותן במלח ובמורסן בשבת ואין צריך לומר ביום טוב"<sup class="footnote-marker">124</sup><i class="footnote">ראו תוס', ביצה פ"ד ה"י. בשבת וביום טוב התירו להדיח במורסן.</i>. הנתר הוא הסבון ששימש להדחת הכלים. השימוש בו אסור בשבת, אך מותר לנקות כלים במורסן. במשנתנו מדובר על ניקוי הגוף בבית המרחץ, ומותר להשתמש במורסן יבש, אך לא במורסן שרוי במים מחשש לחמץ.
הדגש על האישה, שעליה נאסר לשרות מורסן, אינו מקרי. המורסן שימש גם כאמצעי להסרת שערות. שער הגוף נחשב למגונה לנשים (בניגוד לשער הראש), ואילו הסרת שערות הגוף אצל הגברים נחשבה לגנאי ולאיסור<sup class="footnote-marker">125</sup><i class="footnote">הרשברג, יופייה והתייפותה.</i>. לפיכך דיברה המשנה בשפת היום יום ונקטה את הדוגמה של אישה הלוקחת עמה מורסן לבית המרחץ.
בית המרחץ היה תופעה מוכרת ומקובלת בארץ. הרחצה בבית המרחץ היא מנהג נכרי, אך חכמים הפנימו אותו ללא התנגדות. אין בספרות חז"ל כל התנגדות לרחצה או לשימוש בבית המרחץ. אפילו בתי מרחץ בערים המעורבות, שהוצבו בהם פסלים אליליים, לא נאסרו, וזאת בעיקר מתוך ההבנה בדבר נחיצותו וחשיבותו של מתקן הרחצה הציבורי<sup class="footnote-marker">126</sup><i class="footnote">משנה, עבודה זרה פ"ג מ"ד; מדרש תנאים לדברים, יג יח, עמ' 68 ;בבלי, עבודה זרה מד ע"ב, וראו הנספח למסכת שבת.</i>. בית המרחץ הציבורי בחמת גדר הוקדש לאיל המרפא, וכל זאת לא מנע מחכמים להשתלב בפעילותו, ואף לקיים שם כנסים<sup class="footnote-marker">127</sup><i class="footnote">דבורז'צקי, חמת גדר, עמ' 50-76.</i>. בתי מרחץ היו בערים הנכריות, ובכל פוליס היו כמה בתי מרחץ. גם בעיירות היהודיות היו בתי מרחץ, וכמובן בבתי האחוזה היהודיים והנכריים. מקורות חז"ל מזכירים רבות את בתי המרחץ, ואף מבדילים בין בתי מרחץ ציבוריים ("דימוסייא") ופרטיים ("פריבטא")<sup class="footnote-marker">128</sup><i class="footnote">ספראי, הקהילה, עמ' 166-167 .לתפרוסת בתי המרחץ בארץ ראו הדר, בית המרחץ.</i>. בית המרחץ מופיע ברשימת שירותי הציבור הנדרשים בכל עיר<sup class="footnote-marker">129</sup><i class="footnote">ירו', קידושין פ"ד הי"ב, סו ע"ד; בבלי, סנהדרין יז ע"ב; פרק דרך ארץ (נספח לתנא דבי אליהו) פרק א ועוד; ספראי, הקהילה, עמ' 51-52 .</i>, ואין ספק שזה היה מבנה רגיל ונפוץ. בארץ ישראל נתגלו עד עכשיו שרידיהם של יותר מ- 50 בתי מרחץ מהתקופה הרומית<sup class="footnote-marker">130</sup><i class="footnote">הדר, בית המרחץ, עמ' 68.</i>. בחברה הרומית שימש בית המרחץ כמקום מפגש של בני העילית. נכבדי העיר סיימו את מלאכתם בשעת הצהריים ופנו לבית המרחץ, שם בילו עד ארוחת הערב. בבית המרחץ רחצו, עשו מרחץ אדים ואף ניהלו פעולות תרבות וחברה. ספק אם בעיירה היהודית היה חקלאי רגיל יכול להקדיש זמן כה רב לרחצה, אך הביקור במתקן היה רגיל. בית המרחץ היה מתקן גברי, ובשעות הרחצה הרגילות שירת המבנה בעיקר את גברי היישוב. החוק הרומי אסר על רחצה מעורבת, אם כי יש פה ושם עדויות כי זו הייתה אפשרית, גם במזרח<sup class="footnote-marker">131</sup><i class="footnote">ראו, למשל, סיפור ההשמצה של אפיפניוס בספרו נגד המינים ל, ג, 10 .אף שהסיפור עצמו הוא השמצה נגד נשיא היהודים, אין לפקפק כי אכן יכול היה גבר לשבת ליד רוחצת ערומה בבית המרחץ בחמת גדר.</i>. ההלכה מגדירה רחצה מעורבת "כאור הדבר – תצא", כלומר זו עילה לגט ללא כתובה, אך נראה ממקור זה כי לא הייתה זו תופעה בלתי אפשרית (ירו', כתובות פ"ז ה"ו, לא ע"ג). כמו כן: "רוחצת ומרחצת במרחץ עם כל אדם תצא שלא בכתובה...", ובמקבילה "זו מצוה לגרשה" (תוס', כתובות פ"ז ה"ו; סוטה פ"ה ה"ט).
בעיירות היהודיות היו בתי מרחץ, אם כי גדולים פחות מאלה שבעיר הפוליס (איור 14).  על נוהגי הרחצה נשמע גם להלן במשנה ח.
בחפירות ארכאולוגיות נתגלו בתי מרחץ בערי הפוליס ובבתי אחוזה, ובתי מרחץ מועטים גם ביישובים כפריים אחדים כגון ברמה שבגליל, באום ריחן שבשומרון, בעין גדי<sup class="footnote-marker">132</sup><i class="footnote">ייתכן שהמחנה שירת יחידה צבאית שחנתה במקום במאה השנייה. ברם בית המרחץ אינו בתחומי המחנה הצבאי.</i>, בכפר נחום, בנערן שבגול<sup class="footnote-marker">133</sup><i class="footnote">ראו הדר, בית המרחץ, עמ' 13-74.</i> ובבקעה אל ערביה שבמישור החוף<sup class="footnote-marker">134</sup><i class="footnote">חדשות ארכיאולוגיות צו, עמ' 48.</i>. כן אנו שומעים על התביעה שבכל יישוב יהודי יהיה בית מרחץ<sup class="footnote-marker">135</sup><i class="footnote">ירו', קידושין פ"ד ה"א, סו ע"ד; בבלי, סנהדרין יז ע"ב; תנא דבי אליהו, פרק דרך ארץ א, עמ' 13 ועוד.</i>. דוגמה לכך היא בית המרחץ בעיירה כפרית כבני ברק (תוס', שבת פ"ג ה"ג), בכבול (ירו', פסחים פ"ד ה"א, ל ע"ד) ובחורן (שם פ"ג ה"ג, ו ע"א), ועדויות רבות עוסקות בהווי בו. בהלכות השונות ניכר שחכמים סברו שבית המרחץ הוא "שלהם", כלומר זה המופעל על ידי קהילה יהודית, ולא רק על ידי גויים בעיר הפוליס, אחרת לא היו דנים בסדרי הפעלתו בתעניות (תענית פ"א מ"ו). מקורות חז"ל מזכירים גם בתי מרחץ של נשים (כגון תוס', נדה פ"ו הט"ו, עמ' 648), ואף נקבעו הלכות המבוססות על ההנחה שאישה נוהגת לרחוץ לעתים מזומנות בבית המרחץ. מובן שבנות הכרכין הגיעו לבתי המרחץ לעתים קרובות יותר, אך גם בנות הכפרים הגיעו לבית המרחץ לפחות אחת לשבועיים (ירו', כתובות פ"ז ה"ד, לא ע"ב).
על כן מובן מדוע המשנה מסדירה את נוהגי הרחצה של נשים ועוסקת בפרטים שונים, כמו המשנה שבה אנו עוסקים. לא ילעוס אדם חיטין ויתן על מכתו מפני שהן מחמיצות – נראה שדייסת חיטים נחשבה למתכון רפואי, אך המשנה אוסרת על השימוש בחיטים לעוסות בפסח מחשש חמץ. ההלכה בת זמננו מקלה בהלכות רפואה, אך חכמים החמירו מאוד בשימוש ברפואות והקלו רק במקרה של פיקוח נפש ברור, ובתרופה מובהקת. ריפוי מכה פשוטה אינו נחשב לפיקוח נפש, וממילא נאסר כאשר מתעורר חשש של חמץ.

Mishnah 8

<b>אין נותנין את הקמח לתוך החרסית</b> – ובדפוסים "חרוסת". הצורה "חרסית" היא עברית תִקנית, כמו תבנית, או תרשים. אסור לערב קמח בכל מאכל נוזלי, משום שהקמח עלול להחמיץ. החרוסת הוגשה לשולחן ליל הסדר, ונעסוק בה להלן<sup class="footnote-marker">136</sup><i class="footnote">להלן, פ"י מ"ג. הנוסחה "חרסית" מצויה רק בכתב יד קאופמן, ונראית מוזרה.</i>. בחרוסת עירבו קמח כדי לתת למאכל נפח גדול יותר, ובעיקר כדי לייבש את המאכל ולספוג את הנוזלים שבפרות. ולא לתוך חרדל – החרדל הינו ירק בר הגדל בשולי השדות, ולאחר שכתשו או טחנו אותו הכינו ממנו תבלין חריף. גם בחרדל עירבו קמח כדי לייבשו ולדלל את החומר החריף, תוך הגדלת כמות המאכל. אם נתן יאכל מיד – למרות האיסור העקרוני מקלה המשנה ומאפשרת לאכול את המאכל שעורב בו הקמח "מיד", כלומר לפני שיספיק להחמיץ. ההלכה בת זמננו אוסרת שימוש בקמח בלתי מבושל או אפוי בפסח, שמא יחמיץ. עקרות הבית נוהגות לבער כל קמח, אף שטרם נרטב כלל. התנאים לא הכירו את כל החומרות הללו. בזמן המשנה מותר היה לאפות בפסח בקמח, אך צריך היה להיזהר שלא יחמיץ. כך, למשל, בית שמאי ובית הלל חולקים אילו סוגי מצות מותר לאפות בפסח (בבלי, לו ע"ב; ביצה כב ע"ב)<sup class="footnote-marker">137</sup><i class="footnote">אין למחלוקת זו מקבילות ארץ-ישראליות או תנאיות.</i>. גם במשנה זו מדובר על ניצול מי הנחתום שאפה בפסח עצמו.
קארל סבר שלפנינו שני שלבים. בראשון נקבע שאין לערב, ובשלב השני הקלו וקבעו שאם עירב מותר לאכול את התערובת מיד, ורבי מאיר ממשיך ומוסר את ההלכה הקדומה ללא שינוי<sup class="footnote-marker">138</sup><i class="footnote">קארל, פסחים, עמ' 23.</i>. ייתכן כי כך התגלגלו פני הדברים, אך אין לכך ראיה. אין כל מניעה לפרש את המשנה כמות שהיא, והאבחנה בין הדין לכתחילה לבין המצב בדיעבד מונח ביסודם של הדברים, ואינו חייב להיות תוצר של התפתחות ההלכה.
בהלכה שלפנינו באה לידי ביטוי מידת הזהירות הנתבעת על ידי חכמים. לדעת הכול אין להרטיב קמח, אך אם עשה זאת מותר לאכלו מיד. אבל <b>רבי מאיר אוסר</b> – שכן אחרת יתפתו אנשים להרטיב קמח ולאכלו מיד, ורבי מאיר מחמיר ושואף לסתום פרצה אפשרית זו. הירושלמי מגדיר זאת "מפני שהוא משהה", אם כן האיסור הוא בגלל הקושי להקפיד על אכילה מיידית, או אף החשש שהאופה יזלזל ולא יאכל את המאכל מיד. הווה אומר, זהו מעין סייג שסייגו חכמים. בראשית הפרק ראינו שרבי מאיר מקל בדיני חמץ, אך כאן הוא המחמיר.
ההלכה האחרונה במשנה חוזרת לעסוק בקרבן הפסח עצמו. אגב הדיון בסוגי בישול מיוחדים המשנה סוטה מבירור דיני החמץ ועוסקת בבישול ובצלייה מיוחדת של קרבן הפסח. <b>אין מבשלין את הפסח</b> – את קרבן הפסח, <b>לא במשקים ולא במי פרות</b> – לקדמונינו היו דרכי בישול מגוונות ומתוחכמות, רובן מוכרות גם בימינו ומופיעות בספרות הבישול הרומית ובימי הביניים. לפי ההלכה צריך לצלות את קרבן הפסח (להלן, פרק ז משניות א-ב), על כן אסור לבשלו במים או במי פרות. הלכה זו פשוטה, אך נשנתה כדי להדגיש את ההיתר לצלות את הבשר לאחר שהוטבל בטיבול כלשהו, כפי שנאמר להלן. במכילתא מובא ויכוח בין רבי עקיבא ורבי ישמעאל על מקורה של ההלכה האוסרת בישול גם במי פרות. רבי ישמעאל לומד זאת מקל וחומר (ה"קל" הוא הבישול במים, וה"חומר" הבישול במי פרות), ורבי עקיבא לומד זאת מדרשת הכתו<sup class="footnote-marker">139</sup><i class="footnote">מכילתא דרבי ישמעאל, בא ו, עמ' 20.</i>. זו דוגמה נאה לכך שההלכה הייתה מוסכמת וידועה, והדרשה, כמו גם הלימוד מקל וחומר, באים רק לתת לה סעד ולגיטימציה.
<b>אבל סכים ומטבלין אותו בהן</b> – מותר לטבול את הבשר במי פרות לפני הצלייה, או לסוך אותו במי פרות או בכל רוטב אחר. ההטבלה נעשית לפני הצלייה, והסיכה שונה ממנה שכן היא נעשית בזמן הצלייה עצמה.
<b>מי תשמישיו שלנחתום</b> – בתהליך האפייה הנחתום משתמש במים, בעיקר לצורך לישת הבצק ושטיפת הידים אחרי הלישה (ריטב"א). הלכות שונות נאמרו בדבר סוג המים המותרים לאפיית מצות. המים הללו מכילים אולי מעט גרעינים שנטחנו, או שעורב בהן מעט קמח. לפיכך <b>ישפכו</b> – המים, <b>מפני שהן מחמיצים</b> – יש חשש שהקמח שעורב בהם יחמיץ. האפייה נעשית כמובן בפסח עצמו, וכבר עמדנו על כך שבתקופת המשנה לא נאסרה אפייה בפסח, אך נתבעה זהירות יתר מהעושים במלאכה. בתוספתא נקבעו הלכות המסדירות את שפיכת מי הנחתום. המגמה היא שהמים לא יאגמו ויחמיצו, ולכן יש לשפכם במדרון (תוס', פסחים פ"ג [ב] ה"ו).
קדמונינו לא בזבזו משאבי ייצור או אוכל ומי הנחתום נוצלו בדרך כלל, כפי שעולה ממקורות מקבילים, אך כאן גזרו חכמים ואסרו את השימוש במים אלו. על עבודת הנחתום וסדרי אפיית הלחם והמצה ראו במבוא.

Chapter 3



Mishnah 1

<b>ואלו</b> – המשנה מתחילה עניין חדש. וי"ו החיבור לכאורה מיותרת, ואכן בחלק מהנוסחאות "אלו עוברין"<sup class="footnote-marker">1</sup><i class="footnote">ראו חילופי הנוסח, ובעל מלאכת שלמה על אתר.</i>. ברם התיקון מיותר: לעתים וי"ו בתחילת המילה אינה וי"ו החיבור אלא נועדה להדגשה בלבד. כך גם ביוונית קדומה. כמה פרקים נוספים מתחילים ב-וי"ו דומה<sup class="footnote-marker">2</sup><i class="footnote">משנה, פאה פ"ב מ"א; דמאי פ"ב מ"ב; מועד קטן פ"ג מ"ג ועוד.</i>, ואין לתקן את הנוסח. <b>עוברים בפסח</b> – אלו הדברים שיש להעבירם (לבערם) בפסח<sup class="footnote-marker">3</sup><i class="footnote">רש"י, תוספות הרא"ש ועוד, וראו תוספות על אתר.</i>. הביטוי "עוברים" במשמעות זו הוא נדיר, אך מופיע במקורותינו<sup class="footnote-marker">4</sup><i class="footnote">ראו למשל משנה, חלה פ"א מ"ב; בבלי, מה ע"ב ועוד.</i>. הביטוי "עובר בטל" קרוב במשמעותו ל"עובר" שבמשנתנו, ומשמעו נגמר או מסתיים. המשנה מונה מאכלים או חפצים שיש בהם חמץ ולכן חייבים לבערם, אך אין הם לחם או חמץ גלוי, ולכן יש למנותם. יתרה מזו, כל אחד מבין שיש לבער לחם, והחמץ הרגיל ביותר בבית רגיל היה כמובן הלחם. בנוסף ללחם היו רק מעט מאכלים או חפצים שיש בהם חמץ. המשנה מונה, אפוא, את סוגי תערובת החמץ הרווחים, ואשר אותם צריך היה לבער. כבר אמרנו שכיום מבערים את כל מוצרי הקמח, אך בתקופת המשנה והתלמוד המשיכו לאפות בפסח, והסתפקו באמצעי הזהירות שנקטו כדי שהקמח לא יחמיץ במהלך האפייה או הבישול.
אצל הפרשנים מצינו גם פירושים אחרים, כגון: ואלו עוברים – אלו הם המינים שהאוכל אותם עובר בבל יראה<sup class="footnote-marker">5</sup><i class="footnote">רש"י, רמב"ם, מאירי ואחרים, ברם על הסבר זה יש להקשות למה לא נמנו סוגי החמץ הרגילים. ייתכן שיש למונח קשר לביטוי "חמץ שעבר עליו הפסח", כלומר שהתחייב ביעור, וראו לעיל, פ"ב מ"ב. רבנו תם הקשה, הרי מדובר במשנה בפחות מכזית ואין בכך איסור "בל יראה". על כן הוא פירש שעוברים על איסור אכילה, וראו בהרחבה בפירוש הריטב"א.</i>, או שיש להעבירם מהעולם<sup class="footnote-marker">6</sup><i class="footnote">כך בעל מלאכת שלמה.</i>. יש גם המפרשים: ואלו מעבירים מעל השולחן, כלומר שאין הם חמץ מהתורה, אך יש להעבירם מעל השולחן<sup class="footnote-marker">7</sup><i class="footnote">כך המאירי ואחרים.</i>. פירוש זה מניח שהרשימה כוללת מאכלים שאינם חמץ ממש אלא תערובת, והא ראיה שהרשימה אינה כוללת את סוגי החמץ הרגילים. ברם, כפי שנראה להלן המדובר ללא ספק בחמץ ממש, הווה אומר שכוונת המשנה לומר שגם את אלו יש לבער, ולא רק חמץ רגיל. כל אלו הם מאכלים העומדים זמן רב, בניגוד ללחם או לעוגות, ועל כן ביעורם מחייב הוצאות מיוחדות. זאת ועוד: הביטוי מופיע גם במשנת חלה (פ"א מ"ב), ושם ברור שההעברה משמעה השמדה, שהרי מדובר שם בתערובת רגילה של חמץ. משנת חלה מאשרת, אפוא, את הפירוש הפשוט שהצענו.
עם זאת, המינוח "עוברין" הנו חריג ומיוחד, ותמוה במקצת מדוע עשתה משנת פסחים שימוש דווקא במונח זה. במשנת חלה, שבה נדון דין דומה, יש לביטוי משמעות נוספת של משחק מילים. המשנה מדברת על תערובת: אם "נתערב" "הרי זה עובר". אם כך, יש מקום להשערה שהביטוי שובץ במשנת חלה בגלל משחק המילים, וממנה הועבר למשנת פסחים. בסוף פירושנו למשנה נחזור למונח "מעבירין".
<b>כותח הבבלי</b> – הכותח הוא סוג של רוטב או דייסה. במקורותינו נזכרים הכותח והכותח הבבלי, ולפיכך נראה שכותח רגיל לא כלל מרכיבים חמציים, ורק הכותח הבבלי נחשב לחמץ. הכותח הבבלי לא היה בהכרח מוצר יבוא. יש להניח שהרעיון הובא מבבל, אולי על ידי עולים מבבל, אך בפועל יוצר בארץ, ונקרא כך על שם ארץ מוצאו. כפי שנראה הוא כלל מוצרים פשוטים, ולא היה היגיון כלכלי לייבאם לארץ. נראה גם שבני הארץ הכירו את המאכל, אך הם חיבבו אותו פחות. מכל מקום, רבי יוחנן הארץ-ישראלי טעם פעם את המאכל והוא לא מצא חן בעיניו (בבלי, שבת קמה ע"ב).
הכותח עצמו נזכר כרוטב שמטבילים בו ביצה. הוא נזכר כדוגמה לנושא הלכתי פשוט. לפי הגמרא אסור לאדם להורות הלכה בפני רבו, אפילו לא שאלה פשוטה כמו השאלה האם מותר לאכול "ביעתא בכותחא" – ביצה טבולה בכותח. הביצה יוצאת מתרנגולת, ולפיכך היה מקום לחשוב שאסור לטבלה ברוטב חלבי, אך כמובן הביצה איננה נחשבת למאכל בשרי ולפיכך מותר לטבלה בכותח החלבי. אם כן, הכותח הרגיל הכיל חלב. בסוגיה אחרת הכותח מובא כדוגמה למאכל חלבי שאמנם יש בו חלב, אך לא חלב רגיל אלא חלב דליל הרבה יותר, ולכן היה מקום לסבור שמותר לטבול בו צנון שנחתך בסכין בשרי, אך התלמוד (בבלי, חולין קיא ע"ב) אוסר זאת.
התלמוד הבבלי למשנתנו מגדיר את הכותח הבבלי וקובע שיש בו שלושה מרכיבים: "נסיובי דחלבא... מילחא... קומניתא דאומא" (מב ע"א). לא כל המונחים ברורים. המרכיב הראשון הוא נסיוב של חלב, וברור שזהו תוצר משני של החלב. רש"י מפרש מישגא, ולפי ההקשר נראה שהכוונה למי גבינה, כלומר מה שנשאר מהחלב לאחר שהתקשה לגבינה. מים אלו יש בהם מעט חלב, ומובן מדוע הם מובאים כדוגמה לחלב שיש מקום לראותו כ"פחות חלבי". מסתבר שמי גבינה אלו הם "מי חלב" שבמשנת מכשירין. הם כחלב לעניין הכשר טומאה, אך המבשל בשר במי חלב פטור (תוס', חולין פ"ח ה"י, עמ' 509). הבבלי מתרץ שלעניין הכשר הוא מטמא ולעניין בישול איננו אסור (חולין קיד ע"א). החלוקה נראית הגיונית, אך גם ייתכן שזו דרכו האופיינית של התלמוד ליצור התאמה בין המקורות, ולא אחת התאמה זו מלאכותית בלבד. מכל מקום, זה מוצר משני של החלב, ויש בו מעט שאריות חלב. המדרש דורש: " 'זכו נזיריה משלג צחו מחלב' – אלו שהיו שותין מי חלב" (איכה רבה, פרשה ד ז, עמ' 146). אם כן, מי החלב הם מאכל דל המותאמים למסתגפים<sup class="footnote-marker">8</sup><i class="footnote">מן הראוי להדגיש שזהו אחד המקורות הבודדים המעידים על כך שראוי לנזירים להסתגף מעבר להימנעות משתיית יין ותספורת.</i>. "מילחא" הוא כמובן מלח, והמרכיב השלישי חייב לכלול בצק כלשהו, שכן ברור כי זהו המרכיב החמצי. רב שרירא גאון פירש: "קומניתא הוא העיפוש ובלשון ישמעאלי תכ'רג. אומא הוא קמח שעורים שמגבלין אותן ומיבשין אותן ברמץ עד שמתעפץ ועושין ממנו כותח" (אוצר הגאונים לפסחים, עמ' 48). אם כן, הכוונה ללחם שעורים ישן. רבנו חננאל מפרש, בשם גאון: "פת ניקודים... פירוש ריפתא ספסקא, פסולת הסולת פת קיבר", והערוך גורס "ריפתא דסיפוסקא" (אוצר הגאונים לפסחים, עמ' 145)<sup class="footnote-marker">9</sup><i class="footnote">ראו הערותיו של לוין, שם.</i>. .ריפתא הוא לחם בארמית, ואף שפירוש המונח השני קשה, ברור שהכוונה ללחם העשוי מקמח גרוע, והוא לא נועד לאכילה אלא לשמש מרכיב קמחי ברוטב הכותח. מקור ארץ-ישראלי נוסף מדבר על עיסת כותח, ודן אם היא חייבת בחלה. מסקנתו שזו עיסה פטורה מחלה, אך חייבוה משום שלעתים האם מתחרטת ואופה אותה "חררה"<sup class="footnote-marker">10</sup><i class="footnote">חררה היא לחם שנאפה ישירות על גחלים, בדרך כלל הכוונה למעין פיתה. לחם זה נחשב לנחות, אך מובן שהיה בר-אכילה לכל דבר, וראו פירושנו לשבת פ"א מ"י.</i> לבנה. גם בבבלי (ברכות לז ע"ב) מדובר על לחם שעשאו לכותח, ומכאן שגם בכותח רגיל השרו לחם. לפיכך, ייתכן שכותח רגיל זהה לכותח בבלי, וסתם "כותח" הוא כותח בבלי.
אם כן, הכותח הרגיל כלל מי גבינה ומרכיבי מלח, וגם לחם מעופש או פת קיבר שהושרתה ברוטב.
בירושלמי מסבירים את מרכיבי הכותח מעט אחרת: "דו יהיב ביה מלמולין דליש" (כט ע"ד) – הוא נותן בתוכה מלמולין שלש. הכוונה כנראה לפירורי בצק הנדבקים לַיד בזמן לישת הלחם<sup class="footnote-marker">11</sup><i class="footnote">ראו פירוש הגאונים למקוואות פ"ט מ"ב.</i>. את השאריות הללו השרו ברוטב, וזהו המרכיב החמצי האוסר את הכותח הבבלי. את הכותח הכינו כדי לאסוף שומן מתבשיל נוזלי ואולי גם לאכילת כלבים ועניים.
<b>שכר המדי</b> – שכר הוא בירה של ימינו. הירושלמי מסביר "דו יהיב ביה קמח דשערין" (הוא נותן בתוכו קמח של שעורין), והבבלי מסביר "דרמו בי מי שערי" (מב ע"ב) – שנתנו בתוכו מי שעורים. במקרה זה הבבלי כנראה צודק, בשכר מערבבים כנראה שעורים חיות, שרויות במים. השכר המדי נקרא כך משום שבמקורו הובא ממדי, ברם שוב קשה להניח שייבאו לארץ בירה ממדי הרחוקה. נראה, אפוא, שהמתכון הובא לארץ, ונקלט בה. ייתכן גם שכל האזכור של שכר המדי מבטא רק את המקובל בבבל. השכר המדי נזכר רק בהקשר לפסח, וייתכן אפוא שהשאלה עליו התעוררה רק בבבל. אם אכן הסבר זה נכון, יהיה בכך ללמדנו על עיסוקם של תנאי ארץ ישראל במציאות בבלית. אם כך הוא, הרי שהדבר מחייב הערכה שונה מהמקובל של מערכת היחסים בין שתי התפוצות. השאלה כמובן רחבה, ולא כאן המקום לדון בה.
<b>חומץ האדומי</b> – ברור שמדובר בחומץ שנותנים בו שעורים, או גבעולי דגן אחרים. הבבלי מסביר שפעם לא היה היין מחמיץ מעצמו, וכדי שיחמיץ שמו בתוכו חמץ. אבל עכשיו היין מחמיץ מעצמו, ורק יין מחבל אדום אינו מחמיץ ללא תוספת שעורה, ולכן חומץ מאזור אדום חייב בחמץ, וחומץ רגיל אינו נחשב לחמצי (בבלי, שם). בהמשך אנו שומעים מפיו של רבי יהודה ש"בראשונה" היה החומץ עשוי מתמד (יין גרוע שפסול לאכילה ולכן פטור ממעשרות), ואילו עכשיו החומץ עשוי מיין ששהה זמן רב והחמיץ, ולכן הוא חייב במעשרות. אין בבבלי הסבר לשינוי, והוא מוצג כאיזו גזֵרת גורל או שינוי בטבע הארץ. המונח "בראשונה" מתאר מצב לפני ימיו של דובר המימרה, ומכיוון שהדובר הוא רבי יהודה, הרי שהשינוי קשור למרד בר כוכבא או למרד הגדול.
בירושלמי חוזר אותו הסבר, אך הוא מועמד באופן שונה. "חומץ האדומי בסימא דרומיא, בראשונה שהיו עושין יין בטהרה לנסכים לא היה יין מחמיץ, והוון יהבין בגויה שערין בגין דיחמע, והוו צווחין ליה בסימה דרומיה" (שם) – חומץ האדומי הוא חומץ של הדרום, בראשונה היו עושין יין בטהרה והיין לא היה מחמיץ והיו נותנים בתוכו שעורים כדי שיחמיץ, והיו קוראים לו "חומץ דרומי".
הגמרא חושפת טפח מרתק מההתפתחות החקלאית באזור יהודה. בזמן הבית השני היו מכינים את היין כך שיתאים לנסכים, זאת מפני שכל התוצרת החקלאית באזור יהודה, מהלך יום מירושלים, נעשתה כאילו היא מיועדת למקדש (משנה, חגיגה פ"ג מ"ג-מ"ה)<sup class="footnote-marker">12</sup><i class="footnote">ראו פירושנו שם.</i>. מובן שלא כל התוצרת הגיעה למקדש, אך החקלאים הכינו את היין כך שיתאים לעלות "על שלחן גבוה". היין לנסכים אסור שיכלול חמץ, ולכן הוכן ללא שעורה. מגדלים שרצו שיינם יחמיץ נתנו בתוכו שעורים, ובכך נפסל למקדש. אדום הוא החלק הדרומי של יהודה, רחוק יחסית מהמקדש, ומשם לא העלו יין למקדש, ועל כן החומץ באדום הוכן עם חמץ<sup class="footnote-marker">13</sup><i class="footnote">הבבלי כבר השתמש בשם "אדומי" לדרשה המבוססת על זיהוי אדום עם רומי, וזו דרשה בלבד. ראו בבלי, מב ע"ב.</i>. כיום, כלומר בימי התנאים, בכל חומץ הוסיפו שעורים, אך המשיכו לקרוא לחומץ עם שעורים חומץ אדומי או דרומי. המונחים "אדומי" ו"דרומי" מתחלפים במקורות, ובכך אין חידוש<sup class="footnote-marker">14</sup><i class="footnote">שוורץ, יהודה, עמ' 33-41.</i>.
דברי רבי יהודה שבבבלי משקפים אותה תמונת מצב. לפני החורבן הכינו אותו מגדלי היין כך שיוכל להיות מיועד למקדש, ולכן הכינו חומץ מיין גרוע (תמד). לאחר החורבן חרב גם השוק ליין מעולה, ולכן הרשו המגדלים לעצמם לייעד גם יין טוב לחומץ.
אם כן, חומץ אדומי, או בתרגומו הארמי "בסימא דרומיה", הוא מוצר מוכר בזמן התנאים בדרום<sup class="footnote-marker">15</sup><i class="footnote">קארל, פסחים, עמ' 24 פירש אדום = רומי. באופן כללי הזיהוי מופיע במקורותינו, אך כאן יש לפרש את המונח כמו שהצענו.</i>, אך לאחר החורבן הוא התפשט בכל הארץ, והמונח "אדומי" הפך לשם כללי של מוצר ולא לתו זיהוי גאוגרפי. יש להניח שלמונחים הגאוגרפיים "כותח בבלי" ו"שכר מדי" משמעות דומה.
<b>זיתום המצרי</b> – זיתום הוא שכר הנזכר פעמים מספר בפפירוסים ממצרים<sup class="footnote-marker">16</sup><i class="footnote">שפרבר, מוצרי מסחר; לאו, צמחים א, עמ' 718.</i>. בשכר עירבו כמובן שעורים, כפי שאומר הבבלי על אתר ואף מפרט: שליש שעורים, שליש קורטמי (סוג של חיטים) ושליש מלח (בבלי, שם). יש להניח כי אף הזיתום הפך לשם של מוצר שיוצר בארץ, ונקרא על שם מקורו.
<b>זימן שלצבעים</b> – זימן<sup class="footnote-marker">17</sup><i class="footnote">ברוב עדי הנוסח זומא, אבל זומן ב- <b>דו</b>, <b>מ</b>; זימן ב- <b>מרב</b>, <b>מפ</b>.</i> היא מילה יוונית שמשמעה מרק או נוזל. נראה שהכוונה לחומר אשר עירבו עם הצבע כדי שישמש למעין דבק. הבבלי מפרש: "הכא תרגימו מיא דחיורי (או חיזרי) דצבעי בהו לבא (או לכא)" (בבלי, שם). בעל הערוך גורס "מיא דחיזרא" (ערוך השלם, כרך ג עמ' רצז-ח). בירושלמי מוסבר שלחומר נוזלי זה מוסיפים קוצם, כלומר חיטים מבושלות כדי שיקלוט את הצבע, כלומר כחומר מדביק. במקורות אחרים אנו שומעים על מורסן (קליפות החיטים, ראו לעיל) כחומר עזר לצביעה: "המוציא מורסן... כדי לצבוע" (תוס', שבת פ"ח ה"ח), או ההיתר לצמרים ולפטמין (יצרני הבשמים) לקנות מורסן בשביעית (תוס', שביעית פ"ה ה"ח). נראה, אפוא, שבזומן הצבעים עירבו מורסן ולא חיטים טובות. כך או כך, המוצר הכיל חומר מחמיץ.
<b>ואמילן שלטבחים</b> – בחלק גדול מהנוסחאות "עמילן". בירושלמי מוסבר שלהכנת האמילן לוקחים מלילות שלא הביאו שליש, כלומר מלילות בוסר, "ועושה אותן כחלות חריע ונותן בקדירה והוא עביד כילדין" (עושה כילדין) (ירו', כט ע"ד). הבבלי מפרש "פת תבואה שלא הביאה שליש שמניחה על פי קדירה ושואבת הזוהמא" (בבלי, מב ע"ב). שני הפירושים חד הם, שכן כילדין הוא κλéδοσ (kledos) ביוונית, שמשמעו זוהמה. הכוונה, אפוא, ללחם העשוי משיבולי בוסר שנועד לשאיבת הלכלוך הצף ברוטב הקדֵרה בזמן הבישול. הערוך הבין כי זהו סוג של לחם (ערוך השלם, כרך ו, עמ' ריד), כמו פת עמילה. ברם זו שוב מילה יוונית, άμθλλον (̀Amalla), שמשמעה פשוט שעורים<sup class="footnote-marker">18</sup><i class="footnote">בנימין מוספייה פירש שאמילן הוא amalos שמשמעו רק, ראו ערוך השלם שם.</i>. גם פליניוס מדבר על העמילן amylum שאותו מכינים משעורים שטרם התבשלו כהלכה (בני שלושה חודשים), והוא מזהה אותה עם ה- Αμυλον היווני. פליניוס<sup class="footnote-marker">19</sup><i class="footnote">פליניוס, היסטוריה, ספר 18 ,17 מס' 76.</i> מסביר שהכוונה לקמח שלא נטחן אלא הושרה במים, וכך נוצרת פת רכה וסופגת.
את העמילן הכינו מגרגרים במצבם החלבי; חלות חריע הן עלי הכותרת הכתומים של קורטם הצבעים שהיו משתמשים בהם כתבלין וצבע. בעמילן השתמשו גם כדי לעבות את הדייסה או את המרק. כן נזכר amylos ,שהיה מעין פודינג מחיטה מבושלת או דייסת דגנים מתוקה, בעלת מרקם של ג'לי. הוא הוכן <b>מסולת</b> לבנה והוגש לעתים כקינוח סעודה או כמצע למנת בשר מיוחדת, כגון ארנבת או קכלי<sup class="footnote-marker">20</sup><i class="footnote">אנו מודים לטובה דיקשטיין על המידע.</i>.
<b>וקולן שלסופרים</b> – לפי שמו זהו מוצר שעושים בו שימוש בתהליך הכנת הדיו או הקלף. הבבלי מסביר שהקולן משרת את מעבדי העור (בבלי, שם).
<b>רבי אליעזר אומר אף טפולי נשים</b> – כך בנוסחאות רבות, אך בעדי הנוסח הפחות מדויקים: "תכשיטי נשים"<sup class="footnote-marker">21</sup><i class="footnote">תכשיטי ב- דפוס <b>וילנא</b>, <b>דו</b>, <b>מב</b>, <b>מקול</b>, <b>רא</b>, <b>רב</b>, <b>רג</b>, <b>קאוט</b>.</i>. בירושלמי נשנות שתי הגרסאות, בלשון "אית תניי תני תכשיטי ואית תניי תני טיפולי" (ירו', שם), הווה אומר ששתי הנוסחאות עמדו לפני חכמי הירושלמי<sup class="footnote-marker">22</sup><i class="footnote">ראו נוסח ירושלמי כתב יד אצל אפשטיין, מבוא, עמ' 111 .</i>. .הבבלי גרס תכשיטי נשים, אך תיקן שהכוונה לטיפולי נשים (בבלי, שם).
אין הבדל הלכתי בין שני הניסוחים. המונח "טפולי נשים" עדיף, שכן המדובר ב"מסֵכה" קוסמטית שהנשים טופלות על פניהן כדי להוריד את השערות<sup class="footnote-marker">23</sup><i class="footnote">ראו בבלי, מג ע"א.</i>. במסכה זו ערבבו עמילן או מרכיב חמצי אחר שנועד לשמש כדבק, ולכן נאסר משום חמץ. טיפול זה תכשיט הוא לאישה. הניסיון לדקדק ולהבחין בין טיפולי נשים לתכשיטים הוא אפוא מלאכותי ודיאלקטי בלבד. רבי אליעזר מגיב על משנתנו, ומכאן שהיא קדמה לו<sup class="footnote-marker">24</sup><i class="footnote">בעל מלאכת שלמה מתקן את שם התנא לרבי אלעזר, כדי ליישב את משנתנו עם הברייתא שבה רבי אליעזר דן בחמץ נוקשה. בדרך זו, בנימוק זה או קצת שונה, הולכים ראשונים רבים: הרא"ש, הר"ש משנץ ועוד. אין כל ביטחון שטיפולי נשים הם חמץ נוקשה, ולכן אין מקום להתחבטות ולתיקון.</i>. .הרמב"ם הבין ש"תכשיטי נשים" הכוונה לאבק ואין בו מים, ברם אם אין בו מים מדוע נאסר? הרי בימי התנאים לא אסרו החזקת קמח או סובין יבשים. גם מבחינה טכנית אי אפשר לומר ש"טפולי" הנשים הם עיסה כלשהי. נראה שפירושו זה של הנשר הגדול הושפע ממציאות הלכתית מאוחרת שבה לא אפו בפסח, ולא השתמשו בכל קמח גם אם הוא יבש.
<b>זה הכלל כל שהוא מן דגן הרי זה עובר בפסח הרי אלו באזהרה [ואין] בהן משום כרת</b> – המילה "ואין" הושלמה על ידי המתקן בצד הגיליון, ונראית כהשלמה טובה. בפסקה זו נשנה הכלל המגדיר את האיסור. כל התבשילים שברשימה זו אסורים בפסח, שכן יש בהם דגן חמצי. ברם אין הם מכילים דגן טהור אלא תערובת דגן, ולכן האיסור הוא רק בגדר של הלאו "לא יראה לך חמץ", ואינם באיסור כרת כמו דגן רגיל. ההבדל בין תבשילים אלו וחמץ רגיל מוסבר בירושלמי בכך שכאן מדובר בחמץ רגיל, שכן "אין חימוצו ברור", או שאין כאן כזית חמץ. הווה אומר שלא נשאר חמץ בעין, אלא החמץ נימוח לחלוטין (ירו', שם). לפי הבבלי משנתנו היא כדעת רבי אליעזר, אבל חכמים סבורים שעל תערובת חמץ אין כלל לאו, ואין הדבר אפילו בכלל "אזהרה" (בבלי, מג ע"א)<sup class="footnote-marker">25</sup><i class="footnote">דברי רבי אליעזר מופיעים בברייתא סתמית גם בירושלמי שם. ראו גילת, ר' אליעזר, עמ' 155–156.</i>. מאידך גיסא, קצת קשה להניח שהמשנה היא דברי רבי אליעזר, שכן רבי יהושע מכיר כבר את המשנה בניסוחה<sup class="footnote-marker">26</sup><i class="footnote">ראו בבלי, שם.</i>.
יתר על כן, דומה שהוא כבר מכיר גם את הכלל ולכן מסביר שהרשימה נחוצה כדי שיכירו את התבשילים האסורים<sup class="footnote-marker">27</sup><i class="footnote">ראו בבלי, שם.</i>. אם רבי אליעזר הגה את המשנה, כיצד ייתכן שבן דורו מכיר אותה על נוסחה? ייתכן שייחוס הברייתא לרבי יהושע אינו מקורי, שכן אין לברייתא מקבילות בספרות התנאים, אך גם ייתכן שזו משנה קדומה, מסוף ימי בית שני. ראיה לכך יש במשנתנו שרבי אליעזר מוסיף בה על המשנה, ונראה שניסוחה, או לפחות ניסוח הרשימה, קדם לרבי אליעזר. במכילתא<sup class="footnote-marker">28</sup><i class="footnote">מכילתא דרשב"י, עמ' 24 .הברייתא מצויה גם במקבילות בתלמודים.</i> מובאת דרשה לביסוס המשנה, ובה אותה רשימה כמו במשנתנו. נראה שהדרשה נאמרה על בסיס המשנה, והיא מאוחרת לה. תופעה זו של דרשת תנאים הבאה לאשש את המשנה ובנויה על גבה חוזרת במסכת פסחים<sup class="footnote-marker">29</sup><i class="footnote">ראו למשל בפירושנו להלן, פ"ז מ"ב.</i>.
הרשימה במשנה כוללת מאכלים בעלי חשיבות משנית (ככותח ושכר), וגם מוצרים הנעשים על בסיס חמץ ואינם מאכלים. לעומת זאת, אין היא מזכירה את סוגי החמץ הרגילים. נמצאנו למדים שמטרת העורך הייתה לכלול מוצרי חמץ שאיסורם אינו פשוט ואינו נכלל ברשימת מוצרי החמץ שבפרק הקודם (משניות ה, ז-ח), אבל אף הם חמץ. מוצרי חמץ שאינם מאכלים אסורים משום שהם קרובים למזון<sup class="footnote-marker">30</sup><i class="footnote">טיפולי נשים הם בבחינת סיכה, שהיא כאוכל, אבל הכותח והעמילן אינם משמשים למאכל.</i>, ונעשים בדרך דומה. הרשימה אינה כוללת את כל מה שנאמר עליו "לא יראה לך חמץ" אלא רק מוצרים שאיסורם מובהק פחות, אך הם חמץ לכל דבר. על כן הכותרת "(ו)אלו עוברין..." אינה מתאימה, וצריך היה להיכתב "ואלו שגם עליהם עוברים". יש להבין, אפוא, את רשימתנו כתוספת לרשימות שבפרק הקודם, ואת המונח "עוברין" כמו שפירשנו.

Mishnah 2

<b>בצק שבסידקי עריבה</b> – הערֵבה נזכרת רבות במקורות חז"ל<sup class="footnote-marker">31</sup><i class="footnote">בראנד, כלי חרס, עמ' תיא-תטז.</i>. זהו כלי גדול ששטח פניו (קוטרו) גדול, וגובה דפנותיו קטן. חבית (כד) שנחצתה לשתיים עשויה לשמש כערֵבה (משנה, כלים פ"ד מ"א). לערבה לא היה גודל קבוע: "שלש עריבות הן, עריבה משני לוג ועד תשעה קבין... והבאה במדה טהורה מכלום" (משנה, כלים פכ"ד מ"ג). נראה שהערבה הקטנה שבהן מכילה שני לוג (יותר מחצי ליטר), האמצעית תשעה קבין (15 ליטר בערך) והגדולה, "הבאה במדה", מכילה ארבעים סאה (40 ליטר)<sup class="footnote-marker">32</sup><i class="footnote">כל המידות מבוססות על סאה, שמידתה קצת יותר מ- 10 ליטר, וראו בנספח לפרק זה.</i>. התוספתא מזכירה ערבות קטנות יותר, אך פוסקת שאלו דינן כקערה (תוס', כלים בבא מציעא פי"א ה"ב, עמ' 589).  מכאן שהערבה היא בעצם קערה גדולה ביותר, ואולי צורתה מעט אליפטית יותר. בדרך כלל הערבה מופיעה ככלי גדול<sup class="footnote-marker">33</sup><i class="footnote">ראו בראנד, שם.</i>, המשמש אפילו לרחצת אדם, אך שימושה הרגיל היה ללישת בצק. האישה מופיעה כמי שלשה בצק בערבה (משנה, אהלות פ"ה מ"ד; תוס', שם, פ"ה הי"א, עמ' 602–603), סתם ערבה מתוארת כמי שהבצק מעליה או בתוכה (משנה, טהרות פ"ח מ"ח), וערבה סתם "לשין בה את העסה" (משנה, טבול יום פ"ד מ"ג; תוס', שם, פ"ב הי"ד, עמ' 686). כפי שראינו במבוא, נשים בארץ ישראל אפו כמות גדולה של לחם פעם בשבוע. אדם צרך כחצי קב לחם ליום, ולמשפחה של ארבע נפשות למשך שבוע צריך היה לאפות בצק בכמות של 14 קב לפחות, כלומר 3.2 סאין שהם 23 ליטר. לאפיית כמות כזאת יש צורך בכלי המכיל לפחות 50 ליטר.
הערֵבה הייתה עשויה בדרך כלל חרס, אם כי ייתכן שהיו ערבות גם מחומרים אחרים, ובעיקר מעץ. מכל מקום, ערבה לאפיית בצק הייתה, מן הסתם, מחרס.
המשנה מניחה בפשטות כי הכלי שלשים בו בצק כל השנה משמש גם לאפייה בפסח. זאת בניגוד מוחלט להלכה בת זמננו התובעת הכשרת הכלים לפסח, וכמובן אי אפשר להכשיר כלי חרס וכלים שמשרים בהם בצק חמצי.
בערבה נוצרו סדקים, ובאלה התרכזו שאריות חמץ קשה. הירושלמי קובע במפורש שדין חמץ רך כדין חמץ קשה, אך ברור שבדרך כלל היה הבצק בסדקים נוקשה ביותר.
<b>אם יש כזית במקום אחד</b> – הגורם הקובע הוא גודל הבצק בסדקי הקדֵרה. אם נפחו כ"זית" הוא מחמץ, <b>חייב לבער</b> – לבערו, ואם <b>פחות מיכן</b> – פחות מכזית, אזי הוא <b>בטל במיעוטו</b> – החמץ בטל משום שהוא מועט. הצורה "בטל" במשמעות של "בטל בגלל" היא מיוחדת. הירושלמי למשנתנו (ל ע"א) דן בשאלה האם בצק שנפחו יותר מכזית חייבים לבערו או שמספיק למעטו, כלומר להוציא חלק ממנו; כך או כך, ברור שדי בהוצאת החמץ, ואם מדובר בחמץ מועט אפילו אין צורך בניקוי הערבה. ההנחה היא שבכל מקרה החמץ כבר איננו אוכל, ולכן איננו מחמץ בצק חדש המעובד בערבה.
<b>וכן לעניין הטומאה</b> – כאן הבעיה שונה. בערבה יש סדק או חור, והבצק סותם את החור. השאלה היא האם הבצק מהווה חציצה או לא. הבעיה המעשית עלולה להתעורר כאשר רוצים להטביל את הערבה. אם מודבק עליה חומר חוצץ, אזי יש להסירו לפני הטבילה. בדרך כלל אין טבילה מועילה בכלי חרס, ייתכן אפוא שמדובר בערבה העשויה מעץ. המשפט פותח ב"וכן": כשם שבהלכה הקודמת השיעור הקובע הוא "כזית", כן גם בהלכה הזאת.
המשנה, ובעקבותיה התוספתא, מציעות שתי הבחנות. האחת היא נפח החמץ. המידה הקובעת היא כרגיל "כזית": אם כמות החמץ היא כזית הוא חוצץ, ואם פחות אין הוא חוצץ. הבחנה שנייה היא האם הבצק מצוי לרצונו של בעל הקדֵרה. <b>אם הקפיד עליו</b> – בעל הבית, ואינו מעוניין בבצק – אזי הבצק <b>חוצץ</b>, אבל, <b>אם רוצה</b> – בעל הערבה, <b>בקיומו</b> – של החמץ, <b>הרי הוא כעריבה</b> – ואינו חוצץ. בתוספתא אותו דין מנוסח בצורה חיובית: "עשאו לחזוק אין חוצץ" (פ"ג [ב] ה"א). אם כן, המקבילה ל"רוצה בקיומו" היא "עשאו לחיזוק". מדובר במקרה שהבצק הקמחי משמש כחומר מלכד, מעין דבק לסתימת החורים, ואזי הוא כמו חלק מהערבה. התוספתא אף מוסיפה: "ואם יש כזית במקום אחד, בין כך ובין כך הרי זה חוצץ". זו הרחבה של הרמז "וכן בטומאה", כלומר גם בטומאה המידה הקובעת היא כזית, ויותר מכזית מהווה חציצה.
בירושלמי (שם) מוסיפים ש"קובטיות בירתיות" צריך לבער. קובטיות הן כלים העשויים מעץ, שכן κιβωταπαιός) קיבוטפיאוס) ביוונית משמעו נגר (מיצר ארגזים). קובטיות בירתיות הן סוג של כלי עץ הנקראים על שם הכפר שבו נעשו (או שבו צמחה אותה אופנה חרושתית). הכפר הוא בירי, שיש לזהותו כנראה עם הכפר ברעם שבגליל העליון. במקום אחר מסופר על אגודות אומנים, זגגים ונגרים, שפעלו בכפר זה בימי האמוראים (ירו', עבודה זרה פ"ב ה"א, מ ע"ג)<sup class="footnote-marker">34</sup><i class="footnote">בנוסח הדפוס גירי, ברם נראה שיש לגרוס "בירי", כפי שמעיד בעל אור זרוע. הנוסח בירי מאושר מסוגייתנו המדברת על כלי העץ של בירי. לזיהוי האתר ראו ספראי, פרקי גליל, עמ' 96-98 .הקשר בין הקובטיות הבירתיות והכפר מוכיח כי לגרסה בירי עדיפות בולטת על פני הגרסה גירי. זאת כנגד בר"ג, גירי.</i>. בעשיית כלי העץ הללו נעשה כנראה שימוש בדבק בצקי, ולכן היה צריך לבערם. במקום אחר התלמוד מספר שנגרי בירי לימדו את אומנותם לגויים ונעקרו (ירו', שם). המעשה עצמו הוא חלק מהמאבק הכלכלי בגויים. כידוע לא אסרה ההלכה ללמד גויים מלאכה, אלא רק למכור להם קרקעות, אך סוגיה זו מלמדת כי במהלך הדורות הוחרף היחס לנכרים וחכמים מטיפים לא ללמדם מקצוע.
את הקובטיות הבירתיות יש לבער משום שהן משמשות להכנת בצק, ואי אפשר לנקותן כהלכה לפסח. הלכה התובעת לבער את הקובטיות מעץ מקשה על שיווקן בכל השנה. השיטה של מכירת חפץ או הטמנתו לא הייתה מקובלת<sup class="footnote-marker">35</sup><i class="footnote">ראו לעיל, הדיון במבוא.</i>, וברור שאיש לא היה קונה כלי בר קיימא שצריך לבערו בפסח. ייתכן שההלכה הושפעה גם מהרצון להקשות על השימוש בכלים שעשו הנגרים הנכריים, אם כך הרי שההלכה בדבר הקובטיות הבירתיות נקבעה לאחר שהנכרים השתלטו על ענף הנגרות בבירי. היא מחמירה בהלכות ביעור כחלק מהמאבק הכלכלי נגד התיישבות הנכרים ונגד דחיקת היישוב היהודי בכלל, ודחיקת בעלי המלאכה בבירי בפרט. בירושלמי לסוגייתנו אף מסופר על "פלולינא" שצריך לבערם. "פלולינא" הן προλεινή) פרולינא) ביוונית, שמשמעה ערבה לעשיית בצק.
<b>בצק החרש</b> – בצק קשה כחרס. חילוף זה של האותיות ס ו- ש רגיל. בעל מלאכת שלמה הציע כמה הסברים אחרים למונח בשמם של ראשונים שונים, כגון בצק משונה, כמו שהחרש משונה מכל אדם (רש"י), או שעיסה רגילה משמיעה קול כשדופקים עליה (כך גם הרע"ב), ועיסה קשה אינה משמיעה קול (רמב"ם ביד חזקה), והראב"ד כתב שקולה של עיסה יבשה שונה. נראה שהפירוש הראשון המוצע עדיף<sup class="footnote-marker">36</sup><i class="footnote">המאירי הסביר שהכוונה לחמץ קר (קפוא), ובגלל הקור איננו ניכר. להסבר זה אין רקע לשוני הולם, ומעבר לכך – שאלת החמץ הקפוא הטרידה אולי את חכמי אירופה, אך הטרידה פחות תנאים שחיו במזרח החם.</i>.
הבעיה היא שהחמץ לא החמיץ בגלל תקלה כל שהיא, אך ייתכן שבתוכו מצויות פיסות שהחמיצו. <b>אם יש כיוצא בו שהחמיץ הרי זה אסור</b> – המשנה מניחה שעדיין אין זמן קבוע שמותר בו לטפל בחמץ. בפסח עצמו אופים, ויש להקפיד שהבצק לא יחמיץ. ההחמצה היא תהליך שמבחינים בו בעין, ולכן אין צורך לקבוע זמן קבוע שרק בו מותר לטפל בחמץ לפני אפייתו. הכלל שמציעה המשנה הוא שאדם יעריך אם בצק דומה היה מחמיץ בזמן כזה. רק אם עבר זמן זה יש לבער את הבצק הקשה. בתלמודים מתחילים לקבוע זמן קבוע לטיפול בחמץ "אם אין שם כיוצא בו". בירושלמי נקבע שהזמן הוא כדי הליכת ארבעה מיל, כלומר כשעה (ט ע"א).
בבבלי נקבע זמן אחר: "אמר רבי אבהו אמר רבי שמעון בן לקיש כדי שילך אדם ממגדל נוניא לטבריא מיל (מו ע"א). כבר הגמרא שואלת למה צריך שתי הגדרות: כדי הליכת מיל וכדי הליכה ממגדל נוניא לטבריא, ומתרצת שהאמורא רצה לקבוע את המרחק ממגדל נוניא לטבריא. התשובה מוזרה מעט, שכן לשם מה צריכה הגמרא לקבוע את התנאים הגאוגרפיים באזור, מה עוד שהמרחק מטבריה למגדל גדול יותר. לא מן הנמנע שהשאלה ותשובתה הן מספרות הסבוראים בלבד. ברור שלבבלי שיטה הלכתית שונה, ולדעתו זמן חימוץ הוא כדי הליכת מיל. מיל הוא 5.1 ק"מ, והליכת מיל היא כ- 18 דקות, וזו ההלכה הנקוטה היום. הירושלמי סבור שזמן חימוץ הוא כדי הליכת 4 מיל, שהם 6 ק"מ, כשעה ורבע.
מגדל נוניא היא מגדל של היום, טריכיאה אצל יוספוס<sup class="footnote-marker">37</sup><i class="footnote">חיי יוסף, לב, ועוד.</i> .מגדל רחוקה מטבריה 6 ק"מ. נראה, אפוא, שאמוראי ארץ ישראל אמרו שזמן חימוץ הוא ארבעה מיל, או כדי הליכה מטבריה למגדל. לבבלי הייתה דרך והערכה אחרת לזמן החימוץ, על כן תיקן את דברי אמוראי ארץ ישראל וקבע שהמרחק מטבריה למגדל מיל אחד, כדי שיתאים להלכה המתחדשת. זו דוגמה מובהקת כיצד התלמוד הבבלי "מעדכן" מימרות שמקורן מארץ ישראל, "מתקן" אותן ומתאים אותן להלכה המקובלת בבבל.

Mishnah 3

<b>כיצד מפרישין חלת טומאה ביום טוב</b> – המשנה מעלה בעיה שיש בה מעין מלכוד הלכתי. מי שאופה כמות מסוימת חייב בהפרשת חלה<sup class="footnote-marker">38</sup><i class="footnote">הפרשת חלה נדרשת רק כאשר הכמות היא חמשת רבעי הקב. הקב הוא שישית הסאה. כפי שראינו, הסאה היא כעשרה ליטר, וחלה יש להפריש מעיסה שנפחה כ- 2.1 ליטר.</i>. את החלה יש להפריש מהבצק, ולתת אותה לכוהן כדי שיאכלנה בטהרה. אם העיסה טמאה יש להפריש את החלה אך לשרוף אותה, שכן היא פסולה לאכילה. ביום טוב מותר לאפות לצורכי החג בלבד, וכאמור אף בחג הפסח עצמו אפו ללא היסוס. עם זאת, אפייה של עיסה טמאה עוררה בעיה הלכתית. אסור להניח את העיסה ללא אפייה, שכן יש חשש (ודאי) שהיא תחמיץ. מצד שני אסור לאפותה משום שאין לאפות מאכל שאיננו לצורך החג, והחלה הטמאה פסולה לאכילה. חכמים מציעים דרכים מספר לפתרון הבעיה, כל אחד מהם מעדיף פתרון דחוק אחר, ואף אחד מהם אינו מעלה את האפשרות לאסור את האפייה כולה.
רוב הציבור לא שמר על דיני טהרה, וממילא הייתה הבעיה של הפרשת חלה בטומאה תדירה ביותר. המשנה מניחה כי האופה היא האישה, ומשנה זו, כמו זו שאחריה, עוסקת במפורש בנשים. ממקורות נוספים עולה כי אכן האפייה נחשבה למלאכת נשים מובהקת. המשנה מונה את האפייה כאחת מחובות האישה לבעלה: "אלו מלאכות שהאשה עושה לבעלה טוחנת ואופה..." (כתובות פ"ה מ"ה ומקבילות). עם זאת, מובן שהדין של אופה גבר זהה.
<b>רבי אליעזר אומר אל תקרא לה שם עד שתיאפה</b> – רבי אליעזר מציע לא להפריש את החלה (<b>לקרוא לה שם</b> של חלה) אלא לאחר האפייה. אמנם לפי ההלכה יש להפריש חלה מהבצק, אך מי שלא הפריש חלה במועד רשאי להפרישה לאחר האפייה. מותר, אפוא, לאפות את העיסה כולה כדי לאכלה ביום טוב, ולאחר מכן להפריש את החלה. חולשתו ההלכתית של הפתרון היא שיש בו הערמה גלויה, אפייה של עיסה שחלק ממנה לא נועד לאכילה. יתרה מזו, גם במקרה זה יש כאן הפרשת חלה מטומאה, ולכאורה היא אסורה ביום טוב. הרמב"ם מסביר שאם הוא מפריש חלה שלמה אין כאן מעשה אלא רק "קריאה בשם", והאיסור על כך הוא מדרבנן בלבד.
<b>בן בתירה או[מר] תטיל לצונים</b> – בן בתירא אומר להפריש את החלה מהבצק ולהטילה לתוך מים קרים, וכך למנוע את החמצתה. בן בתירא הוא כנראה רבי יהודה בן בתירא, שהיה בן דורו הצעיר של רבי עקיבא, וירד לנציבין שבבבל ושם המשיך ללמד עוד שנים מספר לאחר מרד בר כוכבא. בחלק מכתבי היד מופיע שמו המלא. ביתר המקבילות אין דעתו של בן בתירא מופיעה, ואף לא ברור מהמקורות במה חולשתה. ייתכן שחכמים לא השלימו עמה משום שהטבילה במים צוננים אינה מבטיחה שהעיסה לא תחמיץ, אם כי היא מעכבת את ההחמצה. להסבר נוסף ראה להלן.
<b>אמר רבי יהושע לא זה הוא חמץ שמוזהרים עליו בל יראה ובל ימצא</b> – רבי יהושע מציע להפריש את החלה מהעיסה ולהניח אותה בצד כדי שתחמיץ. לטענתו על בצק מעין זה לא חל הכלל ההלכתי של <b>בל יראה ובל ימצא לך</b> חמץ. העיסה אינה עוד של האופה, ולכן מותר, בשעת הדחק, להחזיק חמץ זה בבית. ייתכן שדעתו של רבי יהושע קרובה לדעתו של רבי יוסי שמותר להטמין חמץ בחג הפסח, ואין חייבים לבערו<sup class="footnote-marker">39</sup><i class="footnote">ראו במבוא למסכת זו. קארל מנסה להבחין בין שני האיסורים, ראו קארל, פסחים, עמ' 26-27 .ברם לפי פשוטם של דברים שני האיסורים חופפים, והכפילות ביניהם היא מקור לדרשות שאינן חלק מסוגייתנו.</i>. אם כן, רבי יהושע מציע: <b>אלא מפרשתה</b> – את החלה, <b>ומנחתה עד הערב ואם החמיצה החמיצה</b> – רבי יהושע מתנגד להצעה של רבי אליעזר משום שיש בה הערמה, אפיית בצק שאין בו צורך, גם אם כרגע כאילו איננו יודעים מהו החלק שיופרש כחלה.
מכל מקום, לכל הדעות אין לשרוף את החמץ ביום טוב, משום שאין לעשות ביום טוב מלאכה אלא לצורך אוכל נפש, כלומר לצורך סעודת החג. לפי ההלכה אין להזיז חלה שנטמאה ביום טוב, ואסור אפוא להעניק לה טיפול כלשהו: "...ומעשה ושאלו את רבי טרפון עליה<sup class="footnote-marker">40</sup><i class="footnote">על בהמה שנטמאה ביום טוב.</i> ועל החלה שנטמאה ונכנס לבית המדרש ושאל ואמרו לו לא יזיזם ממקומם" (משנה, ביצה פ"ג מ"ה). רבי טרפון למד אצל רבי אליעזר, וסביר שהמשיב לשאלתו הוא חכם זה. ואכן, רבי אליעזר הוא המציע למנוע מצב של חלת חמץ, שכן לדעתו אסור להזיזה. ייתכן שרבי יהושע הקל בהזזת חלה טמאה. הוא דורש אמנם להניחה במקומה, אך אולי סבר שמותר להזיזה קלות כדי שלא יעמוד חמץ במרכז החדר. מכל מקום, ודאי שהאוסר הזזת חלה טמאה חולק על רבי יהודה בן בתירא הדורש להטיל את החלה למים. התלמודים מחדדים את עמדותיהם של רבי אליעזר ורבי יהושע. הירושלמי (לא ע"א-ע"ב; ביצה פ"ג ה"ד, סב ע"א) מביא ברייתא הנסובה על משנת ביצה שציטטנו. בברייתא זו מדובר בשתי בהמות, אם ובתה, שנפלו לבור ביום טוב. כידוע לפי התורה אסור לשחוט "אותו ואת בנו" כאחד, וגם אסור להעלות בהמה שנפלה לבור, אלא אם כן רוצים לשחוט אותה לאכילה בחג. לפיכך, לכאורה מותר להעלות את הבהמה הראשונה כדי לשחטה לסעודת החג, אך אין להעלות את הבהמה השנייה שכן אסור לאכול אותה בחג. רבי אליעזר אומר שאכן אין להעלות את הבהמה השנייה מהבור בחג, ורבי יהושע מתיר להעלות את הראשונה, ואז להערים ולהתחרט ולהעלות את השנייה. התלמוד סבור ששתי הבעיות, זו של הבהמות בבור וזו של החלה הטמאה, דומות, אלא שעמדות האמוראים מוחלפות. במשנתנו רבי אליעזר מחייב הערמה, כלומר ברירה מאוחרת של החלק שצריך להפריש, ובברייתא הוא אוסר את ההערמה. רבי יהושע, לעומת זאת, אוסר את ההערמה בחלה ומתיר הערמה בבכור. הסברי התלמוד מסבירים את שיקולי התנאים.
רבי יהושע מתנגד להערמה במשנתנו כיוון שהוא חושש לאיסור מלאכה ביום טוב, אך הוא מתיר הערמה במקרה של "אותו ואת בנו", או משום שאין כאן עשיית איסור בידיים. הירושלמי לפסחים אף מוסיף שהערמה מותרת משום שיש הפסד מרובה של ממון. רבי אליעזר, לעומת זאת, מתיר הערמה בגלל חשש חמץ, ואוסר הערמה במקרה של "אותו ואת בנו" משום שיש בו רק הפסד ממון. המחלוקת אפוא כפולה. ראשית, האם הפסד ממון הוא סיבה להערמה: לדעת רבי יהושע זו סיבה מספקת, ולדעת רבי אליעזר זה נימוק בלתי משמעותי.
ההבדל השני ביניהם הוא בתפיסת האיסורים: איסור מלאכה במועד לעומת חשש חמץ. רבי אליעזר חושש יותר מאיסור חמץ, שהוא חמור ביותר, ורבי יהושע חושש יותר מאיסור מלאכה ביום טוב, ונימוקו מובא בתוספתא ובירושלמי. איסור מלאכה הוא עברה שהאדם עושה בידיו, ואילו איסור חמץ נעשה מעצמו. האופה אינו מחמיץ את עיסתו, והוא אשם רק במחדל. התוספתא מנסחת זאת כך: "כשאני עושה בידי (אפייה ביום טוב) נמצאתי עובר על לא תעשה והרי היא בידי, כשאני מניחה כמות שהיא (והעיסה מחמיצה) נמצאתי עובר על לא תעשה ואינה בידי" (פ"ג [ב] ה"ז), כלומר, לא אני עושה את העברה בידי. מוטב, אפוא, "לחטוא" במחדל (אי השמדה של העיסה העומדת להחמיץ) מלאפות בידיים אוכל שלא ייאכל בחג, ולחטוא בעשיית מלאכה ביום טוב.
מכאן שהירושלמי והתוספתא הבינו את הביטוי במשנה <b>לא זה הוא חמץ שמוזהרים עליו בל יראה ובל ימצא</b> כאילו כוונתו שהתורה אסרה רק על החמצה בידיים, ולא על משהו המחמיץ מעצמו.
אותו רעיון מופיע בניסוח שונה בירושלמי למשנתנו. החמצת העיסה היא מצווה ש"לא באת לפניו", דהיינו טרם החלה, שהרי החימוץ שהוא האיסור יתחולל רק בעוד זמן. לעומת זאת אפייה שלא לצורך היא איסור ש"באת לפניו", שכבר מתחולל ברגע האפייה. ניסוח זה מדגיש את המרכיב הטכני. אסור לעבור על איסור, אפילו איסור קל יחסית, כדי למנוע איסור עתידי, אפילו אם הוא חמור שבחמורים כמו חמץ.
הירושלמי מקשר זאת למחלוקת במקום אחר, בעניין שונה (משנה, זבחים פ"ד מ"א), בין בית שמאי ובית הלל. רבי אליעזר דוגל, כרגיל, בדעת בית שמאי, ורבי יהושע בדעת בית הלל.
לעומת כל זאת, הבבלי (מו ע"ב - מח ע"ב) הבין את המחלוקת באופן שונה. לדעתו שני התנאים מסכימים שאיסור "לא יראה" חל רק על רכושו של אדם, שכן נאמר "לא יראה לך חמץ". אם אדם נותן חלה במתנה לכהן הרי שנוצרת זיקה ממונית בין הכוהן והישראל. הכוהן חייב לישראל תודה, וזו בבחינת הנאת ממון. לכן רבי יהושע סובר שאסור לאפשר לחלה טהורה להחמיץ, שכן היא נחשבת לרכושו של אדם בגלל אותה הנאת ממון הכרוכה בה. אבל בחלה טמאה אין כל הנאת ממון, שכן הכוהן אינו חייב תודה למי שנותן לו חלה שאי אפשר לאכלה, ממילא לא חל עליה איסור התורה של "לא יראה לך חמץ". רבי אליעזר חושש כמובן לאיסור חמץ, משום שלדעתו עדיין יש בחלה הנאת ממון. הבבלי מעלה גם הסבר אחר ולפיו רבי אליעזר רואה בחלות את רכושו של אדם, שכן הוא יכול להתחרט ולהחליף את החלה בחתיכת בצק אחרת. הצעה זו קשורה להלכה אחרת ולפיה רשאי אדם שהפריש חלה, מעשר, או סתם נדר נדר, להישאל לחכם ולהפר את נדרו. על כן עדיין החלה שלו עד שיתנהּ בפועל לכהן.
לכאורה קיים פתרון פשוט למלכוד הנדון במשנה. ניתן לחלק את העיסה ולאפותה במנות קטנות (פחות מקב ורבע), ואז העיסה פטורה מחלה. הירושלמי (ל ע"א, וראה עוד בבלי, מח ע"ב) מסביר שמדובר בחלה "לאחר גלגולה", כלומר לאחר הפיכתה לעיסה וכשכבר התחייבה בחלה. ברם, על פי ההבנה הפשוטה משנתנו סוברת שבאופן עקרוני אסור לקבל את הפתרון של חלוקת החלה. כידוע זו מחלוקת תנאים: "מי שאינו יכול לעשות עיסתו בטהרה יעשנה קבין ואל יעשנה בטומאה, ורבי עקיבא אומר יעשנה בטומאה" (משנה, חלה פ"ב מ"ג). אם כן, לדעת חכמים עדיף לחלק את העיסה למנות קטנות בגודל קב (2.1 ק"ג בערך), וכך לפטרה ממצוות חלה, ורבי עקיבא סובר שעדיף להפריש חלה בטומאה, שכן גם בכך יש קיום מצווה: המפריש מקיים בכך את מצוות חלה, אף שהכוהן מנוע מליהנות ממנה. לפי פשוטם של דברים משנתנו היא כדעת רבי עקיבא, אף שרבי אליעזר ורבי יהושע היו מוריו של רבי עקיבא, ואולי לא הכירו כלל את דעתו בעניין זה. המחלוקת מלמדת כי בדרך כלל אפתה אישה בצק בכמות גדולה, ואכן בארץ ישראל מקובל היה לאפות פעם בשבוע, ביום חמישי, לכל השבוע. באופן טבעי מקובל היה להכין עיסה בכמות גדולה ואפייה במנות קטנות הייתה בלתי רגילה, לכן היה לה אופי של הערמה והתחמקות מן המצווה.ראשונים אחדים העירו שאולי רבי אליעזר ורבי יהושע אינם חולקים על בן בתירא. בן בתירא מציע פתרון טכני, ואינו מתייחס כלל לשאלה מתי מפרישים את החלה. כל שהוא מציע הוא דרך לעכב את החימוץ<sup class="footnote-marker">41</sup><i class="footnote">ראו אזכרי לירושלמי, ובעל מלאכת שלמה.</i>.
הסברנו את המחלוקת בהנחה ש"הגלגול" הוא הטלת המים בעיסה, והוא מועד החיוב בחלה. זו שיטת רבי יוחנן בן נורי. לדעת רבי יהודה בן בתירה מועד הרמת החלה מאוחר יותר, אך עדיין לפני האפייה (תוס', חלה פ"א הי"ב). אבל לדעת רבי עקיבא הרמת חלה היא רק לכשיקרמו פניה, כלומר בתחילת השלב האחרון של האפייה. ייתכן שרבי אליעזר הולך בשיטת רבי עקיבא, ולכן מאפשר את דחיית מועד קריאת שם החלה "עד שתיאפה". אחרת קשה להבין את יסוד הפסיקה שלו.

Mishnah 4

כפי שהדגשנו פעמים מספר התירו חז"ל לאפות בפסח, אף שיש חשש שהעיסה תחמיץ. רק אם העיסה החמיצה בפועל היה צריך לשרפה. עם זאת, המשנה דנה בכללי הזהירות הנדרשים כדי שהעיסה לא תחמיץ. המשנה דנה במקרה ששלוש נשים אופות בתנור אחד. במקורות רבים אנו שומעים על תופעה של הכנת בצק יחד. הרקע לכך הוא הווי החצר המשותפת (איור 15). במכלול הבית ("חצר" בלשון המקורות) התגוררו יחדיו דיירים רבים. יש להניח ששיטת דיור זו צמחה בתקופת בית שני מתוך צרכיה של משפחה מורחבת שגדלה במשך השנים וצרכיה רבו והתגוונו. אבל בתקופת המשנה התגוררו בחלק גדול מהחצרות שותפים שלא היה להם קשר משפחתי. גם המבנה המשפחתי השתנה, והחברה הייתה מבוססת על משפחות גרעיניות או בתי אב קטנים. דיירי החצר היו שותפים, והבעיות המשפטיות הכרוכות בשותפות זו מעסיקות משניות רבות. כך, למשל, הפרקים הראשונים במסכת בבא בתרא עוסקים בחצר זאת ודנים בשאלות מגוונות. נרחיב בכך, אם יזכנו החונן לאדם דעת, בפירושנו למסכת בבא בתרא.
החצר כללה חדרי מגורים, "בית" בלשון המקורות, וחצר פתוחה (שגם היא כונתה "חצר"). החצר הייתה שטח משותף, אם כי קרה שהשותפים החליטו לחלקה בעקבות דרישה של אחד מהם או סכסוך שפרץ ביניהם (משנה, בבא בתרא פ"א מ"א ומ"ג). בחצר המשותפת ניצבו התנור והכיריים, ואף בה היה השטח מצומצם למדי. מתקני הבישול היו לעתים משותפים. יש להניח שלא פעם בישלו הנשים, ובעיקר אפו לחם, בצוותא. הצוותא הייתה נחוצה כדי לחסוך בחום התנור. זאת ועוד, כפי שאמרנו במבוא אפו לחם פעם בשבוע, וכתוצאה מכך היה צורך בתנור גדול דיו שניתן לאפות בו כ- 28 כיכרות<sup class="footnote-marker">42</sup><i class="footnote">החישוב הוא של כיכרות של חצי קב, שהוא מזון אדם ליום (שתי סעודות), ולפי משפחה גרעינית של ארבע נפשות.</i>. תנור רגיל אינו מכיל כמות כה גדולה של כיכרות, אך ניתן היה לאפות אותם בשניים או בשלושה סבבים. התנור היה צריך להיות, אפוא, גדול למדי. ביתר ימות השבוע השתמשו בתנור רק באופן חלקי ביותר, שכן להכנת סעודה רגילה אין צורך בתנור כה גדול. נתונים אלו גרמו לכך שהתנור הגדול היה, מן הסתם, משותף. הסקתו הייתה יקרה, והאפייה המשותפת חסכה בהוצאות ההסקה במידה ניכרת. על כן אנו שומעים מהמקורות על עבודה משותפת בהכנת הבצק ובאפייה. הכנה משותפת זו עוררה כמובן שאלות הלכתיות, כגון השאלה כיצד יכולה אשת ה"חבר" (המקפידה על דיני טהרה) להכין מאפה יחד עם אשת עם הארץ הטמאה (משנה, שביעית פ"ה מ"ט; גיטין פ"ה מ"ט). כמו כן אנו שומעים על יהודי וגוי המכינים בצק יחדיו (משנה, חלה פ"ג מ"ה)<sup class="footnote-marker">43</sup><i class="footnote">לצורתו של התנור ראו בראנד, כלי חרס, עמ' תקמג-תרד.</i>.
עם זאת, הרושם הכללי העולה מהמקורות הוא שלכל משפחה עצמאית היו לפחות כיריים משלה. איננו יכולים לקבוע בשלב זה שלכל אישה (משפחה) היה גם תנור עצמאי, והדבר מחייב בירור. אפשר שההסדר ששלוש נשים אופות בתנור אחד מלמד על מסגרת של משפחה מורחבת, או שמא זה הסדר המיוחד לפסח. ברם ייתכן גם שזה הסדר הרגיל הבא לחסוך בעלות ההסקה של התנור, ובעיקר בצורך להתקין תנור אפייה גדול לכל משפחה.
<b>רבן גמליאל אומר שלוש נשים לשות כאחת</b> – את הבצק, <b>ואופות בתנור אחד זו אחר זו</b> – רבן גמליאל אינו תובע אמצעי זהירות מיוחדים: כל אישה מכינה את בצקה, וממתינה לתורה עד שהתנור יתפנה. אם יש לאישה תנור משלה אז ודאי שהיא יכולה לאפות כרגיל, אבל היא רשאית לאפות גם אם עליה להמתין לתורה.
<b>וחכמים אומרים שלוש נשים עסיקות בצק אחת לשה ואחת עורכת ואחת אופה</b> – חכמים מגבילים את האפייה ודורשים שתיעשה במהירות מרבית. לדעתם אסור שהעיסה תמתין לאפייה, שמא תחמיץ, אלא יש לארגן את העבודה במעין סרט נע. בזמן שהאחת אופה, כלומר מניחה את המצות בתנור החם, השנייה עורכת, כלומר מרדדת את הבצק, והשלישית לשה. על פי ההבנה הפשוטה, המשנה דנה בשלוש נשים שכל אחת עוסקת בבצק שלה: "שלש בצקות" (בשם רב שרירא ורב האי, אוצר הגאונים לפסחים, עמ' 62).  המשנה דורשת שהאפייה תתחיל במדורג, הראשונה תתחיל בלישה והשנייה תחכה עד שהראשונה תערוך, ורק אז תתחיל, והשלישית תתחיל רק כשהראשונה גמרה לערוך. כך לא ייווצר תור לשימוש בתנור.
ברם התוספתא הבינה את המשנה באופן שונה. "וחכמים אומ[רים] שלש נשים עסיקות בבצק, אחת לשה ואחת מקטפת ואחת אופה. לשה, היא מקטפת ואחרת לשה תחתיה. מקטפת, היא אופה ואחרת מקטפת תחתיה, הואיל ושלשתן עסיקות בו, וכולן חוזרות חלילה, אינו בא לידי חימוץ" (פ"ג [ב] ה"ח). שלוש הנשים עוסקות ("עסיקות" בלשון חכמים, וכך בכתבי היד הטובים) באותו בצק – "בצק אחת" בלשון הירושלמי. העיקרון הוא שבזמן שהבצק נילוש אין הוא בא לידי חימוץ. לכן, בזמן שאחת הנשים עורכת את הבצק, השנייה ממשיכה ללוש את החלקים שאינם נערכים, ובזמן שאישה אחת מסיקה את התנור ומכינה מצות לרדייה בו, שנייה עורכת את הבצק הנותר, והשלישית ממשיכה ללוש את החלק של הבצק שאינו נערך ואינו מונח בתנור. כך הבצק נילוש כל הזמן ואינו מחמיץ. התוספתא מניחה אפוא שמדובר בנשים מאותו בית אב, או בעזרה הדדית, ולא בשלוש נשים שונות שלהן רק תנור משותף אחד.
התוספתא מובאת בירושלמי כברייתא של רב הושעיה, והיא מוצגת כהסבר למשנה (ירו', ל ע"ב). גאוני בבל הכירו גם הם את ההסבר שבתוספתא: רב האי גאון סבר כי זו דעה שונה והסביר את המשנה כפירוש הראשון שהצענו, ורב סעדיה גאון הסביר את המשנה כתוספתא (אוצר הגאונים לפסחים, עמ' 62). אשר למונחי האפייה, ברור ש"עורכת" שבמשנה היא "מקטפת" שבתוספתא. "לקטף" משמעו להרטיב במים<sup class="footnote-marker">44</sup><i class="footnote">מכילתא דרבי ישמעאל, מסכתא דפסחא, בא י, עמ' 35 ;הבבלי (מב ע"א) מסביר שהאישה "צריכה שני כלים, אחד שמקטפת בו ואחד שמצננת בו את ידיה", מכאן משמע שמקטפים בכל נוזל. ראו עוד ירו', שבת פ"ז ה"ב, י ע"ב; בבא מציעא פ"ז ה"ב, יא ע"ב.</i>, ו"לערוך" משמעו לרדד את העיסה לבצק שטוח. שתי הפעולות חד הן, שכן בזמן העריכה מרטיבים את הבצק.
למרות ההיתר לאפות בפסח הגבילו חכמים את כמות הבצק שמותר לאפות. כבר בתוספתא מופיעה הגבלה זו "בחטין עד שלשת קבין ובשעורין עד ארבעת קבין... רבי נתן אומר משם רבי ליעזר (אליעזר) חלוף הדברים" (תוס', שם; ירו', שם; בבלי, מח ע"ב). לפי הסברי התלמודים הדבר תלוי בטיב הדגנים הנאפים, מכל מקום ההגבלה על הכמות נועדה לאפשר אפייה מהירה יותר. איננו יודעים כמה מצות ניתן לאפות מכמות זו, שכן איננו יודעים מה היה עובי המצה בימי קדם<sup class="footnote-marker">45</sup><i class="footnote">ראו הדיון במבוא.</i>. מכל מקום מדובר בכמות השווה ל- 3-4 ק"ג חיטים, וזו כמות גדולה ביותר ודי בה למשפחה של ארבע נפשות לשבוע של החג<sup class="footnote-marker">46</sup><i class="footnote">לכמויות המזון הנצרכות למשפחה ראו ספראי, פרקי גליל, עמ' 113-116.</i>. בבבלי ההגבלה שונה, והכמות המותרת לאפייה היא 3-4 קבים, שהם בערך 5-5.6 ק"ג.
המשנה נוקטת במספר של "שלוש" נשים. לשיטתם של חכמים ההלכה חלה רק על מקרה זה, או נכון יותר רק אם מדובר לכל היותר בשלוש נשים. אבל אם היו שם ארבע נשים – אחת מהן צריכה להמתין זמן רב מדי. ייתכן שגם לשיטת רבן גמליאל כל זה רק בשלוש נשים, אך אם הן רבות יותר העיסה עשוייה לבוא לידי חימוץ, אף שעוסקים בה. כך פירשו פרשנים מספר<sup class="footnote-marker">47</sup><i class="footnote">ראו ריטב"א ומלאכת שלמה על אתר.</i>. הרמב"ם פירש זאת לקולה: אפילו שלוש נשים, וגם יותר. הריטב"א מסביר שהרמב"ם רואה בכך "עצה טובה", ברם ייתכן כי המשנה דיברה בהווה. הוא הדין גם אם מספר הנשים גדול יותר, ברם בדרך כלל לא היו יותר משלוש נשים שאפו בתנור אחד. בית אב קטן מנה לכל היותר שלוש נשים, וגם אם מדובר במשפחות גרעיניות הרי שבחצר המשותפת היו תנורים אחדים, ורק נדיר הוא שיותר משלוש נשים תאפנה בתנור אחד. זאת ועוד: בלשון תנאים רגיל מטבע הלשון "שלוש (שלש) נשים..." שהוא ציון של מספר כלשהו הגדול משניים, אך עדיין מספר רֵאלי<sup class="footnote-marker">48</sup><i class="footnote">משנה, כתובות פ"ד מ"ד; נדרים פי"א מ"ב; נידה פ"ט מ"ג-מ"ה; תוס', יבמות פ"ה ה"ז.</i>. נראה שכך יש להבין גם את משנתנו, ברוח פירושו של הרמב"ם.
מן הראוי להעיר שבעיר תנגרה (Tangara) שביוון ייצרו סדרת מודלים מוקטנים של בעלי מלאכה מחרס (המאה הרביעית שלפני הספירה). אחד המודלים הוא של קבוצת נשים הלשות את העיסה על גב התנור. תנור האפייה שם היה שטוח ואפו על גביו, כנראה כדי ליהנות מחום התנור, וכך החמיצה העיסה מהר יותר. במודל שם חמש נשים (איור 16). נראה, אפוא, שהמודל מתאר את המציאות שמדובר עליה במשנה, כשקבוצת נשים מתארגנת יחד לאפייה באותו תנור.
<b>רבי עקיבה אומר לא כל הנשים ולא כל העצים ולא כל התנורים שווים זה הכלל [תאפה] תלטוש בתנורים</b> – המשפט קשה, ורבו בו חילופי הנוסח. נראה שנקודת המוצא להבנת המשפט היא שלמעשה שני משפטים לפנינו. חלקו השני של המשפט ["זה הכלל..."] אינו המשך דברי רבי עקיב<sup class="footnote-marker">49</sup><i class="footnote">כך פירשו הרי"ד ואחרים, אך לא נימקו את הסברם.</i>, ואינו חלק ממשנתנו, אלא הוא הפתיחה למשנה הבאה<sup class="footnote-marker">50</sup><i class="footnote">אפשטיין, מבוא, עמ' 1040 ,וקדם לו בעל מלאכת שלמה. בבבלי מצוטט המשפט כהמשך לדברי רבן גמליאל, אך זו טעות סופר או מעתיק. המאירי אינו מחברו למשנה הבאה, אבל רואה בו עניין נפרד. הרמב"ם סבר כי הוא המשך לדברי רבי עקיבא, ועיינו בפירושו.</i>. כן מופיע המשפט במכילתא: "ושמרתם את המצות – שמרהו עד שלא תביאהו לידי פסול מכאן אמרו תפח תלטוש בצונן שיאור ישרף והאוכלו פטור סידוק ישרף והאוכלו חייב מיתה..." (מכילתא דרבי ישמעאל, בא ט, עמ' 32 ,(וההמשך כמו במשנה הבאה. אם כן, כל שרבי עקיבא אמר הוא: <b>לא כל הנשים ולא כל העצים ולא כל התנורים שווים</b>. לפי פשט המשנה רבי עקיבא בא להגביל את חכמים<sup class="footnote-marker">51</sup><i class="footnote">בעל מלאכת שלמה הסביר שרבי עקיבא חולק רק על רבן גמליאל.</i>, או את רבן גמליאל<sup class="footnote-marker">52</sup><i class="footnote">כך מפרש המאירי, וכמוהו חכמים אחרים.</i>, או את שניהם, ולקבוע שיש הבדל בזמן האפייה בגלל ההבדל בטיב חומרי ההסקה, ואף ההבדל בזמן הלישה בגלל ההבדלים בזריזותן של האופות. ברם לא ברור לְמה מובילה אבחנה או הסתייגות זו. בבבלי מובאים דברי רבי עקיבא כטענה נגד רבן גמליאל: "תניא, אמר רבי עקיבא, דנתי לפני רבן גמליאל ילמדינו רבינו בנשים זריזות או בנשים שאין זריזות? בעצים לחים או בעצים יבשים? בתנור חם או בתנור צונן? אמר לי, אין לך אלא מה ששנו חכמים... תפח תלטוש בצונן" (בבלי, שם)<sup class="footnote-marker">53</sup><i class="footnote">ההמשך, זה הכלל..., הוא ציטוט מהמשנה הבאה, כפי שאמרנו.</i>. כלומר, חכמים קבעו הגדרה כללית של זהירות מה, ואם החמיץ הבצק אזי תלטוש אותו האישה בצונן, כלומר תרטיבו במים וההחמצה תיעצר. אם כן, רבי עקיבא תוקף את דברי רבן גמליאל. נראה, אפוא, שרבי עקיבא מנמק את דעת חכמים התובעים זהירות יתר לבל יחמיץ הבצק. הוא מסכים שהסייג של רבן גמליאל מספיק במקרה "רגיל", אך בגלל הקצב השונה של האפייה יש לתבוע זהירות נוספת. ייתכן גם שרבי עקיבא מתנגד לכל ההגדרות ותובע מכל אישה האופה להיזהר לבל יחמיץ הבצק, אך אינו קובע הגדרות פורמליות נוקשות.
כפי שכבר נאמר במבוא ובפירושי המשניות, בזמן התלמוד אפו בפסח. גאוני בבל הם שהחמירו ואסרו על אפייה כלשהי בפסח מחשש החמצה: "ועכשיו חייבין כל ישראל להרחיק מכל אלה" או "מכל מקום להחמיר בכמות הדברים האלה ולהתרחק מן האיסור טפי (יותר) עדיף" (אוצר הגאונים לפסחים, עמ' 63). עם זאת, בימי הגאונים עדיין אפו בפסח. מהרי"ץ גיאת אומר: "ואמר מר רב סעדיה אין נותנין מים לתוך הקמח ללוש אלא לאחר שמסיקין את התנור כשעור חצי הסיק", אך החכם מוסיף "ולא מפי הלכה" (שם, שם). הדרישה שהתנור כבר יהיה חם אינה פירוש לדברי רבן גמליאל או המשנה, אלא תוספת חומרה שנועדה למנוע חשש החמצה. אבל לדעת מהרי"ץ גיאת חומרתו של רב סעדיה גאון אינה לפי ההלכה, ואינה נדרשת. בשלב מאוחר יותר נאסרה כל אפייה בפסח, והדברים כבר מחוץ לתחום דיוננו.
הכלל "לא כל XXX שווים" מופיע פעמים מספר במשנה, ומעיד על תפיסה פרטנית מדוקדקת של הדברים<sup class="footnote-marker">54</sup><i class="footnote">ראו פירושנו לשבת פי"ג מ"ה; בבא בתרא פ"א ה"ה; יבמות פט"ז מ"ג; זבחים פי"א מ"ח ועוד.</i>.

Mishnah 5

חלקה הראשון של משנתנו כתוב במשנה הקודמת. בכתב יד קאופמן הנוסח הוא: <b>זה הכלל [תאפה] תלטוש בתנורים</b>. אין ספק שרוב כתבי היד, הגורסים בסוף המשפט "צוננים" במקום "תנורים", צודקים. כלומר, תמיד צריך להרטיב את העיסה במים צוננים כדי שלא תחמיץ. "תאפה" נוסף בידי מעתיק בשוליים, והוא מתאים להמשך "בתנורים", וביתר עדי הנוסח "תפה" או "תפח", והוא מתאים להמשך "בצוננים"<sup class="footnote-marker">55</sup><i class="footnote">רבי נתן אב הישיבה אף הוא מביא את שתי הגרסאות, וסובר ש"תאפה" היא טעות סופר. בעדי הנוסח שבידינו תפח או תאפח (<b>מב</b>), תפוח (<b>קול</b>, <b>ת</b>), כל שתפח (<b>ש</b>).</i>. המילים "זה הכלל" אינן בחלק גדול מכתבי היד<sup class="footnote-marker">56</sup><i class="footnote">המילים חסרות ב- <b>א</b>, <b>אד</b>, <b>מב</b>, <b>קול</b>, <b>רא</b>, <b>ת</b>, <b>גק</b>.</i>, ובאמת אין הדברים בבחינת כלל יסודי. המונח "זה הכלל" מופיע רבות במשנה, ובדרך כלל הוא בא להציג כלל עקרוני ומרכזי הכולל פרטים רבים. בדרך כלל זהו ניסוח מאוחר שנקבע לאחר בירור הפרטים הראשונים, ואילו כאן מצוטט "זה הכלל" בפי חכם קדמון כרבן גמליאל (בבלי, מח ע"ב). אפשטיין כולל את משנתנו בסדרת מקרים שבהם נוסף "זה הכלל" בטעות<sup class="footnote-marker">57</sup><i class="footnote">אפשטיין, מבוא, עמ' 1040.</i>, ונראה שהצדק עמו, שכן אין זה כלל המסכם את מה שלפניו, אלא הלכה עצמאית.
למעשה לפנינו שתי נוסחאות עיקריות: או "תפח (הבצק) תלטוש (האישה) בצונן" או "תאפה תלטוש בצונן", נוסח שיש לו הד באחדים מכתבי הראשונים. לפי הנוסח הראשון המשנה קובעת שבכל מקרה שהבצק מתחיל לתפוח במהלך האפייה יש להרטיבו בצוננים כדי שלא יימשך תהליך ההחמצה. כך הייתה הגרסה לפני הירושלמי. לפי תלמוד זה ההלכה במשנה הקודמת היא כ[רבי יהודה] בן בתירא (לעיל, משנה ג), והתלמוד מביא ראיה ממשנתנו הקובעת שלטישה בצונן מונעת החמצה. התלמוד מדגיש שזה מקרה של "מחלוקת ואחר כך סתם", כלומר פסיקה עקרונית במחלוקת הקודמת. לפיכך ברור שהירושלמי גרס "תפח תלטוש בצונן". כך מתבאר בקלות גם הבבלי שציטטנו לעיל. כך גורסים גם רוב גאוני בבל, וראשונים רבים<sup class="footnote-marker">58</sup><i class="footnote">אוצר הגאונים לפסחים, עמ' 67 ,147.</i>.
אבל רבנו שמואל בן חופני גאון גרס "תאפה תלטוש בצונן" (אסף, תשובות הגאונים ב, עמ' 15). לאחר האפייה האישה צריכה לשטוף את ידיה בצונן כדי לנקות אותן משאריות הבצק. לפי נוסח זה יש לומר שציטוט "זה הכלל" כתשובה של רבן גמליאל לרבי עקיבא בטעות יסודו, ורק סופר מאוחר הוסיפו מכיוון שנגרר אחרי חלוקת המשניות המוטעית כפי שהיא לפנינו. ההלכה עצמה סבירה, אך קשה להלום בה את סדר הדברים שבמשנה. ללטש משמעו להחליק במים, כמו ללטש מתכת.
<b>סיעור ישרף והאוכלו פטור</b> – סיעור, שיאור, שיעור או סיאור הם כולם אותה מילה, והכוונה לבצק שהחל להחמיץ והתקשה באופן חלקי. את הסיעור יש לבער, אך עדיין אינו חמץ לחלוטין ולכן האוכל ממנו אינו חייב מיתה. לעומת זאת, <b>סידוק ישרף והאוכלו חייב מיתה</b><sup class="footnote-marker">59</sup><i class="footnote">כך בעדי הנוסח הארץ-ישראליים ב- <b>ת3</b> ,<b>קא</b>, <b>מנ</b>, <b>מפי</b>, <b>מיל</b>; ביתר חייב כרת וב- <b>מג</b> חטאת, וזה שיבוש.</i> – סידוק הוא שלב נוסף בתהליך ההחמצה, כאשר החלקים היבשים מתרבים. האוכל סידוק כאוכל חמץ, אך זאת בתנאי שיש בו כזית, כרגיל. <b>אי זה הוא סיעור כקרני חגבים </b>– הסיעור נראה כקרני חגבים, פסים דקים, ואילו <b>סידוק שניתערבו סודקיו זה בזה</b><sup class="footnote-marker">60</sup><i class="footnote">ביתר עדי הנוסח "וזה". בכתיב הארץ-ישראלי לעתים קרובות בי"ת רפה, שבוטאה כ- וי"ו וגם נכתבה כ- וי"ו.</i> <b>דברי רבי יהודה</b> – סידוק הוא בצק שיש בו "קרני חגבים" רבים שהתערבו למעין רשת של פסים.
<b>וחכמים אומרים זה בזה האוכלו [חייב] מיתה</b> – חכמים חולקים על דברי רבי יהודה ואומרים שגם האוכל סיעור חייב מיתה. בנוסף לכך יש לחכמים הגדרות אחרות לסיעור: <b>אי זה הוא סיעור כל שהיכסיפו פניו כאדם שעמדו שערותיו </b>– נראה שחכמים מסכימים שאם יש בבצק פסים כקרני חגבים עדיין אין האוכלו חייב מיתה, ורק אם הכסיפו פניו של הבצק, כלומר יש בבצק פסים אפורים רבים, חייב האוכלו מיתה, ואם נתערבו הפסים זהו הסידוק שעסקנו בו קודם<sup class="footnote-marker">61</sup><i class="footnote">וכן במכילתא דרבי ישמעאל, בא ט, עמ' 32 .</i>.
ברור שדברי חכמים לא נאמרו כתגובה לרבי יהודה, וכל אחד משתמש במינוח שונה במקצת. נראה שיש ביניהם גם הבדל הלכתי, כמו שפירשנו, אך ייתכן שההבדל העיקרי הוא בניסוח. הסיעור לפי רבי יהודה אינו הסיעור של חכמים, כפי שברור מהטבלה, אך הניגוד בין שתי הדעות אינו ברור. לפי הבבלי המחלוקת היא גם בהלכה, משום שאם עלו מעט סדקים למעלה הם מחפים על סדקים רבים בגוף הבצק. משמע שלדעת חכמים גם האוכל סיעור לפי הגדרתו של רבי יהודה חייב מיתה (בבלי, מג ע"א)<sup class="footnote-marker">62</sup><i class="footnote">בברייתא שבבבלי שמות החכמים מוחלפים, וכבר העיר על כך בעל מלאכת שלמה.</i>. מבחינת עריכת המשנה הניסוח מלמד על עריכה מאוחרת. ניסוח זה הכיל את שתי הקביעות שנאמרו, בסגנון שונה, בשני בתי מדרש שונים. הווה אומר שמשנתנו נערכה לאחר ימי רבי יהודה, בדור רבי.
הירושלמי מוסיף שמותר להאכיל את הסיעור, ואולי גם את הסידוק, לכלבים, משמע שהבצק אינו נחשב לחמץ ממש והוא מותר בהנאה.

Mishnah 6

<b>ארבעה עשר שחל להיות בשבת</b> – המשנה חוזרת לדון בנושא שעלה בראשית הפרק, והוא דין ביעור חמץ. אלא שהפעם הדיון הוא על ביעור החמץ בערב פסח שחל להיות בשבת. בהלכה המאוחרת השאלה הזו תופסת מקום חשוב, שכן התקבל המנהג שלא לאכול מצה בערב פסח, ומצד שני האדם חייב באכילת לחם בשבת. הבעיה שמעוררת משנתנו שונה. המנהג שלא לאכול מצה טרם הוכר, והבעיה הייתה שאי אפשר לבער חמץ בשבת, ומצד שני סעודת המצווה בשבת היא חובה הלכתית. הבעיה כמובן אינה רק אכילת מעט לחם לשם ברכת המוציא, אלא אכילת הסעודה השבתית כולה.
<b>מבערים את הכל מלפני השבת דברי רבי מאיר</b> – רבי מאיר, שבדרך כלל מקל בהלכות ביעור חמץ, דורש לבער הכול לפני השבת, וממילא בשבת יאכל האדם מצה ויצא בה ידי חובת סעודת השבת<sup class="footnote-marker">63</sup><i class="footnote">ראו פירושנו למשנת פסחים פ"א מ"ד.</i>. בתוספתא הדברים מנוסחים כך: "תרומה טהורה וטמאה מבערין אותן מלפני השבת" (פ"ג [ב] ה"ט)<sup class="footnote-marker">64</sup><i class="footnote">ראו פירושו הארוך של ליברמן לתוספתא זו.</i>. בתלמוד הבבלי למשנה העוסקת בביעור חמץ מובאת ברייתא המאירה את המחלוקת במשנתנו: "ארבעה עשר שחל להיות בשבת מבערין את הכל מלפני השבת ושורפין תרומות טמאות תלויות וטהורות ומשיירין מן הטהורות מזון שתי סעודות כדי לאכול עד ד' שעות דברי רבי אלעזר בן יהודה איש ברתותא שאמר משום רבי יהושע. אמרו לו טהורות לא ישרפו שמא ימצאו להן אוכלין. אמר להן כבר בקשו ולא מצאו. אמרו לו שמא חוץ לחומה לנו? אמר להם לדבריכם אף תלויות<sup class="footnote-marker">65</sup><i class="footnote">תרומה תלויה היא תרומה שספק אם נטמאה, ראו לעיל, פ"א מ"ז.</i> לא ישרפו שמא יבא אליהו ויטהרם. אמרו לו כבר מובטח להן לישראל שאין אליהו בא לא בערבי שבתות ולא בערבי ימים טובים מפני הטורח. אמרו לא זזו משם עד שקבעו הלכה כרבי אלעזר בן יהודה איש ברתותא שאמר משום רבי יהושע" (בבלי, יג ע"א)<sup class="footnote-marker">66</sup><i class="footnote">ראו דיוננו במשנה זו פ"א מ"ד.</i>. .הברייתא מעידה על ויכוח בין רבי יהודה, המוסר את תורתו של רבי יהושע, לחכמים. דבריו מתאימים לשיטת רבי מאיר במשנתנו, אלא שהוא מוסיף שמותירים מזון חמץ שתי סעודות לסעודת השבת. תוספת זו עשויה להיות מקורית, אך גם ייתכן שהיא ניסוח בבלי מאוחר המתאים להלכה הבבלית שאסור לאכול מצה בערב פסח.
מכל מקום, הגמרא שם עוסקת בהתאמת דברי רבי יהושע למחלוקת רבי מאיר ורבי יהודה האם מותר לאכול בשעה החמישית. דברי רבי יהושע מתאימים כפשוטם לשיטת רבי יהודה שמותר לאכול רק עד השעה הרביעית. אם כן, נמצאנו למדים ששיטת רבי מאיר זהה בעניין אחד לשיטת רבי יהושע, אך שונה ממנה בשאלה האם מותר לאכול בשעה החמישית. בסך הכול, בעניין שבו עוסקת משנתנו (ביעור חמץ בשבת), דברי רבי מאיר זהים לדברי רבי יהושע, אלא שרבי יהושע, או התלמוד הבבלי, מוסיפים את עניין אכילת החמץ בשבת עצמה.
נחזור לברייתא שבבבלי. חכמים המתדיינים עם רבי יהודה סוברים שיש לשרוף בערב שבת רק תרומות טמאות ותלויות, אך לא תרומה טהורה. זאת משום החשש הגדול של שרֵפת תרומות עוד לפני שאפס הסיכוי לאכלן כדין. אין ויכוח על עצם האיסור, אלא על הסיכוי למצוא כוהן טהור שיקבל ויאכל את התרומות. דעתם של חכמים אינה מובאת במשנתנו, והיא אפוא דעה רביעית. כפי שנראה להלן, רבי אליעזר ברבי צדוק מתנגד לה לחלוטין.
בירושלמי יש שתי תוספות החשובות לענייננו. הראשונה קושרת את משנתנו לדעותיהם של רבי אליעזר ורבי יהושע. רבי מאיר מחמיר מרבי אליעזר (לעיל, משנה ג) ותובע להתרחק מחשש של בל יראה. ביעור החמץ בערב שבת נועד אפוא להבטיח מפני החשש של ביעור לא מוצלח של החמץ בשבת. עמדה זו מתאימה יותר לדעתו של רבי יהודה המחמיר בביעור חמץ, וטוען שאין ביעור אלא בשרֵפה<sup class="footnote-marker">67</sup><i class="footnote">לעיל, פ"א מ"ג-מ"ד.</i>, חכמים הולכים בשיטת רבי יהושע המזהיר מפני שרֵפת קודשים (תרומות) בשבת.
חשוב עוד יותר הוא הקישור שעושה הירושלמי בין משנתנו לבין הברייתא: "תני אמר רבי יודה לא נחלקו בית שמי ובית הלל על תרומה טהורה שאסור לשורפה ועל תרומה טמיאה שמותר לשורפה, על מה נחלקו על התלויה, שבית שמאי אומרים אין שורפין, ובית הלל אומרין שורפין" (ירו', ל ע"ב). בהמשך הברייתא מובא ויכוח בין בית שמאי ובית הלל, והוא דומה לוויכוח שבין רבי יהודה איש ברתותא וחכמים בברייתא שבתלמוד הבבלי. בית שמאי חוששים (או מקווים) שאליהו יבוא ויטהר את התרומה התלויה, ובית הלל טוענים שאין אליהו בא בערבי שבתות. הנימוק לכך, "מפני הטורח", נמסר רק בבבלי. אם כן, בסך הכול לפנינו חמש דעות לפחות, ואולי מעט יותר כפי שנסכם בסוף הפירוש למשנה. חכמים בברייתא שבבבלי הם בית הלל לפי שיטת רבי יהודה.
התוספתא מציגה את הדעה שמבערים חולין בערב שבת כדעת הכול (אף שרבי אלעזר ברבי צדוק חולק על כך – להלן), ומוסיפה "ואופה לו מצה מערב שבת" (פ"ג [ב] ה"ט)<sup class="footnote-marker">68</sup><i class="footnote">וכן בבלי, כ ע"ב. ראשונים רבים מצטטים את התוספתא או את הבבלי. ראו, למשל, ספר יראים השלם צא, עמ' 64 ;ראבי"ה, ב סימן תנב; אור זרוע, ב ה, פסחים סימן רן, נז ע"א, ועוד. ראו ליברמן, תוספתא כפשוטה, עמ' 523-524.</i>. לא נאמר אם הכוונה שיאכל את המצה בשבת (ערב פסח), או שמא המשפט בא לומר שיכין אדם את מצתו מלפני החג. ראשונים נחלקו בשאלה זו. מהרי"ץ גיאת, למשל, סבר שהכוונה שיש לבער את הכול ולאכול בשבת מצה<sup class="footnote-marker">69</sup><i class="footnote">מהרי"ץ גיאת, ראו השגות הראב"ד על בעל המאור סוף פרק א; תשובות הגאונים שערי תשובה, סימן צג, ועוד.</i>, והראב"ד ואחרים חלקו עליו וסברו שאמנם יש להכין מצה מלפני הפסח, אך בשבת יש לאכול אוכל חמצי, או לפחות מותר לאכול חמץ עד השעה הרביעית<sup class="footnote-marker">70</sup><i class="footnote">למקורות ראו ליברמן, עמ' 524-525.</i>. הוויכוח לא נסב רק על פירוש המימרות התנאיות והאמוראיות, אלא עורב אף בשאלה הלכתית-חברתית נוספת.
מאוחר יותר, באשכנז בימי הביניים, הפכה אפיית המצה למעמד הלכתי בפני עצמו, וחכמי אשכנז קבעו שבערב פסח שחל בשבת אסור לאפות מצות בערב שבת ויש לאפותן במוצאי שבת. חכמי אשכנז חידשו כאן מנהג חדש, העומד בניגוד לאמור בתוספתא, ואין לו שורשים קודמים<sup class="footnote-marker">71</sup><i class="footnote">את המקורות הביא כבר ליברמן בפירושו וניסה לתאם בינם לבין התוספתא, ברם על המנהג במלוא היקפו החברתי והדתי עמד במפורט תא-שמע, מנהג אשכנז, עמ' 237-248 ;גרטנר, אפיית מצה; תבורי, אפיית מצה.</i>. במהלך הבירורים ההלכתיים סביב נוהג זה, וסביב האיסור האמוראי לאכול מצה בערב פסח, צוטטו התלמוד והתוספתא, ולעתים אף הוצאו מפשוטם, כדי שיתאימו למנהג האבות המקובל<sup class="footnote-marker">72</sup><i class="footnote">נראה שהקטע העוסק בשאלה מה יאכל אדם בשבת עצמה היא תוספת שיצאה מתחת ידי עורכי התלמוד. יש לראות בה ביטוי רק לדעתו של התלמוד, ונראה שהתנא עצמו לא עסק בשאלה מתי תיאפה המצה ומה יאכל אדם בשבת עצמה. עניינה של המשנה והברייתא היה רק ביעור חמץ, והשאלות האחרות לא נידונו. הבנה זו מבוססת על ניסיון רב בברייתות הנמסרות בתלמודים, ובעיקר בתלמוד הבבלי. לעתים קרובות הוסיפו עורכי התלמוד למימרות התנאיות תוספות המשקפות את המשך לימודם ועיסוקם. הם "עדכנו" את החומר והתאימוהו לשאלות החדשות שהתעוררו, ולתפיסות ההלכתיות שהתגבשו. על כן יש לחשוש שלעתים התוספות הללו הן חומר אמוראי בלבד.</i>.
<b>וחכמ[ים] אומרים בזמנן</b> – בהבנה הפשוטה חכמים מתירים לאכול חמץ בשבת עד זמן ביעור חמץ הרגיל, בשעה הרביעית. במקרה זה ייעשה הביעור בדרך המותרת, כלומר פירור החמץ וזרייתו, או האכלתו לכלבים<sup class="footnote-marker">73</sup><i class="footnote">ראו לעיל, פירושנו פ"ב מ"א.</i>. יש המפרשים שכוונתם של חכמים היא שיש לבער את החמץ ביום <b>שישי</b> בזמנו, כלומר בשעות החמישית והשישית של היום השישי. זו דעה מעניינת, אך אין לה בסיס מספיק<sup class="footnote-marker">74</sup><i class="footnote">כך פירש הרב מראזין בצפנת פענח, הלכות חמץ ומצה פ"ג ה"ג. ראו ליברמן, הביאור הארוך, עמ' 528.</i>. לפי התוספתא חכמים מדברים רק על התרומות ולא על כל האוכלין, הווה אומר שהם מסכימים עם רבי מאיר שמבערים חולין בערב שבת.
<b>רבי אלעזר ברבי צדוק אומר תרומה מלפני השבת וחולים בזמנן</b> – רבי אלעזר ברבי צדוק מבחין בין תרומה לחולין. את החולין ניתן להגיש לאוכלים רבים, ולכן אפשר להמתין עם הביעור עד מועד ביעור חמץ. לעומת זאת יש מעט האוכלים תרומה, שכן הכוהנים הטהורים מועטים, ואם טרם ניתנה התרומה לכוהן אזי קרוב לוודאי שלא יזדמן לו כוהן ולכן עדיף לבער את התרומה בערב פסח, כדי שהביעור יהיה בשרֵפה כנדרש וכרגיל. בלשון התוספתא: "תרומה מלפני השבת, שאוכליה מועטין, וחולין בשבת, שאוכליהן מרובין" (פ"ג [ב] הי"א). לעיל ראינו כי דווקא החמירו בשרֵפת תרומה כדי שלא לגרום לאבדן תרומה לשווא.
הירושלמי מצמיד את דברי רבי אלעזר ברבי צדוק לדעתו של רבן גמליאל ומסיק שההלכה כרבי אלעזר ברבי צדוק. לא נאמר לאילו דברים של רבן גמליאל מתאימים דברי רבי אלעזר ברבי צדוק. נראה שהירושלמי מתכוון לברייתא שבתוספתא ובתלמוד הבבלי המספרת כיצד בוּער החמץ בביתו של רבן גמליאל בערב פסח שחל בשבת. במעשה שבבבלי לא נמסר מה בדיוק אירע, אלא ש"הלכתי אחר אבא וביערנו את החמץ" (תוס', פ"ג [ב] הי"א; בבלי, מט ע"א)<sup class="footnote-marker">75</sup><i class="footnote">לפי הבבלי המעשה אירע ביבנה, ולפי התוספתא בלוד. ראו עוד מלאכת שלמה על אתר.</i>. מהניסוח משמע שהדבר היה בשבת, ואם כן לא בוער שם החמץ בערב שבת כדעת רבי מאיר. ברם לא נאמר מה עשו עם ביעור תרומות, ואולי כלל לא היו לרבן גמליאל תרומות. מכל מקום, לפי ניסוח הירושלמי משמע שהוא הכיר מימרה מפורשת של רבן גמליאל, ואולי כוונתו לנאמר לעיל (פ"א מ"ח) שרבן גמליאל מבחין בין תרומה לחולין. ברם, באותה משנה אין רמז לביעור מוקדם של התרומות. מבחינת התפתחות התפיסה ההלכתית דעתו של רבי אלעזר מייצגת מצב שבו השיקול המעשי גובר על התפיסה העקרונית. אמנם יש איסור להשחית תרומות, אך הוא נדחה מפני השיקול הרֵאלי של מיעוט הסיכויים למצוא כוהנים מחד גיסא, והחשש שמא לא יבוער החמץ כהלכה מאידך גיסא.
מבחינת התפתחות המסורת התנאית אנו עדים להשתלשלות מעניינת. ראשוני המתייחסים לשאלה הם בית שמאי ובית הלל בימי הבית, ורבי יהושע פוסק בדור יבנה שיש לבער את הכול. נראה שהוא פוסק כבית הלל וסובר ששני הבתים נחלקים האם יש לבער את התרומה בערב שבת, וחכמים חולקים עליו וסוברים כדעת בית הלל לפי הפירוש של רבי יהודה. אם נקבל כרֵאליות את כל המסורות נסיק שהייתה בעצם מחלוקת בין רבי יהושע וחכמים (רבי אליעזר?) בדבר הפרשנות למחלוקת בית שמאי ובית הלל. רבי יהודה מנסח בדור אושא את מחלוקת בית הלל ובית שמאי, ורבי מאיר מנסח כפסק את דעת רבי יהושע. רבי אליעזר איש ברתותא מנסח אף הוא את דעת רבי יהושע בצורה שונה במקצת. רבי אליעזר ברבי צדוק מנסח כהלכה את דעת רבן גמליאל. לפי הניסוח של המשנה הוא נוקט עמדת ביניים בין רבי מאיר וחכמים. רבי אלעזר ברבי צדוק חי בדור יבנה, לפני רבי מאיר, ואפילו אם לא היו בידינו המקבילות היה עלינו להסיק שדברי רבי מאיר קדומים יותר, ואכן מהמקבילות ברור שרבי מאיר משקף את ההלכה הקדומה שקיבל מבית הלל דרך רבי עקיבא רבו. בימי דור יבנה דנים אפוא בטיב המסורות מימי הבית, וחכמי דור אושא אינם מחדשים דעות, אלא מסתפקים בניסוח חד יותר ופסקני יותר של הדעות של בני הדור הקודם. מצב זה נשנה גם במשנה ג, ובה דנו חכמי דור יבנה בעמדות של חכמי ימי הבית השני<sup class="footnote-marker">76</sup><i class="footnote">ראו פירושנו למשנה זו פ"ג מ"ג.</i>.
אם כן, בסך הכול מצאנו שש או שבע דעות, כמסוכם בטבלה:

Mishnah 7

המשנה עוסקת בסדרה של מקרים שבהם אין האדם יכול לבער חמץ בצורה מסודרת. כדרכה אין המשנה מציגה כלל אלא מדגימה את ההלכה בסדרת מקרים ומצבים רגילים. בדרך כלל אדם נמצא בביתו בערב פסח, אך לעתים הוא יוצא לדרכו, והמשנה מציגה את המקרים הרגילים שבהם אדם יוצא מביתו ערב פסח.
<b>ההולך לשחוט את פסחו</b> – בשלושה מקרים אלו האדם הולך לבצע מצווה שזמנה תחום וברור<sup class="footnote-marker">77</sup><i class="footnote">בעל מלאכת שלמה אומר שדוגמה זו ננקטה שכן מילת בנו ומילת עבדיו של אדם קודמות להקרבת קרבן הפסח. נראה שזו דייקנות יתר, והדוגמאות מובאות דווקא בגלל היותן מעשיות, כפי שפירשנו.</i>. תושבי אזור יהודה, או אף תושבי אזורים רחוקים, יצאו מביתם כדי לעלות לירושלים. אירע אפוא המקרה שאדם נזכר שטרם ביער חמץ. ההנחה הבסיסית של המשנה היא שבבית אין מי שיבער חמץ במקומו, שכן כל בני הבית מצויים עמו בדרך, או אולי החמץ נמצא במקום מסוים שיתר בני הבית אינם יודעים עליו. מכל מקום, בעלייה לרגל השתתפו כל בני הבית, כפי שעולה ממקורות רבים<sup class="footnote-marker">78</sup><i class="footnote">ראו במבוא למסכת חגיגה ופירושנו למשנת חגיגה פ"א מ"א.</i>. ולמול את בנו – יש להניח שבדרך כלל הייתה המילה בבית האב, אך ייתכן שהאישה חזרה לבית הוריה ללידה, או שמא אין היא גרה עם בעלה. מצב מעין זה אפשרי כאשר יש לאדם שתי נשים. מקרה מעין זה מסופר על יוסף בן סימאי, אפיטרופוס של המלך, שאשתו האחת גרה בטבריה והאחרת בציפורי<sup class="footnote-marker">79</sup><i class="footnote">בבלי, סוכה כז ע"א, ראו עליו עוד בתוס' שבת פי"ג (יד) ה"ט, ומקבילות.</i>. על נוהג תמוה אך מקובל זה, שאישה אינה מתגוררת עם בעלה, אנו שומעים ממקורות נוספים (משנה, כתובות פ"ה מ"ח). הוא מצויר כנוהג קיים, אם כי רקעו החברתי אינו ברור. ולאוכל סעודת אירוסים בבית חמיו – קדמונינו הבחינו בין אירוסין לנישואין. באירוסין האדם קידש את אשתו אך היא נשארה בבית אביה, ורק לאחר זמן הביאה החתן לביתו, כנסה וחי עמה חיי אישות. התלמוד הבבלי (מט ע"א) עוסק בפסקה זו וממנו משתמע שהיו שתי סעודות אירוסין. האחת היא הסעודה הראשונה, הקשורה ישירות למעמד האירוסין, וסעודה נוספת היא סעודה "שנייה", זו שהחתן סועד עם הורי ארוסתו בביתם. מסתבר שלא הייתה "סעודה שנייה" אחת, אלא סדרת סעודות שנועדו לשמור על הקשר בין בני הזוג. לפי הבבלי רבי יוחנן סובר שיש מחלוקת תנאים אם סעודת אירוסין נחשבת לדבר מצווה או לדבר ה"רשות", ולפי רב חסדא המחלוקת היא רק בסעודה השנייה, וסעודה ראשונה היא מצווה לכל דבר. המונח "רשות" בהקשר זה של סעודת האירוסין אינו קובע כי זו סעודת חולין בלבד. "רשות" כאן היא מצווה קלה, שאמנם אינה מצווה פורמלית, אך היא מעשה טוב ורצוי. כך, למשל, תפילת ערבית היא רשות (לדעת חלק מהתנאים), ואף נטילת ידיים בסוף הסעודה היא רשות דומה<sup class="footnote-marker">80</sup><i class="footnote">עמדו על כך אלון, מחקרים ב, עמ' 120-127 ;ליברמן, מחקרים, עמ' 200-202 .ראו פירושנו למועד קטן פ"ג מ"ג; להלן, פ"ו מ"ב; ביצה פ"ה מ"ב. הסבר זה חוסך דיונים בספרות הפרשנית למשנתנו; ראו למשל מלאכת שלמה על אתר.</i>. נראה שגם התלמוד הירושלמי הבין כי אין מדובר בסעודה הראשונה. התלמוד אומר: "בוא וראה מה גדול הוא השלום שהוקש לשני דברים שחייבין עליהן כרת: מילת בנו ושחיטת פסחו" (ירו', ל ע"ב). האמורא לומד ממשנתנו ש"השלום" שווה לחובת קרבן פסח ולברית מילה. הווה אומר שסעודת אירוסין אינה מצוות החתונה, אלא בבחינת "שלום", ואף על פי כן נחשב שלום המשפחה לצורך מצווה. נראה, אפוא, שאכן מדובר בסעודה השנייה, זו המתקיימת לעתים מזומנות בתקופה שבין האירוסין לנישואין. המימרה האמוראית היא בבחינת דרשה למשנה, ואכן לעתים רחוקות חכמים דורשים גם טקסטים בתר מקראיים כמו מגילת תענית, רשימת עשרים וארבעה משמרות כהונה או משניות<sup class="footnote-marker">81</sup><i class="footnote">ראו דיון קצר אצל ספראי, משמרות הכהונה.</i> .מכל מקום הדרשה מבוססת על הבנת המשנה, כפי שאמרנו.
<b>ונזכר שיש לו חמץ בתוך הבית אם יכול לחזור ולבער ולחזור במצותו יחזור</b><sup class="footnote-marker">82</sup><i class="footnote">ב<b>ווילנא</b>, <b>דו</b> ו- <b>א</b> נוסף "ויבער", והוא בבחינת פשיטא.</i> <b>ואם לאו יבטל בלבו</b> – האדם יצא מביתו לדבר מצווה גדולה, ונזכר שלא ביער חמץ. אם יכול לחזור לביתו ולשוב ולמלא את מצוותו – עליו לחזור. אבל אם הוא מעריך שלא יספיק גם לחזור לביתו וגם למלא את המצווה, והרי היום קצר – ימשיך בדרכו ויבטל את החמץ בלבו.
כפי שאמרנו במבוא, זו העדות הראשונה לביטול חמץ בלב כדרך לביעור חמץ. בתקופת האמוראים הפך הביטול בלב לדרך משלימה לביעור חמץ. אבל במשנתנו הביטול מופיע כדרך חלופית למקרה שאין אפשרות לבער חמץ כהלכה. ביטול החמץ אינו בבחינת מעשה מיסטי. החמץ אינו מפסיק להיות חמץ, אלא הוא נשען על עיקרון ההפקר: בביטול אדם מפקיר את החמץ וממילא איננו עוד ברשותו, וכידוע מצוות הביעור חלה רק על רכושו של אדם, שנאמר "לא יראה לך חמץ".
לעיל שנינו מחלוקת האם ביעור חמץ הוא דווקא בשרֵפה או שניתן לבער בכל דרך שהיא<sup class="footnote-marker">83</sup><i class="footnote">לעיל, פ"ב מ"א.</i>. לכאורה משנתנו תלויה במחלוקת זו<sup class="footnote-marker">84</sup><i class="footnote">כך פירש גם קארל, פסחים, עמ' 2.</i>. ברם לא כן הוא. כפי שראינו שם, לכל הדעות ביעור בשרֵפה הוא הדרך העדיפה והמקובלת, וגם משנתנו מניחה כך. ביטול חמץ בלב הוא פתרון שבדיעבד, וההלכה הקדומה לא תבעה שלאחר בדיקת חמץ יבטל אדם את החמץ בלב<sup class="footnote-marker">85</sup><i class="footnote">ראו לעיל, פ"א מ"א.</i>. לפיכך משנתנו היא כדעת הכול, ועיסוקה בפתרון בדיעבד למצב שנוצר. ברור שהמשנה מציגה סולם עדיפויות שבו כל המצוות הנזכרות קודמות לביעור חמץ. פרשנים ניסו להסדיר את הקביעה בהתאם לעדיפויות הרגילות בקיום מצוות: דאורייתא לפני דרבנן, לא תעשה לפני עשה וכו'. מבחינה זו המשנה קשה, שהרי ביעור חמץ הוא מהתורה וסעודת אירוסין אינה לא מן התורה ואפילו לא מדרבנן<sup class="footnote-marker">86</sup><i class="footnote">ראו, למשל, המאירי לסוגייתנו.</i>. הירושלמי מדגיש שסעודת אירוסין היא לשם "שלום", שהוא מצווה רבה, אך דומה שהגדרת הירושלמי היא בעיקרה ערכית ולא פורמלית. אלא יש לחפש את ההסבר במישור אחר. מי שהולך מביתו ערב פסח מתכוון לשהות מחוץ לביתו כל החג, וממילא אינו מחויב בביעור חמץ בביתו. על כן אין הוא חייב לבטל את תכניתו לקיום המצווה, ולבער חמץ בביתו. ייתכן גם שלפנינו עדות נוספת לכך שלא תמיד נשקלו הדברים לפי מעמדם הפורמלי, ואין כאן שיטה משפטית, אלא תחושה דתית של סדרי עדיפויות.
סדרה אחרת של מקרים היא יציאה פתאומית מהבית לצורך גדול שאינו מצווה ממש<b>, ולהציל מיד הגיים</b><sup class="footnote-marker">87</sup><i class="footnote">ב<b>ווילנא</b> "נכרי", ב- <b>דו</b>, <b>אד</b>, <b>רג</b>, <b>ל7</b> ,<b>ת4</b> מפי "גוים", בכל השאר גייס, כמו בכתב יד קאופמן.</i> <b>ומיד הנהר</b><sup class="footnote-marker">88</sup><i class="footnote">ב<b>ווילנא</b>, <b>דו</b>, <b>א</b>, <b>רג</b> נוסף "ומן הליסטים". המונח "גייס" כולל כמובן גם לסטים.</i> <b>ומיד הדליקה ומיד המפלות</b> – רשימה זו של פורעניות חוזרת במקורות<sup class="footnote-marker">89</sup><i class="footnote">ראו פירושנו למשנת תענית פ"ג מ"ח; ראש השנה פ"ב מ"ה; בבא קמא פ"י מ"ב ועוד.</i> מספר ומייצגת את האסונות הרגילים. פשיטה של גייס<sup class="footnote-marker">90</sup><i class="footnote">כך יש לגרוס כפי הנוסח בכתב יד קאופמן ומקורות נוספים, ראו חילופי הנוסח. הנוסח עובדי כוכבים או עו"ג (עובדי גילולים) נובע מכך שגייס שובש לגוים, ומחמת הצנזורה כתבו עכו"ם או עו"ג במקום גוים. לגייס ראו פירושנו לתענית שם שם, ראש השנה פ"ב מ"ה.</i>, הלוא הם שודדי המדבר שפשטו בכנופיות על אזורי הספר, או שיטפון של נחל. אמנם בערב פסח שטפונות בארץ הם נדירים, אך לעתים יורדים גשמי זעף גם בתאריך זה ותופעת השטפונות אפשרית. עם זאת, ייתכן גם שהמשנה מייצגת מציאות מבבל או ממצרים<sup class="footnote-marker">91</sup><i class="footnote">ראו שם שם. אפשרות זו שהמשנה עוסקת גם בשאלות שנוצרו על רקע אורח החיים בחו"ל עולה ממשניות מספר. ראו, למשל, לעיל פ"ג מ"א (כותח בבלי ושכר מדי), שבת פ"ב מ"א, ופירושנו למשניות אלו.</i>. דלֵקה ומפולת היו אף הם אסונות תדירים. אדם היוצא לצורך כה דחוף אינו צריך לשקול האם יש לו אפשרות לחזור לביתו ולבטל חמץ, אלא <b>יבטל בלבו</b> – אפילו עומד לרשותו הזמן לחזור לביתו, עליו לחוש למעשה ההצלה ללא שהיות ולהסתפק בביטול החמץ בלב. יתר על כן. בעצם תמיד יש לאדם זמן לחזור ולבער את החמץ. מצוות ההצלה אינה רובצת רק עליו, והוא יכול לחמוק מלבצעה. חכמים רואים זאת באופן הפוך, וסוברים שההצלה היא חובה אישית ודוחה כל שיקול אחר. למצווה מעין זו מותר לחלל שבת, . והדברים ידועים<sup class="footnote-marker">92</sup><i class="footnote">ראו משנה, ראש השנה פ"ב מ"ה, וראו פירושנו שם.</i>.
אבל אם יצא אדם מביתו ערב פסח, וישבות שביתת הרשות ויחזור מיד – כנראה יש לגרוס רק לשבות שביתת הרשות יחזור מיד, הווה אומר אם יצא אדם כדי לשבות בפסח במקום אחר לצורך שאינו מצווה, יחזור לביתו ויבער את החמץ, אפילו אין לו די זמן לכך ובכך תימנע נסיעתו. גם בקטע זה, כמו בגמרא העוסקת בסעודת האירוסין, "רשות" אינה מעשה סתמי שאין בו איסור, אלא מצווה קלה, צורך דתי שאינו בבחינת מצווה פורמלית. בכתב יד ליידן לירושלמי (ל ע"ב) נאמר: "מהו שביתת הרשות – אצל רבו". משפט זה, שנשמט בדפוסים, מבהיר את כוונתם של חכמים. הנוהג ללכת ולשבות אצל הרב בשבתות, ובעיקר ברגלים, היה מקובל, ותלמידים הראו בכך כבוד לרבם וזיקה מתמשכת אליו. היו שהתנגדו לנוהג זה. מסופר על רבי אלעאי שהלך אצל רבי אליעזר בלוד. רבי אליעזר אמר לו: "אי אתה משובתי הרגל, לא אמרו אין שבחו של אדם להניח את ביתו ברגל? משם שנאמר 'ושמחת בחגך' "<sup class="footnote-marker">93</sup><i class="footnote">תוס', סוכה פ"ב ה"א; ירו', שם פ"ד ה"ה, נד ע"ג; בבלי, שם כז ע"ב.</i>, הרי שתלמיד מבוגר עולה אצל רבו לחג, החכם מתנגד, אך בכך לא בטל המנהג. אדרבה, הבבלי מנסח זאת כחובה: "חייב אדם להקביל פני רבו ברגל" (ראש השנה טז ע"ב; סוכה כז ע"ב ועוד). על בני עסיה (או אסיה) מסופר שעלו "שלש רגלים ליבנה" (תוס', חולין פ"ג ה"י, עמ' 504 ;מקוואות פ"ד ה"ו, עמ' 656). אמנם בני עסיה מופיעים כמי שעלו כדי לשאול שאלות הלכתיות, אך מסתבר שאנשים אינם יוצאים מביתם למרחקים דווקא בזמן החגים כדי לשאול שאלה הלכתית, וסביר שהם עלו לחגוג עם ראשי החכמים, והשאלות היו תוצר לוואי של העלייה לרגל. המסקנה שהיו עולים לרגל לבית הרב בחג מסבירה הלכות ועדויות נוספות המעידות שתלמידים היו שוהים בבית רבם בחגים, אף שלא נאמר במפורש כי באו לבית הרב כדי לשבות עמו. כך אנו שומעים על תלמידים המסבים אצל רבם, אם כי ייתכן שכאן מדובר בתקופת הלימודים עצמה (כלה רבתי, פ"ב הט"ז ומקבילות).
נחזור למשנתנו. האדם יצא מביתו לדבר מצווה קלה, "דבר רשות"<sup class="footnote-marker">94</sup><i class="footnote">ראשונים ואחרונים שלא הכירו את הסבר הירושלמי בכתב יד ליידן, ואת הפירוש של המונח "רשות" כמצווה קלה, התקשו בהבנת המונח "רשות" שבמשנה והציעו הצעות קשות. ראו פירושיהם של רש"י או של אלבק למשנה. הריטב"א, הרי"ד, המאירי ואחרים הסבירו שהכוונה למי שיצא להכין עירוב תחומין למחר "ולא היה מכווין בהליכה זו לשום מצוה". אין הכרח לפרש כך, ויש בפירוש זה קושי, שהרי לפי הגמרא אין להשתמש בעירוב תחומין אלא לדבר מצווה, וראו המבוא למסכת עירובין.</i>, אך אם שכח לבער חמץ אינו יכול להסתפק בביטול חמץ, אלא יחזור לביתו ויבער חמץ כרגיל (בשרֵפה). קל וחומר כשיצא מביתו לנסיעה שאין בה כל מרכיב של מצווה, כגון שיצא לביקור קרובים או לנופש, שעליו לשוב לביתו ולבער את החמץ. המשנה לא עסקה במקרה מעין זה במפורש, והותירה ללמדו בקל וחומר מהמקרה הקודם. ייתכן גם שנסיעה סתמית מעין זו הייתה נדירה ולכן לא נדונה.
אם כן, המשנה מבחינה בשלושה מצבים שונים:
א. הנוסע לדבר מצווה, אם הוא יכול לשוב לביתו לבער חמץ ולצאת לדרכו – יבער את החמץ בביתו, ואם לא – יסתפק בביטול החמץ בלב.
ב. היוצא למעשה הצלה, בשעת חירום – מבטל את החמץ בלבו, אפילו נותר לו זמן לשוב לביתו ולבער את החמץ.
ג. היוצא מביתו למצווה קלה, או לדבר סתמי – ישוב ויבער את החמץ, אפילו אם הדבר יגרום למניעת הנסיעה.

Mishnah 8

אגב הדיון בביעור חמץ המשנה עוסקת בביעור בשר קודש. בשר קודש הוא בשר קרבן, ויש לאכלו בתחומי ירושלים יום, או לכל היותר יומיים, לאחר הקרבתו, תלוי בטיב הקרבן. אם עבר זמנו, כלומר הבשר לא נאכל בזמנו, או שיצא מחוץ לירושלים, הרי הוא בבחינת "נותר" או "פגול", ויש לבערו. דין ביעור בשר קודשים נשנה במשנה במסכת זבחים: "פרים הנשרפים ושעירים הנשרפים... ואם אינן נשרפין כמצותן, נשרפין בבית הבירה ואינם מטמאין בגדים"<sup class="footnote-marker">95</sup><i class="footnote">משנה, זבחים פי"ב מ"ה; תוס', שם פי"א הי"ח, עמ' 497 ;בבלי, שם פח ע"ב; קד ע"א. בתוספתא רבי יוסי הגלילי מוסיף "בבית הדשן הגדול היו נשרפין", ולא ברור האם התכוון שבשר קודש שנשרף "שלא כמצוותו" נשרף בבית הדשן הגדול, או שבשר קרבן רגיל נשרף שם.</i>. היה אפוא מקום מיוחד בירושלים שבו שרפו קרבנות שמשום מה לא נאכלו כמצוותם – משום שנטמאו, או שעבר זמנם, או שיצאו מירושלים. בדרך כלל ה"בירה" היא מצודת אנטוניה ששכנה צמוד למתחם המקדש, מצפון מערב לו<sup class="footnote-marker">96</sup><i class="footnote">על הקִ רבה שבין המקדש והבירה ניתן ללמוד מהמקורות המזכירים את הקשר בין השניים. כהן שנטמא היה הולך "במסיבה ההולכת מתחת לבירה" (משנה, תמיד פ"א מ"א; מדות פ"א מ"ט), ולכהן השורף את הפרה הייתה לשכה מיוחדת "על פני הבירה צפונה מזרחה" (משנה, פרה פ"ג מ"א).</i>. יוספוס אומר שבימי אריסטובלוס (103 לפנה"ס) היה בירושלים מקום בשם "בריס" שנקרא אחר כך "אנטוניה" (מלח', א 75). הבירה היא אפוא המצודה של ירושלים, שלימים כונתה "אנטוניה" על שמו של הקיסר אנטוניוס (מלח', א 118 ;קדמ', טו 403). אם כן, כבר הורדוס שינה את שמו של המקום, אך חכמים ממשיכים להשתמש בשם הקדום. בין הבירה והמקדש היה מעבר "המסיבה", בלשון חכמים, ואף יוספוס מדבר על המעבר שבין המקדש ו"אנטוניה" או "הבריס"<sup class="footnote-marker">97</sup><i class="footnote">ראו משנה תמיד ומדות שם שם; מלח', ב 330-331 ומקורות רבים נוספים.</i>.
רבי יוחנן אומר שבהר הבית היה מגדל ושמו בירה; זהו ניסוח מאוחר וכוללני, שכן הבירה הייתה מגדל מבוצר מחוץ להר הבית, אך צמוד אליו. לעומתו ריש לקיש מפרש שכל הר הבית קרוי בירה, וזו כבר טעות שהזמן גרמה<sup class="footnote-marker">98</sup><i class="footnote">ראו ירו', פ"ז ה"ח, לה ע"א. בתוס', ידים פ"א ה"ד, עמ' 681 ,נזכר בית בירה במשמעות של בית מקדש, אבל זו כנראה טעות וצריך להיות "אבית המקדש", כמו שגרס בעל חסדי דוד והר"ש בפירושו למשנה, שם פ"ב מ"ב.</i>.
אנטוניה הייתה המצודה של ירושלים ונקודת החיבור שבין החומה השנייה וחומת המתחם של הר הבית, והיא מופיעה בבירור במפות ירושלים ששירטטו חוקרים שונים (איור 17).
ההלכה קובעת שבית השרֵפה ישכון מחוץ ל"שלוש המחנות". "שלוש מחנות" היא תפיסה פרשנית של המקרא, ולפיה העולם של תקופת נדודי בני ישראל במדבר נחלק למעין שלושה מחנות: מחנה כהונה, מחנה לוויה, מחנה ישראל וכל יתר העולם. תפיסה זו של העולם הועתקה לירושלים. המקדש זוהה עם מחנה כהונה, מתחם הר הבית עם מחנה לוויה וירושלים המוקפת חומה עם מחנה ישראל. לכל מחנה דיני קדושה משלו. בית השרֵפה שכן מחוץ לשלושת המחנות, כלומר מחוץ לחומת ירושלים: "יצאו לבית השרפה, היכן שורפן אותן? בבית הדשן הגדול חוץ לירושלם ולצפונה של ירושלם חוץ לשלש מחנות. ולא היו שורפין אותן שלימין אלא מנתחין אותן על ידי עורן כנתחי עולות" (תוס', זבחים פי"א ה"ד, עמ' 495)<sup class="footnote-marker">99</sup><i class="footnote">השוו תוס', יומא פ"ג (ד) הי"ז; בבלי, שם סח ע"א-ע"ב.</i>. אם כן, בית הדשן הגדול שכן מצפון לעיר, מחוץ לחומתה התוחמת את "שלוש המחנות". מכיוון שנאמר שהוא שכן ליד הבירה, הרי שחומה הנזכרת היא החומה השנייה, שכן מבנה שישכון מחוץ לחומה השלישית של ירושלים חייב להיות רחוק מהבירה. החומה השלישית הושלמה רק בזמן המרד הגדול, וטבעי הוא שהחומה השנייה היא שנחשבה לתוחמת את ירושלים לענייני קדושה. יוספוס מתאר את המקום כשוכן ב"פרוורי ירושלים"<sup class="footnote-marker">100</sup><i class="footnote">קד', ג 243.</i>, ואף הוא מתכוון ככל הנראה לאותו בית דשן. תפיסה זו של "שלוש המחנות" הייתה מקובלת גם על כתות מדבר יהודה, ובתחום זה שררה אפוא אחדות דעים<sup class="footnote-marker">101</sup><i class="footnote">ראו שיפמן, ירושלים. בקטע "במקצת מעשה תורה" (עמ' 26 ועמ' 50) נידונה כנראה שאלת שרֵ פת הקודשים. המחבר טוען כנראה שהשרֵ פה צריכה להתבצע בצפון המחנה, וירושלים היא מחנה ישראל. הווה אומר שהשרֵפה צריכה להיות בצפון העיר, כמו ההלכה של חז"ל, אך בתוך תחום העיר.</i> (איור 18).
התלמוד הבבלי נחלק האם יש לשרוף את בשר הקרבנות הללו מצפון למחנה או ממזרחו. המחלוקת אינה תאורטית, ואינה בלתי רֵאלית. החומה השנייה ניגשה אל הבירה מצפון, וכך נוצר מצב שהשטח שממזרח לבירה מצוי מצפון לחומת ירושלים (החומה השנייה), וכאן שכן בית הדשן הגדול. כך נשמרות כל ההלכות, וכל התיאורים מתאשרים.
שרֵפת קרבנות שנפסלו, או שאריות הבשר, התנהלה כמעמד דתי ציבורי. היא נערכה במקום מוסדר, לפי כללי טקס שבהם הבשר נחתך כמו קרבנות העולה. ממשנתנו אנו שומעים אף על עצי הציבור שבהם שורפים את הבשר, ונראה שאין אדם רשאי להביא עצים מביתו לשרֵפת קרבנו, ועליו להסתפק בעצי הציבור.
<b>וכן</b> – כמו המשנה הקודמת גם במשנתנו הדיון הוא במי ששכח לבער חמץ. הדמיון הזה בא לידי ביטוי במונח "וכן", אך ההלכה שונה בהתאם לנסיבות השונות. <b>מי שיצא מירושלם</b> – בספרות חז"ל, וכמעט בכל עדי הנוסח, "ירושלם" בלא יו"ד נוספת (ירושלים). רק בכתיב המאוחר התפשטה הצורה של "ירושלים", <b>וניזכר שיש בידו בשר הקודש</b> – יציאה מירושלים גורמת לפסילת הבשר ויש לשרפו, <b>אם עיבר הצופים</b> – אם עבר את ה"צופים". מונח זה מופיע במקומות מספר, ונראה שכוונתו באופן כללי לַהרים הצופים על ירושלים. יוספוס מזכיר הר בשם "צפין שביונית משמעו צופים (סקופוס)" שמשמעו ביוונית הצופה או הצפייה, ונראה שכוונתו לאזור שנקרא היום הר הצופים (קד', יא 329).  לכאורה ניתן לפרש שהצופים הוא שם מקום. צסטיוס, גלוס ואספסינוס אכן באו מצפון וחנו "בזה הנקרא סקופוס", כלומר בהר שנקרא היום הר הצופים<sup class="footnote-marker">102</sup><i class="footnote">מלח', יט 528 ;שם, 542 ;ה 67 ,וראו להלן.</i>, ואין זה אלא המקום שבו צופים על העיר, ולא שם גאוגרפי. היו ראשונים אחדים שפירשו את משנתנו כאילו "צופים" הוא שמו של הר מסוים, וזאת מתוך משמעות הכתובים, אך לאו דווקא מתוך מסורת גאוגרפית רצופה<sup class="footnote-marker">103</sup><i class="footnote">רבי נתן אב הישיבה פירש "אל אשראף מקום ליד ירושלים". אלאשראף משמעו האדון, והכוונה חראם אל שראף, הוא הר הבית.</i>. ברם, ממקורות חז"ל נראה שעבורם ה"צופים" איננו הר אלא שם תואר, בבחינת המקום שצופה על ירושלים. בתוספתא מפורש הדבר "אי זה צופה, הרואה ואינו מפסיק" (פ"ג [ב] הי"ב). התוספתא גרסה כנראה במשנה "עד הצופה" במקום <b>עד הצופים</b>, ומסבירה שהכוונה למקום שצופים ממנו על ירושלים, וקו הראייה רצוף ללא שטחים מתים<sup class="footnote-marker">104</sup><i class="footnote">ייתכן שהמונח "צופים" מופיע גם בתוספתא סוטה, וכוונתו למקום שצופים ממנו על מלחמה. ראו ליברמן, עמ' 530.</i>. כך, למשל, באזור שמן הצופים ולפנים אסור "להסך" (לעשות צרכים) לכיוון המקדש (ירו', ברכות פ"ט ה"ה, יד ע"ב; בבלי, שם סא ע"ב)<sup class="footnote-marker">105</sup><i class="footnote">ההגבלה של מקום ש"רואה ואינו מפסיק" מתאימה בעיקר להלכה זו שעניינה באמת ראיית המקדש, ופחות להלכה שאנו עוסקים בה שעניינה המרחק מירושלים. גם להלכה הבאה מתאימה מאוד ההגדרה של "קו ראייה".</i>, והמתקרב לירושלים החרֵבה ורואה אותה מן הצופים ואילך חייב לקרוע: "הרואה את ירושלים מן הצופים חייב לקרוע נכנס בתוכה הרי זה מוסיף על הקרע... על כל פרק ופרק חייב לקרוע..."<sup class="footnote-marker">106</sup><i class="footnote">השווה עוד ספרי דברים מג, עמ' 95 ;בבלי, ברכות סז ע"ב; מועד קטן כו ע"א; ירו', שם פ"ג ה"ז, פג ע"ב; איכה רבה, ה יח, עמ' 159.</i>. כמו כן: "אם תזכה ותעלה לירושלים כשתביט מן הצופים אם תהיה רכוב חמור תרד. ואם יהיה ברגליך מנעל חלוץ אתו וקרע בגדיך ואמור..." (הלכות ארץ-ישראל מן הגניזה, עמ' קלט). בשתי ההלכות האלו ברור שאין זה משנה מהיכן העולה מגיע, והצופים הוא אזור שרואים ממנו את העיר, מכל כיוון שהוא. כן מסופר על קבוצת חכמים שעלו לעיר והגיעו לצופים<sup class="footnote-marker">107</sup><i class="footnote">ספרי דברים, מג, עמ' 95 ;מדרש תנאים לדברים, יא טז, עמ' 37 ;בבלי, מכות כד ע"ב. לצופים במשמעות זו ראו עוד ירו', ברכות פ"ט ה"ה, יד ע"ב, ופירושנו לסוכה פ"ה מ"ד.</i> ומשם ראו לראשונה את יעדם. אין צורך לפרש שהם באו מהמזרח, או מכביש מעלה בית חורון, אלא שהגיעו לירושלים מכל כיוון שהוא, ואין ה"צופים" אלא המקום שצפו ממנו על העיר.
למעשה כבר במקרא מצוי הביטוי "שדה צופים", מקום בעבר הירדן שצפו ממנו על מחנה ישראל, ובמשמעות זו הביטוי משמש גם כאן.
כפי שנראה להלן, חגורת ההרים הצופים על העיר נתפסה כגבול החיצוני של העיר במובנה הרחב ביותר, ולפיכך ברורה ההדגשה שהכוונה לתצפיות הקרובות לעיר, ולא תצפיות רחוקות שבינן לבין העיר כבר מצוי שטח "מת" נרחב.
<b>שורפו במקומו ואם לאו חוזר ושורפו לפני הבירה מעצי המערכה</b> – אם האדם נזכר שיש בידו בשר קודש, והוא עדיין מצוי לפני ה"צופים", חייב לחזור ולשרוף את הבשר במקום המיועד לכך בבית השרֵפה שליד הבירה, כפי שצריך לנהוג בבשר הנמצא בעיר<sup class="footnote-marker">108</sup><i class="footnote">כך מפורש בירושלמי למקום (ל ע"ב), וראו פירושנו להלן, פ"ז מ"ח.</i>. כמו כל אדם הוא חייב להשתמש בעצים הניתנים לו בבית השרֵ פה הציבורי, ואסור לו להשתמש בעצים משלו<sup class="footnote-marker">109</sup><i class="footnote">כך מפורש בתוס', פ"ג (ב) הי"ג.</i>. אם התרחק מהעיר – רשאי לשרוף את הבשר במקומו. לפי ההבנה הפשוטה יש לפרש שההלכה מכבידה על האיש ותובעת ממנו לחזור לירושלים, ולשרוף את הבשר במעמד ציבורי.
ברם, לפי התוספתא ההלכה נועדה דווקא להקל על האדם: "לא אמרו לחזור אלא להקל עליו" (פ"ג [ב] הי"ג). לכאורה ההקלה היא שאדם יכול להשתמש בעצי המערכה לשרֵפת הבשר, אפילו אם הרחיק מהעיר. אבל אם הוא רוצה לשרוף את הבשר במקומו מעצים שלו – שומעים לו, וכך פירש ליברמן על אתר. בירושלמי משמע שההקלה אינה הקלה בטרחה אלא הקלה דתית. אף שהבשר יצא מירושלים שלא כדין הוא נחשב כמי ש"נטמא במקומו", וההקלה היא שהוא יכול לשרוף את הבשר כדין ובמעמד הציבורי. שרֵפת הבשר במקום הציבורי היא מעין קרבן למחצה, אבל שרֵפה מחוץ לעיר היא ויתור על מצוות השרֵפה. נמצאנו למדים שעבור חכמים "הקלה" אינה במובן הפיזי, אדרבה, מבחינה זו ההלכה מכבידה ותובעת השקעת זמן ומשאבים, אלא ההקלה היא בתחום הדתי, הזכות לקיים מצווה.
התחום של "עד הצופים" הוא אפוא התחום החיצוני של קדושת העיר. הירושלמי והבבלי למשנתנו מביאים את המדרש שעתידה ירושלים להתרחב "עד מקום שהסוס רץ ואינו עושה צל" (ירו', ל ע"ב; בבלי, נ ע"א)<sup class="footnote-marker">110</sup><i class="footnote">ראו שערי תורת א"י, עמ' 221 ,שפירש שאין צל הסוס ניכר מפני שהוא נבלע בצל החומה, וצריך לגרוס "עד מקום שהסוס רץ ועושה צל". ברם צל החומה נופל עד מרחק קטן מהחומה, ואם כן מה הרבותה בהגדלת תחום הקודש עד סוף צל החומה. אנו חייבים תודה על הפירוש לעורך יצחק הקלמן.</i>. נראה שהכוונה שהסוס מתרחק מירושלים עד שאין מבחינים כבר בצִלו, אך עדיין רואים את הסוס עצמו. המדרש נקשר בסוגיה לעניין תחום קדושת העיר והוא מרחיב את הקדושה, אם כי לא ברור האם תחום זה גדול יותר מ"עד הצופים" או קטן ממנו.
כידוע, חז"ל הרחיבו את קדושת המקדש והחילו אותה על כל העיר. כך אִפשרו לאכול קרבן פסח ומעשר שני בכל העיר, ולא רק בחצרות המקדש כפי שעולה מן המקראות<sup class="footnote-marker">111</sup><i class="footnote">ספראי, עליה לרגל, עמ' 151-153.</i>. גבול אחד של העיר היה החומה, והוא נזכר במקורות מספר<sup class="footnote-marker">112</sup><i class="footnote">ראו למשל משנת כלים פ"א מ"ח; מעשר שני פ"ז מ"ז; מעשר שני פ"ה מ"ב ומקורות רבים נוספים.</i>. כפי שראינו, נראה בבירור ש"החומה" היא החומה השנייה. מאוחר יותר התפתח פרבר המגורים מצפון וממזרח לחומה השנייה (בי זיתא), ומעמדו היה שנוי במחלוקת<sup class="footnote-marker">113</sup><i class="footnote">תוס', סנהדרין פ"ג ה"ד, עמ' 418 ;ירו', שם, פ"א ה"ו, יט ע"ד; בבלי, שבועות טז ע"א; ספראי, עליה לרגל, עמ' 153-154.</i>. גבול חיצוני יותר נזכר במקורות. מגדל עדר שמדרום לירושלים (ליד בית לחם) מופיע כגבול העיר לעניין מציאת בהמה. כל בהמה שנמצאה בתחום זה היא בחזקה שנועדה לקרבן (משנה, שקלים פ"ז מ"ה). מעמדו של הכפר בית פאגי בהקשר זה שנוי במחלוקת, ונראה שזו הושפעה, בין השאר, מהשינויים שחלו בגבולות השטח המיושב של העיר<sup class="footnote-marker">114</sup><i class="footnote">ספראי, שם עמ' 154.</i>.
הגבול של ה"צופים" מתאים באופן כללי לקו מגדל עדר – בית פאגי, והוא נחשב כנראה לגבול החיצוני של העיר.
<b>ועד כמה הן חוזרין</b> – מהי כמות הבשר המינימלית שיש לשרוף, ולחזור בשבילו לבית השרֵפה.<b>רבי מאיר אומר זה וזה כזיית</b> – גם חמץ וגם בשר קודש שנפחו כזית יש לשרוף. <b>רבי יהודה אומר זה וזה כביצה [כזית]</b> – בגוף כתב היד נכתב "כזית", ובשוליים "כביצה". נראה שיש לגרוס "כביצה", אחרת אין הבדל בין רבי יהודה ורבי מאיר. <b>וחכמים אומרים בשר הקודש כזיית וחמץ כביצה</b> – בתוספתא נוספה עוד דעתו של רבי יהודה בן בתירא "עד כשני ביצים", ברם זו דעת יחיד ו"לא מצינו לה חבר" (פ"ג [ב] הי"ג). בבבלי נמסרת דעה זו בשמו של רבי נתן (נ ע"א), שניהם חכמים בבליים, ונראה שזו מסורת הלכה בבלית מן הקדומות שבידינו. מידות אלו של כזית וכביצה מופיעות רבות כמידות המינימום לברכה, לזימון ולהלכות כיוצא באלו (משנה, ברכות פ"ז מ"ב ועוד). ברם שמות מוסרי המסורות מתחלפים במקורות. הירושלמי מעיר "אית תני ומחלף", והבבלי מצטרף לאפשרות זו. כלומר, יש השונה ומחליף את השמות<sup class="footnote-marker">115</sup><i class="footnote">אפשטיין, מבוא, עמ' 125 ;714 ;ירו', פ"ג ה"ז, כט ע"ד; בבלי, ברכות מט ע"ב מסיק שמוחלפת השיטה בגלל הסתירה הפנימית בין המסורות השונות על עמדתו של רבי יהודה.</i>. ההבדל בשמות המוסרים מפלג בין מסורות ארץ ישראל ובבל, ובין כתבי היד השונים למשנה. מצד אחד ניצבים כתב יד קאופמן, <b>מג</b>, <b>מל</b>, <b>מגקב</b>, <b>מיל</b>, <b>מרא</b>, <b>מרש</b>, <b>מת</b>, <b>מפי</b>, וכן בגיליון של <b>ש</b>. אלו הם כתבי היד ממסורת ארץ ישראל וכתבי יד טובים ממסורת בבלית. ביתר עדי הנוסח תמיד "כביצה". כלומר, נוסח ארץ ישראל אחיד, ובנוסח בבל יש חילופי נוסח. מעניין שבגיליון של כתב יד קאופמן "תוקן" הנוסח, כפי שבגיליון של <b>ש</b> הוא תוקן להפך<sup class="footnote-marker">116</sup><i class="footnote">ראו עוד פירושנו לתרומות פי"א מ"א; מעשר שני פ"ב מ"ג-מ"ד.</i>. המחלוקת אם כזית או כביצה היא כבר מחלוקתם של רבי אליעזר (כזית) ורבי יהושע (כביצה – תוס', זבים פ"ה הי"א, עמ' 680). עם זאת, המחלוקת אינה חייבת להיות עקבית ושיטתית, כלומר מי שאומר כזית לעניין אחד עשוי לומר כביצה לעניין אחר. מכל מקום, שתי הדעות מופיעות במקורות רבים.
המידות הללו נקבעו משום שאלה היו מוצרים מצויים. המידות המדויקות לא נמסרו בספרות הקדומה, וראשוני חכמי ישראל בימי הביניים האריכו בניסיונות לקבוע מה גודלם המדויק, וראו הנספח למסכת.

Chapter 4



Mishnah 1

<b>מבוא – המנהגא</b>
הפרק כולו עוסק במנהגים שונים. המאחד אותם הוא כינוים כמנהג, ועל כן עלינו לפתוח בניסיון לברר מהו המנהג בספרות התנאים ובספרות האמוראים. בספרות הפסק והמחשבה ההלכתית בימי הביניים המנהג היה מושג הלכתי מגובש. מנהג הוא נוהל שאין לו שורשים חד משמעיים בספרות ההלכה, אך הוא מחייב. המנהג עשוי להיות מקומי, והייתה לגיטימציה מסוימת למנהגים מקומיים ולהבדלים בין מנהג של מקום אחד לזה של השני. לגיטימציה זו התהוותה בעיקר כאשר נפגשו בני קהילות שונות שלכל אחת מהן הייתה מסורת אבות מקודשת, אך שונה<sup class="footnote-marker">1</sup><i class="footnote">ראו למשל הלכות ממרים לרמב"ם, פ"ד ה"ב, ההקדמה לתשובות המאירי וספרות רבה נוספת. לתיאור סיסטמתי ראו למשל אלון, המשפט העברי, עמ' 713-751 ;דה פריס, תולדות ההלכה, עמ' 157-168 ;אורבך, ההלכה, עמ' 27-33.</i>. עיוננו בפרק זה מוביל למסקנה אחרת. נראה שבספרות התנאים, או לפחות בפרק זה, הגדרת המנהג בעייתית הרבה יותר. המנהגים עוסקים בכל תחומי החיים, ביחסים החברתיים אך גם במצוות. למעשה אין בין הלכה למנהג ולא כלום. כפי שנראה בדיונים במשניות השונות, אותו מעשה מתואר כהלכה או כמנהג, והבדלי מנהגים הם מחלוקות רגילות בין תנאים<sup class="footnote-marker">2</sup><i class="footnote">ראו עוד בפירושנו לעירובין פ"ו מ"א.</i>. אם כן, ההבדל בין הלכה למנהג אינו במהות המעשה אלא בהתקבלותו. המנהג נפוץ בציבור, ושורשיו הלכתיים או חברתיים או בשילוב שבין השניים. ייתכן שמנהג הוא נוהג (דתי-הלכתי, דתי-חברתי או חברתי) שצמח ברחוב ולא בבית המדרש. עם זאת, בשלב שני הוא התקבל בבית המדרש והפך להלכה. בדרך זו נלך בפירוש המשניות, וכמעט שאין אפשרות לפרשנות שונה. כך יש לפרש גם חלק מהמנהגים האחרים שהמקורות מזכירים, כגון המנהג לברך או שלא לברך על אמירת הלל<sup class="footnote-marker">3</sup><i class="footnote">ראו פירושנו לסוכה פ"ג מי"א, וראו במבוא לפירוש המשניות. חילוף מנהגים נוסף שהוא מחלוקת הלכתית הוא השאלה האם אבל מותר ברחיצה; ראו פירושנו לברכות פ"ב מ"ה; מעשרות פ"א מ"ד (ירו', שם, מט ע"א).</i>, או שנהגו העם כרבי נחמיה, וזו עמדה אחת במחלוקת הלכתית לכל דבר (ירו', שביעית פ"ה ה"א, לה ע"ד), וכן המחלוקת על נוסח תפילת ראש השנה (משנה, ראש השנה פ"ד מ"ה).
לעומת כל זאת, התלמודים כבר הבינו שמנהג אינו הלכה, ועל כן התחבטו כיצד זה מופיע מנהג כאילו היה הלכה רגילה. ההבחנות המאוחרות אילצו את התלמודים, ואת פרשני התלמוד, להידחק ולפרש את המשניות שלא כפשוטן, והפרטים יתבררו במהלך הדיון.
הרוח המנשבת מהפרק היא רוח של סובלנות ופלורליזם. כל מנהג הוא לגיטימי, אך יש להשתדל שלא לגרום למתיחות ומריבה באותו מקום. אין זו המגמה היחידה שניתן למצוא בספרות חז"ל. בתלמודים לפרקנו נדונה השאלה סביב האיסור לעשות אגודות:
לא תתגודדו – לא תעשו אגודות אלא היו כולכם אגודה אחת (ספרי דברים, צו, עמ' 58).  בספרות התנאים האיסור מופיע כהנחיה כללית. ברם בתלמודים הוא מוסב על מנהגים שונים, ואף על מחלוקות הלכתיות<sup class="footnote-marker">4</sup><i class="footnote">ירו', ל ע"ד; בבלי, יבמות יג ע"ב - יד ע"א; גילת, פרקים, עמ' 161-180.</i>. בספרות חז"ל מוצגת תמונה אוטופית ולפיה שונים, ואף על מחלוקות הלכתיות המחלוקת לגיטימית, אך בסופו של דבר המחלוקת מוכרעת בבית הדין ומאז יש "הלכה" אחת ודרך אחת. זו תמונה אוטופית, אך בפועל לא הייתה מסגרת ממשית לקביעת הלכה. בתקופת האמוראים הוכרעו אמנם חלק גדול מהמחלוקות התנאיות, אך זו הייתה הכרעה "היסטורית" ו"טבעית", העם נהג בדרך כלשהי ורק במקרים בודדים הוכרעה המחלוקת בסנהדרין<sup class="footnote-marker">5</sup><i class="footnote">ראו הנספח למסכת ביצה.</i>. יש להניח שבמקומו של חכם נהגו כדעתו, וכך נוצרה מעין מסגרת של הלכה אחידה, לפחות באותו מקום.
דרשות חז"ל בגנות ההתאגדות מבטאת חשש גדול, החוזר במסורת ישראל, שהמחלוקות ההלכתיות תגרומנה לפילוג ותעמקנה את האיבה. פרקנו אמור ליצור מסגרת טכנית שתימנע את העמקת המחלוקת בתנאים של חוסר הכרעה הלכתית.
כאמור, פרק ד במסכת עוסק כולו במנהגים. נראה שבמקורו היה הפרק יצירה מגובשת שעסקה במנהגים ללא קשר ישיר למסכת פסחים. ייתכן שהפרק היה משובץ במשנה קדומה כלשהי, אם כי החומר שבו מאוחר יחסית ומשובצת בו תורתו של דור אושא<sup class="footnote-marker">6</sup><i class="footnote">ראו להלן, משנה ז.</i>. על כן ברור שאין זה פרק קדום, אם כי עריכתו שונה מזו של הפרקים הרגילים במשנה. הפרק מצוי באופן כללי גם בתוספתא, אבל הסידור בתוספתא שונה. לא לכל המשניות מקבילות בתוספתא, אך לפי החומר המצוי בתוספתא ברור שהפרק התחיל בנושאים שונים ורק בהמשך עסק בדיני עבודה בערב פסח. לעומת זאת הסדר במשנה הוא מוזר. המשנה פותחת בדיני מלאכה בערב פסח, עוברת לנושאים אחרים (משניות ב עד אמצע משנה ה), ובהמשך חוזרת לדיני מלאכה בערב פסח (אמצע משנה ה עד סוף משנה ז). המשך זה (אמצע משנה ה) סותר במידה מסוימת את הנאמר במשנה א. יתר על כן, ההמשך מתחיל בוי"ו החיבור, "וחכמים אומרים...". אות חיבור זו מצויה ברבים מכתבי היד הטובים, והמשנה כאילו ממשיכה בנושא הנדון קודם. אך טיעון אחרון זה אינו מהותי, שכן וי"ו בראשית המילה אינה תמיד וי"ו החיבור, לפעמים היא באה להדגיש את שאחריה מבלי לקשור זאת למשפט הקודם<sup class="footnote-marker">7</sup><i class="footnote">ראו לעיל, פ"ג מ"א.</i>.
על כן נראה שביצירה המקומית המשנה פתחה בכלל "הולך ממקום שעושין למקום שאינן עושין..." (אמצע משנה א), ובהמשך עסקה בדיני מלאכה בערב פסח במרוכז; סדר זה שימש בסיס לתוספתא, והוא הגיוני ומגובש. הפרק כולו הועבר למשנת פסחים, ואז שונה מעט הסדר והפִסקה העוסקת בערב פסח הוקדמה לתחילת הפרק כדי ליצור קשר ורצף לפרק הקודם.
כפי שראינו בפרק א משנה א התפתחו נוהגים שבהם הוקדמה תחילתו של החג. קרבן פסח הוקרב בחצות, ולכל הדעות בחצות יום יד החל החג וכמה מרכיבים חגיגיים נהגו כבר משלב זה. היו שהחלו בחג כבר בבוקר יד, והיו שהתחילו את החג כבר בערב הקודם, כמו בכל חג. ראינו בפרק א משנה א שביעור חמץ החל בערב הקודם, ושלושת הזמנים (הערב הקודם, הבוקר וחצות היום) מופיעים גם בהקשר זה. מערך דומה חל לגבי איסור מלאכה. איסור מלאכה, במלוא היקפו, מתחיל כמובן רק עם כניסת החג בליל טו, אבל הגבלות מלאכה התחילו כבר לפני כן. בכל ההלכות העוסקות בהגבלות מלאכה אין הכוונה שכל עבודה אסורה כמו בשבת או ביום טוב, אלא שאין לעבוד בצורה הרגילה. כך, למשל, פגשנו את המסורת ששתי פרות חרשו בהר המשחה כדי לסמן עד מתי מותר לאכול חמץ בליל הפסח. התלמוד הירושלמי שואל: הרי אסור לעבוד במועד זה, ומשיב שהפרות רק נראו כחורשות (פ"א ה"ה, כז ע"ד, השוו בבלי, יד ע"א). בשבת גם חרישה מעין זו אסורה, כמובן.
הדיון במשנה א מעורב בדיון במשניות הבאות, ולפיכך נסתפק כאן בפירוש קצר ובהמשך נרחיב ונציג את התמונה המלאה.
<b>מקום שנהגו לעשות מלאכה בערבי פסחים עד חצות עושין מקום שנהגו שלא לעשות אינן עושין</b> – המשנה מציגה שני מנהגים, וכאילו שניהם מקובלים ואפשריים. לכל הדעות אין לעשות מלאכה מחצות ואילך. הנימוק המרכזי לאיסור מלאכה הוא שאין לעבוד בזמן הקרבת הקרבן: "אינו בדין שתהא עסוק במלאכתך וקרבנך קרב, אבל אסרו מלעשות מלאכה, כהדא דתני להן כל אינש דיהוי עלוהי אעין וביכורין (כזו ששנו להם [או לכן] כל אדם שיהיה עליו [נדר] עצים וביכורים) האומר הרי עלי עצים למזבח וגיזירים למערכה אסור בהספד ותענית ומלעשות מלאכה בו ביום" (ירו', ל ע"ג)<sup class="footnote-marker">8</sup><i class="footnote">הציטוט לקוח ממגילת תענית, המופיעה כמקור הלכתי לכל דבר.</i>. הירושלמי מצרף כאן קטעים מספר שעניינם אחד, איסור מלאכה ביום שאדם מקריב קרבנו, ואפילו אם הוא מקריב עצים או ביכורים. במהלך הקטע מצוטטות ברייתות אחדות. מיוחדת היא ההבאה בארמית. זו ארמית ארץ-ישראלית קדומה האופיינית למגילת תענית; לפי העניין והסגנון נראה כי אכן לפנינו ציטוט ממקור קדום זה, ציטוט שלא השתמר בנוסחאות שבידינו. ייתכן גם כי הציטוט מובא ממקור דומה למגילת תענית שלא השתמר. מכל מקום, ההלכה ברורה וידועה ממקורות רבים<sup class="footnote-marker">9</sup><i class="footnote">ראו למשל פירושנו לתענית פ"ד מ"ד ועוד.</i>.
בפועל הקריבו את קרבן הפסח לא בחצות היום אלא רק בשעה השמינית של היום<sup class="footnote-marker">10</sup><i class="footnote">להלן, פ"ה מ"א.</i>, אבל זמן הקרבן, באופן עקרוני, היה מחצות היום, כשם שזמנו של קרבן התמיד הוא מהבוקר<sup class="footnote-marker">11</sup><i class="footnote">מלאכת שלמה למקום.</i>, אף שגם אותו הקריבו מעט מאוחר יותר. כפי שנראה ממשנתנו ומהמקבילות, חורבן הבית לא נחשב כעילה לשינוי המנהג, אף שדרך אגב אנו שומעים כי רבים נשארו בבתיהם בפסח ולא עלו לרגל לירושלים, וכמובן לא הקריבו קרבן פסח. נעסוק בכך ביתר פירוט בפירושנו לפרק ה משנה ה.
בפועל הקרבת הקרבן בטלה, וערב החג איבד מייחודו.
על פי אותו היגיון נראה שהנוהג שלא לעבוד בערב פסח צמח בירושלים. רוב תושבי העיר ועולי הרגל הקריבו את קרבנותיהם בחג, וממילא לא עבדו בערב פסח. מירושלים התרחב המנהג לכל הארץ. שני תהליכים חברו לכך. הראשון היה מעבר של מצווֹת מן המקדש אל המדינה, כמו התפילה, ברכת כוהנים, תקיעת שופר ונוהגי מקדש אחרים. יתר על כן, מקריבי הקרבן, כולל קרבנות יחיד, נתפסו כשליחי הציבור. הירושלמי הפותח את הדיון במשנתנו מתחיל בקביעתו של עיקרון השליחות הזה, והוא אף קובע במפורש ש"פסח הרי קרבנן של כל ישראל הוא".
שני התהליכים, הנובעים מאותה תפיסה רעיונית, גרמו להתפשטות המנהג גם מחוץ לירושלים. מכל מקום, הירושלמי מעיד כי ירושלים היא בבחינת מקום שנהגו בו שלא . לעשות מלאכה, ולפחות עבור התלמוד זו הנחה פשוטה וברורה<sup class="footnote-marker">12</sup><i class="footnote">ירו', פ"א ה"ב, כז ע"ד, השוו בבלי, יד ע"א, וראו להלן הדיון במשנה ה.</i>.
אם אכן איסור מלאכה קשור להקרבת הקרבן – ברורה גם המחלוקת או השוני במנהגים, ונעסוק בכך להלן, בפירושנו למשנה ו.
המונח "ערבי פסחים" חוזר בפרקנו ובמקורות רבים אחרים. בכתבי היד הטובים תמיד בלשון רבים: ערבי פסחים, ולא ערב פסח. השם נקבע משום שזהו הערב שלפני קרבן הפסח, הערב לפני שמקריבים את הפסחים. המונח "ערב פסח" (ביחיד) מתייחס לחג הנקרא פסח, ולא לקרבן הפסח. ברם החג כולו מכונה "חג המצות", ובערב מקריבים פסחים בלשון רבים. עדיין אין בכך תשובה לשאלה מדוע לא נעשה שימוש במונח "ערב פסחים". ההסבר המקובל בספרות הפרשנית הוא שהכוונה לערב שבכל שנה ושנה, וממילא אלו "ערבים" בלשון רבים. אך אולי ההסבר הפשוט הוא שהצירוף "ערב פסחים" פחות נעים לאוזן.
<b>הולך ממקום שעושין למקום שאינן עושין</b> – בעולם הקדום ניעות היא תופעה מוגבלת, ועם זאת ניתן לעמוד על שלושה טיפוסים מרכזיים: 1 (תנועה בין-כפרית מקומית; 2)  ניידות בין-אזורית; 3) נסיעות רחוקות-טווח ואף מעבר לים. אין ספק שהתופעה הנפוצה יותר היא ביקורים הדדיים בין הכפרים. כך "המניח ביתו והלך לשבות בעיר אחרת... רבי שמעון אומר אפילו הניח ביתו והלך לשבות אצל בִתו באותה העיר אינו אוסר, שכבר הסיע מלבו" (משנה, עירובין פ"ח מ"ה). בדרך כלל אדם שובת בביתו, ואכן רוב הדוגמאות למי שנמצא בדרך בערב שבת הן של מי שחוזר לביתו, סוחר או פועל שהשכיר את עצמו בכפר סמוך; אך מובן שהיו גם מי שנסעו לשבת לכפר סמוך או ליישוב מעט רחוק יותר לביקור משפחתי אצל הבת המתגוררת עם משפחת בעלה. דומה לה ניעות לשדות השוכנים במרחק מה מן הבית, כפי שעולה ממחלוקת בית הלל ובית שמאי: "האשה שבאה ממדינת הים ואמרה 'מת בעלי' תינשא, 'מת בעלי' תתיבם, ובית הלל אומרים: לא שמענו אלא <b>בבאה</b> מן <b>הקציר</b> בלבד. אמרו להם בית שמאי: אחת הבאה מן הקציר ואחת הבאה מן הזיתים ואחת הבאה ממדינת הים, לא דברו בקציר אלא בהווה" (משנה, עדיות פ"א מי"ב)<sup class="footnote-marker">13</sup><i class="footnote">וכן משנה, יבמות פט"ו מ"ב, וראו דיוננו לאתר.</i>. כמו כן במשנתנו (פ"ג מ"ז): "ההולך לשחוט את פסחו ולמול את בנו ולאוכל סעודת אירוסים בבית חמיו ונזכר שיש לו חמץ...". אדם עוזב את ביתו לכל מיני פעילויות שוטפות של חיי היום יום, וחוזר עם ערב או למחרת לביתו.
המעגל השני בתחומי ארץ ישראל הוא הארצות: "שלוש ארצות לביעור, יהודה ועבר הירדן והגליל. ושלוש שלוש ארצות לכל אחת ואחת" (משנה, שביעית פ"ט מ"ב)<sup class="footnote-marker">14</sup><i class="footnote">וראו דיוננו לאתר.</i> .הארץ מתחלקת לשלושה חלקים, ובכל אזור שלושה חלקים. המשנה בנויה בשני מעגלים: בראשון חלוקה לשלושה, ובשני חלוקת משנה של כל אזור. חלוקת המשנה באה מתקופה מאוחרת יותר, ולכן לעבר הירדן כבר אין אותה חלוקה פנימית לשלושה חלקים. במקורות חז"ל מופיעות שתי צורות של חלוקת הארץ, לשלושה – בסדר של המשנה (יהודה, עבר הירדן והגליל), ולשניים – יהודה והגליל. החלוקה לשלושה מופיעה בארבעה הקשרים הלכתיים שונים: במשנתנו, בדיני חזקה (משנה, בבא בתרא פ"ג מ"ב ומקבילותיה), בדיני נישואין (משנה, כתובות פי"ג מ"ב) ובהלכות עיבור (תוס', סנהדרין פ"ב ה"ג, עמ' 416)<sup class="footnote-marker">15</sup><i class="footnote">וראו דיוננו לאתר.</i>. אך החלוקה המפורטת מופיעה רק במשנה השביעית, ואין לה גם מקום בנושאים האחרים שבהם מדובר באזורים גדולים יותר, ובהם קשרי המסחר והניעות ההדדית בין האזורים מעטים<sup class="footnote-marker">16</sup><i class="footnote">ראו דיוננו בשביעית פ"ו מ"א-מ"ב.</i>. כל המשניות מניחות שבתוך האזור יש תנועה והכרה של הנתונים, אך אדם מאזור אחד אינו מגיע בדרך כלל לאזור השני. החלוקה לשניים משקפת מציאות שחכמים מכירים, ואכן מצינו גם מסורות על מגעים וניעות ביניהם. כך, למשל, אחים מפוצלים, הוא ביהודה והם בגליל (תוס', בבא בתרא פ"ג ה"ז), או אדם המהלך בין יהודה והגליל ומתחייב לתת גט (משנה, גיטין פ"ז מ"ז)<sup class="footnote-marker">17</sup><i class="footnote">ראו דיוננו לאתר.</i>, או אדם שיש לו אדמות או חברים ביהודה ובגליל (תוס', דמאי פ"ה הי"ט), וכן מצינו קשרי נישואין בין יהודה והגליל (תוס', כתובות פי"ב ה"ה) ומקרים נוספים (איור 19).
גם על נסיעות ארוכות טווח מצינו מידע מוגבל בספרות התנאית<sup class="footnote-marker">18</sup><i class="footnote">ראו דיוננו ביבמות פ"י מ"א ומ"ה.</i>. המשנה במסכת כתובות מסדירה את מערכת היחסים בין בעל נודד ואשתו וקובעת כמה זמן רשאי בעל להיעדר מביתו: "התלמידים יוצאין לתלמוד תורה שלא ברשות שלשים יום... הגמלים אחת לשלשים יום, הספנים אחת לששה חדשים..." (פ"ה מ"ו)<sup class="footnote-marker">19</sup><i class="footnote">ראו גם תוס', כתובות פ"ה ה"ו.</i>. הספנים והגמלים מרחיקים נדוד, או בלשון חכמים "יוצאים למדינת הים". אנשים גם יוצאים לדרך לצורכי ביתם. כיוצא בזה מסופר על אביו של שמואל שנסע לנציבין למכור משי (מדרש שמואל, פרשה י). לכן גם מצינו גיטין הבאים מבבל לארץ ישראל "משם לכאן" (בבלי, גיטין ו ע"ב), ומתגלים קשיים באשרור הגט ובזיהוי האנשים<sup class="footnote-marker">20</sup><i class="footnote">אף שזו מסורת בבלית בעיקרה היא משקפת נדודי גברים וריחוק ממשפחותיהם. רב יהודה קורא על גברים אלה את הפסוק "ויתנו הילד בזונה" (יואל ד ג), ומצביע על התופעה החברתית הפוגעת בנשים ובילדים.</i>. בכל המסורות הנוסעים הם לעולם הגברים, והם שוהים זמנים ארוכים וקצרים מחוץ לביתם. אמנם המשנה בהמשך מציעה בדיונה ההלכתי "מי שהלכה אשתו למדינת הים" (מ"ד-מ"ה), אך לא מצינו סיפורים מקבילים על נסיעותיהן של נשים, והפרשן האמוראי<sup class="footnote-marker">21</sup><i class="footnote">ייתכן שזה המשך דברי רבי מתנייה, אך אפשר גם שזה פתגם נפרד ואנונימי.</i> מעיר בצדק "דרך האיש לצאת למדינת הים אין דרכה שלאשה לצאת למדינת הים" (ירו', יבמות פ"ה ה"ח, י ע"ד).
לעומת זאת מצינו מידע רב על חכמים עצמם היוצאים לדרך ארוכה. מוכר היטב סיפורו של רבי עקיבא שנעדר מביתו ללימודו שנים רבות, ולא קיים כלל קשר עם משפחתו או אשתו. אין ספק שיש בסיפור נופך רב של אגדה, אך הוא משקף התרחקות וחוסר קשר בין החכם וביתו. כך גם עולה מסדרה של אגדות נוספות בבבלי (כתובות סב ע"ב): חנניא בן חכינאי שקע בלימודיו בבית רב ולא הכיר את משפחתו, ורבי חמא בר ביסא שוהה שתים עשרה שנה בבית המדרש מנוכר מאשתו ומבנו רבי אושעיא<sup class="footnote-marker">22</sup><i class="footnote">לדיון באגדות אלה ומשמעותן ביחסי משפחה ראו: ולר, נשים ונשיות.</i>. המסורת מכירה חכמים שנדדו מבבל לארץ ישראל ולהפך, מארץ ישראל לבבל<sup class="footnote-marker">23</sup><i class="footnote">שוורץ, העולים.</i>, כשם שהיא מציינת מסעות של חכמים ברחבי העולם היהודי, בביקורים בקהילות השונות או לעסקי העולם היהודי<sup class="footnote-marker">24</sup><i class="footnote">כגון ספראי, בקורים ועוד.</i>.
כאמור, אנשים עברו ממקום למקום וכמובן התעוררה הבעיה כיצד ינהג מי שעובר ממקום למקום. המונח "עושין" או "אינן עושין" עשוי להיות מכוון לעשיית מלאכה בערב פסח, אך אפשר גם להבינו במובן רחב יותר: ממקום שעושין מנהג פלוני זה או אחר. כפי שפירשנו לעיל ייתכן שהקובץ כולו החל במילים אלו שקבעו קביעה כללית בנושא. ההמשך "חומרי מקום" מלמד כי המשפט אינו דן במלאכה בערב שבת אלא בכל מנהג שהוא. <b>או מקום שאינן עושין [למקום שעושין]</b> – המוקף בסוגריים הושלם בידי מתקן כתב יד קאופמן, והוא מופיע בכתבי יד אחרים ומתבקש מן התוכן, <b>נותנין עליו חומרי המקום שיצא משם וחומרי המקום שהלך לשם</b> – התנא דורש למעשה לקבל את המנהג החמור יותר, וזאת משום <b>ואל ישנה אדם מפני המחלקות</b> – העיקרון המנחה הוא מניעת ויכוח ציבורי. המשנה מניחה שאם האדם יחמיר על עצמו תימנע המחלוקת. פשרה זו אפשרית כמובן רק כאשר אי העשייה, או ההקלה, אין בה משום התרסה ציבורית. עיקרון זה מודגש בתלמודים. התלמוד הבבלי (נא ע"ב) שואל אם העובר ממקום למקום חייב תמיד לא לעבוד כדי להחמיר, הרי מי שעובר ממקום שאין עושים בו מלאכה למקום שעושים בו מלאכה חייב לא לעבוד, ובכך הוא משנה מהמנהג המקומי. הגמרא עונה שכלל זה נכון רק על הרישא. הווה אומר, רק אם הוא בא למקום שאין עובדים בו בערב חג עליו להימנע מלעבוד, אבל במקרה ההפוך עליו לעבוד כדי שלא לעורר מחלוקת. לפי הסבר שני בגמרא שם גם במקרה זה עליו להימנע מלעבוד, ואין זו מחלוקת משום שאדם שאינו עובד אינו מעורר בכך מחלוקת, ובלשון הירושלמי "שהרי כמה בטילין יש לו לאותו מקום" (ל ע"ד).
המשנה מציעה חזות פלורליסטית המקבלת את הלגיטימיות של המנהג המקומי ושל המנהגים השונים, ומציעה לעובר האורח לבחור בעיקרון מניעת המחלוקת כערך מכונן. סיפורים אחדים מובאים בספרות התלמודית על אנשים שנתקלו במנהגים שונים, ולא תמיד היה יחסם למנהג הזר כה פלורליסטי<sup class="footnote-marker">25</sup><i class="footnote">ראו למשל בבלי, חולין יח ע"ב; קי ע"א; תענית י ע"ב.</i>. בספרות הראשונים הפכה השאלה לנושא קריטי, שכן נדודי יהודים ומפגש עם המנהג השונה הפכה לסלע מחלוקת. בספרות הראשונים יש דיונים ארוכים בנושאים אלו. כך, למשל, המאירי מבחין ארבע הבחנות משנֶה<sup class="footnote-marker">26</sup><i class="footnote">מגן אבות, סימן כ.</i>, ואף מעיר על הקושי הנפשי בקבלת המנהג של האחר. דומה שבסופו של דבר לא כל החכמים קיבלו את המנהג השונה באותו שוויון נפש פלורליסטי, ולאופיו של המנהג הייתה השפעה מכרעת על קבלתו. כל השאלה של היחס למנהג המקומי מחייבת בירור מחודש המשוחרר ממגבלות התפיסות שגובשו מאוחר יותר בנסיבות ההיסטוריות של הגלות והפזורה.
הגישה שבמשנתנו חוזרת בתוספתא תענית, וכן "ההולך ממקום שמתענין למקום שאין מתענין הרי זה משלים תעניתו" (פ"ב הט"ז)<sup class="footnote-marker">27</sup><i class="footnote">כמו כן לעניין מכירה לעובדי עבודה זרה, ירו', עבודה זרה פ"א ה"ו, לט ע"א; פסחים פ"ד ה"ג, ל ע"ג.</i>. לעומת זאת, בדין מועד קריאת מגילה ובדין ערך הכספים בפדיון מעשר שני המשנה נוקטת דרך אחרת: "בן עיר שהלך לכרך ובן כרך שהלך לעיר אם <b>עתיד לחזור</b> למקומו קורא כמקומו ואם לאו קורא עמהן" (מגילה פ"ב מ"ג), וכן: "היה עובר ממקום למקום ובידו מעות אם <b>עתיד לחזור</b> למקומו [מחללין] כשער מקומו ואם לאו מחללן בשויהן כשער אותו מקום הפריש תרומה" (תוס', מעשר שני פ"ד הי"ד). אבל במשנה שם: "<b>המוליך</b> פירות מעשר שני <b>ממקום</b> היוקר למקום הזול או ממקום הזול למקום היוקר פודהו כשער מקומו". חכם אחד כבר הניח שבתוספתא צריך לומר במקום "פודהו כשער מקומו" – "פודהו כשער הזול"<sup class="footnote-marker">28</sup><i class="footnote">ליברמן, בפירושו עמ' 750.</i>. זו היא הברייתא שהובאה בירושלמי, מעשר שני פ"ד ה"א: "תני בין ביוקר והוזלו בין בזול והוקרו" יש לפדותו בשער הזול (ראו בסוגיה שם), והברייתא חלוקה על משנתנו ותוקנה בהשפעת דברי המשנה. על ברייתא זו חולק רבי יהושע בן קרחה בהמשך דברי התוספתא: "במי דברים אמורים בשל דמיי אבל בשל ודיי פודין אותו כשער היוקר", ומעין דברי רבי יהושע בן קרחה בברייתא בירושלמי (שם): "תני אבא חילפיי<sup class="footnote-marker">29</sup><i class="footnote">כך בכ"י רומי והרש"ס. לפנינו בטעות: בר חילפיי.</i> בר [קוריאי]<sup class="footnote-marker">30</sup><i class="footnote">כך כנכון בכי"ר, היא קוראי שבעמק הירדן (מול פִ תחת ואדי פרעה של היום). לזיהוי החכם והמקום ראו ספראי, בימי הבית, ח"א עמ' 285-286.</i> אמר במה דברים אמורים בודאי אבל בדמאי בין ביוקר והוזלו, בין בזול והוקרי, מוכרו בזול".
ואף הובא מעשה: "רבי חייה בר ווא היה ברומי וחמתין מפרקין אילין ניקלוסא דהכא בשערה דהכא, אמר מאן דהורו לין חילפיי בר קרויה (כך בכ"י רומי) אורי לין" (=רבי חייא בן אבא היה ברומא וראם פודים ניקלוסיא [זן משובח של תמרים] לפי השער של כאן, אמר מי שהורה לכם חילפי בן קרויה הורה לכם). רבי חייה בן אבא היה ברומא וראה שפודים תמרים משובחים לא לפי השער הרומאי, שהוא בוודאי שער גבוה יותר מאשר בארץ, והניח שהם נוהגים לפי היתרו של אבא חילפא מקרויה. התמרים שהגיעו לרומא נידונו כדמאי, ויהודי רומא פודים מעשר שני אך פודים לפי השער הנמוך בארץ ישראל. קוראי היא אזור גידול התמרים; המשווקים פונים לחכם המקומי כדי שיפסוק להם הלכה, והלה פוסק הלכה מקילה ביותר. עוד מן הראוי להעיר שהקונים ברומא הם יהודים; ודאי שהתמרים נמכרו גם ללא יהודים, אבל רק היהודים עוררו את השאלות ההלכתיות. על זן הניקלוסין ועל היצוא של התמרים לרומא אנו יודעים גם ממקורות אחרים, ולא נרחיב בכך.
המשנה והברייתות לפנינו דנות כיצד יש לנהוג בפרות שהובאו ממקום למקום, אולם ההלכה שיש לפדות לפי השער שבמקום אמורה בתוספתא: "אין פודין מעשר שני במקום היוקר כשער הזול" (דמאי פ"ה ה"כ). ההלכה שנויה בתוספתא דמאי ומסתבר להניח כי היא התכוונה לדמאי, ומכל שכן בפרות ודאי שיש לפדותם לפי השער שבמקום אף אם השער במקום הוא "מקום היוקר".
אם כן, משנת מעשר שני איננה מחמירה או מקלה אלא עומדת על ההבחנה המשפטית כשער מקומו. הפתרון של "כשער הזול" מותאם למקרה הספציפי של דמאי. אבל משנת מגילה ומשנת פסחים (ותוספתא תענית) מציגות דעות שונות. האם יש לשמור על מנהג המקום שאליו הוא אמור לחזור, או שתמיד יעשה כמקום שבו מתקיימת המצווה כדי שלא ישנה אדם מפני המחלוקת.

Mishnah 2

דין ביעור שביעית נדון במסכת שביעית פרק ט. לפי ההלכה פֵרות שביעית הם הפקר, וכל אחד רשאי לאסוף כמות פרות כרצונו לצורך שימושו השוטף. כאשר העונה נגמרת אסור לאגור את הפרות, אלא יש להפקירם ולאפשר לכול להתחלק בהם. המושג "גמר העונה" הוא מושג מקומי מובהק, שהרי זמני האסיף שונים מאזור לאזור. על כן קבעה המשנה חלוקה של הארץ לשלושה מחוזות, "ארצות", וכל "ארץ" חולקה למחוזות משנה. החלוקה הגאוגרפית נדונה במשנה ובמקבילותיה במפורש<sup class="footnote-marker">31</sup><i class="footnote">משנה, שביעית פ"ט מ"ב-מ"ד, ובפירוט יתר בתוספתא ובירושלמי למקום.</i>. כאן משנתנו דנה במי שהולך מאזור לאזור.
<b>כיוצא בו</b> – דין המביא פרות ממקום שבו כבר חייבים לבער פרי מסוים בשביעית דומה לדינו של מי שהולך ממקום שקיים בו מנהג למקום שבו אין המנהג קיים. המונח "כיוצא בו" אינו מלמד על דמיון מלא אלא על דמיון חלקי בעצם המצב, כמו המונח "וכן" שבמשנה האחרונה בפרק הקודם. <b>המוליך פירות שביעית ממקום שכלו</b> – פרות אלה, כלומר מאזור<sup class="footnote-marker">32</sup><i class="footnote">הרא"ש ואחרים הצמידו את משנתנו להלכות בדבר חלוקת ארץ ישראל לאזורים (משנה, שביעית פ"ט מ"ב). אפשר שזו כוונת המשנה, אך אפשר ש"מקום" כאן הוא כל אזור שיש לו לוח שנה חקלאי ייחודי במקצת.</i> שבו הסתיימה כבר העונה של אותו פרי, <b>למקום שלא כלו</b> – עדיין הפרות, <b>או ממקום שלא כלו למקום שכלו חייב לבער</b> – הווה אומר שנשמר הכלל ש"אל ישנה אדם מפני המחלוקת", ושל החובה להחמיר. במקרה זה שני הכללים מובילים לאותה תוצאה, שהרי ביעור פרות לפני הזמן אין בו משום מחלוקת. <b>רבי יהודה אומר צא והבא לך אף אתה</b> – מימרתו של רבי יהודה אינה ברורה, וכבר התלמודים התחבטו על איזה מקרה הסב את דבריו.
התלמוד הבבלי מציע שני פירושים. הראשון מבוסס על נוסח המשנה שלפנינו: תנא קמא סובר חייב לבער, משום שמטילים עליו את חומרי שני המקומות, ולפי זה רבי יהודה החולק סבור שאינו חייב לבער. מדובר במי שבא ממקום שבו עדיין יש פרות מאותו סוג, והוא פטור מביעור משום שהוא יכול לומר לתושבי האזור "צאו למקומי והביאו משם פרות". על כן אין בכך משום מחלוקת, שהרי לפני כל אחד פתוחה האפשרות להביא פרות מאותו אזור.
פירוש זה מציג את רבי יהודה כמקל. הבבלי מביא ברייתא שמקורה נעלם, ולפיה "אמר רבי אלעזר (אליעזר) לא אמר רבי יהודה אלא לחומרא" (נב ע"א). לא ברור מיהו רבי אלעזר או אליעזר המוסר בשמו של רבי יהודה, ולא נאמר על מה הסב את דבריו. הבבלי רואה במימרה עיקרון מנחה, ועל בסיסו הוא משנה את נוסח המשנה וגורס שתנא קמא אומר אינו חייב לבער, ואילו רבי יהודה מחמיר ואומר חייב לבער. הבבלי מעמיד את תַנאי המשנה כחולקים בפרט כלשהו מדיני ביעור שביעית, וכאילו עיקר המחלוקת איננו קשור ישירות לדין המביא פרות ממקום למקום. הירושלמי מקבל את הפירוש הראשון שבבבלי, שהוא פשוט ומובן יותר; אין הוא מכיר את מימרתו של רבי אלעזר, והמשנה מתפרשת כפשוטה. קשה להבין מה דחק את הבבלי לשנות את נוסח המשנה ולעקרה מעניינו של הפרק. לפי הפירוש השני בתלמוד הבבלי גם תנא קמא אינו מקבל את העיקרון שאל לאדם לשנות מפני המחלוקת, ואף לא את עיקרון ההחמרה, ואף זאת בניגוד למבנה המשנה ולפירושה הפשוט.
המאירי, למשל, מאחד את שני הפירושים. אם האדם נמצא במקום שהפרות לא כלו הוא אומר "לך ותבדוק ותראה שאני נוהג כמנהג המקום", ואם הוא נמצא במקום שהפרות כלו הוא אומר "לך וראה שהפרות לא כלו במקומי".
העיקרון שאין לשנות מפני המחלוקת מצטייר במשנה, ובעיקר בתלמודים, כעיקרון מכונן. הירושלמי קושר זאת לאיסור "לא תתגודדו", המתפרש כאיסור להקים קבוצות משנה בחברה. האיסור חל גם על החמרת יתר בהלכות, ואולי אפילו על שמירת ההלכה. בירושלמי מובאות דוגמאות מספר למי שנהגו כנדרש בהלכה בדיני טומאה וצניעות וויתרו על מנהגם לנוכח תגובת הציבור (ל ע"ד). גישה זו, השונה במידה רבה מהמקובל בחלק גדול מספרות ההלכה בת זמננו, מובנת על רקע הקהילה הכפרית הקטנה, שכוחה העיקרי הוא בעצם ליכודה.
לעומת כל זאת, מחלוקת הלכתית אין בה משום לא תתגודדו. הירושלמי מדגיש כי גם אם המחלוקת ההלכתית יוצרת הבדלים מקומיים או אזוריים, אין כאן חשש של פילוג חברתי. מחלוקת הלכתית היא לגיטימית בשם "תרבות המחלוקת" המקובלת בבית המדרש, ואילו הבדל במנהג יש בו חשש של מתיחות חברתית. אבחנה משפטית זו בעייתית ביותר, שכן ההבחנה בין מחלוקת הלכתית ובין הבדלי נוהג היא רופפת ביותר, וכבר עמדנו על כך. למעשה, הבדלי המנהגים היו לעתים גם מחלוקת חכמים. ברם ההבחנה העיקרית היא חברתית. המנהג הוא נוהג עממי מקובל, כל קריאת תגר עליו מערערת את סדרי החברה, וכאן הפלורליזם מצומצם והמחלוקת הרת אסון. לעומת זאת, בתוך בית המדרש ניתן לנהוג בצורה יותר פלורליסטית, וכל חכם רשאי לעמוד על דעתו במגבלות מסוימות. מחלוקת פנים הלכתית היא תופעה טבעית, ואילו מחלוקת חברתית מסוכנת. האבחנה בין מחלוקת ציבורית ובין הבדלים עממיים היא מעשית ולא משפטית, כפי שראינו במבוא לפרק זה. כפי שרמזנו שם, היחס למנהג הזר תלוי גם בטיב המנהג עצמו, ונראה שלפחות חלק מהסיפורים בתלמודים, הנראים לעתים סותרים זה את זה, תלויים גם במהות של אותו מנהג מסוים. החכם מתיר לעצמו חירות מסוימת לקבוע מתי מנהג הוא לגיטימי, ומתי הוא זר ויש לדחותו. רק אבחנה גמישה מעין זו מאפשרת להבין את כל הסיפורים בתלמודים.

Mishnah 3

המשנה עוסקת במערכת ההלכות בדבר היחסים הכלכליים עם הנכרים. מערכת זו נידונה במפורט במסכת עבודה זרה. משנתנו מקבילה למשנה שם פ"א מ"ו. באופן כללי, כל ההלכות הללו נקבעו או התגבשו בדור אושא. עד מרד בר-כוכבא היה המפגש הבין דתי מצומצם, ובחיי היום יום כל עדה דתית ניהלה את חייה בנפרד. הציבור הנכרי התרכז בערים המתייוונות, שם כמובן נפגשו עמם יהודים, אך במגזר החקלאי המפגש היה מועט ביותר. לאחר המרד החלה חדירה נכרית מסיבית, אזורים אחדים בארץ הפכו לנכריים, ובאחרים הייתה האוכלוסייה מעורבת. במקביל התחדדה הרגישות וההתנגדות להתעצמות היישוב הנכרי. מתקופה זו מתחילות להופיע במפורש הלכות המצמצמות את המפגש הכלכלי עם הנכרי, ואוסרות על מכירת חפצים מסוימים לגוי. ההלכה הקדומה, מימי הבית, אסרה לעתים קנייה של חפצים ופרות מסוימים מנכרים, וצמצמה את הייבוא מחו"ל. לא כאן המקום לבירור פרטי הדברים, אך ברור שהנימוק העיקרי הניתן במקורות כרוך בדיני טהרה. ייתכן שהמרכיב הלאומי השפיע על קביעת ההלכה, אך האיסור נוסח ונקבע במסגרת דיני טהרה. רק מדור אושא מדובר על איסור מכירת חפצים לנכרים, מעבר להשתתפות ישירה בעבודה זרה. משנתנו עוסקת רק במכירת חפצים לגוי ולפיכך נצמצם את דיוננו להיבט זה, ויתר ההיבטים יידונו בפירושנו למשנת עבודה זרה<sup class="footnote-marker">33</sup><i class="footnote">בכך עסקו שפרבר, הקרקע, עמ' 160-176 ;כהן, בתקופת התנאים, עמ' 47-80 ורבים אחרים.</i>.
באופן כללי, מכירת חפצים לנכרים מעלה סדרה של חששות הלכתיים:
1 .חשש שהחפץ ישמש לעבודה זרה;
2 .חשש שבחפץ ייעשה איסור או לא תקוימנה בו ההלכות הנדרשות (הפרשת תרומות ומעשרות, עבודה בשבתות וכדומה);
3 .חשש מהתחזקות כלכלית של הנכרים בארץ;
4 .חשש שהחפץ ישמש לעשיית נזקים. כפי שנראה להלן, לכל הלכה נימוק אחר מבין הנימוקים הללו. ברם, כל הנימוקים הם כנראה מסגרת הלכתית שעיקרה החשש הכלכלי והחשד החברתי. כלומר, מעבר לחשש החברתי משתקף בדברים כולם חשש וחשד עמוק כנגד זרים שאינם חלק מנחלת ישראל. עדות לכך יש בסיפור בתלמוד הירושלמי שמטרתו לתבוע שלא ילמדו את הגויים סודות מקצועיים. לפי הסיפור היו בכפר בירי שתי משפחות או אגודות של בעלי מלאכה, נגרים וזגגים. הזגגים לא לימדו את אומנותם לגויים ונשארו בכפר, והנגרים לימדו את אומנותם ונעקרו<sup class="footnote-marker">34</sup><i class="footnote">ירו', עבודה זרה פ"ב ה"א, מ ע"ג, וראו לעיל, פירושנו לפ"ג מ"ב.</i>. איסור הוראת מלאכה לגוי אינו ידוע מהמקורות, וברור מהסיפור שהחשש הכלכלי-חברתי הוא המניע לעמדתם של חכמים. מכל מקום הלבוש ההלכתי השונה של כל הלכה אינו רק צורת טיעון, אלא התפיסה ההלכתית העקרונית משולבת ומזינה את הנימוקים החברתיים-כלכליים וניזונת מהם.
<b>מקום שנהגו למכור בהמה דקה</b> – כבשים או עזים, <b>לגוים מוכרים</b> – המשנה אינה מסבירה באילו מקומות נהגו למכור בהמה דקה, ואף לא את סיבת האיסור או ההיתר למכור להם בהמה דקה. התלמודים מרחיבים על כך את הדיבור. הירושלמי<sup class="footnote-marker">35</sup><i class="footnote">ירו', ל ע"ד; עבודה זרה פ"א ה"ו, לט ע"ד, ובקיצור גם בבבלי, שם יד ע"ב. ראו לעיל, פ"ב מ"ב, ובאריכות במבוא למסכת שבת.</i> דן בנושא בהרחבה. לכתחילה הגמרא מנסה להסביר כי החשש הוא שמא תיעשה בבהמה הדקה עבֵרה. ההסבר הראשון הוא שהגוי לא יפריש את ראשית הגז כפי שההלכה מחייבת, ואם זו עז שאינה חייבת בראשית הגז הרי שהגוי לא יפריש ממנה בכורות. הסבר זה נדחה משתי סיבות. ראשית אין איסור על מכירת חיטים או שמן, אף שבכך המוכר היהודי מפקיע את המוצרים מברכה. יתר על כן, מה ההבדל בין בהמה גסה, שתמיד אסור למכור לגוי, לבין בהמה דקה, שיש מקומות שבהם נהוג למכרה? בסופו של דבר, חכמי התלמוד הירושלמי והבבלי מסיקים שאין למכור בהמה גסה משום גזֵרה מיוחדת, שמא ימכור את הבהמה לניסיון והגוי יעבוד בה בשבת, ונמצא עובד בבהמת ישראל. לפיכך, אין האיסור חל על בהמה דקה שאינה עובדת. בשלב זה בעצם לא ניתן הסבר למנהג לאסור מכירת בהמה דקה, שהרי הטענה שהגוי מוציא אותה מידי גיזה בעצם נדחה. נוסף על כך, בהמשך נאסר על מכירת עגלים וסייחים; אלו אינם יכולים לעשות מלאכה אלא לאחר זמן, ולפיכך אין כל אפשרות שבתקופת הניסיון תעבוד הבהמה באיסור. יתר על כן, גם האיסור שהבהמה תעבוד בשבת בהיותה בידי נכרי מפוקפק ואינו מעוגן במסורת ההלכתית. על כן, דומה שהסיבה העיקרית היא חברתית-כלכלית. בהמה גסה שימשה לעבודות החקלאיות והיוותה חלק מהתשתית החקלאית, חיזוק כוח הייצור של הגוי. גם הצאן הוא חלק מאותה תשתית, אך ערכו וחשיבותו פחותים ולכן מכירתו לא נאסרה באופן מוחלט, אלא הייתה שנויה במחלוקת ותלויה בנוהג מקומי. הבדלי הנוהג היו תלויים, אולי, גם במטרת המכירה. יש מקומות שמכירת בהמה דקה נעשתה בהם לצריכה, לשם שחיטה, ואין בכך חשש של סיוע לתשתית החקלאית של הגוי, ויש מקומות שבהם רווח גידול הצאן ומכירת בהמה דקה נועדו להגדלת כוח הייצור של עדר הצאן, וזאת רצו חכמים למנוע.
נמצאנו למדים שההלכה נקבעה כחלק מהמאבק הלאומי על האחיזה בארץ ישראל. עם זאת כדרכם של תלמודים הן מוצאים לכך סיבה 'הלכתית' טכנית.
שני התלמודים קושרים את משנתנו למשנה אחרת במסכת עבודה זרה: "אין מעמידין בהמה בפונדקאות<sup class="footnote-marker">36</sup><i class="footnote">הפונדק היה מעין אכסניה או בית מלון.</i> של גוים מפני שחשודין על הרביעה" (פ"ב מ"א). אם כן, הגוי חשוד שהוא עלול לרבוע בהמה דקה או גסה, ולכן אסור לאפשר לו לעשות את זממו עם בהמה של יהודי. התלמודים דנים האם מי שאסר למכור אסר גם לייחד בהמה דקה עם הגוי, או שמא אין שתי העמדות זהות (ירו', ל ע"ד; עבודה זרה פ"א ה"ו, לט ע"ד; בבלי, שם יד ע"ב). כך או כך, האיסור הוא משום חשש רביעה.
כאמור, ייתכן שההבדל בין המנהגים, ובין בהמה דקה ובהמה גסה, הוא כלכלי. בהמה גסה היוותה מרכיב מרכזי במשק החקלאי. איסור על מכירתה היה בו משום מאבק בהיאחזות הכלכלית של הגוי. בהמה דקה, לעומת זאת, הייתה למטרות צריכה מיידית, ולכן היו שהתירו את מכירתה.
האיסור לייחד בהמה בפונדקאות של גויים מוצג כהלכה מקובלת לכל דבר. לכאורה מוזר שהאיסור למכור בהמה דקה, הקשור לו, מוצג כמנהג בלבד. הבבלי מסביר שבכל מקום שיש מנהג לאסור מכירה, הרי שהוא הופך בכך לאיסור (עבודה זרה יד ע"ב). כפי שראינו במבוא לפרק, האבחנה בין מנהג לאיסור רופפת. מנהג שהשתרש והתקבל בבית המדרש הפך להלכה לכל דבר, ולעתים קרה ההפך, שהלכה הפכה למנהג, ורק התלמוד טורח להבחין ביניהם.
הירושלמי מתחבט בשאלה כיצד מותר למכור בהמה דקה והרי אסור לגדלה, ואכן האיסור לגדל בהמה דקה נקבע בדור יבנה (משנה, בבא קמא פ"ז מ"ז ועוד). הירושלמי מתרץ שמדובר במקומות כמו "מדבר מהיר" שבו מגדלים צאן. מדבר מהיר הוא כנראה מדבר מחיר-מכיר-מכוור, סביב המבצר מכוור בדרום עבר הירדן (איור 20) (ירו', ל ע"ד; עבודה פרק זרה פ"א ה"ו, לט ע"ד). ברם התירוץ, כמו גם השאלה, הם מדרשיים במקצת. אמנם הייתה הלכה שאין לגדל בהמה דקה, אך עם אותה ההלכה נקבעו גם סייגיה, ומותר לגדל צאן במדבריות ובטרשים. בפועל היה משק המרעה בארץ מפותח למדי, ויש לו עדויות רבות במקורות.<sup class="footnote-marker">37</sup><i class="footnote">ספראי, הכלכלה, עמ' 165-172.</i>
<b>מקום שנהגו שלא למכור</b> – בהמה דקה לגויים, <b>אינן מוכרין</b> – כאמור החשש הוא מפני רביעת הבהמה, וייתכן שהרצון למנוע את התחזקותו הכלכלית של הגוי היה הנימוק המכריע לאיסור, ואל ישנה אדם מפני המחלקות – עיקרון זה נקבע כבר בשתי המשניות הקודמות, והעורך חוזר על כך למען ההדגשה. המשפט חסר בחלק מהנוסחאות המשנִיות<sup class="footnote-marker">38</sup><i class="footnote"><b>וילנא</b>, <b>דו</b>, <b>רג</b>.</i>, ואכן הוא מיותר, שכן כבר הופיע במשניות הקודמות. <b>בכל מקום אין מוכרין להם בהמה גסה</b> – כפי שכבר נאמר, החשש ההלכתי הוא שמא תעבוד הבהמה בשבת בתקופת הניסיון ונמצא הגוי עובד בבהמת ישראל. ברם, ראינו כי בעיקרו נועדה ההלכה למנוע את חיזוקם הכלכלי של גויים. כמו כן אין מוכרין <b>עגלים וסיחים שלימים ושבורים</b> – אסור למכור גם בהמות צעירות, אף שכרגע אין הן בבחינת מחוללי איסור מידי, והתועלת מהן רחוקה. <b>רבי יהודה מתיר בשבורה</b> – רבי יהודה מתיר למכור בהמה שבורה; התוספתא ובעקבותיה התלמודים מדגישים שמדובר בבהמה שבורה שאינה יכולה להתרפא (תוס', עבודה זרה פ"ב ה"ג, עמ' 462). חכמים החולקים עליו טוענים "הרי מרביעה והיא יולדת"? (שם, שם), הווה אומר שמכירתה של בהמה שבורה אסורה. אמנם אין היא עובדת, אך היא ממליטה והוולד יעבוד. שוב ברור שאין מדובר בבהמה הנמכרת לניסיון, אלא במכירת קבע, ורבי יהודה מתיר משום שחשש הרווח של הגוי רחוק. יתרה מזאת, בדרך כלל נועדה בהמה שבורה לשחיטה, ומותר למכור לגוי בהמה גסה או דקה לשחיטה: "מוכר אדם בהמתו לגוי על מנת לשחוט וישראל עומד על גביו" (תוס', שם ה"א). ההלכה דורשת שהישראל ישמור שאכן הגוי שוחט את הבהמה, אך מכירת בשר לצריכה הותרה. כנראה על בסיס זה רבי יהודה מתיר למכור בהמה שבורה, שכן זו נועדה בעיקר לאכילה, או לחליבה. <b>בן בתירא מתיר בסוס</b> – חכמים רואים בסוס בהמה לכל דבר, אך בן בתירא סובר שהסוס לא נועד למלאכה. התוספתא והתלמודים מסבירים שהסוס אינו עושה בשבת מלאכה שחייבים עליה חטאת, שכן רכיבה אסורה רק משום שבות ואין חייבים עליה חטאת<sup class="footnote-marker">39</sup><i class="footnote">תוס', עבודה זרה פ"ב ה"ג, עמ' 462 ;ירו', לא ע"א; עבודה זרה פ"ב ה"א, מ ע"א; בבלי, שם טז ע"א.</i>. נראה שוב שהסיבה היא יותר כלכלית. הסוס לא שימש כלי עבודה אלא סמל סטטוס חברתי. תפקודו העיקרי היה לרכיבת ראווה, ורק עשירי העם רכשו סוסים<sup class="footnote-marker">40</sup><i class="footnote">בר, הסוס. ראשונים חשו בכך שסוס נועד לצריכת מותרות בעלת אופי הלניסטי, אך הדגימו את הדבר בדוגמאות על רקע זמנם. הרמב"ם, למשל, מתאר את תפקיד הסוס כך: "סוס הידוע למשא הנץ וכיוצא בו מבעלי החיים הצדים" (פירוש למשנתנו לפי תרגום קפאח). לדעת הרמב"ם הבעיה היא שלעתים יש בכך איסור טלטול בשבת, וזאת לפי פירושו (ראו להלן).</i>. על כן אין הסוס חלק מהתשתית הכלכלית, אדרבה, הוא גורם להוצאות. כמו ביתר הפסקאות אין הנימוק הכלכלי-חברתי מופיע במפורש, ובמקומו מוצגים הסברים אחרים.
בירושלמי נוסף: "לא אמר רבי יודה אלא בסוס זכר שהוא הורג בעליו" (לא ע"א; עבודה זרה פ"א ה"א, מ ע"א). סוס זכר אכן נחשב למסוכן, שכן אם הוא נתקל בסוסה מיוחמת הוא עלול לנטוש את כללי המשמעת ולרדוף אחריה. ברם חזקה על הפרש המנוסה שידע לקדם את הרעה <sup class="footnote-marker">41</sup><i class="footnote">בדרך כלל מסרסים סוס רכיבה זכר.</i>. יתר על כן, סוס זכר משמש להרבעה, וכאמור במקרה מעין זה היה צריך לצפות לאיסור מוחלט. נראה, אפוא, שאין בדברים עמדה הלכתית רֵאלית, אלא ביטוי לעמדתם של אמוראים נגד ההיתר של בן בתירא<sup class="footnote-marker">42</sup><i class="footnote">לתלמוד פשוט שבן בתירא (או פתירא בתוספתא, עבודה זרה פ"ב ה"ג) הוא רבי יהודה (יודה) בן בתירא, ונראה שהכוונה לתלמידו של רבי עקיבא, בן דור אושא, שירד לבבל וכיהן בנציבין, וראו להלן.</i>. חכמים האוסרים מתנגדים למכירת סוס משום שני דברים, משום כלי זין ומשום בהמה גסה. כידוע נאסרה מכירת נשק לגויים (בבלי, עבודה זרה טו ע"ב), משום חשש נזק לרבים, ולכן אסורה גם מכירת הסוס המשמש, במובן מסוים, ככלי נשק (ירו', שם; עבודה זרה שם). החשש השני הוא "לכשיזקין הוא כודנו לריחיים" (ירו', שם; עבודה זרה שם), הווה אומר שכאשר הסוס יזקין ירתום אותו בעליו לרֵ חיים, וכך יעשה הסוס מלאכה בשבת, וכפי שאמרנו גם יהפוך שוב למכשיר כלכלי. על כן אסרו חכמים את מכירתו.
יש מהראשונים שהסבו את הדין במשנה לשבת, "לא ימכרנה לו ערב שבת", כיוון שהישראל עשוי לחמר את הבהמה בשבת כדי לשדלה ללכת עם המוכר, או אם המוכר ירצה להחזירה, או שהמכירה (כל מכירה?) היא לניסיון בלבד. כך מפרשים הרמב"ם, המאירי ואחרים. ההסבר מבוסס על פירוש הבבלי במסכת עבודה זרה האומר "משום נסיוני" (טו ע"א). משמעות ההסבר בתלמוד אינה ברורה, ומכל מקום קשה לצמצם את משנתנו לשבת בלבד.
נראה שבדרך כלל נשמרו ההלכות האוסרות מכירת בהמות לגויים. בירושלמי אנו שומעים על ריש לקיש שקנס בכפל את מי שמכר גמל לגוי, כנראה באזור המדבר (עבודה זרה פ"א ה"ו, לט ע"ד - מ ע"א). כנגד זה אנו שומעים על חסיד אחד שמכר בהמה לגוי (פסיקתא רבתי, פרשת פרה, עמ' נז), ובעקבות התנהגותה החסידית של הבהמה התגייר הגוי ונקרא רבי יוחנן בן תותא (בן הפרה). הסיפור כנראה בא להסביר את שמו של החכם הידוע. יתר על כן, הפרה עובדת בשבת והחסיד "מסביר" לה כי היא אכן "חייבת" לעבוד בשבת. עבודת הבהמה לא נחשבה אפוא לאיסור, ורק משום "חסידותה" המיוחדת נמנעה מכך בהמתו של החכם. כל זאת, כפי שכבר אמרנו, משום שהיא נחשבה לבהמתו של גוי, וממילא אין איש החייב בשביתתה. אין זה הסיפור היחיד שמסופר בו על נוהגים הלכתיים מיוחדים ולא שגרתיים של חסידים<sup class="footnote-marker">43</sup><i class="footnote">על חסידים ואורחות חייהם ראו: ספראי, חסידים ואנשי מעשה; ספראי, דרך ארץ; ספראי, משנת חסידים.</i>. אך עיקר עניינו של המדרש הוא נוהגו החסידי הקפדני של החסיד ביחסים שבין אדם לחברו, ומחויבותו שלא לפגוע באף אחד, אף לא בגוי שהבהמה נמכרה לו. ייתכן שהסיפור צמח על רקע של תורה הלכתית שונה במקצת מבית מדרשם של חכמים, כלומר מבית מדרש חסידי, ומאידך גיסא כיוון שהוא מופיע רק במסורת אמוראית ייתכן שיש בו ביטוי לכך שלפחות בימי האמוראים, כאשר סופרה האגדה, כבר היה האיסור רופף במקצת. תהליך דומה של התרופפות איסורי ההרחקה הכלכליים מן הנכרים התחולל גם בהלכות אחרות. רבי יהודה בן בתירא, הנזכר במשנה, חי בדור יבנה. בחלק מהנוסחאות נזכר סתם "בן בתירא". במקביל אנו מכירים גם את רבי יהושע בן בתירא ואת רבי שמעון בן בתירא, כולם כנראה אחים שפעלו בדור יבנה. לעתים קרובות נקרא רבי יהודה זה סתם "בן בתירא", והחילופים בין נוסחאות המשנה, כאן ובמקומות אחרים, רבים<sup class="footnote-marker">44</sup><i class="footnote">מלאכת שלמה למקום; אפשטיין, מבוא, עמ' 1187 .וראו עוד משנה, בכורות פ"א מ"א המעידה על מכירת בהמה לנכרי, אף על פי שאינו רשאי.</i>.

Mishnah 4

<b>מקום שנהגו לאכל צלי בלילי פסחים אוכלין מקום שנהגו שלא לאכל אינן אוכלין</b> – המשנה מספרת על מנהג מקומי לאכול צלי בסעודת ליל הפסח. לא נאמר האם במקום זה נהגו לאכול דווקא צלי, ומכאן שבמקומות האחרים אכלו כל מיני מאכלים ולאו דווקא צלי, או שמא הכוונה שהתירו לאכול צלי בנוסף למאכלים אחרים, הווה אומר שבמקומות האחרים אסרו אכילת צלי. אכילת צלי בסעודת ליל הפסח נחשבה, אפוא, לנושא רגיש וטעון. את קרבן הפסח צלו, כאמור בתורה: "כי אם צלי אש" (שמות יב ט), וכמתואר במפורט במשנה להלן (פ"ז מ"א), והדים לכך במסורות רבות מימי הבית. את קרבן הפסח אסור היה לאכול בכל צורת בישול אחרת, ואפילו נקבעו הלכות מיוחדות באשר לשיטת הצלייה: "אין צולין את הפסח לא על השפוד ולא על האסכלא..." (משנה, פ"ז מ"ב). כפי שנראה בפרק י ליל הסדר הוא חידושם של חכמי יבנה, שהנהיגו מעמד של סעודה חגיגית הכולל לימוד תורה ועשיית כל מצוות החג, להוציא את מצוות הקרבן שבטלה עם החורבן. ליל הסדר נועד לשמש מעין תחליף למעמד אכילת הקרבן והקרבתו, ברם הדעות נחלקו לגבי אכילת צלי. כנראה היו שראו בכך איסור כיוון שלדעתם אכילתו עלולה להיראות כאילו יש בליל הסדר אכילת קרבן, והיו שהתירו אכילת צלי, או אולי אפילו חייבו אותה.
בפרק י נמנות השאלות הנכללות ב"מה נשתנה". השאלה האחרונה בכתבי היד של המשנה היא השאלה על הצלי הנאכל בליל פסח. מפרשי המשנה ופוסקי ההלכה הבינו את משנתנו, המזכירה את השאלה "כולו צלי", כשאלה שעוצבה בימי הבית ולכן אין לאמרה בימינו, ובהגדות שלפנינו השמיטו שאלה זו<sup class="footnote-marker">45</sup><i class="footnote">לכל הפרשה ראו ספראי וספראי, הגדת חז"ל, עמ' 28-29 ;114 ועוד.</i>. נראה שכך כבר פירש רב חסדא את המשנה, שכן הוא מסיק מלשונה של המשנה "כולו צלי" שמשנתנו שנויה אליבא דבן תימא, שאף החגיגה הבאה עם קרבן הפסח נאכלת צלי<sup class="footnote-marker">46</sup><i class="footnote">התלמוד הבבלי מֵ סב את המחלוקת לעניין הלכות יום טוב, מפני שסבור ש"תולדות אש כאש". ראו בבלי, ע ע"א, והשוו תוספות קטז ע"א ד"ה "כולו צלי", ודיוננו במשנת פסחים פ"ז מ"ב.</i>, הרי שהבין כי השאלה "הלילה הזה כולו צלי" מוסבת על הלילה שאוכלים בו את קרבן הפסח יחד עם החגיגה<sup class="footnote-marker">47</sup><i class="footnote">אין הכרח לפרש כך. ייתכן שרב חסדא ראה בצירוף "כולו צלי" ביטוי קדום ממציאות של הבית ששקע במערכת השאלות לאחר החורבן. לפשוטו של הביטוי "כולו צלי" ראו להלן.</i>.
אולם היו רבים מן התנאים שהורו שיש לאכול בליל פסח גדי צלוי, כעין קרבן הפסח. רבים מן העם הלכו בדרך זו בארץ ובתפוצות בימי יבנה ובימים שלאחריהם, המשיכו בכך מאות שנים לאחר מכן, והמנהג היה רווח בארץ ישראל. משנתנו מעידה על נוהג זה, אם כי כאמור אין ללמוד ממנה האם אכילת הצלי נחשבה לחובה או שהייתה מותרת. ברם, אם נכללה ב"מה נשתנה" שאלה על אכילת צלי, יש בכך סימן שזה היה נוהג רווח.
צלי זה מכונה במקורות אחרים "גדי מקולס": "אי זהו גדי מקולס? כולו צלי, ראשו כרעיו וקרבו, בישל ממנו כל שהו, שלק ממנו כל שהו, אין זה גדי מקולס<sup class="footnote-marker">48</sup><i class="footnote">תוס', ביצה פ"ב הט"ו; ירו', פ"ז ה"א, לד ע"א; ביצה פ"ב ה"ז, סא ע"ג; בבלי, עד ע"א, והשוו מכילתא, בא מסכתא דפסחא, פ"ו עמ' 21 ;מכילתא דרבי שמעון בר יוחאי, עמ' 14 .המאירי פירש שצלי איננו זהה ל"מקולס". ברם ברור שצלי הוא מקולס, כפי שברור מהציטוט לעיל "אי זהו גדי מקולס...".</i>". כולו צלי" הוא הגדי המקולס שהיו שאכלו אותו לאחר החורבן, שכן בימי הבית אין המעשה תלוי במנהג המקום. במקום אחר במשנה אנו לומדים שרבן גמליאל הורה לאכול גדי מקולס: "אף הוא (רבן גמליאל) אמר שלשה דברים להקל... ועושין גדי מקולס בלילי פסחים, וחכמים אוסרין" (ביצה פ"ב מ"ז; עדיות פ"ג מי"א)<sup class="footnote-marker">49</sup><i class="footnote">אכילת גדי מקולס נחשבת כ"הקלה", אולי מפני שזה היה הנוהג העממי שהציבור רצה בו אך היו חכמים שאישרוהו והיו חכמים שאסרוהו.</i>. במשנה להלן (פ"ז מ"ב) שנינו: "אין צולין את הפסח... ולא על האסכלא ("על גבי רשת של מחבת")<sup class="footnote-marker">50</sup><i class="footnote">רשת של מתכת, ראו להלן בפירושנו למשנה.</i>. אמר רבי צדוק מעשה ברבן גמליאל שאמר לטבי עבדו: צא וצלה לנו את הפסח על האסכלא". הפירוש הפשוט של המשנה הוא שרבן גמליאל חלוק על חכמים ועושה "הלכה כיוצא בו" (ירו', פ"ז ה"ב, לד ע"ב). יש מקום לטענה שרבן גמליאל מקפיד וצולה את הגדי בשיטה שונה במקצת מזו שצלו בה את הגדי של קרבן פסח. קרבן פסח אין לצלות על האסכלה, ואילו לאחר החורבן זו הדרך לצלות את הגדי. רבן גמליאל נוהג, אפוא, במעין "זכר למקדש", אבל בשינוי מה. מכל מקום, לא כך פירשו התלמודים, ואלו סברו שרבן גמליאל חולק על חכמים (ירו', שם; בבלי, נג ע"א).
מפרשי המשנה וכותבי תולדות תנאים, ראשונים ואחרונים, בדרך כלל, מניחים שמעשה זה היה בימי הבית ורבן גמליאל בעל המעשה הוא רבן גמליאל הזקן שפעל בימי הבית. אולם כל סיפורי ה"מעשה" הרבים הנזכרים במשנה ובשאר המקורות התנאיים הם ברבן גמליאל השני, הוא רבן גמליאל דיבנה. בין המעשים הרבים על רבן גמליאל דיבנה יש מעשים מספר המקשרים את רבי צדוק עם רבן גמליאל, ובהם נאמר במפורש שהם מעשים שאירעו ביבנה או בלוד<sup class="footnote-marker">51</sup><i class="footnote">תוס', פ"ג הי"א; ברכות פ"ב ה"ו; סנהדרין פ"ח ה"א, עמ' 427 ;נדה פ"ה הט"ו, עמ' 646 ;בבלי, מט ע"א; ירו', נזיר פ"ד ה"ו, נד ע"ג. ראו עוד תוספות לנדה ו ע"ב ד"ה "בשפחתו של רבן גמליאל", המניחים כי בכל מקום שנזכר רבן גמליאל הוא רבן גמליאל דיבנה.</i>. גם טבי עבדו של רבן גמליאל הוא עבדו של רבן גמליאל דיבנה. רבן גמליאל היה אמנם איש בוגר כבר בימי הבית, אך המעשים עליו, מעשים שביקשו ללמוד מהם הלכה, הם מעשים ברבן גמליאל בימים שעמד בראש הסנהדרין ביבנה. עלינו לפרש כפי שפירש הרש"ש (על אתר) שרבן גמליאל שאמר שיש לאכול גדי מקולס בלילי פסחים קרא לו "פסח", וממעשה שעשה למדו הלכה שלדעתו צולים את הפסח על האסכלה. כאמור, ייתכן גם שרבן גמליאל אינו חולק על ההלכה האוסרת לצלות קרבן פסח על אסכלה, אלא קובע את נוהג הצלייה באסכלה רק לאחר החורבן. כך תתפרש המשנה על בורייה מבלי שיהיה צורך להעמיד את רבן גמליאל כחולק על תנא קמא, אבל הסבר זה הוא בניגוד לשני התלמודים<sup class="footnote-marker">52</sup><i class="footnote">מובן שרבן גמליאל רשאי לחלוק על התנא הקודם במשנה, אבל מבנה המשנה אינו מרמז על מחלוקת ביניהם, אלא על השלמה בין ההלכה ומעשהו של רבן גמליאל. הבבלי הבין שרבן גמליאל חולק על תנא קמא ושאל "מעשה לסתור", ותירץ בשיטת "חיסורי מחסרא", כלומר חסר קטע במשנה המדגיש כי רבן גמליאל חולק על חכמים. כאמור לעיל גם רב חסדא הבבלי סבר שאין אכילת צלי לאחר החורבן, זו המסורת הבבלית, וזה היה גם הנוהג בליל הסדר בבבל. גם הירושלמי סבור שרבן גמליאל חלוק על חכמים, ולדעתו מותר לצלות באסכלה גם בזמן הבית, ראו ירו', פ"ז ה"ב, לד ע"א.</i>.
במסורת תנאית השנויה בכמה מקומות אנו קוראים: "תודוס איש רומי הנהיג את אנשי רומי שיהו אוכלין גדיים מקולסין בלילי פסחים. שלחו חכמים ואמרו לו: אילולא שאת תודוס לא היינו מנדין אותך?"<sup class="footnote-marker">53</sup><i class="footnote">ירו', פ"ז ה"א, לד ע"א; ביצה פ"ב ה"ז, סא ע"ג; מועד קטן פ"ג ה"א, פא ע"ד; בבלי, נג ע"א; ברכות יט ע"א; ביצה כג ע"א.</i>, ובאחת המקבילות אנו קוראים: "אף הוא קרוב להאכיל קדשים בחוץ, מפני שקורין אותן פסחין" (תוס', ביצה פ"ב הט"ו). חכמים התנגדו לאכילת גדיים מקולסין שנקראו "פסחים" בלילי פסחים, כיוון שראו בזה מעין קרבנות. זמנו של תודוס אינו מבורר. טבעי לחשוב כי הוא בן דור יבנה, שכן בדור זה רבים הנידויים של חכמים. בדור זה הכריעו בהלכות, ומי שסירב לקבל עליו את הדין היה צפוי לצעדי אכיפה, שהחרם היה הבולט בהם. המאבקים הללו הפכו לטראומה, ובדור אושא כבר החליטו שלא לנדות זקן. ההכרעות מתמעטות, וכמעט אין ביטוי לניסיון לכפות את ההכרעות ולאכוף את דעת הרוב. על כן מתאים לתארך את מעשה תודוס לדור יבנה<sup class="footnote-marker">54</sup><i class="footnote">ראו הנספח למסכת ביצה על תרבות המחלוקת וההכרעה.</i>.
הקושי העיקרי בתיארוך זה הוא שאין זה ברור מדוע חכמים תוקפים את תודוס על שנוהג כרבן גמליאל. נזיפה תקיפה אופיינית דווקא לרבן גמליאל, וקשה להניח שחכמים היו נוזפים, בגסות, במי שמצדד בעמדה הלכתית לגיטימית. לא מן הנמנע שתודוס איש רומי ומעשה השליחות אליו הם מימי הבית. בתקופה זו התבצע קרבן פסח רק בירושלים, וממילא נזפו חכמים במי שהנהיג את המעשה ברחבי העולם. בכתובת בית הכנסת בירושלים מסופר על תיאודוטוס בן וטינוס איש רומי שבנה בית כנסת בירושלים<sup class="footnote-marker">55</sup><i class="footnote">שובה, כתובות.</i>, תודוס או תיאודוטוס הוא שם רומי תדיר, ברם בארץ נדירים שמות לטיניים ואלו לא היו נפוצים בקרב יהודי הארץ. שני האישים (תיאודוטוס איש רומי ותיאודוטוס בן וטינוס) הם בני רומי שהיו מוכרים בארץ, ושניהם מנהיגים המקורבים לעולמם של חכמים. על כן מותר לשער שתיאודוטוס איש רומי הוא תיאודוטוס מרומא שבנה את בית הכנסת בירושלים. אם אכן תיאודוטוס הוא מימי הבית – הרי שאין הוא משקף את הנוהגים שלאחר חורבן הבית, ועל כן אינו שייך לענייננו. אך אם הוא מדור יבנה – הרי שהוא משקף פן נוסף בוויכוח על אכילת גדי מקולס בערב פסח.
גם בדורות שלאחר רבן גמליאל היו רבים שנהגו לאכול גדיים מקולסים, או שנהגו בסעודת הפסח כאילו הייתה מעין קרבן. וכן אנו שונים: "מעשה בבית דגן ביהודה באחד שמת ערב פסחים והלכו וקברו ונכנסו האנשים וקשרו החבל בגולל משכו האנשים מבחוץ ונכנסו הנשים וקברו והלכו האנשים ועשו פסחיהן לערב" (תוס', אהילות פ"ג ה"ט, עמ' 600)<sup class="footnote-marker">56</sup><i class="footnote">הגולל מטמא במגע, אך מחלוקת תנאים היא האם מטמא במשא. לדעת רבי אליעזר מטמא גם במשא, ואזי גם הגברים היו נטמאים. הסיפור הוא אפוא לשיטת חכמים. ראו משנה, אהלות פ"ב מ"ד, ואם יזכנו החונן לאדם דעת נרחיב בכך בפירושנו למשנת אהלות.</i>. מעשה זה אירע לאחר החורבן ולא בפני הבית, שהרי האנשים לא היו יכולים לקבור את המת בערב פסח ולעלות לירושלים, שכן בית דגון היא במרחק רב מכדי לעלות ולשחוט את הפסח בירושלים בשעות המוקדמות של אחר הצהרים, זמן שחיטת הפסח<sup class="footnote-marker">57</sup><i class="footnote">ראו אלון, תולדות א, עמ' 165 .</i>. ממסורת זו נראה שלא רק כינו את אכילת הצלי או הגדי מקולס בשם פסח, אלא אף הקפידו לאכלו בטהרה. האנשים עשו את העבודה הקשה, משכו בחבל את אבן הגולל, ואילו הנשים קברו, כי ראו את הנשים פטורות מאכילת הפסח בטהרה, שכן הנשים ב"פסח" הן רשות ולא חובה<sup class="footnote-marker">58</sup><i class="footnote">כעמדת רבי יהודה ובשונה מעמדת רבי יוסי שעסקנו בה בפרק הקודם. השוו גם דיוננו ביבמות פ"י מ"א ומ"ד.</i>. מעשה זה הוא מלאחר החורבן אבל אין אנו יודעים באיזו תקופה, האם המעשה אירע בסמוך לחורבן או בסוף ימי התנאים, אולם את זמנו של המעשה השני ניתן לקבוע בסוף ימי התנאים. באותה מסכת בתוספתא (פי"ח הי"ח, עמ' 617), רבי פנחס בן יאיר מעיד בפני רבי יהודה הנשיא ובית דינו, כשדנו על מעמדה של אשקלון האם העיר נמנית עם ארץ ישראל או טמאה טומאת ארץ העמים: "מוכרים חטים בבסילקאות שלהן וטובלין ואוכלין את פסחיהן<sup class="footnote-marker">59</sup><i class="footnote">במקבילה למעשה בירו', שביעית פ"ו ה"א, לו ע"ג; יבמות פ"ז ה"ג, ח ע"א: "עולין לעירנו וטובלין ואוכלין בתרומתינו". אולי זה תיקון מפני שחכמי הירושלמי התקשו בהבנת המעשה של אכילת פסחים בימי רבי פנחס בן יאיר.</i> לערב". מן העובדה שכבר לעת ערב אכלו את פסחיהם הוא מסיק שאשקלון אינה נמנית עם ארץ העמים שהנכנס אליה טמא שבעת ימים. כמו כן, רבי יהושע מדבר על אכילת פסחים בטהרה (תוס', אהילות פ"ז הט"ז, עמ' 605)<sup class="footnote-marker">60</sup><i class="footnote">המדובר שם באכילת פסחים בסוכות שנסמכו לקברים. ברור שאין הכוונה לימי הבית, שהרי לא מצינו קברות בירושלים עצמה, בתחום המותר באכילת קרבנות. אבל אפשר שזהו רק ניסוח מוקצן, ואיננו מתייחס להלכה רֵאלית ואפשרית מבחינה מציאותית.</i>.
הפסח לא היה קרבן ממש, שהרי לא הובא למקדש ולא נזרק דמו על המזבח כדין קרבן, אולם נהגו לאכלו בטהרה. ממעשה זה שרבי פנחס בן יאיר מעיד לפני רבי יהודה הנשיא במעמד בית הדין יש ללמוד ולהסיק שבתקופה זו, סוף המאה השנייה וראשית המאה השלישית, היו שהקפידו על הטהרה בליל הסדר ואת הבשר שאכלו כינו "פסח". הדבר לא נראה ל"חכמים" שכתבו לתודוס איש רומי, אולם מסתבר שהיו חוגים שהמשיכו בכך, לפחות עד ימי רבי יהודה הנשיא, והתנהגותם הייתה הוכחה להכרעה בהלכה.
העדויות האחרונות על אכילת "הגדי המקולס", ה"פסח" או הצלי הן בקטעי גניזה שבהם נשארה ב"מה נשתנה" השאלה "הלילה הזה כולו צלי", ובצורה עוד יותר מובהקת בברכה שבירכו: "ברוך אתה ה' אלהינו מלך העולם אשר צוה לאכול מצה מרורים בשר צלי אש"<sup class="footnote-marker">61</sup><i class="footnote">ספראי וספראי, הגדת חז"ל, עמ' 75 ;170.</i>. קטעים אלו מייצגים את נוסח ארץ ישראל של הגדת פסח, והם מעין המשך ישיר של המציאות שמעלה המשנה. בקטעים אחדים של הגדות מנוסח ארץ ישראל נמנית בין השאלות ב"מה נשתנה" השאלה או הקביעה: "הלילה הזה כלו צלי"<sup class="footnote-marker">62</sup><i class="footnote">שם, עמ' 113-115.</i>.
נמצאנו למדים כי אכילת צלי בליל פסח שנויה במחלוקת חכמים. רבן גמליאל וחכמים אחרים תבעו לאכול דווקא צלי כזכר לקרבן פסח, ולימים התקבלה דעה זו כמנהג ארץ ישראל. היו חכמים שאסרו אכילת צלי כדי שלא להיראות כאוכלי קודשים מחוץ למקדש. זרם זה בעולם היהודי התנגד להחלת הלכות המקדש על הבית היהודי. היו שהתירו לאכול צלי, אך לא חייבו את הדבר. המחלוקת היא מחלוקת חכמים, מחלוקת הלכתית לכל דבר. במקביל התפתחה גם בתור מחלוקת או הבדל גאוגרפי. משנתנו מציגה את הגישה ה"פלורליסטית" המאפשרת מנהגים מקומיים שונים, אך במקביל זו מחלוקת הלכתית שלא הוכרעה בצורה ההלכתית הרגילה. לאמיתו של דבר, רוב המחלוקות לא הוכרעו בצורה הלכתית, כלומר לא נערכה עליהן הצבעה בבית המדרש או בבית הוועד, בסנהדרין או בכל גוף אחר. ייחודה של רשימת המנהגים השונים היא בהכרעה שאין צורך בהכרעה ההלכתית, וכל אחד מהמנהגים הוא הלכתי.
דרך ההסבר המוצעת כאן מציעה שהנוהג היה שנוי במחלוקת, והמנהג בעניין השתנה מאזור לאזור ומתקופה לתקופה. אין צריך לומר שדרך הסבר זאת אינה הדרך המועדפת בעיני פרשני המשנה והתלמוד המסורתיים. אלו מנסים, בדרך כלל, ליצור הרמוניזציה בין המקורות. הם מציגים את פירושיהם כתירוץ לסתירות בין המקורות, או כפירוש רצוף המנסה לפשר בין העדויות השונות. כך, למשל, יש המבחינים בין גדי מקולס, שאין לאכלו בערב פסח אחר החורבן, ובין גדי צלוי, שמותר לאכלו, או שהאיסור חל רק בחו"ל ולא בארץ (ולכן נזפו בתודוס)<sup class="footnote-marker">63</sup><i class="footnote">בעל מלאכת שלמה למקום. להלכה אין הבדל בין חו"ל לבין ארץ ישראל לאחר החורבן, ובשניהם אין להקריב קרבנות בזמן הזה.</i>, וכיוצא באלו הסברים דחוקים נוספים.
<b>מקום שנהגו להדליק את הנר בלילי יום הכיפורים מדליקים</b> – ההלכה הראשונה במשנה עוסקת בהדלקת הנר הפרטית בביתו של אדם. כידוע, בכל שבת נהגו להדליק נר של שבת. בראשיתו נועד הנר להאיר את הבית לקראת סעודת ליל השבת שנערכה אחרי כניסת השבת, כלומר כבר בחושך. זאת בניגוד לסעודת הערב ביום רגיל שנערכה לפנות ערב, עוד לפני שהחשיך היום לחלוטין, ולכן היה הנר חיוני פחות. במרוצת הימים הפכה הדלקת הנר למעמד ציבורי בפני עצמו. נקבעו כללים באילו נרות מותר להשתמש, והדלקת הנר הפכה למצווה המוטלת במיוחד על האישה. פרק שני במסכת שבת עוסק בכך במפורש, ומשנה ו באותו פרק קובעת "על שלש עבירות נשים מתות בשעת לידתן, על שאינן זהירות בנדה ובחלה [הפרשת חלה] ובהדלקת הנר"<sup class="footnote-marker">64</sup><i class="footnote">נעסוק בכך בפירוט בהערותינו למשנת שבת פרק ב, וראו לוין, הדלקת הנר.</i> .על הדלקת נרות בערב שבת כמנהג יהודי מובהק אנו שומעים כבר ממקורות רומיים מהמאה הראשונה לפני הספירה. מספרים על כך ליסימכוס, פרסיוס וסנקה<sup class="footnote-marker">65</sup><i class="footnote">ראו שטרן, סופרים יווניים ורומיים, מס' 158 ;188 ;190.</i>. הדלקת הנר היא, אפוא, דוגמה לנוהג ציבורי שראשיתו בצרכים ארגוניים, והוא עוצב למעמד ומצווה. עיצובו היה כנראה מחוץ לבית המדרש, והעדויות עליו ממקורות חוץ קודמות לעדויות הפנים הלכתיות.
ביום כיפור אין סעודת חג, שכן זו נאכלה לפני תחילת הצום, על כן אין צורך בהדלקת הנר החגיגית כמו בכל ערב שבת. מסתבר שהיו שני מנהגים בדבר. התלמודים מסבירים את הבדלי המנהגים על רקע ההלכה האוסרת לקיים יחסי אישות ביום הכיפורים: "בין שאמרו להדליק ובין שאמרו שלא להדליק שניהן לדבר אחד נתכוונו" (בבלי, נג ע"ב). "דבר אחד" הוא לשון נקייה ליחסי אישות<sup class="footnote-marker">66</sup><i class="footnote">על תרבות השיח בנושא זה ובנושאים קרובים לו ראו דיוננו במשנה, סוטה פ"א מ"א ויבמות פ"ו מ"ד.</i>. מי שאסר סבר שהאור בבית ייצור אווירה של קרבה העלולה להוביל ליחסי אישות בין הבעל לרעייתו. לעומת זאת, מי שהתיר להדליק סבר שדווקא האור ימנע קרבת יתר. התלמוד הירושלמי מנסח את הדברים באופן גלוי קצת יותר מהתלמוד הבבלי: "מאן דאמר מדליקין שהוא רואה ומתבייש, ומאן דאמר אין מדליקין שלא יראה ויתאוה" (לא ע"א). יש לזכור שהמשפחה הגרעינית התגוררה כולה באותו חדר, על כן רק החושך אִפשר את קִרבת הבעל לאשתו. בתוספתא (פ"ג [ב] הי"ז) מובא הסבר זה כנימוק למי שאמר שאין מדליקין, וייתכן שבראשיתו נאמר הטיעון רק כהסבר למנהג שלא להדליק, ורק בהמשך נוסחה תשובתם של מחייבי ההדלקה כפי שהובאה בתלמודים.
חכמים העדיפו להדליק נר גם ביום כיפור. רבי שמעון בן אלעזר קובע שיש להדליק נרות ביום כיפור שחל להיות בשבת, וכמוהו דרשו חכמים אחרים (ירו', שם). התלמוד הירושלמי מסיק מכך שיש עדיפות למנהג להדליק נר ביום כיפור. נראה שהמנהגים השונים עוצבו כאשר הדלקת הנר עוד לא הפכה למעמד טקסי ומצווה העומדת בפני עצמה. בשלב זה היה טעם שלא להדליק נרות ביום כיפור. לא כן כאשר הדלקת הנר היא מצווה בפני עצמה. אם הנר חשוב לאווירת החג, אזי אין הבדל בין יום כיפור לשבת. מובן שלאחר שעוצבו המנהגים אין הם משתנים אלא בתהליך אטי. בסוף המאה השנייה עדיין היו המנהגים השונים קיימים, אך לחכמים כבר הייתה עמדה ברורה בנושא. גם בהלכה זו בולט מעמד הביניים של המנהג. חכמים אינם מנסים לשרשו, אבל אין הם נמנעים מלהביע את דעתם באשר למנהג הרצוי<sup class="footnote-marker">67</sup><i class="footnote">ראו בעיקר ירו', כאן לא ע"א.</i>, ושוב, הגבול בין המנהג להלכה רופף. הבבלי מגיב על דברי רבי שמעון בן אלעזר ואומר בשם רבי יוחנן "וחכמים אוסרים". כלומר, אם המנהג הוא שלא להדליק נר בערב יום כיפור, אזי אסור להדליקו גם בערב יום כיפור שחל בשבת. דומה שבמימרה זו התלמוד הבבלי מבטא את עמדתו המשפטית. אם קיים נוהג הרי שיש לקדשו, בכל מצב, ואין לחכמים עמדה לגביו. אין זה מקרה שלעמדה זו אין ביטוי בתלמוד הירושלמי, אף שהיא מיוחסת לחכם ארץ-ישראלי נערץ.
<b>מקום שנהגו שלא להדליק את הנר אינן מדליקים</b> – כאמור, אם נהוג באזור שאין מדליקים נרות בבתים פרטיים בערב יום כיפור המנהג מקבל תוקף הלכתי ואסור להדליק את הנרות.
<b>מדליקים בבתי כנסיות ובבתי מדרשות ובמבואות אפולים ועל גבי החולים</b> – המשך המשנה עוסק בפרטיו של הנוהג להדליק תאורת רחובות במבואות אפלים ובבתי הכנסת בשבתות, וכנראה גם בימי החול. בערים הרומיות כמעט לא הייתה תאורת רחובות, ואנו שומעים על כך רק באנטיוכיה, שהייתה אחת משלוש הערים הגדולות במזרח. לעומת כל זאת, דווקא הקהילה היהודית הפעילה שירות זה. יש להניח כי לא בכל יישוב קטן הייתה תאורה ברחובות ובמבני הציבור, אך ביישובים רבים הייתה זו תופעה נפוצה<sup class="footnote-marker">68</sup><i class="footnote">ספראי, הקהילה, עמ' 170-171.</i>. ההלכה הברורה ביותר בנושא היא משנת תרומות: "מדליקין שמן שרפה בבתי כנסיות ובבתי מדרשות ובמבואות האפלין ועל גבי החולין ברשות כהן" (פי"א מ"י). ממשנה זו אנו שומעים על נוהג קבוע של תאורה. יתר על כן, המשנה מסבירה גם את מקורות המימון של שירות נדיר ויקר זה. שמן שרפה הוא שמן תרומה שנטמא. שמן זה אין לאכול אך מותר ליהנות ממנו, כלומר להשתמש בו לתאורה. לפי ההלכה השמן שייך לכוהן, ברם ההלכה התירה להשתמש בו גם לשותפי הכוהן. העיר היהודית נתפסה כשותפות של כל תושביה<sup class="footnote-marker">69</sup><i class="footnote">ספראי, הקהילה, עמ' 298-299.</i>, לפיכך מותר להשתמש בשמן שרפה לצרכים עירוניים. כך עמד לרשות העיר מלאי רב של שמן שאי אפשר היה להשתמש בו אלא לשם תאורה. שמן השרפה סיפק אפוא בסיס כלכלי לתאורת הרחובות, ואִפשר את הנוהג הציבורי בעלות שולית.
יתר על כן, נראה שהמילים "ברשות כהן" חלות רק על המילים הקודמות "ועל גבי החולין", כפי שעולה בבירור מדברי התלמוד הירושלמי למקום (תרומות פי"א ה"ז, מח ע"א)<sup class="footnote-marker">70</sup><i class="footnote">ההלכה מפקיעה למעשה את רכושו של הכוהן. הירושלמי למקום (מח ע"ב) מוסיף שההיתר היה בשעת הדחק, כאשר הייתה "משלחת זאבים" – פשיטה של חיות בר, ובית הדין שאחריהם לא ביטל את ההיתר. נראה שאכן נדרשה הזדמנות של שעת דחק כדי להפקיע את רכושו של הכוהן, ושעת הדחק נתנה את העילה הראשונית לכך.</i>. הווה אומר, שימוש בשמן שרפה לטובת הטיפול בחולים נזקק להסכמת הכוהן, אבל מותר היה לנצלו לתאורת הרחובות אפילו ללא הסכמת הכוהן. הסיבה לכך פשוטה: תאורת הרחובות הייתה פעולה עירונית, לטובת כל השותפים, אבל טיפול בחולים נתפס כצדקה פרטית, ולכן הכוהן צריך להסכים לשימוש זה ברכושו. מכל מקום, ברור שתאורת הרחובות ומבני הציבור הייתה תופעה מקובלת, ויש לה עדויות נוספות. כך, למשל, אנו שומעים על מנורה הניצבת ברשות הרבים (תוס', שבת פ"י [יא] ה"ז), וכן יוצא מעדויות נוספות.
מבואות אפולים הם כמובן מבואות אפלים, כמו בנוסח הדפוס. הצורה "אפולים" היא צורה מקורית המבטאת מצב של חפצים, כמו גנובים, שחוקים או אהובים, ובניגוד לכך "אפלים" היא צורה המבטאת עשייה של רבים בגוף שלישי, כגון עמלים או שפלים.
רבי שמעון בן אלעזר מוסיף בתוספתא "מדליקין בפונדקאות ובבתי המים" (פ"ג [ב] הי"ז)<sup class="footnote-marker">71</sup><i class="footnote">על בתי השימוש בתקופה זו ראו עמר וברוך, בתי כסא.</i>. הפונדק היה מקום אכסון ציבורי למחצה. הוא שירת את הרבים, אך מבחינה משפטית היו לו בדרך כלל בעלים פרטיים<sup class="footnote-marker">72</sup><i class="footnote">ספראי, טיפול, עמ' 169-176.</i>. הוא הדין בבתי המים, הם השירותים הפרטיים או הציבוריים. בארץ ישראל היו מתקנים אלו נדירים, ועד עתה הם נמצאו רק בבתי עשירים, אך מהמקורות ברור שהיו גם מתקנים ציבוריים מעין אלו<sup class="footnote-marker">73</sup><i class="footnote">ספראי, הקהילה, עמ' 169.</i> ( איור 21). הדעת נותנת שבערים היו בתי מים ציבוריים, בדרך כלל ליד בתי המרחץ, כמו בערים הרומיות.
ברוב המשפטים בפרק זה מוצגים מנהגים שונים: "מקום שנהגו ומקום שלא נהגו". בשורה זו לא קיימת חלוקה דומה. לא ברור האם זו תוספת המגבילה את ההלכה הקודמת ואומרת שגם במקום שלא נהגו להדליק נרות בערב יום כיפור מדליקים במבואות אפלים, על גבי חולים, בפונדקאות וכו', או שמא זו הערה כללית המצדדת במנהג להדליק נרות במקומות אלו בכל השבתות.
כך או כך, ברור שהיה נוהג להדליק נרות במבואות אפלים וביתר המקומות הנזכרים. כאמור, ההדלקה הייתה על חשבון הציבור, חוץ מהדלקת נרות על גבי חולים שהייתה צדקה פרטית.
הדלקת הנרות בבית הכנסת נועדה לאפשר לימוד בערב שבת. המשנה מספרת שבערב שבת החזן לומד עם ה"תינוקות" בבית הכנסת לאור הנר (שבת פ"א מ"ג), ובמקום אחר אנו שומעים על הסופר המלמד את הילדים בערב שבת בבית הכנסת, וקבוצת פועלים המתאכסנים בבית הכנסת ואוכלים בו מתגרים בחבורת הלומדים<sup class="footnote-marker">74</sup><i class="footnote">בראשית רבה, סה ,טז, עמ' 782 ,וראו ספראי, מרכז קהילתי.</i>.
להלכה זו שבמשנה אין מקבילה במשנה אחרת. כפי שראינו במבוא לפרק, זו הוכחה כי ריכוז המנהגים "מקום שנהגו" נעשה לצורך עריכת משנתנו. חלק מהמשניות הועברו מכאן לפרקים אחרים במסכתות אחרות במשנה. משנה זו לא הועתקה משום שלא היה לה מקום טבעי אחר במסכת אחרת.

Mishnah 5

<b>מקום שנהגו לעשות מלאכה בתשעה באב עושין</b> – תענית אינה יום האסור במלאכה, אבל חכמים הנהיגו ימי שבתון גם בתעניות. בזמן עצירת גשמים הוטלו על הציבור שלוש עשרה תעניות בשלוש סדרות של שלוש, שלוש ושבע תעניות. בשלוש התעניות הראשונות מותרין במלאכה, בסדרה השנייה אסורין במלאכה ובסדרה השלישית אסורין והוטלו אפילו מגבלות על פתיחת החנויות<sup class="footnote-marker">75</sup><i class="footnote">משנה, תענית פ"א מ"ו, וראו פירושנו למשנה זו.</i>. רק טבעי הוא שבתענית תשעה באב, החמורה מכל התעניות, יוטל איסור גם על מלאכה ומסחר. אף על פי כן אנו שומעים כי רק בחלק מהמקומות נהגו באיסור מלאכה, ומקום שנהגו בו לעשות מלאכה לא היה בכך איסור.
<b>מקום שנהגו שלא</b> – לעשות מלאכה, <b>אינן עושין בכל מקום תלמידי חכמים בטילים</b> – חכמים מגלים דעתם כי בעצם מן הראוי לאסור עשיית מלאכה בתשעה באב. פעם נוספת אנו רואים שיחסם של חכמים למנהג אינו פלורליסטי לחלוטין. הם מתירים את קיומו, אך אינם נמנעים מלרמוז על מנהג שאינו מקובל עליהם. במקרה זה ברור שלפי חכמים מן הראוי היה לאסור מלאכה כמו בימי תענית, אך אין הם מנסים לעקור מנהג קיים. <b>רבן שמעון בן גמליאל אומר יעשו כל העם עצמן כתלמידי חכמים </b>– לפי פשוטם של דברים רבן שמעון בן גמליאל קורא תיגר על המנהג המתיר עשיית מלאכה, וקורא לציבור להחמיר על עצמו<sup class="footnote-marker">76</sup><i class="footnote">כן פירשו המאירי ואחרים.</i>. כאמור לעיל, חכמים דרשו שלא לשנות מהמנהג המקומי, ולכל היותר התירו להחמיר במי שבא ממקום שנהגו בו להחמיר. כפי שראינו גם במקרה מעין זה יש גישות ולפיהן זכותו, או חובתו, של ההלך להחמיר מותנית בכך שהדבר לא יעורר מחלוקת. אם נקבל את הפירוש הפשוט תהיה במשנה זו חריגה מהכלל הקודם, זאת משום שלדעת חכמים בכלל, ורבן שמעון בן גמליאל בפרט, עשיית מלאכה בתשעה באב היא נוהג פסול<sup class="footnote-marker">77</sup><i class="footnote">על ההחמרה כבעיה חברתית ראו דברינו הקצרים בפירושנו לברכות פ"ב מ"ח.</i>.
דברי רבן שמעון בן גמליאל שבמשנה נדונים בירושלמי: "כמתמיה יעשו כל אדם עצמן תלמידי חכמים כל עצמן לא גזרו חכמים בטילה בתשעה באב" (לא ע"א). כמה פירושים אפשריים למימרה זו. ניתן לפסק את הדברים כך: "כמתמיה! יעשו כל אדם עצמן תלמידי חכמים? כל עצמן לא גזרו חכמים בטילה בתשעה באב". לפי פירוש זה רבן שמעון בן גמליאל תמה על המשפט הקודם הקובע שתלמידי חכמים בטלים ממלאכה וטוען: יעשו כל אדם עצמן תלמידי חכמים?! האומנם רשאי כל אדם לעשות עצמו כחכם ולהתבטל ממלאכה?! או: אם אכן תלמידי חכמים חייבים שלא לעבוד – הכלל צריך לחול גם על כל אדם! לו כך היה, חכמים היו צריכים לאסור עשיית מלאכה בתשעה באב על כל אדם, והרי חכמים לא גזרו זאת. לפי פירוש זה רבן שמעון בן גמליאל אוסר על חכמים להחמיר על עצמם, בניגוד לפירוש הפשוט שהצענו לעיל.
המונח "מתמיה" מופיע לעיל אגב הדיון במי שעובר ממקום למקום, והוא מסביר שאסור לשנות מפני המחלוקת רק ב"מתמיה", כלומר במקום ובמצב שמי שאינו עובד הוא מתמיה, דהיינו באדם הרגיל לעבוד ואם הוא בטל ממלאכה יש בכך התרסה כלפי הציבור. על כן ייתכן לפרש שאדם מתמיה, כלומר מי שהכול רגילים לראותו עובד, אינו רשאי לעשות עצמו תלמיד חכם ולהתבטל ממלאכה בתשעה באב. הבבלי מפרש כך את דברי רבן שמעון בן גמליאל, מבלי להזכיר את המונח "מתמיה" (נד ע"ב - נה ע"א)<sup class="footnote-marker">78</sup><i class="footnote">כך מפרש ליברמן את הירושלמי (ראו ירושלמי כפשוטו על אתר), ונראה שנגרר אחר פירוש הבבלי.</i>.
הבבלי מציע את שני הפירושים ותולה אותם במחלוקת עקרונית: האם יש לחשוש ל"יוהרה", שהרי המחמיר משדר לציבור מסר של החמרה בדבר המותר (נה ע"א). לפי פירוש אחד רבן שמעון בן גמליאל אוסר ביטול מלאכה, ולפי הפירוש השני במקרה זה אין בכך יוהרה כיוון ש"כמה בטלני איכא בשוקא", והבטל ממלאכה אינו מוציא עצמו מהכלל. לבבלי ברור שקיימת מחלוקת עקרונית בנושא החשש מיוהרה. הוא אף מציע להחליף את שמות מוסרי המימרות במשנה כדי שמשנתנו לא תסתור משנה אחרת שרבן שמעון בן גמליאל וחכמים נחלקים בה בעניין היוהרה במקרה אחר. הווה אומר, הבבלי רואה בעניין היוהרה חשש הלכתי עקרוני, שרק במקרה זה אינו חל. מעניין שהדיון ביוהרה אינו נקשר לשינוי "מפני המחלוקת", ולפי הבבלי אלו עקרונות שונים. כל זאת אף שלכאורה קיימת זיקה הדוקה בין השניים.
בבבלי מצוטטות מימרות אחדות המתירות לעשות מלאכה בתשעה באב וקובעות זאת כהלכה לכל דבר: "אין בין תשעה באב לתענית צבור אלא שזה [תענית ציבור] אסור בעשיית מלאכה וזה מותר בעשיית מלאכה" (נד ע"ב), וכן מימרות נוספות. הבבלי מפרש שמימרות אלו הן רק במקום שנהגו שלא לעשות מלאכה, אבל ברור שזה פירוש מאולץ. כמו במשניות הקודמות היו שתלו את הדבר במנהג, והיו שניסחו את ההלכה כאחד המנהגים. מחלוקת המנהגים היא כמחלוקת בהלכה, ולפנינו סדרת מחלוקות הלכתיות שהיו גם תלויות במחלוקת מנהגים.
אשר לנוסח המשנה, ר' יהוסף אשכנזי הגיה "יעשו כל אדם עצמן כתלמידי חכמים"<sup class="footnote-marker">79</sup><i class="footnote">כך כותב בעל מלאכת שלמה.</i>, ואין בהגהה צורך. במשנה בתענית (פ"א מ"ז) נזכרים "יחידים", המזוהים בספרות האמוראית כ"רבנן", המקבלים על עצמם תעניות מעבר לנדרש מכלל הציבור. שם כבמשנתנו יש הסתייגות של מסורת חכמים מן היוהרה העשויה להניע נוהג צדקני מובהק ומיוחד, אך מנהג מיוחד לתלמידי חכמים הוא תופעה טיפוסית לחברות עילית, המעצבות את מעמדן כחריגות ומיוחדות<sup class="footnote-marker">80</sup><i class="footnote">ראו דיוננו במסכת תענית פ"א מ"ז, ודיון ארוך כללי במבוא למסכת נדרים.</i>.
<b>וחכמים אומרים ביהודה עושין מלאכה בערבי פסחים עד חצות ובגליל אין עושין כל עיקר</b> – בכתב יד קאופמן זו משנה חדשה (משנה ו), ובדפוסים זה המשך המשנה הקודמת. נוסח כתב יד קאופמן עדיף, שכן זה עניין חדש החוזר לראש הפרק. הבדלים בחלוקת המשניות בכתבי היד השונים הם תופעה תדירה, ובדרך כלל לא הערנו עליה. במשנה א נקבעו שני המנהגים בדבר עשיית מלאכה בערבי פסחים, ומשנתנו היא המשך ישיר של משנה א. "וחכמים אומרים" – וי"ו החיבור מצויה בכתבי יד הטובים, ולעיל<sup class="footnote-marker">81</sup><i class="footnote">ראו לעיל, משנה א.</i> הצענו שבעבר היו משנה א ומשנה זו מחוברות ונקראו (ונלמדו) ברצף אחד. רק עורך הפרק, שהביא את הפרק מקובץ ערוך במקום אחר, ניתק אותם. פרשנים מסורתיים, שלא תמיד היו מודעים לסודות עריכת המשנה לרבדיה, חיפשו פתרונות אחרים. הריב"ן, למשל, אומר: "חכמים נטריה ליה לתנא קמא עד דאיסתלק לה מכל הני מקום שנהגו והדר פליגי ארישא... למימרא דלא במנהג תליא מילתא אלא באיסור והיתר" (פירוש הריב"ן לבבלי, נה ע"א). כלומר, חכמים חיכו לסוף הדיון על "מקום שנהגו" וחוזרים לדון בדברי התנא הראשון. הוא הגדיר את המנהגים, והם חולקים וטוענים שההבדל אינו תלוי במנהג אלא בהלכה. משנתנו מגדירה את ההבדלים הגאוגרפיים. המקום שנהגו בו לעבוד בערבי פסחים עד חצות היום הוא ביהודה, ובגליל נהגו שלא לעבוד, ולפי הירושלמי נהגו בירושלים כמו בגליל (פ"א ה"ה, כז ע"ד). בנושאים נוספים אנו שומעים על מנהגי הגליל השונים מאלו שביהודה. לעתים מנהג ירושלים הוא מנהג הגליל וניכרת קרבה בין ירושלים והגליל, וממילא יש הבדל בין מנהג ירושלים לזה של יהודה הסמוכה לה<sup class="footnote-marker">82</sup><i class="footnote">ספראי, הגליל.</i>. יש בכך עדות נוספת למידת זיקתו של הגליל לקיום מצוות ולבית המקדש.
<b>ובלילה בית שמי אוסרין ובית הלל מתירין עד שתנץ החמה</b> – שורה זו מניחה בפשטות שלכל הדעות אין לעבוד כל היום, לדעת בית שמאי איסור העבודה מתחיל כבר בערב שלפני כן, ולדעת בית הלל האיסור חל רק מהנץ החמה. בתוספתא נחלקים באותו נושא רבי אליעזר בן יעקב, הסובר כבית שמאי, ורבי יהודה, הסובר כבית הלל (פ"ג [ב] הי"ח). מעניין שרבי יהודה, שפגשנוהו במשניות קודמות, ובעיקר בפרק א, כמחמיר ודוגל בשיטת בית שמאי בביעור חמץ, הולך כאן בדעת בית הלל. רבי אליעזר בן יעקב (בית שמאי) מנמק את דעתו בפשטות: מכיוון שיום יד הוא יום חג – לכן ברור שכל היום אסור במלאכה, ולא מצינו יום שרק חלקו אסור במלאכה. רבי יהודה טוען שאכן יום יד בניסן נחלק, והא ראיה שרק חלקו אסור באכילת חמץ<sup class="footnote-marker">83</sup><i class="footnote">כל הדיון באיסור מלאכה בלילה הוא במידת מה משני. בדרך כלל הלילה אינו זמן מלאכה ואין עובדים בו. איסור המלאכה הנזכר כאן אינו איסור מלאכה כמו בהלכות שבת, שכל מלאכה נאסרה, אלא חכמים אסרו רק עבודה לפרנסה או עבודה משמעותית הגוזלת זמן רב ויש לה אופי של חול, ועבודה מסוג זה אינה נעשית, בדרך כלל, בלילה.</i>.
בתלמודים הנימוקים מתחדדים. כפי שאמרנו בפירושנו למשנה א, איסור המלאכה צומח מתוך מעמד ההקרבה. מי שמקריב קרבן אסור במלאכה כל אותו היום. לפי אותו עיקרון, גם מי שמקריב קרבן פסח אסור במלאכה כל היום, אך לא נאמר מתי היום מתחיל, מהערב שלפניו או מהבוקר. את הכלל שהמקריב אינו עובד באותו יום ניתן לצמצם ליום בלבד, ולא ללילה שלפניו. רבי אבהו מרחיב את הטיעון ואומר שאמנם אין לעבוד ביום הקרבת קרבן, אבל בדרך כלל ניתן להקריב את הקרבן בבוקר, ואילו את קרבן פסח יש להקריב רק אחרי חצות (ירו', ל ע"ד). נימוק זה מתאים לשיטת בית הלל האוסרים מלאכה כל היום (ומתירים בלילה), אך הוא מתאים עוד יותר למי שאומר שאיסור המלאכה חל רק מחצות היום<sup class="footnote-marker">84</sup><i class="footnote">גם בירו', ל ע"ד, מובא נימוק זה לעניין העבודה מהבוקר או משש שעות.</i>.
מחלוקת בית הלל ובית שמאי נראית כסותרת את התפיסה שהיתר העבודה תלוי במנהג המקומי. שאלה זו נשאלת בשני התלמודים, והיא חזרה גם בדיונים הקודמים בפרק זה. הבבלי מנסח: "מעיקרא תנא מנהגא ולבסוף תנא איסורא?" (בתחילה שנה מנהג ולבסוף איסור? – נה ע"א), ובירושלמי הדברים מנוסחים כמסקנה: "כל הדברים תלו אותן במנהג" (ל ע"ג). אם כן, אלו הלכות שתלו (הגדירו) אותן במנהג. נמצאנו למדים שלדעת התלמודים מנהג אינו מחלוקת הלכתית. עם זאת, הירושלמי מקבל את הסתירה הפורמלית כמות שהיא. בסוגיה אחרת (פ"א ה"ה, כז ע"ד) הירושלמי קובע שמי ששנה זו לא שנה זו, כלומר זו מחלוקת חכמים האם זו מחלוקת הלכתית או הבדל שבמנהג. רבי זעירא אומר ששלוש דעות בנושא: מותר, אסור ותליית הדבר במנהג, והבבלי מנסה להעמיד את הנושא כמחלוקת. לשיטת רבי מאיר הדבר תלוי במנהג המקומי, ולפי רבי יהודה זו הלכה. על כל פנים, לדעת התלמודים מחלוקת מנהגים אינה יכולה להיות מחלוקת הלכתית רגילה, ומחלוקת הלכתית אינה יכולה להפוך ולהיות בסיס למנהגים מקומיים שונים.
לכאורה ניתן לטעון שמחלוקת בית הלל ובית שמאי היא רק לנוהגים באיסור מלאכה, וניתן אף לשפר מעט את הטיעון ולומר שבית שמאי ובית הלל נחלקו על ההלכות הנוהגות בירושלים וחלות על מקריבי קרבנות הפסח. אלו ודאי אסורים במלאכה כל היום, ונחלקו בית שמאי ובית הלל מתי היום מתחיל. ברם, קשה להבין כיצד בית שמאי ובית הלל חיוו את דעתם רק על חלק מהבעיה. קשה עוד יותר להבין כיצד התגבשו מנהגים בניגוד לדעתם של התנאים הקדומים, רבי היוקרה והסמכות.
נראה שעלינו לחזור להסבר שניתן במבוא לפרק זה. ההבדל בין מחלוקת הלכתית לבין מחלוקת המנהגים הוא רופף. מחלוקת המנהגים היא מחלוקת הלכתית לכל דבר. ייתכן שהחלה כמחלוקת חכמים, וייתכן שהחלה כנוהג ציבורי. כך או כך זו מחלוקת הלכתית, ובכל אזור נתקבלה דעה אחת. דעתם של בית שמאי נדחתה, ודעת בית הלל התקבלה בירושלים ובגליל, ולאורה הולכים התנאים והמשניות להלן. ביטויים נוספים שהמנהגים מוצגים בהם כהלכה לכל דבר מופיעים בבבלי ובירושלמי, ואף פסוקים התומכים באיסור מלאכה כל היום נזכרים בהם, כגון "פסח הוא לה' " (ירו', לא ע"א), וכן דיון בבבלי (נה ע"א). בברייתא בבבלי שני המנהגים מנוסחים כמחלוקת כמעט לכל דבר, ונראה כי אכן הבדל המנהגים הוא מחלוקת בהלכה.
<b>סיכום</b>
אם כן, מצטיירת התפתחות מעניינת של ההלכות. ראשיתו של איסור מלאכה בהלכה שהמקריב קרבן אסור במלאכה באותו יום. הלכה זו היא, אפוא, חלק מהלכות המקדש, וכמו הלכות אחרות גלשה מהמקדש למדינה. בית שמאי ובית הלל חלקו בפרטיה, אבל במקביל התפתח מנהג המקל ומאפשר לעשות מלאכה עד חצות. מנהג זה פשט ביהודה, אך בירושלים ובגליל לא התקבל. להלן נראה כי התפתחו מנהגים נוספים וקולות נוספים בנושא. מכל מקום, איסור מלאכה בערבי פסחים המשיך גם לאחר החורבן. במקביל התחולל תהליך מעט רחב יותר של התחלת החג כבר ביום יד בניסן. כפי שראינו, תהליך דומה התחולל לגבי בדיקת חמץ וביעורו. בפירושנו לפרק א משנה א ראינו כי גם שם אוזכרו שלושה מועדים אלו: ערב יום יד (אור לארבעה עשר), הבוקר וחצות היום. כפי שראינו, קביעת חצות היום כמועד לביעור חמץ הובילה את קביעת מועדי בדיקת החמץ. רבי יהודה הוא המחמיר וסובר שאיסור חמץ מתחיל עוד לפני כניסת החג עצמו. הוא סבור שאיסור חמץ חל מהתורה בחצות היום, ואכן גם כאן רבי יהודה סבור שאיסור מלאכה חל לפחות מהבוקר. לעומתו רבי מאיר סבור שלפי דין תורה חל איסור חמץ רק מהערב, הביעור בחצות היום הוא בבחינת סייג ואמצעי זהירות, ובמקביל הוא המאחר באיסור מלאכה ומתיר מעט עבודות עד חצות<sup class="footnote-marker">85</sup><i class="footnote">ראו לעיל, פירושנו לפ"א מ"ד.</i>.
התלמוד הבבלי (נ ע"ב) שואל מדוע המשנה מתמקדת דווקא בערבי פסחים, הרי גם בערבי שבתות אין לעבוד מחצות היום. הבבלי אמנם מביא ציטוטים המעידים על גישה זו, ומסביר שבערב פסח האיסור חמור ורחב יותר. בעקבות הגמרא מנסים ראשונים לחדד את ההבדלים ולהעניק להם אופי משפטי חד משמעי<sup class="footnote-marker">86</sup><i class="footnote">ראו למשל הרא"ש והר"ן למקום, וראו פירושנו להלן, פ"י מ"א.</i>. דומה שהמאמץ מיותר. מדובר בנוהג וולונטרי, ואין זה מן הראוי לעוטפו במעטפת משפטית טכנית. איסור המלאכה בערב פסח היה רחב, ונפוץ יותר. יתר על כן, ממקורות אחרים אנו שומעים על עבודה בערב שבת עד הרגע האחרון. כך, למשל, כוהן היה עולה לראש אחד המגדלים ותוקע בחצוצרה כדי לסמן את כניסת השבת. על כך אנו שומעים מהמשנה ומדברי יוספוס<sup class="footnote-marker">87</sup><i class="footnote">משנה, סוכה פ"ה מ"ה; מלח', ד 582 ;לכתובת ראו מזר, הר הבית.</i>.
כתובת שנמצאה בהר הבית קובעת כנראה את המקום שממנו תקעו הכוהנים. מאוחר יותר אנו שומעים על המשכתו של הנוהג בעיירות ישראל<sup class="footnote-marker">88</sup><i class="footnote">תוס', סוכה פ"ד הי"א, וראו דיוננו סביב המשנה, שבת פט"ו מ"ג ועוד.</i>, ועל כך שהעם עובד בשדות עד כניסת השבת. הווה אומר שהיו אמנם חכמים שצידדו בהשבתת המשק בערב שבת מבעוד יום, אבל זה היה לכל היותר מנהג חסידים. שאלת הגמרא מועברת כנראה מסוגיה אחרת שנזכר בה איסור מיוחד לאכול לפני כניסת חג הפסח<sup class="footnote-marker">89</sup><i class="footnote">ראו להלן, פירושנו לפ"י מ"א.</i>. בסוגיה שם הגמרא שואלת במה התייחד ערב פסח, שהרי איסור דומה חל גם בערבי שבתות וימים טובים. סוגייתנו הועברה, אפוא, מהסוגיה שם והותאמה לנושא שבו עוסקת משנתנו.

Mishnah 6

<b>רבי מאיר אומר כל מלאכה שהתחיל בה קודם לארבעה עשר גומרה בארבעה עשר אבל לא יתחיל בה כתחילה</b><sup class="footnote-marker">90</sup><i class="footnote">בו<b>וילנא</b>, <b>דו</b>, <b>א</b>, <b>אד</b>, <b>כ</b>, <b>ל1</b> ,<b>קול</b>, <b>ת</b>, <b>ג2</b> ,<b>ל9</b> ,<b>ל13</b> ,<b>מדק</b> – "בתחילה".</i> <b>בארבעה עשר אף על פי שהוא יכול לגומרה</b> – רבי מאיר מציע כלל חדש שנראה כעמדת ביניים בין המנהגים שמנינו. לפי כלל זה אסור להתחיל עבודות חדשות ביום יד בניסן, אבל אם התחיל במלאכה ביום יג בניסן והוא יכול לסיימה ימשיך ויסיימה. מהמשנה אין זה ברור מה היחס בין דברי רבי מאיר לעמדות הקודמות, ולכאורה אפשרויות פרשניות אחדות לפנינו:
א. רבי מאיר נוקט עמדת ביניים בין המנהגים: הוא מתיר עבודות מסוימות ואוסר אחרות. הווה אומר, רבי מאיר אינו מקבל את המנהג וסבור שהדבר נתון להכרעה הלכתית כמו כל נושא אחר. מובן שרבי מאיר פוסק כבית הלל ומקל מעט יותר מהם, או מפרש את דעתם לקולה.
ב. רבי מאיר פוסק לגבי מקום שנוהגים בו שמותר לעשות מלאכה ביום יד בניסן; הוא מסייג את המנהג וקובע את גבולותיו, וזו סמכות חכמים גם לגבי מנהגים. כך הבין כנראה התלמוד הבבלי (נה ע"א).
ג. רבי מאיר פוסק לגבי מקום שנוהגים בו שאסור לעבוד, אך במקום שהתירו לעבוד מותר לעבוד בכל מלאכה. בכל מקרה, שני הפירושים הללו (ב–ג) מאולצים, ומסגנון דבריו של רבי מאיר נראה בפשטות שהוא סבור שכך יש לנהוג ללא קשר למנהג מקומי זה או אחר, וכבר ראינו את הטשטוש בהבחנה בין המנהג ופסיקת ההלכה של חכמים.
ד. כל המנהגים והדיונים הקודמים הם רק בעבודות במחובר לקרקע ורבי מאיר, כמו גם חכמים בהמשך המשנה, עוסק במלאכות שאינן במחובר לקרקע. הבחנה זו נראית כחריפות בלבד, אבל כך מציעה התוספתא את הדברים בפשטות: "מקום שנהגו לעשות מלאכה במחובר לקרקע עד חצות עושין, מקום שנהגו שלא לעשות אין עושין" (פ"ג [ב] הי"ח). אם כן, לפי התוספתא כל הדיונים הקודמים הם רק בעבודות בקרקע, וחכמים אשר אולי חולקים על רבי מאיר עוסקים במפורש בעבודות שירותים שונות. הסבר זה עולה מהתוספתא, ברם בהמשך נראה כי אותה תוספתא גם קובעת שהמנהג חל על עבודות שירותים כספרות וחייטות, ורק חכמים הם הקובעים שעבודות אלו מותרות, ונדון בכך להלן.
התלמוד הבבלי מציע הבחנה נוספת בין מלאכה שהיא לצורך המועד לבין מלאכה שאינה לצורך המועד. לפי הבחנה זו לא אמר רבי מאיר את דבריו אלא בעבודה שהיא לצורך החג, אבל אם אינה לצורך החג אין להתחיל בה בכל מצב. עמדה זו מתאימה כמובן לשיטת הבבלי שרבי מאיר מדבר על מקום שנהגו בו שלא לעבוד ביום יד בניסן. הבבלי מתחבט האם אכן זו כוונתו של רבי מאיר, ומכריע כי כך הדבר. עבור הירושלמי פרשנות זו מובנת מאליה. האבחנה שרק עבודה לצורך המועד הותרה עולה מהמשך המשנה הבאה, כפי שנראה להלן. <b>וחכמים אומרים שלוש אומניות עושין מלאכה בערבי פסחים</b><sup class="footnote-marker">91</sup><i class="footnote">כך ב- <b>רג</b>, <b>ת3</b> ,<b>מל</b>, <b>מנ</b>, <b>מגק</b>, <b>מגאד</b>, <b>מיל</b>, <b>מרג</b>, <b>מרש</b>, <b>מפי</b>, <b>ת</b>. בעדי הנוסח האחרים, שהם ברובם מטיב משני, נוסף "עד חצות". התוספת מיותרת, שהרי לכל הדעות לאחר חצות המלאכה אסורה.</i>–  חכמים מקבלים את עמדת רבי מאיר בדבר איסור מלאכה בערב פסח, אך מסייגים איסור זה. נראה שגם כאן חכמים מדברים על המנהג הגלילי שלא לעשות מלאכה, או שפסקו את דבריהם רק במקום שנהגו לעשות מלאכה כמו שפירש הרמב"ם (בפירושו למשנה זו). או שמא המנהג עסק רק במלאכה במחובר לקרקע, וחכמים עוסקים במלאכות אחרות. התוספתא כאן אומרת במפורש "אף במקום שאמרו אין עושין מלאכה בערבי פסחים עד חצות, שלש אומניות עושין..." (שם)<sup class="footnote-marker">92</sup><i class="footnote">נראה שבעל מלאכת שלמה הכיר נוסחאות של המשנה שנאמר בהן במפורש "עד חצות" וקיבל את הגהתו של ר' יהוסף אשכנזי למחוק מילים אלו, וכן הוא אומר: "ואם לגרסא בלבד נקבל אבל לפירוש המשנה ודאי שאינו אלא עד חצות".</i>. אם כן, חכמים מדברים על המנהג הגלילי ומסייגים אותו<sup class="footnote-marker">93</sup><i class="footnote">דוגמה נוספת להסתייגות חכמים ממנהג הגליל מצינו במשנה, כתובות פ"ה מ"ה, וראו דיוננו לאתר.</i>. מכאן גם שהמנהג אינו רק במלאכות העוסקות במחובר לקרקע, בניגוד למשתמע מהתוספתא לעיל. לכאורה ניתן היה לפרש שעבודות אלו הותרו כמו כל העבודות שלא במחובר לקרקע, ולא נמנו אלו אלא כדוגמה. ברם ברור שלא כך הוא, שכן רבי יוסי החולק מוסיף עוד מלאכה אחת, וברור גם מהמשך דברינו שרק עבודות אלו הותרו, ולפי המנהג נאסרו כל המלאכות, כולל אלו שלא במחובר לקרקע.
לא ברור האם רבי מאיר חולק על חכמים, אבל מסגנון המשנה נראה שכן הוא. רבי מאיר מתיר כל מלאכה שהתחיל בה ביום יג ויכול לסיימה, וחכמים מחמירים ואומרים שרק מלאכות אחדות מותר לעשותן בערב החג.
<b>החייטים</b> – החייט היה תופר הבגדים. אמנם לעתים תפר אדם את בגדיו בעצמו, אך בעיירות היהודיות היה גם חייט אומן. התוספתא מסבירה את העיקרון אשר לפיו נקבעו ההיתר וחלותו. כל מלאכה שהותרה בחול המועד הותרה גם בערב החג. רשימת המלאכות שהותרו בחול המועד מנויה במשנת מועד קטן. התפירה הותרה שכן "ההדיוט תופר כדרכו והאומן מכליב" (פ"א מ"ח). התוספתא והתלמודים (תוס', פ"ג [ב] הי"ח; ירו', לא ע"ב; בבלי, נה ע"ב) מקשרים את ההיתרים בשני המקרים, ומה שהותר להדיוט הותר לאומן בערב החג. ו<b>הספרים</b> – הספר אף הוא היה אומן, אך היו גם שסיפרו את עצמם, <b>והכובסים</b> – הכובס הוא צובע הבגד או המנקה אותו. המונח עצמו משמש לתיאור שתי המלאכות, שכן היה דמיון חיצוני בשיטת העבודה בשני המקרים. לפי התוספתא והתלמודים (תוס', שם; ירו', שם; בבלי, שם) התספורת והכביסה הותרו שכן היו אנשים שהתירו להם להסתפר, כגון מי שבא ממדינת הים או שוחרר מבית הסוהר, או נזיר שסיים את נזירותו (משנה, מועד קטן פ"ג מ"א)<sup class="footnote-marker">94</sup><i class="footnote">ראו פירושנו שם.</i>. כאמור, הבבלי (שם) מוסיף שגם מי שהותר מבית האסורים רשאי לספר ולכבס. הנוהג הרומי לשחרר אסירים מבית האסורים נרמז במקורות אחרים (מתי כז 16). ברם, לענייננו יש לזכור שגם הקהילה היהודית הפעילה בתי סוהר משלה, כפי שעולה ממקורות אחדים<sup class="footnote-marker">95</sup><i class="footnote">ספראי, גבוה; פירושנו למועד קטן פ"ג מ"א.</i>.
<b>רבי יוסי ברבי יהודה</b><sup class="footnote-marker">96</sup><i class="footnote">בעדי נוסח משניים אחדים בעל מימרה זו הוא רבי יהודה (<b>דו</b>, <b>א</b>, <b>אד</b>, <b>מ</b>). בו<b>וילנא</b> "רבי". כל אלו שיבושים.</i> <b>אומר אף הרוצענים</b> – הרצען הוא המתקן את הנעליים ועבודתו הותרה, לפי התוספתא, "שכן עולי רגלים מתקנין מנעליהן וסנדליהן במועד" (שם). בזמן הבית הותר לעולי הרגל לתקן את נעליהם שבלו בזמן העלייה לרגל, על כן רבי יוסי מתיר לתקן נעליים בערב החג. חכמים סוברים מן הסתם שההיתר היה לזמנו ולמקומו בלבד. שלוש המלאכות הותרו מסיבה טכנית, אך עדיין ניתן לייחס גם לחכמים את ההגבלה שכל ההיתר היה רק במלאכות לצורך המועד, כפי שגם ההיתר לעבוד בחול המועד במלאכות אלו היה במקורו לצורך המועד.

Mishnah 7

המשנה מונה מלאכות מסוימות שמותר לעשותן בערב פסח. לא נאמר מה הכלל שהנחה את חכמים, אם אכן היה כלל כזה. באופן טבעי אנו מדמים את רשימת המלאכות המותרות לאלה המותרות בחול המועד. רשימה זו מצויה במסכת מועד קטן, והיא כוללת מלאכות רבות, אבל כללים מעטים בלבד. מכל מקום, נראה שמדובר באותן מלאכות שמותר להתחיל בהן בערב פסח, ועליהן לא חל הכלל המוזכר במשנה הקודמת שאין להתחיל מלאכה בערב החג.
<b>מושיבים שובכים לתרנגולים בארבעה עשר</b> – מה שהותר בחול המועד הותר גם בערב החג. כפי שנראה להלן הותרו עבודות מסוימות הקשורות בהדגרת התרנגולת גם בחול המועד, ולכן הקלו חכמים בעניין. נראה שבסיס ההיתר היה מעין "דבר האבד", שהוא אחד העקרונות להתרת עבודות מסוימות בחול המועד<sup class="footnote-marker">97</sup><i class="footnote">ראו הקדמתנו למסכת מועד קטן, וכן דיוננו לעיל, פ"ב מ"ז.</i>.
זאת ועוד: כל המלאכות הללו הן מלאכות קצרות ללא טרחה יתרה, וייתכן ששילוב מניעים אלו הוא הגורם להיתר. כל אלו הם הנימוקים המופיעים בהקשר למלאכות המותרות בחול מועד, ובמסכת מועד קטן נדון בשאלה מהם המניעים הקובעים.
היונה הנזכרת כאן היא יונת התרבות. הבעלים מטפלים בה בקפדנות ובמקצועיות, וכל יום דגירה הוא בעל ערך כלכלי. יונים מסוג זה ידועות במקורות, וכאלה היו גם היונים ההרדסיות<sup class="footnote-marker">98</sup><i class="footnote">לנוסח השם ראו פירושנו לשבת פכ"ד מ"ג.</i> ( איור 22). במקביל יש במקורות התנאיים, ובעיקר במקורות התנאיים המאוחרים, גם עדות לניצול יונים תרבותיות למחצה. אלו טופלו בהשגחה פחותה, ומן הסתם את אלו לא הושיבו הבעלים לדגור והתהליך כולו היה טבעי<sup class="footnote-marker">99</sup><i class="footnote">ראו פירושנו לשבת פכ"ד מ"ג, ושם הרחבנו בנושא זה.</i>.
<b>תרנגולת שברחה</b> – אם התרנגולת הפסיקה את דגירתה, <b>מחזירין אותה למקומה</b> – התלמודים מוסיפים תנאי ולפיו מותר להחזיר את התרנגולת רק תוך שלושה ימים מזמן ש"מרדה", כלומר שנטשה את הביצים, אחרת אין טעם בהושבתה כיוון שהביצים כבר התקלקלו ואין סיכוי לבקיעתם של אפרוחים (בבלי, נה ע"ב)<sup class="footnote-marker">100</sup><i class="footnote">כך יש לפרש גם את הירו', לא ע"ב, וכן בכתב יד ליידן לירושלמי. בנוסחאות אחרות "למדוֹרה", כלומר רק אם התרנגולת כבר דוגרת שלושה ימים. לעיקרון זה ראו בשורה הבאה. עם זאת, עניין הדגירה במשך שלושה ימים מופיע בירושלמי בהמשך, לעניין אחר ובסגנון אחר. על כן נראה שיש לפרש שורה זו בירושלמי כמו את הבבלי, וכפי שפירשנו.</i>. התלמוד הבבלי שואל: אם מותר להושיב תרנגולת בתחילה, מדוע יהיה אסור להחזירה לתפקידה? מסקנתו היא שמותר להחזיר את התרנגולת גם בחול המועד עצמו. הווה אומר, בערב פסח מותר להתחיל להושיב את התרנגולת, ובחול המועד רק להחזירה.
<b>ואם מתה</b> – התרנגולת הדוגרת, <b>מושיבין</b> – תרנגולת, <b>אחרת תחתיה</b> – גם פסקה זו מתייחסת כנראה לחול המועד, כמו קודמתה. הירושלמי מוסיף שכל זאת רק אם היא דוגרת שלושה ימים. נראה שהשיקול הוא שאם היא דוגרת פחות טרם נתהוו האפרוחים והביצים ניתנות לאכילה, וההפסד שנגרם אינו מוחלט. אך אם הביצים כבר פסולות לאכילה, הפסד הנגרם אם לא תמשיך התרנגולת לדגור הוא קשה יותר<sup class="footnote-marker">101</sup><i class="footnote">ראו פירוש הר"ן שלא הכיר את הירושלמי אך פירש שיש צורך בשני התנאים, גם שהתרנגולת מתה וגם שהדבר נעשה תוך שלושה ימים למרדה.</i>.
נראה ששני התלמודים הכירו הגבלה כלשהי של שלושה ימים, ומן הסתם התלוותה הגבלה זו כפירוש בעל פה למשנה. ברם, בכל אחד ממרכזי הלימוד הסבו את ההגבלה על פרט אחר בהלכה, ושתי ההגבלות הגיוניות ומבוססות על מציאות רֵאלית מסוימת. קשה מאוד לברר איזו מההגבלות רֵאלית יותר. כיום אנו מדגירים את הביצים במדגרה מלאכותית המחקה את תנאי הדגירה בטבע<sup class="footnote-marker">102</sup><i class="footnote">תודתנו לדוד הראל, מדגיר ותיק מקבוצת יבנה, על הייעוץ שהעניק לנו.</i>; אנו יודעים מה קורה אם הדגירה נפסקת, אך איננו יודעים עד כמה היו קדמונינו מודעים לתנאים הפיזיקליים המדויקים. מכל מקום, אם הדגירה תיפסק (התרגולת תברח) ייגרם נזק, הפוריות תרד, ולאחר זמן מה האפרוח ימות. משך הזמן שהנזק ניתן בו לתיקון תלוי בטמפרטורה שהביצה מצויה בה, במשך הזמן ובגיל הביצה. בביצה צעירה מאוד (יומיים-שלושה) הנזק אִטי יותר, מכל מקום לאחר שלושה ימים האפרוח אבוד, ואולי אף קודם לכן, בהתאם לתנאי הסביבה.
<b>גורפין מתחת רגלי בהמה בארבעה עשר</b> – הבהמות עמדו לעתים בחצר עצמה, והזבל שייצרו היווה גם מטרד וגם מקור פרנסה. המטרד נבע כמובן מהלכלוך ומהריח הרע. עם זאת היה הזבל מרכיב חשוב ביותר במשק החקלאי, ואספו אותו בקפדנות רבה<sup class="footnote-marker">103</sup><i class="footnote">פליקס, החקלאות, 78-101.</i>. בערב החג, כמו בחול המועד, לא התירו איסוף מסודר של הזבל, אך התירו לגורפו מתחת לרגלי הבהמה "מפני שניוולה קשה" (ירו', לא ע"ב)<sup class="footnote-marker">104</sup><i class="footnote">המשפט נאמר לעניין שונה במקצת.</i>. המאירי מביא פרשנים האומרים שפסקה זו היא אך מחצות ולמעלה, אף שכל יתר העבודות נאסרו, שכן גם במועד עצמו הותר טיפול מסוים בזבל (כמבואר להלן). לדעתו ההיתר נובע מכך שיש בפעולה זו משום ניקוי הבית לצורך המועד. ברם, כל ההלכות במשנה זו מותרות לאחר חצות לא משום שהן צורך המועד, ואף לא משום שאין הן מלאכה גמורה<sup class="footnote-marker">105</sup><i class="footnote">כך הציע אלבק למקום.</i>, אלא משום שהן בבחינת "דבר האבד". "דבר האבד" הוא מלאכה שאם לא תיעשה ייגרם נזק גדול ומיידי, ולכן הותרה בחול המועד. על כך יש להוסיף שפעולת הזבל היא חלק מן ההוויה השגרתית הטבעית של הבהמה ולא ניתן לעצרה, לכן גם הותר הטיפול בו בערבי פסחים, שכן חכמים ראו בכך איסור מלאכה חלש ביותר שאינו פוגע באופי ההכנות לחג<sup class="footnote-marker">106</sup><i class="footnote">דומה שפרשני המשנה לדורותיהם בחנו את המלאכות הללו מנקודת מבטו של הבורגני העירוני, ולא עמדו על חשיבותן עבור החקלאי הזעיר.</i>.
<b>ובמועד מסלקים לצדדים</b> – התלמודים מבחינים בין ניקוי השטח, "מסלקו לצדדים", לבין איסוף הזבל, "מוציאין אותו לאשפה". בברייתות שבתלמודים ברור שהוצאה לאשפה חמורה מסילוק לצדדים, והתירו זאת רק במקום שריכוז הזבל גורם למפגע ממשי. נראה שבערב פסח התירו להוציאו לאשפה ובחול המועד רק לסלקו לצדדים, והתירו להוציאו לאשפה אם הלכלוך גבר מאוד (ירו', לא ע"ב; בבלי, נה ע"ב)<sup class="footnote-marker">107</sup><i class="footnote">ראו פרטי הדינים שם.</i>. הוצאת הזבל בערב פסח הותרה משום שהדבר נכלל בהכנת החצר לחג, וכדי שהזבל שייאסף בחצר בחול המועד לא יהיה רב מדי.
<b>מוליכים ומביאין כלים מבית האומן</b> – בלשון חכמים כלים הם בעיקר בגדים, ולעתים גם כלים אחרים. לפי הבבלי מדובר במשנה גם על כלים כקדרות וכוסות. בבבלי אף מובאות דעות חולקות, ונראה שהתירו להביא את הכלים מבית האומן בעיקר משום ש"אינו מאמינו", כלומר משום החשש שהאומן ירמה ולא יחזיר את הכלים לבעליהם. הסבר אחר הוא שבערב פסח הותר להביא כלים מבית האומן, אף לאחר חצות, אך לא בחול המועד (בבלי, שם).
<b>אף על פי שאינן לצרך המועד</b> – ההיתר הקודם אינו קשור לשימוש בכלים בחג עצמו. שורה זו מעידה כי כל המלאכות שנאסרו הותרו אם הן לצורך החג עצמו, כפי שהותרו עבודות בחול המועד עצמו. כבר ראינו שהיו שהתנו התרת עבודות בכך שהן לצורך החג, כגון עבודת הסַ פרים שהיא לצורך החג עצמו. ייתכן שגם היתר גריפת הזבל מתחת רגלי בהמה מבוסס על אותו שיקול. עם זאת, הושבת התרנגולת אינה לצורך החג. גם הבאת כלים מבית האומן אינה קשורה לצורכי החג, ונראה שכל העבודות הותרו בגלל אותו שיקול עקרוני. כל מה שמותר בחול המועד, מכל סיבה שהיא, הותר בערב החג. איסור המלאכה בערב החג היה, אפוא, חמור פחות מעבודה בחול המועד. מה שהותר בחול המועד בנסיבות מוגדרות, הותר בערב פסח ללא כל הגבלה.

Mishnah 8

<b>ששה דברים עשו אנשי יריחו</b><sup class="footnote-marker">108</sup><i class="footnote">סדר הפרטים אינו ברור, ואין סיבה ממשית לחשוב שיש לסדר משמעות. בעל הון עשיר, למשל, מקפיד לחפש את הסדר בכל משנה, וכאן הוא מדגיש את קרבת הלשון שבין "מרכיבין" ו"כורכין". כפי שהדגשנו במבוא לעתים יש למשנה סדר פנימי או חיצוני, לעתים הוא גם כלי לעידוד הזיכרון, אך לא תמיד קיים סדר שיטתי.</i> – משנה זו משובצת במקורותינו פעמים מספר. היא מספרת על שישה מנהגים מיוחדים של אנשי יריחו, והובאה אצלנו מפני שאחד מהם קשור למלאכה בערב פסח. אנשי יריחו לא עלו לרגל לירושלים, ולפחות את הפסח חגגו בביתם. עדות זו מצטרפת לראיות הרבות כי לא כל תושבי הארץ עלו לרגל לירושלים. חכמים מעידים על כך לפי תומם, ואף אינם רואים בכך כל עבֵרה. חובת העלייה לרגל<sup class="footnote-marker">109</sup><i class="footnote">ראו על כך בהרחבה בפירושנו לחגיגה פ"א מ"א; ספראי, עליה לרגל, עמ' 24-41.</i>.
<b>על שלושה מחו בידן ועל שלושה לא מחו בידן</b> – המבנה של המשנה כמובן ספרותי, ובהמשך נראה כי המספר שישה אינו מוחלט. ברם, לעורך היה חשוב להציג שתי קבוצות של שלוש הלכות בכל אחת. מבנה מעין זה אינו זר לעריכת המשנה, ומאפיין גם את הפרקים הראשונים של משנת אבות<sup class="footnote-marker">110</sup><i class="footnote">לדיון במבנה המשולש של משניות ראו דיונו של טרופר, אבות.</i>, או את המסורת על לימוד בדבי רבי ישמעאל "הלכה עוקרת/עוקבת/עוקפת מקרא"<sup class="footnote-marker">111</sup><i class="footnote">ספראי, הלכה עוקרת מקרא.</i>. שלושה מעשים התקבלו על דעת חכמים ולשלושה מהם התנגדו, אך לשווא. יש במשנה ביטוי בהיר למגבלות הכוח של חכמים. המדובר בימי הבית, ובתקופה זו היה עדיין כוחם מצומצם. המונח "שלא ברצון חכמים" מופיע פעמים מספר, בעיקר בהקשר לימי הבית<sup class="footnote-marker">112</sup><i class="footnote">ראו להלן, פירושנו לפ"ה מ"ח ולשבת פ"ה מ"ד.</i>. בתקופה זו רוב העם נשמע לפרושים, אך כוחם היה מוגבל למדי. בתוספתא ובתלמודים מופיע לעתים נוסח מקביל: "ברצון חכמים" ו"שלא ברצון חכמים". התוספתא והבבלי רואים בשני אלו ניסוחים סותרים: "אם כרצון חכמים הן עושין יהו כל אדם עושין כן" (תוס', פ"ג [ב] הי"ט; בבלי, מנחות ע ע"א). ברם, לפי פשוטם של דברים, "ברצון חכמים" אין משמעו שחכמים הסכימו אלא שלא התנגדו, ולפחות לפי חלק מהתנאים אין הבדל בין "לא מיחו" לבין "ברצון חכמים".
<b>אלו</b><sup class="footnote-marker">113</sup><i class="footnote">ב<b>ווילנא</b>, <b>דו</b> – "ואלו הן".</i> <b>שלא מחו בידן מרכיבים דקלים בכל יום</b> – כאמור לעיל חל איסור מלא על מלאכה לאחר חצות היום של ערב פסח, ואף המלאכה בבוקר של אותו יום שנויה במחלוקת. אנשי יריחו נהגו כאנשי יהודה ועבדו עד חצות. עד כאן אין במנהגם משום חריג בולט, שהרי זה היה המנהג המקובל ביהודה<sup class="footnote-marker">114</sup><i class="footnote">לעיל, משנה ה.</i>. אך אנשי יריחו נהגו להרכיב דקלים עד כניסת החג, ודבר זה אסור לכל הדעות. הרכבת דקלים היא כנראה פעולת ההפריה. הדקלים מתחלקים לעצים הנושאים תפרחת נקבית ונותנים פֵרות, ועצים הנושאים תפרחת זכרית. את הדקלים הנקביים יש לאבק באבקה מתפרחת הפֵרות הזכריים, שאם לא כן לא יהיה הדקל פורה. בטבע ההאבקה מתבצעת בעזרת הרוח, ואחוזי ההצלחה אינם מובטחים תמיד. חקלאי הארץ הכירו את טבעם של העצים ונהגו "מנחי כופרא דיכרא לנוקבתא" (מניחים [תפרחת] זכרית לנקבות)<sup class="footnote-marker">115</sup><i class="footnote">ראו פליקס, עצי פרי, עמ' 124-125.</i>. את עבודת ההאבקה יש לבצע בעונה זו של השנה; כל השהיה עשויה לגרום לאיחור, וההאבקה לא תצלח. על כן עשו אנשי יריחו את הטיפול גם בערב פסח, ומן הסתם גם בחול המועד, וחכמים לא התנגדו לכך משום שזה "דבר האבד", וכפי שראינו במשניות הקודמות עבודה שהותרה בחול המועד הותרה גם בערב פסח. כך הסבירו רוב הראשונים, מתוך הבנה אינטואיטיבית או מדויקת של תהליך ההרכבה.
אך בבדיקה שנערכה<sup class="footnote-marker">116</sup><i class="footnote">תודתנו לתלמידי ע' לונדון על המידע.</i> מתברר שבכל זני התמרים הידועים לנו זמן ההרכבה באזור יריחו הוא בחודש פברואר, והתהליך נמשך כחודש. רק בשנים מיוחדות נמשך התהליך עד סוף מרץ. הפסח חל לכל המוקדם בסוף מרץ, ולעתים מאוחר יותר. על כן, ההרכבה בערב פסח מעידה על עיכוב מופרז של מי שנבצר ממנו לבצע את העבודה בזמן. לפיכך יש לפרש שמדובר בזן תמרים שאינו מוכר היום, או בשנים שהלוח סטה בהן בהרבה (כחודש) מהלוח הנוהג כיום. או אולי החידוש שבמשנה הוא שמותר להרכיב תמרים אפילו במקרה שיעילות ההרכבה קטנה, ובפעולה שהייתה צריכה להיעשות בתאריך מוקדם יותר, זאת אף שאין זה בבחינת "דבר האבד". אבל אפילו במקרה כזה מותרת מלאכה בערב פסח. האבקת דקלים היא עבודה ממושכת וטרחה יתרה. על כן, דומה שההסבר שנתנו בני יריחו לעצמם להיתר איננו מוסבר. אפשר גם שאנשי יריחו לא ידעו מתי המועד המועדף להרכבה, וחכמים (ההלכה) אכן מתנגדים להיתר זה.
מכל מקום, אין זה המקרה היחיד שהלכות נקבעו על סמך "נתוני טבע" המנוגדים למסקנות מדעיות הידועות בזמננו. כך, למשל, הניחה המשנה שוולד שנולד לשמונה חודשים אין לו כל סיכוי לחיות, ואילו לוולד בן שבעה חודשים סיכוי רב יותר לחיות<sup class="footnote-marker">117</sup><i class="footnote">יבמות פ"ד מ"ב ופירושנו לה, ומקבילות רבות.</i>. ברפואה בעולם ההלניסטי-רומי היה קיים ויכוח סוער האם עקרונות רפואיים חייבים להנחות את הרופא, או שמא רק ניסיון מוחש, ובלשוננו: האם ללמוד פילוסופיה של הרפואה או לנתח מתים? מן הסתם גם השאלה שלפנינו, האם לוולד סיכוי לחיות לשמונה ולשבעה היא חלק מעולם המדע הרפואי הזה, על ניסיונו המעשי ובעיקר על השקפות העולם שניסח כאמיתות מחייבות. יש להניח שכאשר תינוק, שלהערכתם נולד כנפל לשמונה, שרד – הסבירו שהוא בן יותר משמונה חודשים או בן שבעה חודשים. הוויתור על מאבק ההישרדות של נפל עומד בניגוד מוזר למדיניות הכללית של מאבק על נפשו של חולה עד הרגע האחרון. הוא מצביע על כוחה של העמדה הרפואית העקרונית. במשנתנו ברור שההנחה הרפואית אכן תנאית, ועל פי ההבנה הפשוטה אין הערכת המציאות של התנאים עולה בקנה אחד עם הידע הרפואי במאה העשרים<sup class="footnote-marker">118</sup><i class="footnote">להתמודדות עם פסיקה לנוכח אבחנה רפואית מיושנת מעין זו ראו: שו"ת יחל ישראל, סח.</i>. בדומה לכך יש לומר גם על ההנחות שראשית יצירת הוולד היא מן הטבור (בבלי, סוטה מה ע"ב)<sup class="footnote-marker">119</sup><i class="footnote">ראו דיוננו במסכת סוטה פ"ט מ"ד.</i>, שבתולה מבוגרת "כלו בתוליה" (ספרא אמור, פרשה ב ה"ז, צד ע"ד)<sup class="footnote-marker">120</sup><i class="footnote">ראו דיוננו במסכת יבמות פ"ו מ"ד.</i> או שבגוף האדם רמ"ח איברים (עצמות)<sup class="footnote-marker">121</sup><i class="footnote">ראו דיוננו במסכת אהלות פ"א מ"ח, ולשווא עמלו פרשנים ורופאים יראי שמים לתרץ את המשנה. לדוגמאות נוספות ראו רבינוביץ, רפואה.</i>.
הבעיה אינה מצטמצמת במשנתנו ובשאלות רפואיות. כך, למשל, משתמע מהתלמוד הבבלי שכמהין ופטריות אינם גידולי קרקע, ושכינים אינן נולדות אלא מתהוות מעצמן<sup class="footnote-marker">122</sup><i class="footnote">ראו בהרחבה פירושנו לעירובין פ"ג מ"א; מעשרות פ"א מ"א; כתובות פ"ה מ"ה ועוד.</i>. כבר הפרשנות המסורתית התחבטה בבעיה: היו שראו בכך סתירה עובדתית שאינה עולה בקנה אחד עם המציאות כפי שהיא מוכרת לפרשן, והיו שתירצו שחז"ל התכוונו להגדרה הלכתית כלשהי, שאין לה עניין עם המציאות הרֵאלית. לפי פשוטם של דברים אין ספק שחז"ל סברו שתינוק לשמונה חודשים אינו בר קיימא כשם שפטריות אינן צומחות מהקרקע, כיוון שהן גדלות במהירות בבחינת יש מאין. כיום אנו יודעים שראייה זו אינה נכונה. מעתה הדרכים מתפצלות. יש מי שלא יירתע מלהגדיר את דברי חז"ל כטעות, פרי המדע המקובל בזמנם, ואילו המתקשים לקבל הסבר פשוט זה מסבירים ש"השתנו הטבעים", ופעם הייתה המציאות אחרת<sup class="footnote-marker">123</sup><i class="footnote">ראו על כך עשרות דוגמאות אצל גוטל, השתנות הטבעים.</i>. בחירה פרשנית זו תלויה בקושי תאולוגי להניח שחז"ל פסקו רק בהתאם לידע שהיה מקובל בזמנם. להערכתנו גדלותם אינה נמדדת בידיעת הבוטניקה שלהם, ואין צורך לפרש את הכתובים שלא בהתאם לשכל הישר.
קדמונינו הבינו כנראה את בעיות ההפריה של התמרים, אך נראה שלא היו יכולים לנסחן בצורה מדעית כמו בימינו, על כן נמצא בתלמוד הבבלי גם הסבר אחר ולפיו מדובר בפעולה מעין מסטית. מקורות ארץ-ישראליים מדברים על צורכי ההפריה של התמרים במונחים כמעט מיניים, ונראה שההסבר בתלמוד הבבלי מייצג היטב את המציאות בארץ ישראל.
פרשנים שלא הבינו את המציאות החקלאית התחבטו בפירוש המשנה. גאון בבלי אחד שהכיר את המציאות מתאר בבירור את התהליך: "כפנייתא הן פרי שלדקל זכר וכשהן קטנים נאכלין ויש בהם טעם תמרים שהן מתוקין... ולכשיגדלו לזמן מועט יופסדו לאכילה אבל נהנין מהן לדרך אחרת. וכיצד. יתברך שם בורא כל העולם כרצונו כך ברא את הדקלים זכר ונקבה ומבלעדי האחד השני לא יצליח. והיאך מעשיהן כשיגיע זמן הדקל הנקבה ומשלחת המכבדות שלה עם תמריה ועדיין התמרים הן כעדשים מביאין הכפניות ומסביבן בעוקץ ידה מזה ומזה ומזהמין אותה וכורכין לה אגד והמכבדות של התמרה מצליחות ומוציאה פירות נאים ובלבד שלא יתאחר זמנן אפילו יום אחד. ואם יצטרכו הרכבה ביום יד בניסן הקב"ה חס על ממונן שלישראל והדבר ידוע שצריכין הרכבה ביום יד בניסן..." (אוצר הגאונים לעירובין, עמ' 92). הגאון רואה בכך היתר גמור, אך המשנה מעידה רק שחכמים לא מחו בידם, ולא שהסכימו לכך לכתחילה. לפי אחד הפירושים בירושלמי אכן רבי מאיר גרס שהרכבת דקלים הייתה ברצון חכמים (לא ע"ב).
<b>וכורכים את שמע</b> – השיטה שהם קראו בה את קריאת שמע נידונה בפירושנו למגילה פ"ד מ"ג. בדרך כלל "פרסו את שמע", כלומר הקורא פתח במחצית הראשונה של הפסוק והציבור אמר את מחציתו השנייה, או לפי הפירוש של הגמרא הפותח אומר יחד עם הציבור<sup class="footnote-marker">124</sup><i class="footnote">השווה הלשון במכילתא, מסכת דשירה פ"א 118 ,במכילתא דרבי שמעון בר יוחאי, עמ' 72 ,ובירושלמי, לא ע"ב.</i>. את הביטוי "לכרוך על שמע" התלמוד מסביר בעקבות התוספתא: "כיצד כורכין את שמע, אומרים 'שמע ישראל ה' אלֹהינו ה' אחד' ולא היו מפסיקין, דברי רבי מאיר, רבי יהודה אומר מפסיקין היו, אלא שלא היו אומרים 'ברוך שם כבוד מלכותו לעולם ועד' " (בבלי, נו ע"א; תוס', פ"ג [ב] הי"ט). אמוראי בבל אף הם נחלקו במשמעות המונח. רב יהודה פירש כרבי מאיר, ורבא אמר "שהיו אומרים 'היום על לבבך', דמשמע היום על לבבך ולא מחר על לבבך". ההסבר הראשון הוא פשוט, כורכים במשמעות של מחברים, כלומר שהפסוק הראשון היה נקרא ברצף עם אלו שאחריו, ללא הפסקה בין הפסקאות<sup class="footnote-marker">125</sup><i class="footnote">בעלי התוספות פירשו שלא היו מפסיקים בין שמע ישראל לבין שם ה' שלאחריו. ברם לא ברור למה צריך להפסיק שם במיוחד.</i>. גם פירושו של רבי יהודה ברור. לפי פירוש זה לא אמרו בני יריחו את התוספת "ברוך שם כבוד מלכותו לעולם ועד". שני הפירושים קרובים, ואולי אף שניהם לדבר אחד התכוונו. פירושו של רבא קשה יותר, ומשמעו שבהמשך קריאת שמע (בפסוק ו) הם היו קוראים "אשר אנֹכי מצוך – היום על לבבך", וזאת בניגוד לקריאה המסורתית ולפי פיסוק הטעמים: "אשר אנֹכי – מצוך היום – על לבבך". רש"י מביא גם גרסה שונה: "שהיו אומרים ברוך שם כבוד מלכותו", ומפרש שהיו אומרים זאת בקול, ולא בשקט כפי שנהוג במסורת ישראל. בירושלמי מובאת ברייתא ובה הסברים שונים במקצת. לפי רבי מאיר "לא היו מפסיקין בין תיבה לתיבה", ולפי רבי יהודה הפסיקו בין התיבות, "אלא שלא היו אומרים 'ברוך שם...' " (לא ע"ב). ההפסקה בין התיבות היא כנראה מנהג הפריסה, ואולי הכוונה שלא היו פורסין על שמע, דהיינו שהציבור לא היה עונה על החצי הראשון של הפסוק, אלא היו אומרים את כל הפסוק הראשון ברצף.
כך או כך, ברור שתנאים ואמוראים כבר לא הכירו את המונח "כורכים את שמע", והתחבטו בפירושו. מנהג זה, אפוא, לא התקבל ונעלם מהמסורת היהודית. במקביל גם ברור שהמנהג המקומי הוא הלכה לכל דבר, שאינה תלויה במקום או בזמן.
לפי המדרשים, בשעה שאסף יעקב את בניו פקפק לרגע בנאמנותם, על כן הצהירו בניו: "שמע ישראל – הכוונה ליעקב – ה' אלֹהינו ה' אחד", ויעקב הודה לאל ואמר: "ברוך שם כבוד מלכותו לעולם ועד". בתלמוד הבבלי נוסף עוד דיון ומסקנתו היא שלפיכך יש לומר את הפסוק בשקט. המדרש מופיע כבר במקורות תנאיים<sup class="footnote-marker">126</sup><i class="footnote">ספרי דברים, לא, עמ' 53 ;מדרש תנאים לדברים, ו ד, עמ' 24 ;בראשית רבה, צח ג, עמ' 1252 ;צז א, עמ' 1201 , וראו בפירוש מנחת יהודה שם; תרגום יונתן לבראשית, מט א, ועוד.</i>, ברם, רק בבבלי מוסקת המסקנה ההלכתית כי יש לומר פסוק זה בלחש. על כן, נראה שכבר בימי התנאים שולב המשפט "ברוך שם כבוד מלכותו" בקריאת שמע, וייתכן שאנשי יריחו נהגו שלא לאמרו. ברם, ההסבר כי הם אמרוהו בקול רם (לפי הגרסה השנייה בפירוש רש"י) הוא קשה, וקושר מנהג מאוחר, ואולי גם בבלי, בהלכה קדומה מימי הבית.
<b>וקוצרים וגודשים לפני העומר ולא מחו בידן</b> – המילה "וגודשים" אינה בחלק מכתבי היד<sup class="footnote-marker">127</sup><i class="footnote"><b>אד</b>, <b>רג</b>, <b>רב</b>. רוב הראשונים גורסים אותה. ראו הר"ש משאנץ, עמ' כה; תוספות הרא"ש ועוד.</i>, ואף המילים "לפני העומר" הן בעייתיות. באופן כללי ברור שאנשי יריחו קצרו את החיטה לפני הקרבת קרבן העומר. כידוע, בני ישראל מצווים להביא ביום השני של חג הפסח את קרבן העומר. את העומר קצרו במעמד חגיגי, ועליו מסופר במפורט במנחות פרק י. מן התורה אסור לאכול חיטה חדשה לפני הקרבת הקרבן, אבל חכמים דרשו אפילו לא לקצור אותה לפני זמן זה, כדי לעשות סייג למצווה (משנה, מנחות פ"י מ"ז, והשוו חלה פ"א מ"א). הציבור שמר באופן כללי על האיסור, אבל בפועל היו רבים שהחלו בקציר כבר בבוקר שבו הוקרב הקרבן, ולא המתינו עד זמן ההקרבה. מכל מקום, תנאים מספרים שלאחר הקרבת הקרבן היו כבר שוקי ירושלים מלאים בחיטים מן הקציר החדש, ונחלקו אם הדבר היה ברצון חכמים אם לאו (תוס', מנחות פ"י הכ"ה).
יריחו שוכנת בעמק, והפֵרות באזור זה מבשילים מוקדם יותר מבאזורי הארץ האחרים. על כך אנו שומעים ממקורות נוספים שאינם נוגעים לפרשה שלפנינו (בראשית רבה, צט ג, עמ' 1276 ומקבילות). חיטה מבשילה יש לקצרה, שכן לאחר זמן היא "משתבלת" והגבעולים מתכופפים ורובצים על האדמה. יתר על כן, כל זמן שהחיטה בשדה היא חשופה לפגעי הטבע. באזור יריחו החיטה הבשילה לפני פסח, על כן נהגו אנשי יריחו לקצרה לפני החג או לפני העומר (ראה להלן).
המשנה במסכת מנחות קובעת: "קוצרים בית השלחים שבעמקים, אבל לא גודשין. אנשי יריחו קוצרין ברצון חכמים וגודשין שלא ברצון חכמים, ולא מיחו בידם חכמים" (משנה, מנחות פ"י מ"ח, וראו תוס', שם פ"י הכ"ה). עוד בטרם נפתח בדיון ברור שהשאלה אינה עניין שבמנהג אלא הלכה לכל דבר, וכבר ראינו כי הגבול בין מנהג והלכה הוא פורמלי בלבד. נראה שאנשי יריחו החלו במנהג ומאוחר יותר התקבלה דרכם, או חלק ממנה, כהלכה וכדין כללי החל על כל שטחי השלחין שבעמקים. אין צריך לומר שכל השטחים באזור יריחו הם שטחי שלחין, ובאזור מדברי זה אין חקלאות בעל כלל.
גדישת החיטה היא השלב שלאחר הקציר, ובו נאספת התבואה לגורן לדייש. חכמים התירו אפוא את הקציר בגלל ההפסד המרובה העלול להיגרם עקב דחייתו, אך תבעו לדחות את הגדיש עד לאחר העומר.
ממשנת מנחות (פ"י מ"ה) ברור ששאלת הגדיש הייתה תלויה במחלוקת תנאים: תנא קמא (הוא רבי מאיר לפי התלמודים) ורבי יהודה. לפי רבי מאיר אנשי יריחו קצרו ולא מחו בידם חכמים, ולפי רבי יהודה הקציר היה ברצון חכמים ולפי ההלכה, והגדיש שלא ברצון חכמים. אם המשנה עוסקת גם בגדיש – הרי שאין מדובר בשישה דברים אלא בשבעה, והתלמודים מנסחים את הדברים כך שיישארו שישה דברים. בירושלמי אף מצויה הדעה שרבי יהודה אינו חולק, ואף הוא מסכים שאסור לגדוש.
אפשטיין הסיק שבנוסח המשנה היה "קוצרין וגודשין", כדעת רבי יהודה, ורבי מאיר גרס "קוצרין" בלבד. משנתנו כרבי יהודה, ומשנת מנחות כרבי מאיר<sup class="footnote-marker">128</sup><i class="footnote">אפשטיין, מבוא, עמ' 593-594 ,וראו מלאכת שלמה למקום.</i>. ברם, ייתכן גם שמשנתנו גרסה "קוצרין" בלבד כדעת רבי מאיר, ותוקנה לפי שיטת רבי יהודה.
כפי שרמזנו, בנוסח שלפנינו מדובר על קצירה או גדישה לפני העומר. ברם, נראה שעיקר הקציר היה עוד לפני הפסח. ראינו גם שקציר ואף דייש ביום טז ניסן היו נוהג רווח, ואנשי יריחו היו שונים בכך שקצרו עוד לפני הפסח, שכמובן היה גם לפני העומר<sup class="footnote-marker">129</sup><i class="footnote">אפשטיין, מבוא, עמ' 100.</i>. אם הבנה זו נכונה הרי שמן הסתם הניסוח המקורי היה "קוצרים וגודשים", שכן אין כל ערך לקציר ללא גדיש, שהרי היבול נותר בשדה חשוף לפגעי הטבע ולגנֵבות. כל זאת אם הקציר היה ביום טז בניסן, וקל וחומר אם התבצע ימים מספר לפני החג. על כן, יש מקום לשער שבני יריחו קצרו וגדשו. במשנה נאמר "קוצרים וגודשים" או רק "קוצרים", מונח הכולל את הקציר והגדיש כאחד. רבי מאיר ניסה "לתקן" את ההיסטוריה, להמעיט ב"חטאם" של בני יריחו ואף להמעיט בכך את החידוש ההלכתי, ולכן הדגיש ש"קוצרים" אינו כולל גדיש. אם כן לפנינו מחלוקת בהבנת המעשה, שהפכה למחלוקת בנוסח המשנה הקדומה. זו גם ראיה לכך שהמשנה הייתה ערוכה הרבה לפני דור אושא (דורם של רבי מאיר ורבי יהודה), ותנאים מאוחרים נחלקו בפירושה וגרסו אותה כל אחד לפי פירושו.
<b>אלו שמחו חכמים בידן מתירין בגמזיות של הקדש</b> – גמזיות הן הפרי של השקמים. השקמה הייתה עץ סרק ששימש בעיקר לבנייה. פרותיו קטנים ובדרך כלל אינם ראויים לאכילה, אך בצעירותם יש בהם מתיקות קלה<sup class="footnote-marker">130</sup><i class="footnote">גם בפירוש הגמזיות התקשו מפרשים שלא הכירו את ההווי הארץ-ישראלי.</i>, ונהגו לאכלם בשעת הדחק. תנאי לכך הוא "בליסת" השקמים, כלומר חיתוך הפרי בטרם הבשלתו, דבר הגורם להפרשת אתילן שהוא חומר הבחלה, וזה גורם להבשלה מהירה של הפרי ולטעם מתקתק. כזכור, הנביא עמוס מציג את עצמו כ"בולס שקמים" (עמוס ז יד), וטכניקה זו מוכרת עדיין בכפר המסורתי בארצות הים התיכון<sup class="footnote-marker">131</sup><i class="footnote">פליקס, עצי פרי, עמ' 161-167.</i>. הגמזיות אינן פרי רגיל אלא תוצר שולי. לכן נמנות הגמזיות עם "קלים שבדמאי", דהיינו פרות שחייבים אמנם להפריש מהם מעשרות, אך החובה אינה מוחלטת שכן רק פרות של ממש חייבים במעשר. כך גם הכוהנים אינם מקפידים על תרומתם מאותה סיבה<sup class="footnote-marker">132</sup><i class="footnote">פליקס, שם, עמ' 164.</i>. .בספרות הפרשנית פירושים שונים אחרים לגמזיות, ואף נוסח שונה: "גואזיות" או "גיאזיות"<sup class="footnote-marker">133</sup><i class="footnote">אוצר הגאונים, עמ' 78 .</i>, ולפיהם הכוונה לענפים דקים, וכן פירושים אחרים שנבעו מאי הכרת המציאות הארץ-ישראלית<sup class="footnote-marker">134</sup><i class="footnote">ראו אצל פליקס, שם.</i>. סיפור המעשה בגמזיות, והרקע ההלכתי ההיסטורי, מחייבים הרחבה. הסיפור המלא מופיע במקומות מספר בתוספתא ובקיצור גם בתלמודים<sup class="footnote-marker">135</sup><i class="footnote">תוס', מנחות פ"יג הי"ח-הכ"א; זבחים פי"א הט"ז-הי"ז; ירו', לא ע"ב; בבלי, נו ע"ב.</i>, וכדי להבינו יש להציעו במלואו.
בראשונה היו מכניסין עורות קדשים ללשכה בית הפרוה והיו מחלקין אותן בערבין לכל בית אב שבאותו היום והיו גדולי כהונה באין ונוטלין אותן בזרוע התקינו שיהו מחלקין אותן בערבי שבתות לכל משמר ומשמר ועדיין היו גדולי כהונה באין ונוטלין אותן בזרוע עמדו הבעלים והקדישום לשמים. אבא שאול אומר קורות שיקמה היו ביריחו והיו בעלי אגרוף באין ונוטלין אותן בזרוע עמדו בעלים והקדישום לשמים אמרו לא הקדישו בעלים לשמים אלא קורות שקמה בלבד (תוס', זבחים פי"א הט"ז-הי"ז, עמ' 467)<sup class="footnote-marker">136</sup><i class="footnote">וכן מנחות פי"ג הי"ח-הי"ט, עמ' 533 ,ומקבילות.</i>. התוספתא מונה רשימה של מאבקים בין הציבור ובין "גדולי הכהונה". כידוע עורות העולה ניתנים לכוהנים, והנוהג הקדום היה לחלקו בכל ערב לכוהני בית האב שעבד באותו יום. ברם, "גדולי כהונה" היו מפקיעים את העורות לעצמם. לפיכך הנהיגו לחלק את העורות פעם בשבוע, בתקווה שזקני המשמרת כולה ישכילו לעמוד בפני אותם גדולי כהונה. ברם, עדיין היו אותם "גדולי כהונה" מפקיעין את העורות לעצמם, על כן "עמדו בעלים והקדישום לגבוה". הבעלים הם הישראלים שהקריבו את הקרבנות ושהזדהו עם הכוהנים הפשוטים, והם הקדישו את העורות למקדש. גדולי הכהונה לא העזו לפגוע בהקדש, וכך הפכו העורות למקור כספי נכבד של המקדש. הסיפור חושף טפח מהמאבקים הפנימיים בין הכוהנים התקיפים, סגל הקבע של המקדש וראשי הכהונה, לבין ציבור הכוהנים שבאו מהפריפריה לעבוד שבוע במקדש. הציבור הרחב שנא את ראשי הכהונה העשירים, או לפחות הזדהה עם הכוהנים שבאו מן הכפרים והקהילות, לכן הקדישו המקריבים את העורות למקדש, בבחינת "גם לי גם לך לא יהיה".
הסיפור השני הוא על מטע של שקמים באזור יריחו: "קורות של שקמה היו ביריחו ובעלי אגרוף נוטלין אותן (בזרוע) עמדו בעלים והקדישום לשמים" (שם, הי"ז, עמ' 467). לפי ההמשך, בעלי האגרוף הללו הם הם אותם גדולי כהונה. לא נאמר כיצד היו אותם בעלי אגרוף נוטלים את עצי השקמה, הרי אין זה סביר כי הם גזלו בפשטות את רכושם של אנשים פשוטים מאזור יריחו.
על כן נראה שיש לראות בכל הסיפורים מקשה אחת. באזור יריחו היו מטעים שבעליהם הקדישו את פרותיהם למקדש, או שמא היו אלו אחוזות של המקדש. עצי הפרי נחשבו לרכוש של המקדש, ואיש לא העז לגזלם. אבל השקמים הם עצי סרק, ולכן העזו כוהנים אלימים להפקיעם בטענה שאינם חלק מהמקדש או מהקרבן. כתגובה וכהתגוננות עמדו הבעלים והקדישו את השקמים למקדש. אין מדובר בעצים כרותים אלא במטע פעיל שעציו מניבים פרות, כפי שרואים ממשנתנו.
משנתנו חושפת פרק נוסף בהשתלשלות האירועים. עצי השקמה נחשבו לרכוש המקדש, ושימשו לבנייה. אבל אנשי יריחו טענו שהפרות של השקמים אינם חלק ממעשה ההקדשה, שכן הם מוצר לוואי של העץ ולא התוצרת העיקרית שלו. טענתם הייתה שהאבות הקדישו את הגזעים ולא את הפרי חסר הערך. חכמים התנגדו להיתר זה של אנשי יריחו, אך לא הצליחו לכפות את מרותם. על פי לשון הקטע ייתכן גם לפרש שגדולי הכהונה הם אנשי יריחו.
<b>ואוכלין מתחת הנשרים </b>– ובתוספתא "ואוכלים נשרים בשבת". נשרים הם הפרי הנושר בשבת. אם כן, הדיון הוא בנשר עצמו. כידוע אסור לקטוף פרות בשבת, ואף פרי שנשר אין לאכלו שכן לא היה מוכן לאכילה לפני שבת, ואסור לאכלו מדין "מוקצה" או "נולד", כפי שנברר להלן<sup class="footnote-marker">137</sup><i class="footnote">דין מוקצה הוא האיסור לטלטל או להשתמש בחפץ שלא היה מוכן לשימוש בשבת ואדם "הקצה אותו ממחשבתו".</i>. גם כאן הפירוש המדויק של מנהגם של אנשי יריחו שנוי במחלוקת. נפתח בפן החברתי. ברור שמדובר באכילת פרות שנשרו, וודאי שמנהג עניים הוא. לפי התוספתא היו אנשי יריחו פותחים את גנותיהם ופרדסיהם בשנות בצורת, והעניים היו אוכלים את פרות התמר שנשרו מהעצים בשבת. כן משמע מהבבלי למקום האומר "ופורצין פרצות בגנותיהן ופרדסותיהן להאכיל נשר לעניים בשני בצורת בשבתות וימים טובים" (נו ע"א; תוס', פ"ג [ב] הכ"א). אנשי יריחו הם, אפוא, בעלי בתים אמידים הנותנים צדקה לשכניהם. מפשט הברייתא ניתן היה להבין שהבעיה אינה אכילת הנשר, אלא פריצת גדר המטע בשבת. לא ברור, אפוא, מי הם אלו שעשו שלא ברצון חכמים: בעלי הבתים העשירים, או אולי העניים שאכלו מהפרות. ברם, נראה שלא כך פירש התלמוד הבבלי כשכתב שהבעיה היא אכילת הנשר בשבת (להלן). מסתבר שהפרצות נפרצו לפני שבת, והבעיה היא במנהגם של העניים. גם להלן נראה שאנשי יריחו נתנו פאה משדותיהם יתר על המידה, הווה אומר שגם שם הם מצטיירים כאמידים ששגיאתם היא מתן צדקה יתר על המידה. ברם, אם כך הוא, מדוע מתרעמת המשנה על "אנשי יריחו" ולא על העניים? נראה, אפוא, שתרעומתם של חכמים היא כללית, על המנהג המקומי ששותפים לו עשירים ועניים כאחד. בכל שלושת המנהגים האחרונים מצטיירים אנשי יריחו כעשירים, ואולי אף כאותם "גדולי כהונה".
הצד ההלכתי בעייתי עוד יותר, ועלינו לברר האם עברו עניי יריחו על הלכה, או שמא לפנינו ויכוח הלכתי בתוך עולמו של בית המדרש. כפי שנראה להלן, מנהגם של אנשי יריחו בעניין נתינת הפאה אינו נגד ההלכה, אלא הוא כדעת אחת הדעות בתוך עולמו של בית המדרש, וייתכן שכך גם בנושא הנשרים.
הנחת היסוד של התלמודים היא שמדובר בשבת (בבלי) או ביום טוב (תוספתא, ירושלמי<sup class="footnote-marker">138</sup><i class="footnote">הירושלמי לא גרס את המילה "בשבת", והיא אינה בעדי הנוסח לירושלמי. ראו ליברמן, ירושלמי כפשוטו, עמ' 444.</i>), או בשניהם (בבלי), והבעיה ההלכתית היא דין "נולד". מסכת ביצה פותחת בהלכה ידועה שביצה שנולדה ביום טוב אסורה, משום שנולדה בחג, ומערב יום טוב לא הייתה קיימת (משנה, ביצה פ"א מ"א). ביום טוב מותר להכין אוכל, אך רק אוכל שהיה מוכן בערב החג, ומה שנולד אינו מוכן ואסור באכילה. בתלמודים דינים ארוכים סביב הלכה זו, והיא אב להלכות רבות וסוגיות תלמוד סבוכות. במשנה משובצת גם דעת בית שמאי המתירים לאכול ביצה זו. לפי פשט המשנה בית שמאי סבורים ש"נולד" מותר. הירושלמי (ביצה פ"א ה"א, ס ע"א, והשווה תוס', שם פ"א ה"ב)<sup class="footnote-marker">139</sup><i class="footnote">הירושלמי אומר שהמחלוקת היא בביצה שיצא מיעוטה מערב חג, אבל אם יצא רובה מערב חג הרי היא מותרת. זו הרחבה של התוספתא האומרת רק את החצי הראשון, "ביצה שיצא רובה מערב יום טוב... הרי זו מותרת". הירושלמי הרחיב את המשפט וצמצם את המחלוקת עם בית שמאי.</i> מנסה לצמצם את דעת בית שמאי, אך לפי ההבנה הפשוטה זו פרשנות מאוחרת בלבד. פרי שנשר בשבת הוא כמו ביצה שנולדה בחג, ועליו חלה מחלוקתם של בית שמאי ובית הלל. כבר בשלב זה ברור שייתכן שאנשי יריחו נהגו כדעת בית שמאי, ובזה כל חטאם. ברם, כידוע בימי הבית נהגו כבית שמאי בסדרת נושאים<sup class="footnote-marker">140</sup><i class="footnote">ביכלר, בית הלל.</i>, ולו נהגו אנשי יריחו כבית שמאי לא היה מקום למחות נגד מנהגם.
הירושלמי רומז שדין נשרים הוא ספק נולד. האזכור הברור ביותר הוא בירושלמי הדן בשאלה של ספק נולד כלשהו ואומר: "כמאן דאמר ספק הכן אסור [במקרה שלנו ודאי אסור], ברם כמאן דאמר ספק הכן מותר מודה הוא הכא שאסור נשרין ספק מהיום נשרו ספק מאתמול נשרו ברם הכא... (כמי שאמר ספק הכנה אסור לאכילה, במקרה שהסוגיה דנה בו ודאי אסור, אבל כמי שאמר מותר במקרה הזה אסור בגלל...)" (ירו', שם)<sup class="footnote-marker">141</sup><i class="footnote">על הקשר בין הירושלמי למשנתנו עמד לראשונה ר' אליעזר אזכרי בפירושו לבבלי שלנו (כך לפי בעל מלאכת שלמה); בעל מלאכת שלמה וליברמן לתוספתא דילן קיבלו את דבריו.</i>. אם כן אכילת נשרים בשבת היא ספק, והירושלמי טוען שהנושא שנוי במחלוקת.
בירושלמי לא נאמר מהי המחלוקת, האם זו משנתנו והירושלמי רואה את אנשי יריחו כגורם הלכתי החולק על "חכמים", או שמא הירושלמי מתכוון למשנה אחרת. ר' אליעזר אזכרי הציע שהמשנה האחרת היא ביצה פ"ג מ"ב: "מצודות חיה ועוף ודגים שעשאן מערב יום טוב לא יטול מהן ביום טוב אלא אם כן יודע שניצודו מערב יום טוב, ומעשה בנכרי אחד שהביא דגים לרבן גמליאל ואמר מותרין הן, אלא שאין רצוני לקבל הימנו". ברור שהמעשה סותר את ההלכה שברישא ("מעשה לסתור?" בלשון הבבלי). הבבלי מסביר שבמשנה חסר קטע, "חיסורי מחסרא", ושרבן גמליאל חולק על הרישא וסובר שהדגים מותרים (ביצה כד ע"א). המחלוקת היא בדין ספק הכנה, כלומר ספק אם הדגים ניצודו מערב החג, ובכך הוכנו לחג, או שנצודו במהלך החג ובערב החג לא היו מוכנים. ברם, בהמשך הבבלי דן האם "מותרין" זה משמעו מותרין באכילה או בקבלה (שם, כד ע"ב), ומסכם שהדגים מותרים בקבלה. כלומר מותר לקבלם מהגוי, אבל לא לאכלם. אם כך, רבן גמליאל אינו חולק על משנתנו. התירוץ של הבבלי במקומו מונח, ברם כידוע סגנון זה של "חיסורי מחסרא" הוא בבלי מובהק. בארץ ישראל לא קיבלוהו וייתכן שהם סברו שרבן גמליאל אינו חולק על חכמים, ואם כן במקרה של ספק הכנה שהמשנה עוסקת בו לכל הדעות הפרות אסורים באכילה. יתר על כן, בהלכות אחדות רבן גמליאל מוסר את דברי בית שמאי ונוהג כמותם. ייתכן שגם כאן רבן גמליאל סבור כבית שמאי, שנולד מותר, והוא סירב לקבל את הדגים מסיבות אישיות שהמשנה אינה מוסרת. אם כן, ספק אם קיימת זיקה בין מחלוקת (שאולי הייתה) בין רבן גמליאל לבין חכמים, לבין המחלוקת לגבי נשרים. בכך דחינו, אולי, את דברי ר' אליעזר אזכרי בחלקם.
הירושלמי מביא מחלוקת אמוראים האם ספק הכן (הכנה) אסור (כך רבי יוחנן) או מותר (כך לפי רבי חנינא ורבי יונתן) (ביצה פ"ג ה"ב, סב ע"א; שבת פ"א ה"ו, ד ע"א), ואולי זו המחלוקת לגבי ספק הכנה שסוגיית הירושלמי המזכירה את דין הנשרים רומזת לה. כך או כך, דין הנשרים מוצג באותו ירושלמי כמחלוקת ב"ספק הכנה", כלומר ספק אם הפרי נשר מערב יום טוב ולכן מותר, או שמא נשר רק בחג עצמו ולכן אסור. איננו יכולים לקבוע היכן המחלוקת העקרונית בנושא, האם זו מחלוקתם של רבן גמליאל וחכמים במשנת ביצה, או מחלוקת אמוראים בירושלמי. כך או כך, הדיון בין אנשי יריחו לחכמים הופך להיות מחלוקת הלכתית רגילה בדין פרות שהם בבחינת "ספק מוכן", וכל זאת לדעת בית הלל שפרי שנשר אינו נחשב למוכן.
האמוראים נוטים להפוך את המחלוקות הפרטיות לשיטתיות ועקרוניות. ברם, למעשה המונח "ספק הכנה" אינו אחיד. לכל מקרה יש סיכויי סבירות משלו, ומקרה פרטי אחד אינו דומה לשני. ייתכן שבכך טמון ההסבר לנושא המיוחד של נפילת נשרים בשבת ומנהגם של אנשי יריחו. ייתכן שקיימת מחלוקת עקרונית בדבר אכילת נשרים בשבת, אך המקרה של אנשי יריחו שונה, הוא מקרה פרטי, ולא חלק מהוויכוח ההלכתי הכולל שהוא בחלקו מאוחר יותר, לפחות בניסוחיו.
באזור יריחו גידלו בעיקר תמרים. גם הבבלי מדגיש כי מנהגם של אנשי יריחו היה לגבי אכילת תמרים שנשרו בשבת או ביום טוב. פרי התמר שונה מפרות אחרים בכך שהנשירה שלו רבה ביותר. בניגוד לפרות אחרים פרי התמר נושר עוד לפני בישולו, והנשירה היא בבחינת נתון ידוע. כיום מקובל לעטוף את אשכולות הפרי ברשת כדי לקלוט את הנשר הרב. לאחר הורדת הענף פורשים את התמרים וממתינים עד שיבחילו (יבשילו). אם לא הניחו רשתות, אזי למרגלות העצים היה נשר רב למדי, ולא תמיד ניתן להבחין מתי נשר הפרי – לפני שבת, ואז הוא מותר באכילה, או במהלך השבת, ואז הוא אסור. מבחינה הלכתית יש מקום לשתי טענות. האחת היא שהסיכוי שהפרי נשר מערב החג גדול ביותר, והשנייה שאם ידוע שאחוז מסוים מהפרות ינשור הרי הם בבחינת פרות מוכנים. הירושלמי מדגיש שהבעיה הייתה סתם נשר, שלא ברור מתי נשר, אבל פרי שנשר בשבת גם אנשי יריחו נמנעו מלאכלו (לא ע"ב). עם זאת, הירושלמי אינו מזכיר כי מדובר דווקא בפרות של תמר. ההסבר שאנו מציעים מבוסס על הסבר הבבלי.
הבבלי אומר: "אמר רבי שמעון בן לקיש מחלוקת בשל מכבדות דרבנן סברי גזרינן שמא יעלה ויתלוש ואנשי יריחו סברי לא גזרינן שמא יעלה ויתלוש, אבל בשל בין הכיפין דברי הכל מותר... כי אתא רבין אמר רבי שמעון בן לקיש מחלוקת בשל בין כיפין דרבנן סברי מוכן לעורבים לא הוי מוכן לאדם ואנשי יריחו סברי מוכן לעורבים מוכן לאדם<sup class="footnote-marker">142</sup><i class="footnote">הרא"ש מוסיף שכל ישראל הם בני מלכים וראויים לגדל עורבים, וכנראה ראה לפניו את אצילי ספרד שגידלו עופות בר. אך בארץ ישראל העורב הוא עוף בר הגדל פרא ואינו ברשותו של אדם. עם זאת, חשובה כאן גישתו החברתית של הרא"ש.</i> אבל בשל מכבדות דברי הכל אסור גזרינן שמא יעלה ויתלוש" (נו ע"ב). אם כן, שתי המסורות הן גרסאות שונות לדברי ריש לקיש. דבריו נאמרו בארץ ישראל והועברו לבבל, ובתלמוד הירושלמי לא נשמרו. מסתבר שריש לקיש אמר רק את הכתוב בעברית (מודגש), ואילו ההמשך הוא סברת התלמוד או עורך התלמוד. לפי שתי הגרסות יש סיבה טובה יותר לאסור את הפרי הנמצא במכבדות בגלל החשש שהרוצים את הפרות יטפסו על העץ ויתלשו<sup class="footnote-marker">143</sup><i class="footnote">איסור הטיפוס על העץ עומד בפני עצמו, ראו פירושנו לביצה פ"ה מ"ב.</i>. לפי דרכנו יש לפרש שגם בימי קדם עטפו את המכבדות ברשת או בשק כדי לקלוט את הנשר, והשאלה היא האם מותר לעלות על העץ ולאסוף נשר זה. מסתבר שלדעת הגמרא אין בכך איסור כשלעצמו אלא חשש שמא יעלה ויתלוש. אבל פרי שנפל מתחת לעץ "בין הכיפין"<sup class="footnote-marker">144</sup><i class="footnote">כיפין הם בדרך כלל עצים ישרים, ובעיקר ענפים תלושים. ראו למשל משנה, שבת פכ"ד מ"ב ועוד. גם כאן הכיפין הם על הרצפה (לכן אין בהם חשש טיפוס). הסברו של רש"י שענפי הדקל כפופים ומקבלים את הנשר אינו מציאותי. ייתכן שאין כיפין כאן אלא במשמעות סלעים, כלומר פרי שנשר לרצפה.</i> יש סיבה ברורה יותר שיהיה מותר. שתי הנוסחאות שבבבלי נחלקות האם מחלוקת אנשי יריחו וחכמים היא בפרי שבמכבדות או בפרי שבכיפין. מכל מקום המחלוקת היא רק על פרי התמר, ולא על כל הפרות שנשרו. אשר לנימוק "מוכן לעורבים מוכן לאדם" משמעו שהפרי נשר רק בשבת, אך עוד קודם שהיה על העץ היה מוכן לעורבים<sup class="footnote-marker">145</sup><i class="footnote">לפי הסבר הבבלי נימוק זה נכון על כל פרי שהוא, ודבר זה קשה להלמו. לפי פירושנו פרי התמר חריג ומיוחד.</i>. לפי פירושנו פרי התמר מותר משום שרובו נשר לפני השבת, או מפני שכבר לפני השבת עתיד היה לנשור.
הראשונים אשר עסקו בקטע לא הדגישו כי מדובר דווקא בפרות התמר, וחלק מהם מן הסתם גם לא הכירו את הפרי. עם זאת הם פירשו את הגמרא לפי העניין. הם נחלקים בשאלה האם מדובר בפרי שנשר לפני החג (שבת), או בפרי שנשר בשבת. בעל ספר ההשלמה, למשל, מביא את שני הפירושים. לפי הפירוש הראשון הפרי נשר בשבת אבל היה מוכן לעורבים לפני שבת, והמוכן לעורבים מוכן לאדם. זו כמובן הנחה קשה, שהרי הפרי טרם נתלש. בין השאר בעל ההשלמה מחדש שדין נולד הוא רק בבעלי חיים, ולא בפֵרות, אולי משום שבבעלי חיים הם פחות צפויים ומתוכננים מפרות. לפי הפירוש השני הפרי נשר לפני שבת והיה מוכן לעורבים ולבני אדם, וכל הוויכוח הוא רק משום החשש שמא יטפסו על העצים.
לא נעסוק כאן במכלול ההצעות השונות, ונסתפק בטענה כי המדובר בדין מיוחד בתמרים העתידים לנשור, ואשר נעטפו ברשתות לאיסוף הפרות שנשרו.
לסיכומו של דבר, נראה שהוויכוח בין אנשי יריחו וחכמים הוא ויכוח הלכתי לכל דבר, והוצעו הצעות מספר לביאורו:
1 .ייתכן שאנשי יריחו סברו כבית שמאי, אם כי דעה זו נראית הולמת פחות את ידיעותינו.
2 .המחלוקת היא בספק מוכן, שאנשי יריחו סברו שספק הכנה מותר. בכך הלכו בדעתו של רבן גמליאל (ר' אליעזר אזכרי, בעל מלאכת שלמה וליברמן), או שרבן גמליאל לא בכך עסק, אך הדעה שספק מוכן מותר מעוגנת בדברי אמוראים בלבד (כך משמע מהירושלמי).
3 .פרי התמר מיוחד שכן הוא עתיד לנשור, לכך גם חכמים מסכימים, אלא שנחלקו עם אנשי יריחו בחשש אחר, "שמא יעלה ויתלוש" (בבלי).
מאחר שהגענו להסבר השלישי – ייתכן גם שאנשי יריחו וחכמים נחלקו בעצם השאלה האם מותר לראות את פרי התמר כמוכן, אף לפני שנשר.
פעם נוספת אנו רואים שמנהג המקום הוא דעה הלכתית לכל דבר, או אולי נכון יותר לומר שמה שהיה בתקופה אחת מנהג מקומי, הפך לדעה הלכתית.
ביכלר הציע פירוש אחר, מהפכני יותר. לדעתו המילה "בשבת" היא תוספת פרשנית. מלכתחילה נאמר רק "מתירין גמזיות של הקדש ואוכלים מתחת לנשרים", הווה אומר שאנשי יריחו לא רק אכלו גמזיות של הקדש אלא גם אכלו את הפרי שנשר מעצי ההקדש<sup class="footnote-marker">146</sup><i class="footnote">ביכלר, הכוהנים, עמ' 22-125.</i>. אין מדובר רק בגמזיות, שאת אלו התירו לגמרי, אלא גם בשאר פרות. כך נוצר רצף של פרשנות ועניין במשנה. ברם הסבר זה עומד בניגוד להסברי התוספתא והתלמודים. המילה "בשבת" אכן אינה בחלק מכתבי היד, וניתן לטעון כי אינה בטקסט המקורי, אך קשה לפרש משנה בניגוד למקבילותיה התנאיות. ביכלר סבר כי כל מנהגיהם של אנשי יריחו קשורים למקדש, אך הסבר זה מאולץ ובהחלט מותר לפרש כל מעשה כעומד בפני עצמו. כך גם מתן פאה לירק אינו קשור למקדש, אף שביכלר ניסה להסביר את ההקשר המקדשי של המעשה.
<b>ונותנין פיאה לירק</b> – כידוע כל שדה חייב בפאה. הווה אומר שיש להשאיר קטע מהשדה, לא לקצרו, ופרותיו שייכים לעניים, ופטורים ממעשרות ותרומה. לפי הכלל במשנה כל פרי שאינו "נלקט כאחת" אינו חייב במצוות פאה. מתחום המצווה הוצאו כל הגידולים שהאסיף שלהם סלקטיבי. כלל נוסף הוא שבפאה חייבת רק תוצרת שהוא (הבעל) "מכניסו לקיום", כלומר תוצרת הנאגרת ונשמרת (משנה, פאה פ"א מ"ד). במסגרת זו הוצאו הירקות מכלל חיוב פאה משום שגם לקיטתם בדרך כלל אינה כאחת, וודאי שאינם נשמרים, אלא נאכלים מידית.
הירקות נזכרים רבות במקורות התלמודיים, ברם רוב הירקות המוכרים לנו כיום עדיין לא היו מוכרים, שכן עגבניות, מלפפונים, חצילים ותפוחי אדמה הגיעו לאגן הים התיכון ולאירופה רק לאחר גילוי אמריקה. רוב הירקות היו עשבים ששימשו כתבלין וכתוספת טעם לדיסה או לתבשיל אחר<sup class="footnote-marker">147</sup><i class="footnote">ספראי, הכלכלה, עמ' 144-146.</i>. רוב המקורות המזכירים ירקות עוסקים באדם המלקט אותם משדהו לצורך ארוחת היום, וכמעט איננו שומעים על מכירתם או שימורם. עם זאת, ירקות אחדים ניתן היה לשמר, ואלו בעיקר הבצל והשום.
לפי התוספתא והתלמודים לא נתנו אנשי יריחו פאה מכל הירקות אלא רק מלפת ומקפלט, שהוא סוג של כרישין שנלקטים בבת אחת. האמורא הארץ-ישראלי רבי יוסה מוסיף שנתנו פאה גם מכרוב, שאף הוא יכול להישמר ולהיאסף בבת אחת. ספק אם דבריו הם מסורת או פרשנות (תוס', פ"ג [ב] ה"כ). מסתבר שאנשי יריחו נהגו כמו ההלכה הקדומה. הבבלי אומר במפורש ש"בראשונה היו נותנין פיאה ללפת ולכרוב, רבי יוסי אומר אף לקפלוט" (נו ע"ב). התוספתא והתלמודים מעידים על אדם ששמו בן היני או בן "נבו היין" שבנו נתן פאה משדה לפת (תוס', שם; בבלי, שם; ירו', לא ע"ב), והאב התנגד לכך לא משום שעינו הייתה צרה בעניים, אלא משום שחשש שהעניים יאכלו ירקות החייבים במעשר. לפיכך אילץ את העניים להחזיר את הפאה, ונתן להם ירקות מעושרים משלו. נמצאנו למדים כי ההגבלה על נתינת פאה מחלק מהירקות לא הייתה ברורה. פעם נוספת נראה שמנהגם של אנשי יריחו לא היה רק מנהג מקומי, אלא הלכה קדומה שנדחתה מההלכה הקנונית, או להפך, שזה היה מנהג מקומי שחדר לבית המדרש והפך לדעת מיעוט, וזו נדחתה מהפסיקה והנוהג המקובל<sup class="footnote-marker">148</sup><i class="footnote">הבבלי מדגיש שאנשי יריחו הסכימו עם הכלל שכל פרי ש"מכניסו לקיום" (נשמר במחסן) חייב במעשרות, וחלקו עם חכמים בשאלה אילו ירקות נכנסים לקיום. אם כן, המחלוקת היא פנים הלכתית לכל דבר.</i> .מן הראוי להעיר שבספרות הגאונים מצינו החמרה שיש להפריש מעשרות מירקות מדברי סופרים (אוצר הגאונים, עמ' 78). נמצאנו למדים שדעתם המחמירה של בני יריחו לא נעלמה מעולם ההלכה.
הפרשת פאה ומעשרות ואכילת פרות שנשרו הן שאלות הלכתיות לחלוטין, ונראה שגם נושאים אלו הם מושא למנהג מקומי.
<b>ומחו בידם חכמים</b> – לכל אלה התנגדו חכמים, אך אנשי יריחו עשו כן בניגוד לחוות דעתם.

Mishnah 9

המשנה אינה בנוסח כתב יד קאופמן, והיא ניתנת לפי נוסח הדפוס.
כל המשנה אינה בכתבי היד הטובים<sup class="footnote-marker">149</sup><i class="footnote">נמצאת רק בדפוסים וב- <b>רא</b>.</i>, והירושלמי והבבלי מביאים את הדברים כברייתא. ברייתא זו שייכת אפוא לרשימה ארוכה למדי של דוגמאות לברייתות שחדרו למשנה מתוך התלמודים. במקרים רבים אלו ברייתות שיש בהן דברי מוסר או אגדה, והן חדרו לסוף המסכת כמעין קטע סיום<sup class="footnote-marker">150</sup><i class="footnote">אפשטיין, מבוא, עמ' 150.</i>. הרמב"ם וראשונים נוספים העירו על כך<sup class="footnote-marker">151</sup><i class="footnote">רמב"ם בפירושו למשנה זו; בעל מלאכת שלמה ואחרים, וראו המהרש"ל לבבלי כאן.</i>. עם זאת הרמב"ם, למשל, אומר שמשנה זו היא רק ברייתא ("תוספתא"), אך גם הוא וגם המאירי מסבירים אותה אגב פירוש המשניות, משמע שהם הכירו נוסחאות שכבר כללו את הברייתא בגוף המשנה.
כמעט כל המעשים המיוחסים לחזקיהו המלך נאמרים במקרא או רמוזים בו. אבל עמדתם של חכמים כלפיהם איננה נמסרת בתנ"ך. בימי חזקיהו לא הייתה כלל שכבה מוגדרת של "חכמים", על כן סיווגם של המעשים לאלו שחכמים צידדו (הודו) בהם ולאלו שחכמים התנגדו להם היא פרי שיפוט מאוחר של חז"ל. באמצעותו חכמים מעמידים עצמם במרכז שיקול הדעת וההכרעה. כלומר, הם מנכסים לעצמם את עולם הדעת היהודי וחודרים מעבר לזמנם להיסטוריה של עם ישראל<sup class="footnote-marker">152</sup><i class="footnote">ראו דיוננו במ"ה לעיל, ובמבוא למסכת נדרים.</i>.
<b>ששה דברים עשה חזקיה המלך על שלשה הודו לו ועל שלשה לא הודו לו</b> – המבנה הספרותי של משנה (ברייתא זו) דומה למשנה העוסקת באנשי יריחו: שישה מעשים, לשלושה הודו חכמים ועל שלושה מחו, <b>גרר עצמות אביו על מטה שלחבלים</b> – בדברי הימים מתואר: "וישכב אחז עם אבֹתיו ויקברֻהו בעיר בירושלם כי לא הביאֻהו לקברי מלכי ישראל..." (דברי הימים ב כח כז). מכאן ניתן ללמוד כי חזקיהו לא העניק לאביו את מלוא הכבוד שבן נדרש להעניק לאביו. חז"ל תיארו אפוא טכס משפיל שהגופה מונחת בו על מיטה, ובמקום לשאת אותה על כתפיים היא נגררת על הקרקע. המיטה הקדומה הייתה, בדרך כלל, מיטה של חבלים. היא הייתה עשויה מסגרת עץ מלבנית, ובמסגרת היו חורים שבהם הושחלו חבלים<sup class="footnote-marker">153</sup><i class="footnote">פינצי, חרושת העץ, עמ' 67-70.</i>, או שהוכנה מקלעת של חבלים שנקשרה למסגרת המיטה. בדרך כלל הונחה הגופה על מיטה של חבלים ועליה מצע כלשהו. הנחת הגופה ישירות על המיטה אף היא סימן ביזיון. <b>והודו לו</b> – אחז נמנה עם המלכים שהרעו לעשות, על כן חכמים סבורים שחזקיה עשה כהוגן בקברו את אביו בצורה שיש בה מן הביזיון. חז"ל נרתעו במקצת מביזיון המת, ופירשו שחזקיה עשה מה שעשה כדי שהביזיון יהיה כפרה לאביו (בבלי, סנהדרין מו ע"א).
<b>כתת נחש הנחשת</b> – בספר במדבר מסופר שמשה עשה את נחש הנחושת במצוות ה' כדי לעצור את מגפת הנחשים שפקדה את בני ישראל במדבר (במדבר כא ו-ח). לא נאמר שם מה עשו עמו לאחר המגפה. בספר מלכים נאמר במפורש: "...וכתת נחש הנחשת אשר עשה משה כי עד הימים ההמה היו בני ישראל מקטרים לו ויקרא לו נחשתן" (מלכים ב יח ד). במקרא לא נאמר במה היה כוחו של הנחש. בעולם הקדום נחשב הנחש לסמל של המלאכים, המכונים גם שרפים, וכידוע אין שרף אלא שם אחר לנחש כפי שעולה ממקורות רבים, כולל מתיאור המגפה במדבר: "וישלח ה' בעם את הנחשים השרפים..." (במדבר כא ו). הנחש היה גם סמלו הקדום של אל הרפואה במזרח הקדמון ובמחשבה ההלניסטית-רומית. נראה שהנחש נשמר במקדש והפך לסמל אלילי, ואולי אף נתפס כאל עצמאי (איור 23). <b>והודו לו</b> – שבירת הנחש הייתה אפוא מעשה שחז"ל ראו בו, מאוחר יותר, מעשה חיובי. עשיית הנחש עצמו הייתה בדבר ה', וחכמים הסבירו שהוא לא נועד להיות סמל אלילי אלא להזכיר לבני ישראל את חסדי ה' ועזרתו, אך הוא הפך לסמל אלילי ולכן הושמד. חז"ל מצדם הסבירו את נחש הנחושת לא כחפץ מגי, אלא כסמל מופשט: "וכי נחש ממית או נחש מחיה? אלא בזמן שישראל מסתכלין כלפי מעלה ומשעבדין את לבם לאביהן שבשמים היו מתרפאין"<sup class="footnote-marker">154</sup><i class="footnote">משנה, ראש השנה פ"ג מ"ח, וראו פירושנו למשנה זאת. ראו עוד מדרש תהלים, טו ו, עמ' 118 ,המשבח אף הוא את חזקיהו על המעשה.</i>. זהו ההסבר המופשט והמתוחכם של חכמים, הסבר ברוח דברי הרמב"ם שיוזכרו בהמשך. אך אין ספק שבציבור היהודי היו רבים שעבורם היה נחש הנחושת חפץ מגי, ואולי אף ישות אלילית לכל דבר. המשנה מבטאת הסתייגות מאופיו המגי של נחש הנחושת. מגמה זו מוכרת גם ממקורות אחרים<sup class="footnote-marker">155</sup><i class="footnote">ראו פירושנו למשנה, ראש השנה פ"ג מ"ח; שבת פ"ו מ"ב.</i>.
<b>גנז ספר רפואות והודו לו</b> – במקרא אין רמז לספר רפואות שגנז חזקיה, ואף לא רמז לקיומו של ספר רפואות. יוספוס מספר על ספר רפואות שהכין שלמה<sup class="footnote-marker">156</sup><i class="footnote">קדמ', ח 45.</i>, ומעניין שהמאירי מציע שזהו הספר שגנז חזקיה. לא ברור מאין הכירו המאירי וראשונים אחרים את המסורת על ספר הרפואות של שלמה<sup class="footnote-marker">157</sup><i class="footnote">פירוש שני במאירי למשנתנו, לפירושו הראשון ראו להלן. גם הרמב"ן בהקדמתו לספר בראשית מזכיר את המסורת, ללא קשר לחזקיה.</i>, מכל מקום היו שידעו לצטט את המסורת, והמאירי קישרה לסוגיה שלנו. ספר היובלים מספר על ספר רפואות שכתב נח<sup class="footnote-marker">158</sup><i class="footnote">ספר היובלים, י 12 .ראו גם מונטנר, אסף, עמ' 52-53.</i>. גם מסורת זו התגלגלה לספרות חז"ל ונתגלה מדרש עברי ובו תמצית הסיפור, וגם התשב"ץ הכירו<sup class="footnote-marker">159</sup><i class="footnote">ספר נח נמצא באוצר המדרשים של איזנשטאט, עמ' 400 ;ספר התשב"ץ, תמה.</i>. יש להניח כי אלו מסורות אגדיות, מימי בית שני, על ספרי רפואות שהכילו מעט מידע רפואי ותרופות קסם רבות המבוססות על המיסטיקה של התקופה. חכמים מתחבטים ביחסם לרפואות אלו. מצד אחד יש בדבריהם הכרה בתרופות האליל ובקמעות, ומצד שני הם מסתייגים מהם. הנושא הוא כמובן ארוך ומפותח, ולא כאן המקום לדון בו במפורט. נסתפק אפוא בדוגמה אחת.
כאשר הדבר נגע להלכה נאלצו חכמים לקבוע מהי רפואה שדוחה שבת, למשל, ומה הוא מעשה שאין לו איכות של רפואה, שאיננו דוחה שבת. כך במקרה של פיקוח נפש מותר להשתמש ברפואה "אמיתית"<sup class="footnote-marker">160</sup><i class="footnote">על היחס לרפואה רגילה וההיתר לעסוק בה ראו יעקובוביץ, רפואה, ומחקרים רבים נוספים. על היחס למגיה נכתב רבות. ראו למשל ולטרי, מגיה.</i> ולחלל שבת או לאכול דבר טמא או לא כשר, אך אסור לחלל שבת עבור כל פעילות אחרת. לפי ההלכה עבור "קמיע מן מומחה" מותר לחלל שבת, אך לא עבור קמע מגי<sup class="footnote-marker">161</sup><i class="footnote">משנה, שבת פ"ו מ"ב ומקבילות, וראו שם פ"ו מ"י ומקבילות; יומא פ"ח מ"ד ומקבילות רבות; בבלי, סנהדרין כא ע"א ועוד.</i>. ההגדרה מהו קמע מומחה איננה מענייננו, אך ברור שלדעתם יש קמעות שהם תרופה, ויש שהם חסרי משמעות. לא נאמרה אבחנה דומה בין תרופות יעילות ובין שאינן יעילות. אגב, לפרשנויות (האפולוגטיות) התולות את ההלכה בשיקולים פסיכולוגיים אין כל בסיס<sup class="footnote-marker">162</sup><i class="footnote">מנוביץ, רפואה.</i>. הטענה שגם לדעת הגמרא אין לקמע סגולות רפואיות אך יש בו סעד פסיכולוגי למאמין איננה מעוגנת במקורות, והיא פרשנות אנכרוניסטית המנסה לסגל את אורחות החשיבה של חכמים לתפיסות מאוחרות ו"מתקדמות".
נראה שברוח זו יש להבין את המימרה בדבר ספר התרופות שגנז חזקיה. יש בה הכרה בכוחן של התרופות וגם התנגדות להן.
מפרשי המשנה התחבטו אף הם בפירושו של המשפט. ההתחבטות נבעה מיחסם אל תרופות האליל, ויותר משרצו לפרש את המשנה רצו למצוא בה סעד להשקפת עולמם. הרמב"ם, למשל, שהתנגד לתרופות האליל, לא היה יכול לקבל שקדמונים כתבו ספר מעין זה. הוא אינו מזכיר את הפירוש שחזקיה כתב ספר של תרופות מגיות במפורש, אך יוצא נגדו בשצף קצף. לדעתו זה היה ספר של תרופות טבעיות וטובות, אך ההמון שהשתמש בו טעה בהבנתו. בספר נכללו רעלים רפואיים המרפאים מחלות; איש בריא שלקח את התרופות חלה, ולכן גנזו חזקיה (רמב"ם בפירושו למשנה זו). הרמב"ם מציע גם פירוש שני, שזה היה ספר של הורוסקופ שנכתב ללימוד, והשתמשו בו ככלי לחיזוי העתיד ולרפואה. בשני המקרים הספר מוצג כתמים, ורק נעשה בו שימוש מוטעה. המאירי מסביר אף הוא שמדובר בספר של תרופות הורוסקופיות, אך רואה בו ספר אלילי מובהק.
כיוון פרשנות הפוך היה לראות בספר אוסף של רפואות טובות, וחזקיה גנז אותו ולא שרף אותו. אילו היו אלו רפואות אליליות היה ראוי לשרֵפה ולא לגניזה. גניזת הספר נעשתה משום שקוראיו סמכו על הרפואות והזניחו את ההסתמכות על חסדי שמים<sup class="footnote-marker">163</sup><i class="footnote">רש"י לברכות י ע"ב; ראו תשובות הרשב"א, א סימן תיג.</i>. קשה לדעת עד כמה רעיון זה קדום, מכל מקום יש לזכור שקדמונינו התייחסו לתרופות בחשד מה, ומובהקות הצלחתן לא הייתה מקובלת על הכול באותה מידה.
במקורות מובאים מעשי חזקיהו כדוגמאות לשינויים המותרים בהלכה. כידוע, כל שינוי מעין זה עורר חששות והתנגדות, וחזקיהו המלך הצדיק משמש מודל לשינויים הלגיטימיים (ירו', דמאי פ"ב ה"א, כב ע"ג; בבלי, חולין ו ע"ב).
<b>ועל שלשה לא הודו לו... קצץ דלתות שלהיכל ושגרן למלך אשור</b> – על מעשה זה מסופר במפורש בתנ"ך. חזקיהו עשה זאת כדי לשלם את הקנס שהטיל עליו מלך אשור (מלכים ב יח טז). <b>ולא הודו לו</b> – אין במקרא הסתייגות מהמעשה, אך קל להבין את עמדתם הנחרצת של חכמים, מאות שנים אחרי המאורע. הם התנגדו כמובן לכל פגיעה במקדש. יתר על כן, מי שמכיר את השתלשלות המאורעות בתנ"ך יודע כי תשלום הכסף לא מנע את המצור על העיר, מה עוד שמלך אשור נוצח. ייתכן גם שבדברי חכמים רמז אקטואלי יותר וביקורת על מנהיגי יהודה שלקחו מאוצרות המקדש כדי לשלם לשליטים הרומאיים. מעבר לכך חכמים מפגינים, בדרך כלל, מדיניות לאומית גאה. בדרשותיהם הטיפו נגד נמיכות הקומה והפייסנות הפוליטית. לדבריהם אברהם לא היה צריך לכרות ברית עם אבימלך (בראשית רבה, נד ד, עמ' 579-580 ומקבילות), יעקב היה צריך להתמודד עם עשו ביתר כבוד עצמי (בראשית רבה, עה ב, עמ' 879 ;תנחומא בובר, וישלח ב, עמ' 162-163), יעקב היה צריך להעז ולעלות בסולם ולהפוך לשליט על העולם (ויקרא רבה, כט ב, עמ' תרע-תרע"א), יהודה לא היה צריך להתחנן לפני השר המצרי שיותר מאוחר התגלה כיוסף (בראשית רבה, צג ז, עמ' 1161-1166), וכיוצא באלו ביקורות על קדמונינו. במסגרת זו יש להבין גם את המדרש המבקר את חזקיהו על שכפף עצמו לפני מלך אשור.
<b>סתם מי גיחון העליון</b> – גם סיפור זה מצוי במקרא עצמו (דברי הימים ב לב ל). לא ברור כיצד הבינו חכמים את הפסוק (איור 24), וממילא לא ברור מדוע <b>ולא הודו לו</b>. חכמים הכירו כמובן את מנהרת השילוח המושכת את המים לברֵכה, ברם נראה שלא קישרו אותה לחזקיהו. הירושלמי למקום מספר שסתימת הגיחון הייתה בעופרת, ומכאן שלא הכירו בניין או חציבה שייחסו לחזקיהו. ישעיהו הנביא מותח ביקורת על ההכנות למרד, ואף על בניית הברֵכה בין החומתיים. אמנם הנביא אינו רואה פסול בעצם המעשה, אלא בכך ש"...ולא הבטתם אל עֹשֶׂיהָ ויֹצְרָה מרחוק לא ראיתם" (ישעיהו כב יא). כלומר לא המעשה פסול, אלא היעדר ההסתמכות על ה'. כך או כך, יש בדברי הנביא ביקורת על פעולות בנייה של המלך, ולכן ראו חכמים את המעשה כפסול. אין בכך הערכה רֵאלית של חז"ל למעשה, אלא דרש ופרשנות בלבד. <b>עבר ניסן בניסן ולא הודו לו</b> – עיבור השנה נערך בדרך כלל בחודש אדר. אמנם לפי ההלכה ניתן לעבר כל חודש שהוא, אך אסור לעבר את ניסן עצמו, שכן זה כבר מאוחר מדי<sup class="footnote-marker">164</sup><i class="footnote">בדרך כלל עיברו את חודש אדר, אך ההחלטה על כך נפלה אולי קודם לכן.</i>. בתנ"ך מסופר כי העם היה טמא, ולכן החליט חזקיה לחגוג את הפסח בחודש השני (אייר) במקום בחודש הראשון, ניסן (דברי הימים ב ל ב). היו חכמים שהבינו כי חזקיהו הנהיג פסח שני לפי החוק המקראי וההלכה שמי שטמא בזמן הפסח חייב בפסח שני. ברם פסח שני חוגגים רק יום אחד, ואילו חזקיהו ואנשיו חגגו שבעה ימים (שם ל כא). המדרש שלפנינו מפרש שחזקיהו חגג פסח לכל דבר, אלא שעיבר את השנה ועל כן היה חודש אייר להלכה חודש ניסן. חטאו היה שעיבר את השנה מאוחר מדי, בחודש ניסן עצמו. בתנ"ך לא נזכר כלל עיבור השנה, אך נרמז כי ההחלטה על דחיית הפסח נפלה ממש לפני הפסח הראשון, כאשר התברר שהעם טרם מוכן.
בתנ"ך אין ביקורת על החלטה זו של חזקיהו. נאמר אמנם שהמלך התפלל "...ה' הטוב יכפר בעד" (שם ל יט), אך לא נאמר על מה ה' צריך לכפר. ייתכן שפסוק זה שימש בסיס לפרשנותם של חז"ל ולפיה חזקיהו לא עשה כיאות, ולא הודו לא חכמים.
המדרש שלפנינו מעתיק את הסיפור המקראי לתוך קונטקסט הלכתי שפרטיו נקבעו זמן רב אחרי ימי חזקיהו. בדרך זו הופכת ההחלטה של חזקיהו לדיון בפרטי הלכה. לפי ההלכה המאוחרת היה עליו לחגוג את הפסח במועדו, אף שרוב העם טמא, ובמקרה מעין זה "טומאה הותרה בציבור". הווה אומר, אם כל העם טמא יש לחגוג את הפסח למרות הטומאה.
הסיפור כפי שהוא לפנינו מופיע במקבילות רבות, אך מצויים גם תיאורים שונים במקצת. בתוספתא טוען רבי יהודה שחזקיהו עשה פסח שני; לדעתו נראה שחזקיהו לא חטא בכך כלל, אלא נהג כהלכה. רבי נתן סבור שחזקיהו חטא בכך שערך פסח שני לציבור, שכן הלכות פסח שני נועדו רק ליחיד הטמא, ואילו הציבור הטמא חייב לערוך את הפסח במועדו שכן "טומאה הותרה בציבור", ואילו רבי שמעון אומר שחטאו היה שעיבר את חודש ניסן, כמו הברייתא שבה אנו עוסקים<sup class="footnote-marker">165</sup><i class="footnote">תוס', פ"ח (ז) ה"ה; ספרי, במדבר ע, עמ' 66 .דברי רבי נתן בספרי מופיעים בתוספתא כדברי תנא אנונימי. רבי נתן נזכר בתוספתא רק בהלכה הקודמת. ראו עוד ספרי זוטא, בהעלותך י, עמ' 259 ;ירו', נדרים פ"ו ה"ט, לט ע"ד; סנהדרין פ"א ה"ב, יח ע"ד. לדיון בפרשה ראו עוד ליברמן, מחקרים, עמ' 265-273.</i>.
ייתכן שכל המבנה הספרותי המתאר את פסח חזקיהו נוצר רק בהשראת המפגש שבין הנורמות ההלכתיות של חכמים והסיפור המקראי. ברם, ייתכן שגם למדרש זה רקע אקטואלי. בסוף ימי בית שני היו ימי ההתכנסות לעלייה לרגל מוּעדים להתקוממות. בירושלים התאסף המון רב, הרומאים שלחו צבא להסדרת השקט, והמפגש בין ההמון והצבא היה רקע טבעי למהומות ומרידות. כמה מהמרידות הסתיימו בהרג רב, ורק טבעי הוא שהתעוררה בעיה הלכתית של ריבוי טמאים. אם כן, ההיתר של "טומאה הותרה בציבור" אינו רק היתר תאורטי, אלא מציאות חיה של סוף ימי בית שני, וייתכן שהיא גם הרקע למדרש שלפנינו.
רשימת המעשים של המלך מורכבת, אפוא, משלושה מרכיבים: הראשון דרש כתובים, השני מגמות רעיוניות של חז"ל (נחש הנחושת וספר הרפואות) והשלישי ההקשר ההלכתי של עיבור השנה. הרשימה כולה היא יצירה ספרותית משוכללת, ויש להניח שקדמו לה דרשות בודדות על מעשיו הטובים והפחות טובים של המלך. בשלב שני גובשו המסורות הנפרדות ליצירה ספרותית מגובשת, בעלת מבנה משולש כראוי לעריכת משנה תנאית.

Chapter 5



Mishnah 1

הפרק כולו עוסק בדיני הקרבת קרבן הפסח, החל מראשית ההקרבה ועד אכילת הקרבן בליל החג. הפרק אינו עוסק במפורט בסעודת הזבח, וזו נדונה בפרק י. פרק זה מצטרף לרשימה ארוכה של פרקים המציגים את ההלכה וההווי במקדש. באלו יש עירוב של הלכה ומסורת, או של חוק ונוסטלגיה. המעשים שהיו במקדש מוצגים באהבה רבה, וחוט של צער משוך עליהם. כפרקים אחרים בסוגה ספרותית זו יש בפרק עדויות מימי הבית וחומר הלכתי מראשית דור יבנה. נראה שהפרק נערך בראשית דור יבנה, או לכל היותר מעט מאוחר יותר:
משנה א תלויה במחלוקת בית שמאי ובית הלל;
משנה ב היא מסוף ימי הבית או לכל המאוחר מראשית דור יבנה;
משנה ג מראשית דור יבנה;
במשנה ד נזכרים חכמי דור אושא, אך בדיוננו בה נראה שההלכה עצמה היא מימי הבית, וחכמי דור יבנה כבר הכירו את ניסוח ההלכה. חכמי דור אושא רק מוסרים את תורת רבותיהם, ומנמקים אותה. המשנה נערכה, אפוא, לא לפני דור אושא, אך הגרעין ההלכתי הוא תוצר של גיבוש הלכתי קדום, ואולי אף של עריכה מימי הבית.
משניות ה-ח מתארות את ההווי במקדש. בסוף משנה ז ובמשנה ח משובצים דברי רבי יהודה המוסיף על המשנה. ייתכן שכבר לפניו היה נוסח ערוך, והוא מוסיף עליו פרט. משנה ט מבטאת תפיסות הלכתיות מימי בית שני, שבטלו עוד בימי המקדש. דברי רבי אליעזר שבמשנה הם ספק תוספת לסיפור ההיסטורי וספק חוות דעת הלכתית, כפי שנראה בדיון במשנה זו.
אם כן, החומרים ההלכתיים בפרק הם כולם קדומים, מסוף ימי בית שני ומראשית דור יבנה. העריכה הראשונית היא מדור יבנה, אך יש בפרק שכבת עריכה סופית שהשתתפו בה חכמי דור אושא, שגם תורתם נכללת בפרק. דור זה העניק לפרק את ניסוחו הסופי ואת עריכתו כפי שהיא קיימת לפנינו.
<b>תמיד נשחט בשמונה ומחצה</b> – קרבן התמיד של כל יום אמור להישחט "בין הערבים" (במדבר כח ח), ופירשו חכמים שמשמעו בין שני הערבים, הווה אומר שיש לחלק את הערב, כלומר את אחרי הצהריים, לשניים. כך יוצא שאת הקרבן יש להקריב בסביבות השעה התשיעית של היום. השעות הן כמובן זמניות, ונקבעות לפי מסלול השמש. את היום חילקו לשנים עשר חלקים, וכך יוצא שהאורך המוחלט של השעה תלוי באורך היום. בקיץ השעות ארוכות יותר (עד 72 דקות שלנו), ובקיץ קצרות יותר.
<b>וקרב בתשעה ומחצה</b> – הקרבת התמיד נעשתה בעסק גדול, ולפיכך נדרש זמן של שעה בין השחיטה וההקרבה. על מועד הקרבת התמיד מספר יוסף בן מתתיהו: "בבקר ובתשע שעות היו מקריבים על המזבח..." (קדמ', יד 65). פילון אומר שקרבן התמיד היה קרב לפנות ערב (פילון, על המצוות, א 169). המונח שהוא משתמש בו מרמז על שעה מוקדמת במקצת מהערב ממש, ונראה שאף הוא התכוון לשעה התשיעית לערך, שכן הוא אומר שאחרי קרבן התמיד מוקטרת הקטורת עם שקיעת השמש (שם, 171.
<b>ערב פסחים נשחט בשבע ומחצה</b> – זמן קרבן פסחים הוא מחצות היום ואילך (מכילתא דרשב"י בא, יב ו, עמ' 12 ;תורת כהנים אמור, פרק יא א, עמ' קה), אך השעה התשיעית נקבעה כמועד הממשי שהחלו בו בהקרבה, אף כי המקריב לפני חצות יוצא ידי חובה. על כן התמיד הוקדם לשעה שבע ומחצה, וקרב (התמיד) בשמונה ומחצה. אחר כך הוקרב קרבן הפסח ההמוני. למעשה השחיטה הקציבו אנשי המקדש כשעתיים בערך. גם יוספוס מספר שקרבן פסח הוקרב בין השעה התשיעית לאחת עשרה (מלח', ו 423).  כפי שנראה להלן הגיעו אלפי מקריבי קרבנות, ורבים מהם הביאו יותר מקרבן אחד. אין ספק שהכנסתו של ציבור כה גדול, ניהול השחיטה וזריקת הדם היו מבצע ארגוני מורכב, ואם הצליחו אנשי המקדש לעמוד בלוח הזמנים הרי שהדבר חייב התארגנות והיערכות קפדנית<sup class="footnote-marker">1</sup><i class="footnote">לזמן השחיטה ראו תבורי, מועדים, עמ' 87-88.</i>. בספר היובלים נקבע שהקרבת קרבן פסח היא בשעה השמינית, "בבוא השמש בשליש היום" (מט א). ניתן גם לפרש שההקרבה מתחילה בשעה התשיעית (אחרי שליש היום), אך אין לכך סיוע. לפי הלכת חז"ל מקריבים את הפסח אחרי קרבן התמיד, ובניגוד לכך נקבע במגילת המקדש "וזבחו לפני מנחת הערב". לדבריהם התמיד בא אחרי קרבן פסח<sup class="footnote-marker">2</sup><i class="footnote">מגילת המקדש, עמ' יז; ידין, מגילת המקדש א, עמ' 78.</i>: קרבן הפסח בשעה השמינית בערך, וקרבן התמיד בתשיעית. כך נהגו במקדש הלכה למעשה כפי שמעיד יוספוס, וזו דוגמה נוספת להלכות כיתתיות שנהגו במקדש. התפיסה הכיתתית מבוססת כנראה על פשט הכתוב בדברי הימים המזכיר את קרבן הפסח ורק אחריו את הקרבת "העולה" (דברי הימים ב לה ד). ברם, כלל לא ברור מהי העולה, וייתכן שהכוונה לפסחים עצמם.
עד כאן ההלכה המקובלת. אבל בית שמאי אומרים "אין 'בערב' אלא משפנה היום" (מכילתא דרשב"י בא, יב ו, עמ' 12 ;מכילתא דרבי ישמעאל בא, ה, עמ' 17), ונראה ש"פנה היום" הוא כינוי לחצות, ואולי הם סברו שאכן יש לשחוט לפנות ערב ממש<sup class="footnote-marker">3</sup><i class="footnote">ראו אפשטיין, מבואות, עמ' 327 ובהרחבה ספראי, עליה לרגל, עמ' 182 והערה 84 שם. זאת כנגד ליברמן, ירושלמי כפשוטו, עמ' 449-450 ,ואלבק, עמ' 138 ,שפסק בפשטות כליברמן.</i>. במשנת ברכות מובאת מחלוקת בין חכמים לרבי יהודה האם המנחה היא עד הערב או עד פלג המנחה, כלומר עד אחת עשרה שעות חסר רביע<sup class="footnote-marker">4</sup><i class="footnote">ראו פירושנו לברכות פ"ד מ"א. ההנחה היא שזמן מנחה הוא תשע שעות ומחצה, ופלג המנחה הוא חצי הפער שבין מנחה לערב.</i>. התוספתא, הבבלי ומדרשים מקשרים זאת עם זמן הקרבת תמיד של ערב. אלא שמהתוספתא משמע שהקישור מנמק את שיטתם של חכמים, שהקרבן הוא עד הערב, ואילו מהבבלי משמע שמחלוקת חכמים ורבי יהודה על זמן המנחה היא גם מחלוקת על זמנו של הקרבן. אלא שאין הדברים כה פשוטים. ראשית נראה שהקישור הוא בעיקרו ספרותי, ואינו חייב להיות מדויק. יתר על כן, משנתנו עוסקת בשאלה מתי יש להקריב תמיד, ומשנת ברכות עוסקת בשאלה מהו הזמן האחרון להקרבה, כולל שרֵפת הקרבן. מכל מקום, דומה שמצינו שתי גישות לגבי מועד הקרבת התמיד, תשע וחצי שעות (כלומר שעת מנחה), או בערב ממש, ובמקביל שתי דעות בדבר מועד תפילת מנחה שהיא כנגד הקרבן. גם כאן יש המקדים ויש המאחר. רבי יהודה קרוב לדעת בית שמאי, וחכמים של משנת ברכות קרובים לדעת סתם המשנה כאן, אם כי לא בדיוק (ההבדל הוא בין תשע וחצי שעות לבין אחת עשרה חסר רביע).
בכתב יד קאופמן הנוסח הוא ערב פסחים, אך נראה שיש לפרש את המשפט <b>בערבי פסחים</b>, וכך הוא בכתבי יד אחרים, אם כי באופן מילולי אפשר היה גם לפרש שקרבן הפסח יוקדם לפני התמיד. ברם הקרבן נקרא תמיד "הפסח" ולא "ערב הפסח", ואי אפשר לתקן נגד כל מסורת ההלכה של חז"ל.
<b>בן בחול בן בשבת</b> – זמן הקרבת קרבן הפסח אינו משתנה, ואף בשבת הוא יוקרב אחר התמיד בשעה השמינית ומחצה. מן הירושלמי ברור שמשנתנו היא כדעת רבי ישמעאל בלבד, ואילו רבי עקיבא סבור שבערב פסח שחל בשבת זמן ההקרבה יהיה כמו בערב פסח שחל ביום שישי, הווה אומר שכל הקרבנות יוקדמו בשעה<sup class="footnote-marker">5</sup><i class="footnote">ספרי זוטא בהעלותך ב, עמ' 258 ;ירו', לא ע"ד; בבלי, נח ע"א-ע"ב.</i>. אך רבי ישמעאל סובר ששבת דינה כיום רגיל: חייבים לשחוט את הפסח בשבת, ומבחינה זו אין הבדל בין שבת ליום חול. בירושלמי הנימוק מנוסח "לפילפולו" (לא ע"ד), ומתוך ההקשר משמע שהכוונה לנוהל הרגיל שבכל השנים<sup class="footnote-marker">6</sup><i class="footnote">זהו שמוש נדיר במונח זה, וראו גם ירו', מעשרות פ"א ה"א, נב ע"ב.</i>. רבי עקיבא סבור, כנראה, שהעובדה שכל מעשה ההקרבה נעשה בשבת מכבידה ומסרבלת ולכן יש להקדים את ההקרבה. הנימוק מנוסח בירושלמי "כדי שלא ייכנסו למצוה משוכרין" (שם), כלומר כדי שיהיה מספיק זמן להתכונן למצוות אכילת הקרבן<sup class="footnote-marker">7</sup><i class="footnote">משוכרין אין משמעו שיכורים, שהרי בזמן ההקרבה ודאי לא שתו, שכן אין שתייה במקדש )כנגד בעל שערי תורת א"י, עמ' 223). אלא שהיו אחוזי התרגשות מהמעמד.</i>. ייתכן גם שדעה זו באה להדגיש כי אין לעכב את קרבן הפסח עד מוצאי שבת, וכפי שנראה במשנה הבאה ההחלטה להקריב קרבן פסח בשבת היא פרי ויכוח הלכתי קשה. מה שהיה ברור לתלמוד הירושלמי היה פחות ברור לתלמוד הבבלי. כאן מצויות שלוש שיטות: הראשונה שמשנתנו כרבי ישמעאל (אביי), השנייה שהיא כרבי עקיבא (רבא) והשלישית שהמשפט "בין בחול בין בשבת" הוא לדעת הכול (נח ע"א-ע"ב).
<b>חל ערב פסחים להיות ערב שבת נשחט התמיד בשש ומחצה</b> – בהלכה הכיתתית לא ייתכן שערב פסח יחול בשבת או בערב שבת, ולפיכך כל הבעיות המועלות במשנה להלן הן בעיות שיצר לוח השנה הפרושי. אם יום יד בניסן חל בערב שבת מקדימים את הקרבת קרבנות התמיד בשעה, ואז התמיד <b>וקרב בשבע ומחצה</b> ו<b>קרבן</b> <b>הפסח אחריו</b>. קרבן פסח הוא כמעט הקרבן היחיד הקרב אחרי התמיד, והתוספתא מונה עוד מספר קטן של חריגים, אחת מהם היא, אולי, הקטרת הקטורת בערב פסח. בתלמודים מובאות דרשות מספר לאישושה של הדעה שקרבן הפסח יבוא לאחר קרבן התמיד (ירו', שם; בבלי, שם ע"א). כפי שכבר אמרנו, בפרקים הקודמים יום יד מכונה תמיד ערב פסחים, כי בו מקריבים קרבנות פסח רבים. המונח "ערב פסח" הוא שיבוש מאוחר של המונח הקדום.
משנתנו מניחה באופן פשוט שמקריבים קרבן פסח גם אם ערב פסח חל בשבת. מסקנה זו היא פרי התפתחות ההלכה וויכוח פנימי קשה, ונדון בכך בראשית פרק ו.

Mishnah 2

הפסח ששחטו שלא לשמו – כלל הוא בהלכה ש"מצוות צריכות כוונה", הווה אומר שהעושה מצווה צריך לעשותה בדעה צלולה ולרצות במעשה לשם מצווה. רצון טוב ללא מעשה הוא חסר ערך, אבל מעשה נכון שנעשה שלא לשם המצווה אין בו כדי לצאת ידי חובה. כך למדנו כי מי שקורא מגילה לתומו, כקורא בתנ"ך, לא יצא ידי חובת מגילה (משנה, מגילה פ"ב מ"ב)<sup class="footnote-marker">8</sup><i class="footnote">ראו פירושנו שם.</i>; מי ששמע תקיעת שופר מבלי שהתכוון לצאת ידי חובת תקיעה, לא יצא ידי חובה (משנה, ראש השנה פ"ד מ"ח)<sup class="footnote-marker">9</sup><i class="footnote">ראו פירושנו שם.</i> ומי שקרא שמע כקורא בתורה לא יצא ידי חובה (משנה, ברכות פ"ב מ"א). הוא הדין בהקרבת קרבנות. כל פעולות החובה צריכות להתבצע לשם מצווה, ומתוך כוונה שלא לעבור עברות. הקרבת קרבנות אינה שונה, בתחום זה, ממצוות אחרות. הירושלמי קובע זאת במפורש (לא ע"ד). עם זאת, דומה שהחמירו בהלכות מקדש יותר מבמצוות אחרות. כך, למשל, מי שחרג מגבולות ההלכה בהמשך הטיפול בקרבן, כגון שאכל מהבשר לאחר הזמן (פיגול), פוסל אותו למפרע<sup class="footnote-marker">10</sup><i class="footnote">הדיון בנושא מורכב, וראו פירושו של השד"ל לויקרא ז יח.</i>. מכל מקום, ההלכה במשנתנו דומה לכל המצוות האחרות הצריכות כוונה, שתהיה המצווה "לשמה".
המחקר הפילוסופי מתחבט בשאלה ממתי תופסת הכוונה את מקומה האידאי בעולם המחשבה. היו שסברו שיש לייחסה רק למחשבה מימי הביניים או בראשית העת החדשה, ויש הטוענים שניתן למקמה בעולם היווני העתיק.<sup class="footnote-marker">11</sup><i class="footnote">גילת, כוונה.</i>. אך אין ספק שבמחשבת ההלכה התנאית תופס המעשה המופשט, "הכוונה", מקום חשוב ומורכב.
ההלכה במשנתנו אינה חריגה; היא מופיעה גם במסכת זבחים. מדיוני המתדיינים שם ברור כי זו הלכה קדומה, מימי הבית עצמם. משתתפים בדיון יוסי בן חוני ושמעון אחי עזריה. שניהם תנאים המופיעים רק מעט במקורות, ואינם נושאים את התואר "רבי". התואר "רבי" התחדש במהלך דור יבנה, ומי שאינם נושאים אותו הם, ברובם, תנאים קדומים. שמעון אחי עזריה מוצג כאחיו הבכור של אביו של רבי אלעזר בן עזריה בן דור יבנה (בבלי, סוטא כא ע"א), ברם לא ברור אם זו מסורת היסטורית או פרשנות אגדית בלבד. מכל מקום, הוא חולק עם חכמי דור יבנה הוותיקים כרבי אליעזר ורבי יהושע (משנה, טהרות פ"ח מ"ז). עוד נזכר במשנת זבחים שם רבי אליעזר, מוותיקי דור יבנה. מהמקבילות נראה שמשנתנו מנוסחת כדעת רבי יהושע, ורבי אליעזר מוסיף את האשם, שאף הוא לא רק שאינו מוציא ידי חובה אלא שהקרבן פסול (תוס', פ"ג [ד] ה"ב; זבחים פ"א ה"ד)<sup class="footnote-marker">12</sup><i class="footnote">ראו גם להלן, מ"ד.</i>.
המשנה בזבחים קובעת: "כל הזבחים שנזבחו שלא לשמן כשרים, אלא שלא עלו לבעלים לשם חובה חוץ מן הפסח... הפסח בזמנו, והחטאת בכל זמן. רבי אליעזר אומר..." (פ"א מ"א), הווה אומר: זבח רגיל שנזבח שלא לשמו כשר כשלמים סתם, אך אם הוא נועד למטרה מסוימת (תמיד, חטאת או תודה), אין הוא מוציא ידי חובה. אבל פסח שנשחט בזמנו אך שלא לשמו – אינו כשר כלל, אפילו לא כשלמים סתם. אם כן, לפנינו פסיקות הלכתיות שונות למצבים קרובים, כלומר פסיקה שנובעת ממנהגים והחלטות שאינם עקביים<sup class="footnote-marker">13</sup><i class="footnote">ראו דיוננו בנושא זה במבוא למשנה.</i>.
<b>קיבל והילך וזרק שלא לשמו</b> – סדרי השחיטה מסודרים במשנה ו בפרק זה. לאחר השחיטה נותנים את הדם בבזיכין, ומזים אותם על יסודות המזבח. אם כל אחד מהפרטים הללו נעשה שלא לשמו – קרבן הפסח פסול, גם אם השחיטה נעשתה לשמה וכהלכה. ההבדל העיקרי בין המקבילות במסכת זבחים הוא שמשנתנו עוסקת בכל העבודות הקשורות לקרבן, ומשנת זבחים מזכירה רק את השחיטה שלא לשמה. הבדל זה נובע כנראה מכך שמשנתנו היא פרי עריכה מאוחרת יותר. כפי שראינו במהלך הפרקים הקודמים פעמים אחדות משנת פסחים היא עריכה מאוחרת של דעות שנוצקו בימי בית שני או בראשית דור יבנה, ונראה שכך יש להבין גם את משנתנו<sup class="footnote-marker">14</sup><i class="footnote">ראו לעיל, פ"א מ"א; פ"א מ"ד; פ"א מ"ז; פ"ב מ"ה; פ"ד מ"א; פ"ד מ"ה.</i>. בתלמוד הבבלי מתחבטים האם די בכך שעבודה אחת נעשתה שלא כהלכה כדי לפסול את הקרבן, או שמא רק צירוף של שתי עבודות (קבלה והולכה) שנעשו שלא כהלכה פוסל את הקרבן (נט ע"ב). לירושלמי ברור שהמשנה מנתה רק דוגמאות, ודי בעבודה אחת שלא תוכננה לשמה כדי לפגל את הקרבן ולפסלו (לב ע"א). הקבלה וההולכה נעשו בידי הכוהנים, והרי כך ניתנת לכוהן האפשרות לפסול קרבן של אדם אחר, ובעל הקרבן תלוי אפוא בטוהר כוונותיו של הכוהן. זה לכאורה דיון בפרטי ההלכה שאינה שקופה ואף איננה יכולה להיות אלא נסתרת, אך בעקיפין היא מחזקת את מעמדו הנשגב של הכוהן. זאת האווירה המיוחדת והנישאה של עבודת הקודש.
<b>או לשמו ושלא לשמו או שלא לשמו ולשמו פסול</b> – אם הקרבן נשחט לשם שתי מטרות, האחת לשם פסח והשנייה לשם קרבן אחר, די בכך כדי לפסול את הקרבן. המשנה מדגימה, ובכך היא מתנסחת כתוספתא<sup class="footnote-marker">15</sup><i class="footnote">ויס, משנה תוספתא.</i>: <b>כיצד לשמו ושלא לשמו</b> – נשחט אותו הקרבן לשם <b>פסח ולשם שלמים</b> – הקרבן פסול משום שעירב בו מטרה לא נכונה<sup class="footnote-marker">16</sup><i class="footnote">משנת זבחים פ"א מ"א דנה בשאלות דומות. היא קובעת שכל הזבחים שנשחטו שלא לשמם כשרים כקרבן, אבל לא עלו ידי חובה. הנחת המשנה שם היא שהזבח נשחט כהלכה אך לא לשם הזבח המוגדר אלא לשם קרבן אחר, כגון מי שהתחייב קרבן חטאת והביא את הקרבן לשם נדבה. לפי משנה זו קרבן פסח הוא חריג, שאם הובא בזמנו אבל לא לשמו אינו עולה לכלום. שהרי לשם פסח אינו עולה כיוון שלא הובא לשמו, ולשם נדבה אינו עולה משום שהובא בזמן שאינו מתאים לנדבה.</i>; <b>ושלא לשמו ולשמו</b> – אם הקרבן נשחט <b>לשם שלמים ולשם פסח</b> – הקרבן פסול. יש מפרשים שפירשו שהצירוף "שלא לשמו ולשמו" עוסק בשתי עבודות, כגון זריקה ושחיטה, שהאחת נעשתה לשמה והשנייה לשם חולין, או לשם קרבן אחר, או אפילו שהזורק חשב לאכול את הקרבן אחר הזמן<sup class="footnote-marker">17</sup><i class="footnote">בעל מלאכת שלמה למקום, וזו מחלוקת רש"י ותוספות בבבלי, זבחים ב ע"ב.</i>. בעל מלאכת שלמה מעיר, ובצדק, שהמשנה הבאה <b>שחטו שלא לאוכליו</b> עוסקת בעבודה אחת שיש בה כוונה טובה וכוונה שאינה רצויה, מכאן שגם יתר חלקי המשנה עוסקים בעבודה אחת שעירב בה מחשבות רצויות ופסולות.
משנת זבחים היא כדעת רבי יהושע, ורבי אליעזר סבור שגם קרבנות אחרים נפסלים במקרה זה (תוס', זבחים פ"א ה"א). הדין במשנתנו הוא כדעת הכול, ברם הניסוח קרוב לניסוחה של משנת זבחים, ומשתמע שגם היא יצאה מתחת ידי חכמים מבית מדרשו של רבי יהושע<sup class="footnote-marker">18</sup><i class="footnote">מפרשי משנת זבחים התחבטו האם די בהיעדר כוונה, או שמא רק כוונה שאינה כהלכה פוסלת את הקרבן. אנו מפרשים שכל קרבן שאין בו כוונה נפסל משום ש"מצוות צריכות כוונה", כלומר שיש לבצע את כל העבודות לשם המצווה המיוחדת הזו.</i>. אמנם הבעלים מביאים את קרבן הפסח ואף שוחטים אותו, אך הלכות כוונה מותירות את המיסתורין ואת חשיבותם של הכוהנים בעינם. המחלוקת בין רבי יהושע ורבי אליעזר נוגעת באותה השאלה: רבי יהושע מצמצם ואילו רבי אליעזר מרחיב את היקף התלות בכוהנים ובצדקותם.

Mishnah 3

<b>שחטו שלא לאוכליו ושלא למנוייו</b> – קרבן הפסח מוצג במקרא כקרבן משפחתי: "שה לבית אבֹת שה לבית" (שמות יב ג; שם ד, ועוד). המקורות מימי בית שני מזכירים את המשפחה החוגגת, וקרבן הפסח מוצג כאירוע משפחתי. יוסף בן מתתיהו מדבר לתומו על הסעודה המשפחתית שהקרבן נאכל בה (קדמ', ב 312 ;מלח', ו 423). לעומת זאת מקורות חז"ל מדברים בדרך כלל על החבורה המתארגנת לאכילת הקרבן. כך, למשל, המשנה קובעת: "שתי חבורות שהיו אוכלות..." (פ"ז מי"ג)<sup class="footnote-marker">19</sup><i class="footnote">ראו ספראי, עליה לרגל, עמ' 84 .</i>. ההבדל אינו מקרי. בימי בית שני עדיין היה רוב העם מאורגן בבתי אב, ולאחר ימי הבית חל מהפך חברתי והמשפחה הגרעינית הפכה לעמוד התווך של החברה היהודית. על כן המקורות מימי הבית מדגישים את המשפחה, או את בית האב, והמקורות המאוחרים מניחים בפשטות שקבוצה גדולה היא חבורה המכילה משפחות מספר<sup class="footnote-marker">20</sup><i class="footnote">על המפנה החברתי ראו רובין, קץ החיים, עמ' 93-102 ;ספראי, המשפחה, בעיקר עמ' 135 .מובן שגם בימי הבית היו קיימות חבורות, כך למשל חבורתו של ישו לא הייתה מבוססת כלל על משפחה. חבורות דומות פעלו בירושלים, וראו אופנהיימר, חבורות.</i>. על כן ההלכות מזכירות את החבורה, אך גם מניחות בפשטות שאישה ובנים אוכלים עם אביהם<sup class="footnote-marker">21</sup><i class="footnote">משנה, פ"י מ"ד: "וכאן הבן שואל אביו"; פ"ח מ"א: "האשה בזמן שהיא בבית בעלה... שחט עליה בעלה...", וראו שם פ"ז מי"ג ועוד.</i>. החבורה התארגנה מבעוד מועד, והמינוח שהמקורות נוקטים בו הוא "להימנות": "הממנה עמו אחרים..." (משנה, פ"ח מ"ד), וכמוהו מקורות רבים<sup class="footnote-marker">22</sup><i class="footnote">שם, מ"ג; פ"ח מ"י-מי"א ועוד.</i>. דווקא העובדה שהחבורה לא הייתה רק משפחתית חייבה את ההתארגנות המוקדמת. חכמים היו מעוניינים בארגון החברתי. יש הסוברים ש"אין שוחטים את הפסח על היחיד" (משנה, פ"ח מ"ז)<sup class="footnote-marker">23</sup><i class="footnote">ראו להלן, פ"ו מ"ג.</i>, ואפילו מי שהתיר זאת התכוון שבדרך כלל יישחט הקרבן עבור חבורה גדולה יותר.
 'במכסת נפשות'. אין מכסת אלא מנין, שישחטנו למנוייו. ואם שחטו שלא למנייו עבר על מצוה. שומע אני שיהא כשר? תלמוד לומר 'איש לפי אכלו תכוסו'. שנה עליו הכתוב לפסול (מכילתא דרבי ישמעאל בא, מסכתא דפסחא ג, עמ' 12 ;בבלי, עח ע"ב; סא ע"א). חכמים דורשים את הפסוק "איש לפי אכלו תכוסו על השה" (שמות יב ד) שיש לכוס את השה לפי מספר האוכלים, ואין "לכוס" אלא לשחוט. הירושלמי אומר שזו לשון סורסי, כלומר מילה בארמית, והפירוש הארמי משמש כאן כבסיס לדרשה (לב ע"א)<sup class="footnote-marker">24</sup><i class="footnote">לפירוש המילה ראו גם בבלי, סא ע"א.</i>.
חכמים דרשו שההתארגנות לחבורה תיעשה עוד לפני הקרבת הקרבן. הלכה זו אינה נאמרת במפורש, אך משתמעת ממשנתנו. הם הקלו מעט בבני משפחה, כפי שעולה מהמשנה להלן בפרק ח משנה א, אך החמירו בכל האחרים<sup class="footnote-marker">25</sup><i class="footnote">ראו למשל משנה, פסחים פ"ז מי"ג.</i>. לכאורה מן הרישא של משנתנו ברור שאם הפסח נשחט עבור מי שלא נמנה על החבורה, או אם מי שלא נמנה עליה לכתחילה השתתף באכילה, הקרבן נפסל בכך.
ההלכה במשנתנו עולה בקנה אחד עם משניות מסכת זבחים. שם נדרש שקרבן פסח ישחט "לשמו" (פ"א מ"א; מ"ג ועוד), והמשנה מבהירה ש"לשמו" משמעו לשם הזובח, שהמנויים יהיו ידועים (פ"ד מ"ו). במשנת זבחים שם רבי יוסי חולק. פרשנים התחבטו בפירוש דבריו, אך ברור שהוא חולק על הצורך בכל הכוונות הללו, אם כי אולי הוא דורש חלק מהן. ממילא הוא חולק גם על משנתנו ועל כל המקבילות הדורשות מינויים מוקדמים.
<b>לערלים ולטמאים פסול</b> – מובן שרק נימולים היו רשאים להשתתף בקרבן פסח, שנאמר "...כל בן נכר לא יאכל בו. וכל עבד איש מקנת כסף ומלתה אֹתו אז יאכל בו" (שמות יב מג-מד). אם כן, מילה היא תנאי לאכילת הקרבן. ההלכה אינה תאורטית: נכרים רבים השתתפו בעלייה לרגל למקדש בירושלים. לפי החוק נאסרה עליהם הכניסה למקדש עצמו, אך הנושא כולו היה רגיש. יוספוס מספר בגאווה על נכרים רבים שעלו לרגל וקיבלו על עצמם את המגבלות ההלכתיות: לא אכלו קרבנות ולא נכנסו למקדש (קדמ', ג 318), ומרובים הסיפורים על נכרים שעלו לירושלים, ועל נכרים שהתגיירו ומלו כדי להשתתף בקרבן<sup class="footnote-marker">26</sup><i class="footnote">ספראי, עליה לרגל, עמ' 92-95.</i>. ברם חז"ל גם יודעים לספר על נכרי שהצליח להתחפש ליהודי ולאכול מהקרבן, וריבוי העולים היהודיים מן הנכר הוא הרקע הרֵאלי לסיפור שהוא אולי מעורב באגדה. האגדה מספרת על אותו נכרי שנתפס אוכל קרבן והוצא להורג (בבלי, ג ע"א). הסיפור אגדי, אך מעלה כנראה מציאות אפשרית, ואולי אף רֵאלית. כך או כך, המשנה קובעת שאם הקרבן נשחט עבור גוי, או שאכל ממנו גוי, הקרבן פסול. הוא הדין אם אכל מהקרבן טמא, שכן כידוע אכילת קודשים זוקקת טהרה, וטמא שנגע בבשר הקרבן טימאו ופסלו מאכילה.
<b>לאוכליו ושלא לאוכליו, למנוייו ושלא למנוייו</b> – אוכליו של הקרבן הם הנמנים עליו, ואם הקרבן נשחט לחבורה מעורבת של מנויים ושל לא מנויים, או שאחד המנויים לא יאכל אך חלק אחר של החבורה אכל – הפסח לא נפסל. זאת בשונה מן הרישא שבה מדובר בשחיטה שכולה בוצעה עבור מי שלא יאכל ממנה ואינו נמנה על הקרבן. יש גם מנויים שאינם אוכלים, והם זקן או חולה שאינם יכולים לאכול. אלו נמנים על החבורה, אך אם לא אכלו מקרבן פסח לא פסלוהו (תוס', פ"ג [ג] ה"ב; משנה, פ"ח מ"ו).
<b>למולים ולערלים ולטמאים ולטהורים כשר</b> – כללו של דבר, אם הקרבן נשחט לשם מטרה שלא כדין הוא פסול, אך אם נשחט עבור אוכלים מותרים ואסורים כאחד, אין המחשבה על הפרת ההלכה פוסלת את הקרבן. אבא שאול בתוספתא (שם) חולק על הלכה זו, אם כן ההלכה היא מראשית דור יבנה<sup class="footnote-marker">27</sup><i class="footnote">השווה בבלי, סא ע"ב, ושם נשנה לימוד זה להיתר בניגוד לתוספתא. בירושלמי, לב ע"א, מובאים דברי האמורא רבי אלעזר בן פדת המציע מעין עמדת ביניים המבחינה בין שחט מלכתחילה לשם אוכליו לבין שחיטה בדיעבד.</i>, ושוב לפנינו ניסוח מעט מאוחר של מחלוקת קדומה. בתוספתא מובא דיון ארוך שיש בו עירוב של דרשות והיגיון.
<b>שחטו קודם לחצות פסול שנאמר בו בין הערבים</b> – כאמור זמן הקרבת קרבן הפסח הוא בחצות. אמנם הקרבן נשחט מאוחר יותר (לעיל מ"א), אך אם נשחט לאחר השעה השישית של היום (בשעות הזמניות) הוא כשר. <b>קודם לתמיד כשר</b> – כפי ששנינו במשנה א הפסח נשחט לאחר התמיד, אבל אם נשחט בטעות לפני התמיד הרי הוא כשר, <b>ובלבד שיהא אחד ממרס בדמו עד שיזרק דם התמיד</b> – ברם התנאי הוא שהדם ייזרק לאחר הקרבת התמיד. כדי שהדם לא ייקרש צריך אדם למרס את הדם, כלומר להמשיך לבחוש אותו. אם הדם טרם נקרש, ואם נזרק לאחר הקרבת התמיד – הקרבן כשר לכתחילה, ואם נזרק – דם הפסח לפני קרבן התמיד, קרבן הפסח כשר – בדיעבד<sup class="footnote-marker">28</sup><i class="footnote">ראו עוד ספרי, במדבר קמג, עמ' 190 ;ספרי זוטא לבמדבר, כח ד, עמ' 323.</i>.
קרבן הפסח נשחט על ידי הישראלים בעזרה. בחצר הצטופפו, אפוא, מאות רבות של עולים, שנכנסו לעזרה עם הכבשים עוד לפני מועד השחיטה. נראה שהשליטה בהמון הייתה קשה, ולעתים החלו עולי רגל בשחיטה עוד לפני הזמן. כך ניתן להבין כיצד אירע שקרבן נשחט לפני הזמן, ואפילו דמו נזרק לפני הזמן, אף שזריקת הדם נעשתה בידי הכוהנים .

Mishnah 4

<b>השוחט את הפסח על החמץ</b> – כפי שראינו לעיל יש לבער את החמץ בראשית השעה השישית. אמנם קביעה זו היא לכל הדעות, אבל רבי מאיר ורבי יהודה נחלקים כנראה בשאלה העקרונית ממתי זמן ביעור חמץ מן התורה<sup class="footnote-marker">29</sup><i class="footnote">ראו לעיל, פ"א מ"ד.</i>. רבי יהודה סבור שחצות הוא זמן הביעור מן התורה, ולדעת רבי מאיר חובת ביעור היא מזמן הקרבת קרבן הפסח. כך או כך, שניהם מסכימים שבזמן ההקרבה כבר אסור שיהיה לאדם חמץ בביתו או ברשותו.
המשנה מדברת רק על שחיטת הפסח. התוספתא מוסיפה את המקטיר והזורק, ועל כך חולקים אמוראי קיסריה (רבנן דקיסרין) (פ"ד [ג] ה"ג; ירו', לב ע"ב)<sup class="footnote-marker">30</sup><i class="footnote">השוחט את הפסח הוא הישראל עצמו שיש לו חמץ בביתו, והוא הדין במקטיר או הזורק. הכוהן הוא שעושה את העבודה כשליח של הבעלים, והתוספתא דנה במקרה שלישראל יש חמץ בביתו, ולא בשאלה מה קורא אם לכוהן יש חמץ בביתו.</i>. כפי שראינו, הבדל זה בא לידי ביטוי גם ביחס בין משנת זבחים למשנתנו (מ"ב לעיל), שמשנת זבחים מדברת רק על השוחט ומשנתנו גם על שאר העבודות. עם זאת כל השאלה דקדקנית בלבד, שכן הפרש הזמנים בין השחיטה והזריקה אינו גדול. יתר על כן, מי שיש לו חמץ בזמן הזריקה ודאי שהיה לו חמץ גם בשעת השחיטה. כל ההבחנות הן משפטיות בלבד.
בכל מקרה מדובר בכך שהחמץ הוא בביתו של אחד מבני החבורה (תוס', פ"ד [ג] ה"ג; בבלי, סג ע"ב; ירו', לב ע"ב). הגמרא גם מעלה את האפשרות שהחמץ מצוי בביתו של השוחט, ופוסלת אותה. מבחינת פשט המשנה ייתכן שהחמץ מצוי דווקא במקומה של החבורה, כלומר במקום שבו תכננו לאכול, ברם ברור שהתוספתא והתלמודים פירשו שמדובר בחמץ המצוי בביתו של אחד מהחבורה. התוספתא קובעת שהקרבן עצמו לא נפסל<sup class="footnote-marker">31</sup><i class="footnote">עיינו בדברי בעל מלאכת שלמה למקום.</i>.
<b>עובר בלא תעשה</b> – שכן נאמר "לא תשחט על חמץ דם זבחי..." (שמות לד כה). <b>רבי יהודה אומר אף על התמיד</b> – במשנה א ראינו שהתמיד נשחט לפני הפסח, וממילא מדובר על ביעור החמץ שעה לפני הקרבת הפסח. כאמור, רבי יהודה סובר שזמן ביעור החמץ הוא מחצות, אך לא מדובר בלאו של ביעור חמץ אלא בלאו של "לא תשחט על חמץ דם זבחי". רבי יהודה, המחמיר בביעור חמץ, מפרש כאן ש"זבחי" הוא גם קרבן התמיד משום שדרש "זבחי" בלשון רבים, או משום שראה ב"זבחי" שם כולל לכל סוגי הזבח שבאותו היום. עם כל זאת, קרבן הפסח עצמו כשר (תוס', פ"ד [ג] ה"ג). את התמיד שוחט הכוהן ולא הישראל. נמצאנו למדים שישראל עובר על הלאו כאשר הכוהן מקריב את התמיד. כך נוצר מצב שהעבֵרה על הלאו מתבצעת לא בעקבות מעשה של העבריין, אלא משום שלא ביער חמץ עד זמן קרבן התמיד. הלכה זו מעצבת קשר הדוק בין היחיד בביתו לבין עבודת ה' במקדש<sup class="footnote-marker">32</sup><i class="footnote">בביאור להגדה של פסח עמדנו על כך שסדר ההגדה מהווה חלופה לקרבן הפסח. הלכות קרבן הפסח בשלהי הבית השני מהווים, אם כן, סלילת דרך למהלך הלכתי זה. ספראי וספראי, הגדת חז"ל, עמ' 45 ,וראו דיוננו להלן, פרק י.</i>. <b>רבי שמעון אומר הפסח בארבעה עשר לשמו חייב </b>– אם אדם הקריב את קרבן הפסח כשיש בידו חמץ, והקרבן הוקרב כהלכה, לשם קרבן, המקריב עבר עבֵרה, שכן אסור לשחוט את הפסח על חמץ. אבל <b>שלא לשמו פטור</b> – אם הקרבן נשחט שלא לשמו, הרי הוא פסול כפי שראינו במשנה ב. אם כן, אותו אדם לא שחט את הפסח כלל אלא סתם קרבן, ועל כך לא חלה הדרשה של "לא תשחט על חמץ דם זבחי". מסקנתו של רבי שמעון היא בעקבות דבריהם של חכמי דור יבנה, כפי שנאמרו במשנת זבחים<sup class="footnote-marker">33</sup><i class="footnote">ראו לעיל, פירושנו למשנה ב.</i>. אם כן הדין העקרוני נאמר בדור יבנה, ובדור אושא הסיקו ממנו את המסקנות העקרוניות.
<b>ושאר כל הזבחים בין לשמן בין שלא לשמן פטור</b> – אם אדם שחט שאר קרבנות ביום יד בערב, כשיש לו חמץ בביתו, אינו עובר על הלאו, שכן האיסור הוא לשחוט את זבח הפסח על חמץ, ולא שאר קרבנות. המינוח "כל הזבחים" בא כנראה לכלול גם את קרבן החגיגה שאדם רגיל הביא עם קרבן הפסח<sup class="footnote-marker">34</sup><i class="footnote">להלן, פ"ו מ"ג.</i>. <b>ובמועד</b> – אם שחט את הפסח במועד עצמו. מדובר במי שעבר על ההלכה והביא קרבן פסח במועד עצמו, במקום ביום יד, <b>לשמו פטור</b> – אם הקרבן נשחט לשם פסח, אזי הוא פסול, וממילא אין הוא "זבחי", ולכן אין המקריב עובר על הלאו של "לא תשחט על חמץ דם זבחי", ושלא לשמו – <b>אם הקרבן</b> הוקרב לשם שלמים, או לשם קרבן חגיגה, אזי הקרבן עצמו כשר, ולכן <b>חייב</b> הוא בלאו של "לא תשחט על חמץ דם זבחי". רבי שמעון מפרש, אפוא, שהמונח "זבחי" כולל את הקרבנות הכשרים של החג. לכן אם הקרבן כשר הלאו חל, ואם הקרבן פסול אין זה "זבחי", ואין כאן לאו מיוחד. עם זאת, מובן שמי שלא ביער חמץ עבר על מצוות ביעור חמץ, ועל הלאו של "לא יראה לך חמץ". <b>ושאר כל הזבחים בין לשמן בין שלא לשמן חייב חוץ מן החטאת ששחטה שלא לשמה</b> – כפי שנאמר במשנת זבחים כל הזבחים האחרים כשרים גם אם נשחטו שלא לשמם. אין הם כשרים כמילוי חובה אלא אם נשחטו לשם אותה חובה, אבל הקרבן עצמו כשר, על כן הוא נחשב ל"זבחי". אולם חטאת חייבת להישחט לשמה, ושוב אם נשחטה שלא לשמה היא פסולה, ולכן אין כאן לאו מיוחד בשל אי ביעור חמץ.
מהמכילתא (מכילתא דרבי ישמעאל, משפטים כ, עמ' 334) משמע ששיטת רבי מאיר היא שיטתו של רבי ישמעאל, נראה אפוא שזו הייתה ההלכה כפי שנקבעה בדור יבנה. יתר על כן, בתוספתא (פ"ד [ג] ה"ה-ה"ו) נחלקים רבי אליעזר ורבי יהושע מה קורה כאשר אחרים שחטו את הפסח בשמו של אדם שיש לו חמץ בביתו. השאלה כמובן רֵאלית, משום שבמבנה החבורה ייתכן שיש חמץ בביתו של אחד מהנמנים על הקרבן. כך עלול הוא להכשיל את חבריו בלא ידיעתם. הוויכוח מלווה בדיון ארוך, שאף הוא מבוסס על היגיון ודרכי הדרשה, ודומה שאלו טיעונים אוטנטיים ולפנינו מעין פרוטוקול של בית המדרש. קטעים מעין אלו נדירים במשנה, ומעט מהם נכללו בתוספתא ובמדרשים<sup class="footnote-marker">35</sup><i class="footnote">מעין פרוטוקולים מצויים במשנה, פ"ו מ"ב, מ"ו; ביצה פ"א מ"ו; פ"ב מ"ד; חגיגה פ"ג מ"ב ואילך; ידים פ"ד מ"ג- מ"ד; פאה פ"ו מ"ו; פ"ז מ"ח; מדרש תנאים לדברים, טו כ, עמ' 88 ;תוס', פ"ד (ג) ה"ט; פ"ד הי"ג ומקבילותיה (ראו הנספח לפרק זה); ביצה פ"א ה"ז; חגיגה פ"א ה"א; עדיות פ"ב ה"י; מנחות פי"ב ה"ח-ה"ט, עמ' 531-532 ; אהלות פ"ב ה"ח, עמ' 599 ;מקוואות פ"ג הי"ד, עמ' 656 ;פ"ז הי"א, עמ' 660 ;בבלי, יבמות לב ע"ב; גיטין פג ע"ב. מרבית הדיונים השתמרו בסדרי טהרות וקדשים, ואולי דווקא היעדר תלמוד מסודר לסדרים אלו גרם לשימור קטעי לימוד מתקופת התנאים. חלק גדול מהדיונים בסגנון זה הם מתורת חכמי יבנה. נראה שבתקופה זו התקיימו הבירורים העקרוניים והדיונים היו מבוססים על היקשים וטיעונים הגיוניים. מאוחר יותר מודגשים יותר נימוקים המבוססים על מדרש הכתוב, ונראה שאלו נועדו, בדרך כלל, לאשש תפיסות הלכתיות שכבר גובשו בדורות קודמים. עם זאת, לעתים קרובות הדיון אינו אוטנטי אלא דיון מאוחר, ומשמשים בו גם נימוקים מאוחרים.</i> .זהו אחד מאותם פרוטוקולים מועטים שנותרו מבית המדרש בדור יבנה.
אם כן, חכמי דור יבנה הראשונים מכירים את משנתנו, והיא עבורם תשתית הלכתית מוכרת. יתר על כן, ניסוח דברי רבי יהושע ורבי אליעזר בתוספתא, כמו גם במשנת זבחים, דומה למשנתנו ונעשה שימוש באותם מונחים של "לשמו" או "לשמו ולשם אחרים". נראה, אפוא, שלפנינו עדות מעניינת להתפתחות ההלכה וניסוחה. המשנה הקדומה נוסחה לכל המאוחר בסוף ימי בית שני, חכמי דור יבנה הקדומים חוזרים על הניסוח, וגם נחלקים בפרטיו. חכמי דור אושא חוזרים על הדברים ומוסיפים פרטים השנויים במחלוקת דור אושא. כך דברי רבי שמעון מנוסחים בעקבות משנת זבחים (פ"א מ"א ומ"ד)<sup class="footnote-marker">36</sup><i class="footnote">ראו גילת, רבי אליעזר, עמ' 165-167.</i>, או בעקבות משנתנו (מ"ב). מכל מקום, זו דוגמה מעניינת של דברי חכם מדור אושא המיישם מסקנה המנוסחת במשנה מהדור הקודם. רבי שמעון הכיר, ללא ספק, את הניסוח הקודם, ומשתמש באותן מטבעות לשון, ורבי יהודה החמיר על ההלכה הקדומה, או הוסיף עליה את עניין התמיד. כך או כך, בדור אושא מבררים פרטים הנובעים מההלכה הקדומה. המשנה שנוסחה בדור אושא מנסחת בשנית את ההלכה הקדומה (במקרה זה אין צורך לפסוק במחלוקת הקדומה), ומוסיפה כאמור פרטים. כמו במקרים רבים אחרים רבי מאיר מביא את ההלכה או המשנה הקדומה כמות שהיא, וחכמים אחרים מוסיפים עליה פרטים. אשר למונח "זבחי" רבי מאיר סובר כי הכוונה לקרבן הפסח בלבד; רבי יהודה סבור כי הוא מקיף את כל קרבנות יד בניסן מחצות היום, ורבי שמעון מרחיבו על כל קרבנות החג, אך מצמצמו לקרבנות הכשרים בלבד. במכילתא מובא נימוק שונה במקצת לרבי יהודה: "זבחי" – "זבח שכולו שלי ואי זה זה תמיד", הווה אומר זבח שאין בו חלק לכוהנים או למקריב (מכילתא דרבי ישמעאל, משפטים כ, עמ' 334). מבחינת השתלשלות ההלכה חכמי דור אושא מוסיפים נימוקים להלכה הקדומה, או אולי ייתכן שאגב ניסוח הנימוקים להלכה הקדומה התגלעה מחלוקת שנבעה מפירוש המונח "זבחי". ברם, הדעת נותנת שמחלוקתם של רבי מאיר, רבי שמעון ורבי יהודה אינה נובעת מדרשת הכתוב, אלא להפך, הדרשות השונות באות לבטא את הדעות השונות.
כמעט לכל המשניותו עד עתה מקבילות קרובות ביותר במשנת זבחים פרק א ובפירושנו לזבחים נראה שבכמה מהנושאים יש מחלוקות, אבל קיימת התאמה בין משנת זבחים למשנתנו. זו ראיה לאחדותה של המשנה; אמנם לכל מסכת אופי משלה, אך ניכרים גם קשרים הדוקים בין המסכתות השונות.

Mishnah 5

<b>הפסח נשחט בשלוש כיתים</b><sup class="footnote-marker">37</sup><i class="footnote">ב<b>ווילנא</b>, <b>דו</b>, <b>רג</b>, <b>רד</b>, <b>ג</b>, <b>מפי</b> – כתות.</i> – המשנה סודרת את סדרי הקרבת הקרבן עצמו. מספר עולי הרגל היה רב ביותר (ראה להלן). את הפסח שחטו בחצר המקדש (עזרת ישראל) שהייתה מוגבלת בגודלה (איור 25). אי לכך החליטו לבצע את שחיטת הפסח בשלושה סבבים, המכונים במשנה "כיתים" מלשון כת, היא קבוצה בלשוננו. פרטי השחיטה יתבררו להלן, ושם יוברר עד כמה המקום בעזרה היה צר ולא הספיק לכל הציבור.
בספרות הכיתתית אין רמז לחלוקה לשלושה סבבים. בכל הספרות הכיתתית אין כל אזכור למצוות העלייה לרגל, ולא ביטוי להמוני החוגגים ולציבור הרחב. העלייה הגדולה לרגל לא הייתה פשוטה מבחינה הלכתית לכל הכתות השונות. האיסיים והצדוקים החמירו יותר מהפרושים בהלכות טהרה. גם עבור הפרושים עוררה העלייה ההמונית לרגל בעיות הלכתיות קשות. ההמון לא שמר על מצוות טהרה כהלכה וחכמים היו מודעים לכך, לעומת זאת בבית המקדש החמירו ביותר בהלכות טהרה, וההיתר להמוני העם לעלות למקדש היה כרוך בוויתורים קשים. במשנת חגיגה פרק ג המשניות דנות בהסדרים ההלכתיים שאפשרו את כניסת ההמון למקדש. בפירושנו למשנה זו ראינו כי למעשה ויתרו חכמים על רבות מחומרותיהם, והעניקו לציבור הרחב מהימנות הלכתית שלא הייתה לה תשתית רֵאלית מוצקה. בספרות הכיתתית אין ביטוי למצוקות אלו, ואין אף ביטוי חיובי לעצם ההתכנסות בהר הבית. נראה שחז"ל הבינו שיש צורך בוויתורים הלכתיים כדי לאפשר את ההתכנסות העממית. האיסיים, לעומת זאת, לא נאלצו להתמודד עם הנהגת הקהל הלכה למעשה, וכך היו יכולים לעמעם את המצווה של ההתכנסות הרחבה על ההר. מכל מקום, אין בספרות הכיתתית ביטוי להלכות העלייה לרגל, וזו הלכה פרושית מובהקת.
שנאמר ושחטו אתו כל קהל עדת ישראל בין הערבים קהל ועדה וישראל – יש להניח שהחלוקה לשלושה סבבים נבעה מבעיות טכניות, אבל חז"ל מעניקים לה ממד מדרשי. התלמוד הבבלי (סד ע"ב) מציג זאת בצורה קיצונית עוד יותר, כאילו חייבים להיות לפחות שלושה סבבים של שלושים איש בכל פעם, שכן לא ברור האם קהל, עדה וישראל צריכים להיות בסך כל הסבבים או בכל סבב לחוד. קשה לדעת האם ההחלטה דווקא על שלושה סבבים יש בה יותר מאשר צורך רֵאלי. ייתכן שלאחר שהתברר שההמון רב מכדי לסיים את כל השחיטה בסבב אחד, העדיפו לעבור לשלושה סבבים בגלל הפסוקים, או משום שהמספר שלושה הוא מספר נפוץ בספרות ההלכתית. כך או כך, מההמשך ברור ששלושה סבבים הספיקו לכל החוגגים.
מכל מקום, לאחר שנקבע הנוהג של שלושה סבבים, הוא הפך למרכיב בכללי המעמד הציבורי. בספרות מוצג הצורך בשלושה סבבים כחלק מסדרי השחיטה, ולא כצורך ארגוני. כך, למשל, אחד ההבדלים בין פסח ראשון לשני הוא שזה בשלושה סבבים וזה בסבב אחד בלבד (תוס', פ"ח ה"ז).
נכנסה כת הראשונה ונתמלאת העזרה – הכת הראשונה נכנסה לעזרה ואפשרו לבאים להיכנס עד שהעזרה התמלאה. איננו שומעים על מנגנון שקבע מי ייכלל בכת הראשונה, ונראה שנתנו להמון לפתור את הבעיה בעצמו.
ניעלו דלתות העזרה – לפי פשוטם של דברים נעלו את שערי העזרה כדי למנוע מאלו שנותרו בחוץ להמשיך להיכנס. בדרך כלל הייתה העזרה פתוחה בשעות היום וננעלה בלילה, אם כי הביטוי "לנעול שערי/דלתות עזרה" מופיע כמובן בספרות חז"ל<sup class="footnote-marker">38</sup><i class="footnote">למשל: משנה, עדיות פ"ה מ"ו; תוס', ברכות פ"ג ה"ב ומקבילותיהם.</i>. בתלמוד הבבלי מובא ויכוח על נוסח המשנה, ״ננעלו״ או ״נועלין״, והתלמוד מסביר שלפי אביי הגורס ״ננעלו״ סומכים על הנס והדלתות ננעלו מעצמן. נראה שזה הסבר מאוחר בלבד. מחלוקת האמוראים היא על הנוסח המדויק של המשנה, אך אין הבדל עקרוני בין שתי הנוסחאות, ובכל מקרה מדובר על נעילת הדלתות על ידי מנגנון המקדש. השאלה של הגמרא, המנסה למצוא הבדל הלכתי (״נפקא מינה״) בין שתי הדעות, היא לרווחה דמילתא בלבד<sup class="footnote-marker">39</sup><i class="footnote">ראו אפשטיין, מבוא, עמ' 379.</i>. ההבדל בין הנוסחאות חוזר גם בכתבי היד<sup class="footnote-marker">40</sup><i class="footnote">הנוסחה "נעלו" או "ניעלו" נמצאת בו<b>וילנא</b>, <b>דו</b>, <b>ת</b>, <b>מל</b>, <b>מנ</b>, <b>מדלק</b>, <b>מיל</b>. כל השאר: "וננעלו".</i>. שאלות ״נפקא מינה״ מסוג זה אופייניות לתוספות הסבוראים, ונראה שרק בשלב זה נכנסה פרשנות זו לגמרא.
בספרות חז״ל ובספרות ימי בית שני מופיעים סיפורים על נסים שנעשו במקדש, אבל בדרך כלל הגוון הנסי מתון ביותר וסיפורי הנס אינם בולטים. בספרות האמוראית, ובעיקר בספרות הבבלית, מובאים מעט יותר סיפורי נס.
תקעו והריעו ותקעו - כל הקרבת קרבן לוותה בתקיעה בשופרות. התקיעה כללה שלושה מרכיבים: תקיעה, תרועה ותקיעה. התקיעה היא קול אחיד וארוך, התרועה היא כמה יבבות קצרות. פרטי התקיעות יידונו במשנת ראש השנה (פ״ד מ״ט)<sup class="footnote-marker">41</sup><i class="footnote">ראו פירושנו שם.</i>. בכל יום היו הכוהנים תוקעים במקדש לפחות עשרים ואחת תקיעות, ואם היו קרבנות נוספים היו גם תקיעות נוספות (משנה, ערכין פ״ב מ״י). התוקעים היו לעולם כוהנים, והם ניצבו כנראה בשער העליון בין עזרת נשים ועזרת ישראל שבה ניצבו השוחטים (משנה, סוכה פ״ה מ״ד). לפי ההקשר הישראלים שחטו בעצמם, כפי שנראה להלן, ויתר העבודות בוצעו בידי כוהנים.
הכהנים עומדים שורות שורות ובידיהם בזיכי כסף ובזיכי זהב - לאחר השחיטה קיבל הכוהן מהישראל מן הדם בתוך כלי הנקרא בזיך. בין העזרה והמזח ניצבו שורות של כוהנים. הבזיכים שימשו להזאת הדם ולהנחת הלבונה (משנה, יומא פ״ב מ״ה; זבחים פי״ג מ״ו ועוד). בתורה נאמר שאת הקטורת מניחים בכף: ״כף אחת עשרה זהב מלאה קטרת״ (במדבר ז יד ועוד). כל התרגומים מתרגמים את המילה כף ״בזיך״ (וכן בבלי, מנחות צז ע״א). אם כן, זו מילה ארמית שחדרה לעברית של חז״ל, כמו מילים ארמיות רבות. הקטורת בספרות חז״ל נקשרת בדרך כלל ל״בזיך״ או ל״בזך״, ולהלן דוגמאות רבות לכך. אבל במשנת תמיד: ״מי שזכה בקטרת, היה נוטל את הכף, והכף דומה לתרקב גדול של זהב מחזיק שלשת קבים, והבזך היה בתוכו מלא וגדוש קטרת, וכסוי היה לו, וכמין מטוטלת היה עליו מלמעלן״ (פ״ה מ״ד)<sup class="footnote-marker">42</sup><i class="footnote">השוו תמיד פ"ו מ"ג.</i>. אם כן, הכף הכילה קצת פחות משני ליטר, והיא קערה עמוקה, ובתוכה היה מונח בזיך, ולאחד מהם (לכף או לבזך) היה מכסה שאפשר לפתחו על ציר. אבל במסורת אחרת: ״והבזך ביד אחד, וכף וכסויה ביד אחד״ (משנה, תמיד פ״ז מ״ב), והכף איננה חלק מן הבזך.
מתיאור זה קשה להבין מה תפקיד הכף. בראנד שיער שכף היא בזיך, ומסורת חז"ל שימרה את שני המונחים; התנא בא לנסות ולתרץ מה תפקיד השניים, אבל למעשה בזיך הוא כף<sup class="footnote-marker">43</sup><i class="footnote">בראנד, כלי חרס, עמ' רפז-רצ.</i>. עוד נזכרת הכף בעבודת הכוהן הגדול (משנה, יומא פ"ה מ"א). אין חילוקי דעות בין המפרשים על עבודת הכוהן הגדול במקטע זה, אך הנוסח במשנה ופרטי העבודה שנויים במחלוקת. באופן כללי ברור שהכוהן הגדול השתמש בשלושה כלים: האחד הוא המחתה שבה הונחו הגחלים, השני הוא כלי קיבול שבו הובאה הקטורת וממנה חפן הכוהן הגדול את הקטורת לעבודת היום, והשלישי הוא הכף, או כלי אחר (להלן) שבו הביא את הקטורת לתוך קודש הקודשים. בכל מקרה, לכוהן הגדול רק שתי ידיים, וכל שִחזור של עבודתו חייב לקחת בחשבון נתון זה. למרות הסכמה זו, הנוסחה במשנה ופירושה שנויות במחלוקת.
במשנה לא נאמר היכן ניצב הכוהן הגדול. לעיל במשנה ג נאמר שהוא הניח את המחתה על הרובד הרביעי שבעזרה, וכפי שראינו הכוונה למשטח שבקצה המדרגות בפתח ההיכל. מן הסתם עדיין היה הכוהן הגדול ניצב שם, או בקרבת מקום. משנתנו אומרת שהביאו לכוהן הגדול את המחתה, ברם המחתה עם הגחלים הונחה על הרובד הרביעי, אם כן מהיכן הביאו לו אותה, ולשם מה, הרי הוא ניצב לידה. לפי הירושלמי (יומא פ"ה ה"א, מב ע"א)<sup class="footnote-marker">44</sup><i class="footnote">44" כיני מתניתא" משמעו פירוש שיש בו מעין תיקון גרסה. ברם אין הכוונה כי כך יש לגרוס בלשון המשנה. הווה אומר שהאמוראים בעצם מתקנים את לשון המשנה, ראו אפשטיין, מבוא, עמ' 463-464.</i> יש לתקן את המשנה, "כיני מתניתא", והכוונה שהביאו לכוהן הגדול את הכף ואת הבזך. הבזך בהקשר זה הוא כנראה כלי ובו כמות גדולה של קטורת, וכף, לפי הירושלמי, היא "מגיס", כלומר כלי קטן יחסית שיש לו כף וידית. מגיס משמעו בוחש, ברם במקורות הוא נזכר כמעין קערה קטנה שמביאים בה את האיברים לשרֵפה על המזבח (תוס', פ"ד [ג] ה"י). במקורות הוא מתחלף עם הכף או עם הקערה, ונראה שגודלו היה יותר מכף ופחות מקערה<sup class="footnote-marker">45</sup><i class="footnote">בראנד, כלי חרס, עמ' רעב-רע.</i>. במגיס הניחו כאמור איברים של ארבעה וחמישה קרבנות, והוא שימש גם לבלילת הקמח (לסולת הבלולה בשמן) (משנה, כלים פט"ז מ"א; להלן, מ"י). מכאן שהיה גדול למדי, וייתכן גם ששפת הכלי הייתה נוטה כלפי פנים, כדי למנוע שפיכת החומר.
מסורת מעניינת על תפקוד הכף יש בתוספתא כלים (בבא בתרא פ"ב ה"ב, עמ' 592):  "כף שכהנים גובלין בה, וכן חפית של קדרה, אם חקוקין ומקבלין כל שהן טמאין, ואם לאו טהורין. מעשה בטבחו של אונקלס הגר, שהביא פתו לפני רבן גמליאל. והיו שם שמנים וחמשה זקנים יושבין. נטלה רבן גמליאל ונסתכל בה. ונתנה לחברו, וחברו לחברו, כשראה שלא אמרו בה דבר. נטל רבן גמליאל חוט מסדינו של תלמיד שהוא יושב לפניו, ומתחו עליה ונמצאת חקוקה כל שהוא וטמאה לו". אונקלוס הגר אכל בטהרה, והשאלה הייתה האם הכף שבה הובא הלחם מקבלת טומאה. אם היא חקוקה, כלומר שקערורית, יש בה כלי קיבול והיא טמאה. איש לא ידע לענות אם הכף שקערורית, עד שרבן גמליאל בדקה ונמצאה שקועה מעט. הכף של המקדש הייתה אפוא כלי לערבוב (מגיס) כמעט ישרה, ואילו הכף של המקרא הייתה כלי קעור גדול יותר (איור 26). בכך אנו מצטרפים, אפוא, לפרשנותו של בראנד שהתנא בתמיד הכיר את שני המונחים אך לא דייק בהסבר תפקודם, ולמעשה כלי אחד לפנינו.
בספרא נאמר שלבזיך היו שוליים, כלומר קרקעית ישרה (אמור, פרק יח ה"ו, קד ע"א). המדובר בבזיכים המשמשים את שני הלחם, ואכן התלמודים אומרים שהבזיכים של הדם ושל הקטורת היו בעלי תחתית מחודדת (ללא שוליים) (ירו', לא ע"ג; בבלי, סד ע"ב; מנחות צד ע"ב ועוד). כך יוצא גם מהמשך משנתנו.
בתבליט על קשת טיטוס<sup class="footnote-marker">46</sup><i class="footnote">ברבות הימים נשחק התבליט וחלק זה של הציור אינו נראה. הציור מבוסס על העתקים שנעשו לתבליט במאה השמונה עשרה ואף לפני כן. ייתכן שהאמן הוסיף מעט לציור המקורי.</i> היו מצוירים שני כלים והם ככוסיות עם שוליים ואוזן. כנראה אלובזיכי לחם הפנים, שהיו להם שוליים. לפי התיאור ביומאאין רמז לאוזן (ידית) של הבזיך, והכוהן מחזיק את הכלי בשפתו. אבל אפשר שבזיך לחם הפנים היה עם אוזן (איור 27).  הוא הדין בכלי קטן המצויר על מטבעות החשמונאים שאף הוא אינו הבזיך, שכן יש לו בסיס ישר (איור 28).
בראנד מניח שהבזיך היה כלי עם חורים כדי שהאש תעמוד בו, כמו בכלֵי קטורת מקובלים בעולם העתיק. ברם בבזיך הקטורת לא בערה, היא בערה במחתה ועל המזבח והבזיך היה רק כלי העברה, ללא חורים, אחרת הייתה הקטורת הטחונה נופלת ממנו.
<b>שורה שכולה כסף כסף ושורה</b><sup class="footnote-marker">47</sup><i class="footnote">המילה "שורה" חסרה ב- <b>א</b>, <b>קול</b>, <b>מג</b>, <b>רא</b>, <b>ת</b>, <b>מרג</b>, <b>מרא</b>, <b>מרש</b>, <b>מנ</b>.</i> <b>שכולה זהב זהב ולא היו מעורבים</b> – שורה אחת עם בזיכי כסף ושורה עם בזיכי זהב. הירושלמי מסביר שהחלוקה נעשתה כך מפני הרמאים, שלא יביא כוהן מביתו בזיך כסף ויחליפו בבזיך של זהב. הנימוק מובא בירושלמי עם ביטוי של הסתייגות, שיש לומר הסבר זה רק בחצי פה, כדי שלא לבטא חשד בכוהנים (לב ע"ג). נראה שיותר משיש כאן חשד בכוהנים יש כאן פיתוח של כללי הטקס, כדי לייפות את המעמד ולהדרו. לפי הירושלמי ייתכן שיש להבין שבין הישראל השוחט והכוהנים עם הבזיכים עמד לוי שאסף את הדם בכלי: "ופירש בקבלה כהנים זורקין את הדם מיד הלוים" (שם, שם).
<b>ולא היה לבזיכים שוליים</b> – לבזיך הייתה קרקעית מחודדת ולא ישרה, <b>שמא יניחום</b> – הכוהנים את הבזיך, <b>ויקרוש הדם</b> – כלי החרס נוצר ָבאבְניים ולפיכך יש לו מטבעו בסיס מחודד. האומן יכול לעשות לכלי בסיס שטוח, אך אז החיבור בין הקרקעית והדופן הוא נקודת תורפה בכלי. כלֵי מתכת נעשים ביציקה אך הם נעשו כמו כלי חרס, ולרבים מהם היה בסיס מחודד. לכלי הגשה הוכן בסיס שטוח. הבזיך שונה בכך שבסיסו מחודד, דווקא כדי שלא יונח על הרצפה. "שוליים" הם אותו בסיס טבעתי שבלעדיו הכלי אינו יציב.

Mishnah 6

שחט ישראל – לפי המסופר בדברי הימים משתמע שהכוהנים והלוויים הם ששחטו את הפסח: "...ויעמדו הכהנים על עמדם והלוים על מחלקותם כמצות המלך. וישחטו הפסח ויזרקו הכהנים מידם והלוים מפשיטים" (דברי הימים ב לה י-יא). הווה אומר שאת זריקת הדם ביצעו הכוהנים, והלוויים הפשיטו את הקרבנות. ברם, ניתן גם לקרוא את הפסוק אחרת. הכוהנים והלוויים התארגנו, הכוהנים למעמדות והלוויים למחלקות. לאחר מכן מתחיל עניין חדש: "וישחטו הפסח" מוסב על כל העם, והביטוי "והלוים מפשיטים" אין משמעו שהם שחטו את הקרבנות, אלא שסייעו לישראלים השוחטים בהפשטת העור, מלאכה הדורשת מומחיות וזריזות.
לפי ההלכה שחיטה כשרה תמיד "בזר", הווה אומר שישראלים רשאים היו לשחוט, "שהשחיטה כשרה בזרים בנשים ובעבדים..." (משנה, זבחים פ"ג מ"א), אלא שרבי ישמעאל חולק על כך, ונראה שחכמים וכוהנים חלקו ונאבקו בנושא<sup class="footnote-marker">48</sup><i class="footnote">ספראי, עליה לרגל, עמ' 235.</i>. המחלוקת היא תאורטית, שכן בפועל שחטו הכוהנים את כל הקרבנות, ומקורות רבים מעידים על כך לפי תומם<sup class="footnote-marker">49</sup><i class="footnote">שם, שם.</i>. הלכה זו שייכת לסדרה ארוכה של עבודות במקדש ושל נוהגים אחרים אשר לפי ההלכה גם ישראלים רשאים לעשותם, ואילו בפועל ביצעו אותם כוהנים. ההלכות המתירות לישראל לתקוע בשופר, להוביל את השעיר המשתלח או לבצע עבודות אחרות לא בוצעו, והכוהנים זכו בכל העבודות היוקרתיות הללו. נראה שלפנינו פן מיוחד במאבק בין כוהנים וחכמים על השליטה במקדש. הכוהנים תבעו את כל העבודות לעצמם, ואילו חכמים רצו להתיר גם לישראלים לבצע את העבודות שהתורה לא ציוותה אותם במפורש לכוהנים<sup class="footnote-marker">50</sup><i class="footnote">ראו בר-אילן, כוהנים.</i>. זה היה מאבק על עמדות יוקרה, ועל הזכות לקיים את המצוות. לחכמים היה חשוב שכל אדם מישראל יהיה שותף במקדש, ואם אינו יכול לבצע את העבודה בעצמו לפחות יהיה שותף חלקי. זו גם הסיבה להסדרת המעמדות<sup class="footnote-marker">51</sup><i class="footnote">ראו פירושנו למשנה, תענית פ"ד מ"ב.</i>, כמו גם להלכות התובעות מישראל לסמוך על קרבנו<sup class="footnote-marker">52</sup><i class="footnote">הלכות סמיכה ראשיתן במקרא, ושם נקבע במפורש שישראל המביא קרבן צריך לסמוך עליו (ויקרא א ד; ג ב; ג יג) עם זאת, רק בספרות חכמים הוענקה לסמיכה זו משמעות של השתתפות בעבודת הקרבן. בשונה מן העולה במגילת המקדש, שם אין הסמיכה נזכרת כלל, ואף שמן הסתם גם בני הכת הכירו במצוות התורה, הרי שלא ראו מקום להדגישה.</i>. עבור חז"ל היה שיתוף כל הציבור בעבודת ה' עיקרון דתי, ועבור הכוהנים זה היה משאב כוח חברתי או זכות דתית מיוחדת. הוויכוח היה אפוא שילוב של עקרונות דתיים נעלים ומאבק על עמדות כוח ויוקרה. חלק מההלכות של חז"ל בנושא נאמרו כבר בימי הבית, וחלקן נוסדו, אולי, רק מאוחר יותר, והן מבטאות את המשכו של הפולמוס הדתי והמאבק החברתי בין כוהנים וחכמים בדור יבנה<sup class="footnote-marker">53</sup><i class="footnote">ראו קידושין פ"א מ"ח וחגיגה פ"ב מ"ב ופירושנו להן. שתי המשניות מעידות על החשיבות שההמון היהודי ייחס לסמיכה. בהקשר זה גם הותרה סמיכה לנשים "מפני נחת רוח של נשים" (ספרא, ויקרא דיבורא דנדבה, פרשה ב ה"ב, ד ע"ג). כלומר הציבור, כמו גם הלכות מקדש, מעמידים את הציבור במסגרת השיקול ההלכתי.</i>.
כאמור לפי ההלכה גם נשים רשאיות לשחוט, ברם לא שמענו הלכה למעשה על נשים שוחטות. נראה שבמעמד הצפוף וההמוני של השחיטה בעזרה לא היה לכך מקום. הנשים מופיעות כמי שהבעל או האב שוחט בשמן, והן מנויות על הקרבן, אך לא נזכר ששחטו אותו בעצמן.
לעומת כל זאת, אין ספק שאת הפסח שחטו גם ישראלים וכל אדם שחט את קרבנו, כפי שברור מההמשך במשנה ח וממקורות אחרים<sup class="footnote-marker">54</sup><i class="footnote">ראו למשל פירושנו להלן, פ"ו מ"א.</i>. קשה לדעת האם הדבר נעשה ברצון הכוהנים, או שמא זה ביטוי לכוחם של חכמים שהצליחו "להפקיע" עבודה זו מהמונופול הכוהני. הסיבה לכך אינה טכנית. היו די כוהנים במקדש כדי לשחוט את אלפי קרבנות הפסח. יתר על כן, הכנסת שוחטים שאינם כוהנים, שהיו בלתי מיומנים, הייתה מן הסתם אִטית יותר ממסירת השחיטה לבעלי המקצוע. אם כן, מסירת השחיטה לישראלים הייתה ניצחון של חכמים (פרושים), וצעד חשוב נוסף לשיתוף ההמון בעבודת ה' במקדש.
<b>וקיבל</b> <b>הכהן</b> – את הדם, <b>נותנו</b> – את הבזיך מלא הדם, <b>לחבירו וחבירו לחבירו מקבל את המלא ומחזיר את הריקם</b> – המשנה מתארת מעין שרשרת של כוהנים המעבירה בזיכים מלאי דם אל המזבח, ומחזירה בזיכים ריקים. <b>כהן הקרוב אצל המזבח זורקו זריקה אחת כנגד היסוד</b> – חז"ל למדו בקבלה כי שפיכת הדם נעשית לכיוון יסוד המזבח, אם כי לכל קרבן היו כללים אחרים של זריקת הדם. בניגוד לשחיטה נחשבה זריקת הדם למעשה ההקרבה העיקרי, ורק כוהנים כשרים לעשותה (משנה, זבחים פ"ב מ"א; קדמ', ט 226)<sup class="footnote-marker">55</sup><i class="footnote">אין ללמוד מהקטע ששחיטה כשרה בזר, אך נאמר שם שזריקת הדם נעשית על ידי כוהנים.</i>, וכפי שראינו כבר בדברי הימים עבודה זו קשורה דווקא בכוהנים.
כל קרבן הסתיים בזריקת דמו אל המזבח. עבודה זו נחשבה לא רק למרכיב חיוני, אלא גם כשיאה של העבודה. מעמדו של הפסח כקרבן ציבור שנוי במחלוקת<sup class="footnote-marker">56</sup><i class="footnote">ראו דיוננו בנספח לפרק ו.</i>, לכן התלמוד הבבלי תמה מדוע יש לזרוק את דם הזבח (סד ע"ב). ברם ברור שבפועל, ובתחושתו של העם, התפרשה הבאת הפסח כקרבן, לפיכך ברור מדוע הסתיים הזבח בזריקת הדם. כפי שראינו כבר בדברי הימים זריקת הדם מודגשת, והיא מופיעה בהלכות רבות נוספות. לפי התוספתא אם זרק את הדם שלא כנגד היסוד של המזבח הזריקה פסולה (פ"ג [ד] הי"ב).

Mishnah 7

<b>יצאת כת הראשונה</b> – אחרי שהסבב הראשון של השוחטים סיים את השחיטה ואת זריקת הדם יצא מחצר המקדש, <b>ונכנסה</b> – הכת, ה<b>שנייה יצאת שנייה</b> – סיימה הכת השנייה את מעשיה, <b>ונכנסה</b> – כת, <b>שלישית כמעשה הראשונה כן מעשה שניה ושלישית</b> – כל הכתות (סבבים) נהגו באותו אופן של שחיטה וזריקת הדם. קראו את ההלל – במקביל לשחיטה קראו הלוויים את ההלל, או נכון יותר שרו אותו. כך מפורש בתוספתא: "הלוים עומדין על דוכנן וגומרין הלל בשירה [בשורה]" (פ"ד [ג] הי"א)<sup class="footnote-marker">57</sup><i class="footnote">בכתב יד <b>וינה</b> ובדפוס: "בשורה"; בכתב יד <b>ערפורט</b>: "בשירה". "בשורה" הוא שיבוש העתקה. בעל מלאכת שלמה מתלבט האם ייתכן שאת ההלל קראו ישראלים, ואמנם היו מהראשונים שפירשו כך, אך ללא הצדקה או סיבה. ראו כשר, הלל; תבורי, מועדים, עמ' 88 ;משנה, ערכין פ"ב מ"ג.</i>. לפי המשנה במסכת ערכין לוותה קריאת ההלל בנגינה בחליל (פ"ב מ"ג)<sup class="footnote-marker">58</sup><i class="footnote">לטיבו של החליל ראו פירושנו למשנה, סוכה פ"ד מ"א. ממשנת ערכין משמע שבנגינה השתתפו גם "עבדי הכהנים", זאת בניגוד ליתר המקורות המדברים רק על שירת הלוויים.</i>. המונח "חליל" בספרות חז"ל משמעו לא רק החליל עצמו, אלא כל כלֵי הנגינה שהיו במקדש. סדרי הנגינה סדורים במסכת ערכין, ואם נזכה נפרשם במקומם שם (משנה, שם; תוס', שם פ"ב ה"א-ה"ג). את ההלל אמרו על כל קרבנות החגים, ואף נגינת החליל ליוותה את כל ימי הרגלים במקדש. ההלל אינו קשור אפוא דווקא לחג הפסח. בירושלמי ובבבלי (ירו', לב ע"ג; בבלי, מגילה יד ע"א) לומדים כאילו ראשית ההלל עוסקת בגאולה ממצרים: "הללויה הללו עבדי ה' – ולא עבדי פרעה". ברם נראה שזו דרשה הבאה לאשר את הנוהג וההלכה המקובלים.
ההלל המדובר כאן הוא כנראה ההלל הרגיל. ברם הירושלמי אומר כי מדובר ב"הלל הגדול": "תמן תנינן יצאו ואכלו ושתו ובאו בין הערבים וקראו הלל הגדולה" (לב ע"ג). המימרה משובצת בפרשנות למשנתנו, וכך הבינהּ גם בעל מלאכת שלמה. ברם, המימרה מועברת ממסכת תענית (פ"ג מ"ט), ושם מדובר בתענית שהופסקה בגלל ירידת גשמים. הביטוי "יצאו ואכלו ושתו" ברור. יצאו מהתענית, הפסיקו את הצום, אכלו ושתו ובאו להודות לה' על תשועתו. הלל הגדול (או הגדולה) אינו מוכר בהווי המקדש והוא פיתוח מאוחר, ספק תנאי ספק אמוראי<sup class="footnote-marker">59</sup><i class="footnote">ספראי וספראי, הגדת חז"ל, עמ' 182-184.</i>. איש לא חלק על כך שבמשנתנו מדובר בהלל הרגיל על הקרבן, ורק עריכת הירושלמי גרמה לפירוש מוטעה זה, בהצמידה למשנתנו דיון שעניינו מועבר ממשנה אחרת.
<b>אם גמרו</b> – הלוויים את ההלל והעם טרם סיים את השחיטה וזריקת הדם, <b>שנו</b> – שרו הלוויים את ההלל בשנית, <b>ואם שנו שילשו אפ על פי שלא שילשו [ו]מימיהם</b> – באופן עקרוני היו הלוויים אמורים לשיר כל זמן השחיטה, ואם סיימו את ההלל פעמיים היו אמורים לשיר אותו בשלישית. אבל למעשה לא היה בכך צורך. כפי שראינו ארכה שחיטת הפסח כשעתיים, וזמן זה הספיק לשלושת הסבבים, הווה אומר שכל סבב ארך קצת יותר מחצי שעה. בכתב יד קאופמן הוסיף המעתיק וי"ו החיבור לפני "מימיהם", והוא מיותר.
<b>רבי יהודה אומר מימיה שלכת השלישית לא היגיעה לאהבתי כי ישמע ה</b>'<sup class="footnote-marker">60</sup><i class="footnote">בעדי נוסח אחדים הפסוק קצר יותר, וזו דרכם של מעתיקים לקצר בפסוקים. אין טעם לרשום את החילופים. בכתב היד נכתב שם ה' בשני יו"דים, ואנו נמנעו מכתיבת השם המפורש כדרכנו בכל המסכת.</i> – במציאות בכת השלישית כבר היו פחות אנשים, ולכן הלוויים לא היו צריכים, או לא הספיקו, לגמור את שירת ההלל. הם הגיעו רק עד הפרק "אהבתי כי ישמע ה'...", שהוא הפרק הרביעי בפרקי ההלל, <b>מפני שעמה ממועטים</b> – בסבב השלישי כבר לא היו שוחטים רבים, ולכן ארך הסבב זמן קצר יותר מהסבבים הקודמים. עדות זיכרון זו מוכיחה כי מספר השוחטים היה גדול פחות ממה שהמקורות מתארים. ככל הנראה לא נתפסה חובת העלייה לרגל כחובה אישית<sup class="footnote-marker">61</sup><i class="footnote">ראו לעיל משנה, חגיגה פ"א מ"א-מ"ב ופירושנו שם; ספראי, עליה לרגל, עמ' 24-41 .</i>. לפי ההלכה, מי שרחוק מירושלים אינו חייב בקרבן פסח. אמנם חכמים נחלקו בהגדרת המונח "רחוק", ולפי רבי אליעזר אפילו תושבי ירושלים פטורים מההקרבה, אם כי ודאי רבים מהם הביאו את קרבנם (משנה, פ"ט מ"ב). מכל מקום, ברור שהיו מי שלא השתתפו בהקרבת הפסח. בפועל עלו רבבות מהארץ ומהתפוצות, ובמקורות עדויות רבות לכך. עם זאת, במקורות נמסרים גם מספרים מופרזים בעליל ולפיהם נמנו שש מאות אלף קרבנות. כל קרבן מייצג חבורה ובה לפחות עשרה אנשים, ובדרך כלל הרבה יותר (תוס', פ"ד הט"ו; בבלי, סד ע"ב; מלח', ו 423). מספרים אלו מוגזמים מאוד. כאמור, השוחטים התרכזו בעזרת ישראל (לעיל איור 25); כל שטח ההיכל היה 187x187 אמה (פחות מ- 120x120 מ"ר) ובשטח זה נכלל המקדש עצמו, ואף שטח מסוים שהיה אחרי המקדש (ממערב) וספק אם שחטו בו. השטח שלפני ההיכל כלל את עזרת ישראל, את עזרת הכוהנים ואת המזבח. שטח עזרת ישראל היה 11x187 אמה בלבד (תוס', זבחים פ"ו ה"א). שטח עזרת כוהנים היה פחות או יותר זהה, ויתר השטח שעד הבית (הקודש) היה תפוס על ידי המזבח והכבש. מצפון למזבח היו עמודי התלייה ושולחנות להפשטת הקרבנות (להלן). לפי מקורות מספר נאסר על הציבור הרחב להיכנס בין המזבח והאולם. איננו יודעים מה היה גודלו המדויק של השטח שעמד לרשות השוחטים, אך נראה שלא היה גדול מאוד. כפי שנראה להלן היו מצפון למזבח 48 עמדות שחיטה, ואלו לא הספיקו להמון. ברור שמספר השוחטים בכל סבב היה רב, אך ודאי שלא עלה על מאות אחדות, ולכל היותר מאות רבות. מכל מקום, בחצר זו הספיקו להיכנס השוחטים עם קרבנותיהם, ואף היה שם די מקום (בצפיפות) להפשיט את הקרבנות ולהוציא את האימורים הקרבים על גבי המזבח. נדרשו לכך פחות משלושה סבבים של שוחטים. רבי יהודה, בן דור אושא, מוסר מסורות רבות מימי הבית, ונראה שקיבלן מאביו, רבי אלעאי, שהיה תלמידו המובהק של רבי אליעזר. עוד למד רבי יהודה אצל רבי עקיבא, אבל רבי עקיבא עצמו אינו מוסר מסורות מימי הבית ומהווי המקדש<sup class="footnote-marker">62</sup><i class="footnote">ראו לעיל, פירושנו לפ"א מ"ו.</i>, על כן ברור שלא הוא המקור למסורות הקדומות שמוסר רבי יהודה. רבי יהודה מוסר מסורת גם במשנה הבאה.

Mishnah 8

<b>כמעשו בחול כן מעשהו בשבת</b> – המשנה מניחה בפשטות שמקריבים קרבן פסח בשבת, ונעסוק בכך בראשית הפרק הבא. באופן תאורטי כל פרטי העבודות דומים בחול ובשבת להוציא מעט יוצאים מהכלל, ברם למעשה ברור שההבדל בין חול ושבת היה גדול, שכן אסור היה לטלטל בשבת והשוחטים נאלצו לחשב היטב את כל מעשיהם. אחד ההבדלים בין חול ושבת הוא בניקוי העזרה. בזמן השחיטה נשפך דם רב. לעזרה היה ניקוז טבעי, אך נהגו לפקוק אותה כדי שתתמלא בדם. היו שראו בעין יפה שהעבודה תתבצע בעזרה שטופת דם. "שבח הוא לבני אהרן שילכו עד ארכובותיהם בדם" (ירו', לב ע"ג; בבלי, סה ע"ב; זבחים לה ע"א), כלומר שהכוהנים יעמדו בתוך שפע של דם הניגר מן הקרבנות. ארכובה או רכובה היא הקרסול, והכוהנים היו הולכים אפוא בתוך הדם. בירושלמי (שם) מסופר שעל רצפת העזרה היו "מסטויות", כלומר מעין עמודים קטנים (מלשון סטיו, היא שורת עמודים), ועליהם הילכו הכוהנים. פתרון זה עומד בניגוד להלכה שאסור לכוהנים להלך על גבי כלים (זבחים פ"ב מ"א; מנחות פ"א מ"ב). בתוספתא נוספו דברי רבי אליעזר: "רבי אליעזר אומר אפילו רגלו אחת על גבי הרצפה, ורגלו אחת על גבי לבנה. רגלו אחת על גבי הרצפה ורגלו אחת על גבי כלים, אם ינטל הכלי ויוכל לעמוד בפני עצמו כשר ואם לאו פסול" (מנחות פ"א ה"ה, עמ' 512-513). ברור שדברים אלו שוללים אפשרות של "מסטויות", ודומה שמסטויות הן פתרון אמוראי לבעיית האסטטיקה, שאת הכוהנים לא הטרידה.
הביטוי "ללכת עד הארכובה בדם" הוא ספרותי, וחוזר במקורות נוספים<sup class="footnote-marker">63</sup><i class="footnote">ראו למשל דיוננו במסכת שקלים פ"ח מ"א.</i>,
בנוסף לדם התלכלכה העזרה מצואה של הכבשים שנשחטו, והלכלוך היה רב ביותר. ביום חול הסתיימה העבודה בשטיפת רצפת העזרה. על צורת השטיפה מוסרת התוספתא: "כיצד מדיחין את העזרה פוקקין אותה ומרגילין לה אמת המים עד שנעשית נקייה כחלב" (פ"ד [ג] הי"ב)<sup class="footnote-marker">64</sup><i class="footnote">ספק רב אם הגיעה אמת מים למקדש. חישובי הגבהים מעלים שכמעט אי אפשר היה למשוך אמת מים שתגיע לרחבת הר הבית. ממשנה מידות פ"ד מ"ד עולה ששאבו מים לעזרה מבור הגולה, וראו דיוננו במסכת עירובין פ"י מי"ד.</i>. כידוע, למקדש הגיעה אמת מים מדרום. את האמה כיוונו לעזרה והציפו אותה במים. בשבת שטיפה מעין זו אסורה. אמנם התירו במקדש עבודות שאינן אסורות מן התורה, אלא שלא כל העבודות הללו הותרו במקדש, אף שלא ברור לפי איזה כלל נקבעו העבודות האסורות<sup class="footnote-marker">65</sup><i class="footnote">משנה, עירובין פ"י מ"י-מי"א; ירו', לב ע"ג, והשוו בבלי, סד ע"ב; ראו עוד ירו', עירובין פ"י הי"א, כו ע"ג, הדיון בכל מיני מלאכות ובבור הגולה שממנו שאבו בשבת מים במקדש.</i>. ממשנתנו ברור ששטיפת העזרה נאסרה, <b>אלא שכהנים מדיחין את העזרה שלא כרצון חכמים</b> – לפי כלל המסורות שבידינו שלטו חכמים על נוהגי המקדש, אף שבהנהגת המקדש שלטו הצדוקים. העדויות למאבקים בין הצדוקים לחכמים רבות, והיו ניסיונות של צדוקים לנהל את המקדש לפי ההלכה שלהם, אבל בדרך כלל הצליחו חכמים, בעזרתו של ההמון, לכפות את מרותם. במקרה זה הצליחו הצדוקים<sup class="footnote-marker">66</sup><i class="footnote">יש להניח שסתם "כהנים" הם צדוקים, ולכך מקבילות רבות.</i> להנהיג מעשה שלא ברצון חכמים ולשטוף את המקדש. נראה שחכמים קיבלו בהבנה חריגה זו. איסור השטיפה אינו מובהק, וכנגד זה הלכלוך היה רב ביותר. עם זאת, יש לזכור שהשחיטה התבצעה סמוך למוצאי שבת, וניתן היה לשטוף את העזרה במוצאי השבת<sup class="footnote-marker">67</sup><i class="footnote">אחד מהכללים להיתר מלאכה במקדש בשבת או ביום טוב היה שאי אפשר היה להכינה מערב שבת או יום טוב. ראו פירושנו לעירובין פ"י מט"ו. המאירי אומר כי ההדחה הייתה שלא לצורך, שהרי ניתן היה להלך על הרצפה של המקדש על ידי איצטבאות, כמו שציטטנו. מובן שניתן היה להלך על הרצפה, שכן מפלס הדם לא היה, מן הסתם, כה גבוה. ברם ודאי גם שלא היה זה לכבוד המקדש.</i>.
כידוע, לפי ההלכה התנאית הותרה שאיבה במקום שנחשב לרשות היחיד (משנה, עירובין פ"י מ"ז; פ"ב מ"א). מבחינה זאת שאיבת המים מאמת המים שבמקדש, או מבורות המים שבו, מותרת. עם זאת, הלכה זו אינה פשוטה אצל תנאים והם מתירים לשאוב רק מחלק מהבורות, וזאת מטעמים מיוחדים (ירו', עירובין פ"י הי"א, כו ע"ג). משמע מכאן ששאיבה סתם נאסרה במקדש, ואולי זאת הסיבה לכך שחכמים התנגדו להדחת המים במקדש, או שלפחות זה היה חלק מהשיקולים לאסור. גם את מי ניסוך המים לא שאבו בשבת, אף שניתן היה לשאוב אותם מאחד הבורות שבמקדש, וזו ראיה נוספת להסתייגות משאיבת מים במקדש (משנה, סוכה פ"ד מ"י).
כידוע, האיסיים אסרו שאיבת מים בשבת<sup class="footnote-marker">68</sup><i class="footnote">שיפמן, הלכה, עמ' 108 ;ברית דמשק, יא 2 ;ספר היובלים, ב כט.</i>, ולא ברור האם השאיבה נובעת מכך שהמים אינם מוכנים<sup class="footnote-marker">69</sup><i class="footnote">ראו פירושנו לביצה פ"א מ"א.</i> או שמא לא הכירו בהיתר עירוב, או שאסרו את השאיבה משום שהיא מלאכה. כך או כך, נראה שנושא זה של שאיבה היה טעון וחלו שינויים בגישה אליו. שינויים אלו גרמו לגישה בלתי אחידה גם בספרות ההלכתית הפרושית. ההלכה התנאית התירה לשאוב מים מבורות אחדים במקדש, ואסרה שאיבה מבורות אחרים (ירו', עירובין שם). הנוהג במקדש היה, אפוא, מחמיר מההלכה הפרושית, ונראה שהוא מבטא השפעה של התפיסות הכיתתיות. עם זאת, הכוהנים הקלו בעניין ההדחה בשבת. הכוהנים היו בדרך כלל צדוקים, ובדרך כלל ההלכה הצדוקית קרובה להלכות בני הכת ומחמירה מההלכה הפרושית. אך כאן דווקא הכוהנים הקלו, בגלל הבעיה המעשית של ניהול חיי המקדש.
גם בבית הפרטי מיעטו בשאיבה בשבת. אמנם ההלכה מאפשרת לשאוב מים מבור שבחצר אל הבית (משנה, עירובין פ"ח מ"ג-מ"ז), שכן בדרך כלל הבורות היו בחצר ומן הסתם עירבו את החצרות. למרות זאת, אדם רגיל משלים את הכנותיו לשבת בכך שהוא ממלא חבית של מים (תוס', סוכה פ"ד הי"א). נראה שההלכה הכיתתית לא נדחתה לחלוטין, ובפועל ניסו למעט ולא לנצל את ההיתר לשאוב מים בשבת.
<b>רבי יהודה אומר</b> – רבי יהודה בן דור אושא משתתף גם במשנה הקודמת, ועמדנו על טעמו של דבר, <b>כוס היה ממלא מדם התערובת</b> – היה קיים חשש שמא לא נזרק דם של אחד הקרבנות. על כן היו לוקחים כוס דם מהרצפה המוצפת, <b>זורקו זריקה אחת על גבי המזבח ולא הודו לו חכמים</b> – לכאורה מדובר בעיון היסטורי, אך ניסוחו הלכתי מובהק. פרקי הווי המקדש הם, כאמור, שילוב מיוחד של מידע ותיאור יחד עם דיון הלכתי של תנאים, שאינו סומך על עובדות ידועות.

Mishnah 9

<b>כיצד תולים ומפשיטים</b> – למעשה המשנה גולשת מהצגת ההלכות ועוברת לתיאור ההווי במקדש. סגנון זה אופייני לפרקים רבים במשנה. המקדש היווה עבור חכמים חוויית יסוד; הם סודרים כמובן את הלכותיו, ומרבים גם לתאר את חיי היום יום ב<sup class="footnote-marker">70</sup><i class="footnote">פרקי הווי נוספים לדוגמה: משנה, בכורים פ"ג; שקלים פ"ה; יומא פ"א; סוכה פ"ד; תענית פ"ב ומנחות פ"י.</i>.
<b>אנקליות שלברזל היו קבועים בכותלים בעמודים</b> – עזרת ישראל שבה שחטו הייתה מוקפת קירות, ובקירות היו ווים ולהם ראש עגול ("אנקול" היא מילה יוונית שמשמעה וו שראשו עגול). לפי מסכת מידות (פ"ג מ"ה) אלו היו טבעות שנתקעו רק בצד הצפוני של קיר העזרה. אנקול וטבעת הם מונחים דומים, ונראה שאלו היו טבעות פתוחות שאִפשרו את תליית הקרבן עליהן. לפי אותה משנה היו עשרים וארבע טבעות, וחכמים אינם זוכרים האם היו מסודרות ארבע שורות ובכל שורה שש טבעות, או שש שורות ובכל שורה ארבע טבעות. בנוסף לכך היו בצד הצפוני של העזרה "שמנה עמודים ננסין ורביעין של ארז על גביהן, ואונקליות של ברזל היו קבועין בהם, ושלשה סדרים היו לכל אחד ואחד שבהם תולין ומפשיטין על שלחנות של שַיש שבין העמודים" (משנה, שם). אם כן, אלו היו שמונה בסיסי אבן שעליהם ניצבו עמודים מרובעים מעץ ארז. בכל עמוד היו תקועים שלושה אונקלים, עשרים וארבע "עמדות" תלייה, ובסך הכול 48" עמדות" תלייה. את הפשטת הקרבן ביצעו על שולחנות שַיש שהיו בין העמודים (איור 29 ,(שבהם תולים ומפשיטים – לפי משנתנו השתמשו באונקליות גם להפשטת הקרבן מהעור. בדרך כלל שימשו לכך שולחנות השיש שהוזכרו קודם.
<b>כל מי שאין לו מקום ליתלות</b><sup class="footnote-marker">71</sup><i class="footnote">ב<b>ווילנא</b>, <b>דו</b>, <b>א</b>, <b>רג</b> נוסף להפשיט, ואלו הם עדי הנוסח שחשיבותם משנית.</i> – כל ההסדר המתואר שימש ליום יום, כשמספר המקריבים היה קטן. בערב פסח, עקב מספר המקריבים הגדול, לא היה די ב- 48 עמדות עבודה. <b>מקלות דקים חלקים היו שם ומניח</b> – השוחט את המקל, <b>על כתיפו ועל כתף</b> <b>חבירו ותולה ומפשיט</b> – זה היה סידור נוח פחות, אך נדרש בתנאי הצפיפות ולחץ הזמן. <b>רבי אליעזר אומר ארבעה עשר שחל להיות בשבת מניח את ידו על כתף חבירו ויד חבירו על כתיפו ותולה ומפשיט[ים]</b> – רבי אליעזר סבור שאסור להשתמש במקלות בשבת משם שהם בחזקת כלי ולכן נאסר טלטולם או השימוש בהם, כפי שיתברר להלן. דברי רבי אליעזר קשורים לאחת המחלוקות הקדומות ביותר הידועות לנו. המחלוקת סדורה במשנת שבת ובתוספתא שם<sup class="footnote-marker">72</sup><i class="footnote">תוס', שבת פי"ד (טו) ה"א; בבלי, שם קכג ע"ב. סיכום ההלכה במשנה, שם פי"ז מ"א ומ"ד; תוס', ביצה פ"א ה"י- הי"א; ירו', שבת פי"ז ה"ב, טז ע"ב, וראו באריכות הסבריו של גולדברג, שבת, למשנה זו.</i>.
מתברר שההלכה עברה שלבים מספר עד שהתעצבה וגובשה. השלבים הם אלו:
1 .אסור היה לטלטל את כל הכלים, חוץ משלושה כלים מיוחדים המנויים בתוספתא. הלכה זו מופיעה במקורות נוספים, חוץ רבניים, מימי בית שני<sup class="footnote-marker">73</sup><i class="footnote">חשמ' א, ב לג-ד; יובלים, ב כט; פילון, חיי משה 220 ועוד. כמובן כך הייתה גם ההלכה של בני הכת.</i>.
2 .התירו בהדרגה לטלטל כלים מסוימים, עד שנקבע שמותר לטלטל את כל הכלים חוץ מכלים גדולים במיוחד כמסור גדול, עוגן של ספינה, יתד של מחרשה או "צפורן", שהיא יתד ברזל גדולה לעקירת אבנים<sup class="footnote-marker">74</sup><i class="footnote">ראו דיוננו במשנת שבת פי"ז מ"ד, ובמבוא למסכת שבת.</i>.
3 .בית שמאי ובית הלל נחלקו: בית שמאי אסרו טלטול שלא לצורך שבת, ובית הלל התירו. מסורת זו מוסר רבי אליעזר הנזכר גם במשנתנו.
4 .המחלוקת הקדומה ממשיכה בדור אושא, רבי יהודה נוקט בדעת בית שמאי ורבי נחמיה בדעת בית הלל<sup class="footnote-marker">75</sup><i class="footnote">כך יוצא ממשנת שבת.</i> .לפי מסורת אחרת רבי אלעזר מוסר את מחלוקת בית שמאי ובית הלל, ורבי נחמיה מציג את דעת בית הלל כהלכה מקובלת (תוס', שבת פי"ד ה"א)<sup class="footnote-marker">76</sup><i class="footnote">ראוי להעיר שהירושלמי שם פי"ז ה"ב, טז ע"א לא הכיר את הברייתא, ראו דיוננו במשנת שבת שם.</i>.
ההלכה שאין להשתמש במקלות שייכת לשלב 2 ,מכל מקום אפילו לפי בית שמאי מותר להשתמש במקלות לצורך השחיטה. ההלכה במשנתנו היא אפוא הלכה קדומה ביותר, עוד מלפני ימי בית שמאי ובית הלל שפעלו בשלהי ימי הבית השני. כפי שנראה להלן נקבע השלב הראשון כנראה עוד לפני ימי הלל הזקן (סוף המאה הראשונה לפני מניינם), ובימי הלל עצמו כבר היה מקובל להשתמש בכלים, או בכלים אחדים (שלב מס' 2)<sup class="footnote-marker">77</sup><i class="footnote">ראו להלן, הנספח לפרק הבא.</i>. זו, אפוא, אחת ההלכות הקדומות ביותר שבתורה שבעל-פה שפרטיה נודעו לנו. מן הסתם היו עוד הלכות רבות אחרות, אך בדרך כלל אין בידינו לתארך אותן לתקופה כה מוקדמת. ברור שהמקלות משמשים לצורך חיוני של השחיטה, ולפי דעתו הידועה של רבי אליעזר בכל מלאכה שהותרה מותר לעשות גם את מכשירי המצווה (עבודות ההכנה), אפילו אם ניתן היה להכינם מערב שבת<sup class="footnote-marker">78</sup><i class="footnote">ראו להלן, פ"ו מ"א-מ"ב.</i>. אם כן, לדעתו צריך היה להיות מותר להשתמש במקלות, מה עוד שאלו היו כנראה מונחים במקדש ומיועדים לעבודה. התלמוד הירושלמי מסביר בפשטות שמשנה זו נשנתה קודם להתרת כלים, כלומר בשלב מס' 1 ,כאשר נפסק שאסור לטלטל את כל הכלים להוציא חריגים אחדים (ירו', לב ע"ד; בבלי, שבת קכג ע"ב). לכאורה הדבר מוזר, שכן רבי אליעזר מתיר לטלטל כלים לצורך קיום מצווה, ודבריו במשנתנו מחמירים יותר מדעת בית שמאי (שלב 3 ,(וסותרים את עמדתו כפי שתידון בראשית הפרק הבא בדבר מכשירי מצווה. מצד שני, נראה מוזר שהוא ינסח משפט כאילו היה ניסוח הלכתי אף שאינו אלא סיפור מהעבר הרחוק.
נראה שלמרות הקושי יש לקבל את ההסבר של הירושלמי. כבר אמרנו שבמשנה זו יש עירוב של הלכות עם תיאור נוסטלגי של ההווי במקדש. אם כן, המשפט שאומר רבי אליעזר אינו הלכה, אלא חלק מתיאור ההווי שאבד עם חורבן הבית. אלו אפוא זיכרונות מהעבר, ולא הלכה ממשית לדורו.
התלמוד הבבלי<sup class="footnote-marker">79</sup><i class="footnote">בבלי, שבת קכג ע"ב, וראו עוד ירו', שם פי"ז ה"ב, טז ע"א; גילת, רבי אליעזר, עמ' 8-127 .גילת סבור כי דעת רבי אליעזר היא כדעת בית שמאי. ברם כאן בוודאי מדובר בטלטול הכלים לצורך השחיטה, וגם בית שמאי יתירו טלטול מעין זה. לפיכך ברור שרבי אליעזר הולך לפי השיטה הראשונה שאסרו לטלטל כל כלי, גם לצורך, חוץ מכלים מיוחדים אחדים.</i> חוזר גם הוא על ההסבר, אלא שדברי רבי אליעזר מנוסחים אחרת ממשנתנו. שם מובאת ברייתא ובה רבי אליעזר עצמו אומר שהדיון במקלות, כמו גם כמה משניות אחרות, נשנה לפני התרת כלים. אם הברייתא היא מקורית הרי שרבי אליעזר כלל לא ניסח את דבריו בתור הלכה, אלא רק מסר מסורת היסטורית. עורך משנתנו סידר את דבריו וערך אותם כאילו הם הלכה, אך הניסוח המקורי היה שונה, והודגש בו שאינו אלא מסורת קדומה.
כל פרשת התרת כלים חשובה להתפתחות ההלכה. מדובר בתפיסה הלכתית קדומה שאינה בתורה, והיא מיסודם של חכמים. כבר בסוף ימי בית שני שונתה ההלכה. אבל יחד עם זאת זכרה מעוגן במשניות אחדות המנויות בתלמוד הבבלי. משניות אלו נוסחו אפוא באותה תקופה קדומה, ושוקעו כמות שהן במשנה שנערכה בראשית המאה השלישית. בזמן עריכת המשנה נשכח כבר המנהג המעשי והדיון איננו מבוסס על זיכרון אלא על ניתוח פרשני, כיצד אמורים היו לנהוג לפי ההלכה התנאית. ברוב קטעי הפרק ניכרים זכרונות רֵאליים, על מה שהתרחש בפועל, אבל במשנה זו ההיבט ההלכתי-משפטי תפס את מקום הזיכרון.

Mishnah 10

לאחר השחיטה <b>קרעו</b> – את גוף הקרבן, <b>והוציאו את אמוריו</b> – האימורים הם הקרביים שמעלים על המזבח. <b>נתנן</b> – הכוהן, במגס – המגס או המגיס הוא כלי מעין קערה גדולה<sup class="footnote-marker">80</sup><i class="footnote">בראנד, כלי חרס, עמ' רע-רעב; לעיל, מ"ה.</i>. מקור השם יווני (μαγίς), וכמו כל כלי המקדש היה עשוי מכסף. המגס היה גדול והניחו בו אימורים "של ארבעה ושל חמשה (קרבנות)" (תוס', פ"ד [ג] ה"י). נראה שלכלי הייתה ידית, שאם לא כן קשה לשאתו. הפועל "להגיס" (לבחוש) בא כנראה משמו של הכלי הזה. <b>והקטירן</b> – הכוהן, <b>על גבי המזבח</b> – הקטרה זו היא למעשה שרפת הבשר, ונקראת "הקטרה" כדי לבטא את הממד הדתי של המעשה. סדר זה של פעולות חוזר גם בקרבנות אחרים, ונראה שהיה הסדר הרגיל<sup class="footnote-marker">81</sup><i class="footnote">משנה, יומא פ"ו מ"ז; בבלי, סוטה טו ע"א; תוס', מנחות פ"א הט"ז.</i>. התלמוד הבבלי מדייק שההקטרה לא הייתה בכלי עצמו, ויש לפרש "אֵימא (אמור) להקטירן על גבי המזבח" (סה ע"ב). ברם, לא שינוי גרסה יש כאן אלא פירוש<sup class="footnote-marker">82</sup><i class="footnote">אפשטיין, מבוא, עמ' 514.</i>. הבבלי מציע פירוש זה משום שהמקטיר אינו המקריב עצמו. המקריב (השוחט) הוא ישראל, וההקטרה נעשית בידי הכוהן. אם כן, הנושא של והקטירן אינו הישראל אלא מישהו אחר. דיון דומה מצינו במשנת יומא, וייתכן שהסוגיה ביומא מועברת מכאן<sup class="footnote-marker">83</sup><i class="footnote">ראו פירושנו ליומא, שם.</i>. <b>ויצאת כת הראשונה וישבה לה להר הבית שנייה בחיל והשלישית במקומה</b><sup class="footnote-marker">84</sup><i class="footnote">ב<b>ווילנ</b>א, <b>דו</b>, א, <b>רג</b> נוסף "עומדת", ואלו עדי הנוסח שחשיבותם משנית.</i> <b>חשיכה יצאו וצלו את פיסחיהם</b> – בשבת אסור היה לטלטל את הבשר השחוט (להלן), ואף לא להתחיל את ההתארגנות לצלייתו. כל הפעולות הללו הן צורך החג, אך אסור להכין משבת ליום טוב. על כן, אנשי הסבב הראשון נשארים בהר הבית, הסבב השני בחיל, הוא האזור שאליו אסור לנכרים להיכנס, ואנשי הסבב השלישי נשארים בעזרת ישראל שבה שחטו. רבי אליעזר בן יעקב אומר שאנשי הסבב האחרון הלכו מעזרת ישראל לעזרת נשים, ושם ישבו (תוס', פ"ג [ד] הי"ב). בירושלמי ובתוספתא גורסים "ישבה", ובגרסאות אחרות "עמדה" או "עומדים". הירושלמי רואה בכך בסיס לדיון האם מותר לשבת בעזרה, ברם נראה ששני המונחים זהים והם מבטאים שהייה במקום בלי קשר לשאלה האם הדבר נעשה בעמידה או בישיבה<sup class="footnote-marker">85</sup><i class="footnote">ירו', לב ע"ד; סוטה פ"ו ה"ב, כא ע"א; אפשטיין, מבוא, עמ' 400.</i>.
מובן שכל האמור כאן הוא בשבת, שכן ביום חול מיד אחר השחיטה חזרו הישראלים למקומם להכנת סעודת החג<sup class="footnote-marker">86</sup><i class="footnote">המאירי פירש שמדובר ביום חול, ופירוש זה קשה להלמו.</i>.
לפי המקרא יש לסעוד את סעודת החג "במקום אשר יבחר ה' אלהיך..." (דברים טז ז), ולפי ההבנה הפשוטה כוונת הכתוב לחצר המקדש, כמו ביתר הקודשים הקלים שנאמר עליהם "ואכלתם שם לפני ה' אלהיך..." (דברים יד כו ועוד). חגיגת הפסח של יאשיהו, המתוארת בספר דברי הימים, התחוללה בחצר המקדש והלוויים שימשו בה כעין "מלצרים" המקשרים בין מקום הבישול והאוכלים (דברי הימים ב לה יג). גם בספר יחזקאל מדובר על חצר חיצונה שנמצאות בה "מְבַשלות", כלומר תנורי הבישול "...אשר יבשלו שם משרתי הבית את זבח העם" (מו כד). דברי הימים וספר יחזקאל מתארים מקדש שונה מזה של סוף ימי בית שני. מקדש יחזקאל מתואר כמבנה גדול וסביבו ארבע חצרות חיצוניות, ומידותיו 40x30 אמה (יחזקאל מו כב)<sup class="footnote-marker">87</sup><i class="footnote">בכתוב לא נאמר שמדובר באמות, אך קשה להניח שננקטה מידה אחרת.</i>. באלו נערכו סעודות הקודש, בניהולם ובהשתתפותם של כוהנים (איור 1 לעיל במבוא). נראה שזו הייתה ההלכה הקדומה, ובאופן טבעי כל קרבן שלמים הסתיים בסעודת מצווה בחצר החיצונה. הלכה זו אף חוזרת בספרות הכיתתית. ברם, ספרות חז"ל הורתה לאכול קודשים קלים<sup class="footnote-marker">88</sup><i class="footnote">הכוונה לבשר קרבנות שלמים, מעשר שני ובשר הפסח.</i> בכל העיר, ומצד שני תבעה שלא לאכול, ואולי אף שלא לשבת, בכל אזור המקדש, כולל החצר החיצונית ביותר, היא עזרת נשים. במקדש של ימי בית שני, זה המתואר אצל יוספוס ובמסורת חז"ל, אין כלל חצרות חיצוניות כמו בספר יחזקאל. כך, למשל, נקבע בפשטות "קדשים קלין שחיטתן בכל מקום בעזרה... ונאכלין בכל העיר" (משנה, זבחים פ"ה מ"ח), וכן משמע מהלכות רבות<sup class="footnote-marker">89</sup><i class="footnote">ראו ספראי, עליה לרגל, עמ' 151-155.</i>. הגדרת המונח "כל העיר" שנויה מעט במחלוקת, אבל ברור שכל השטח המוקף על ידי החומה השנייה נחשב לעיר, וחכמים נחלקו בדינם של פרברי ירושלים. גם יוספוס ופילון מעידים כך, לפי תומם, וכך יוצא גם מתיאורים נוספים בני התקופה<sup class="footnote-marker">90</sup><i class="footnote">ספראי, שם, עמ' 152.</i>.
לפי תפיסתם של חכמים ירושלים היא, אפוא, עיר קודש לכל דבר, ורבות מהלכות המקדש והגבלותיו חלות על כל העיר. קדושת המקדש כאילו התפשטה וחלה על העיר כולה. יש להניח כי תהליך זה של התפשטות קדושת המקדש לא היה מנותק מתנאי המציאות. כאשר מספר העולים היה מצומצם די היה בחצרות החיצוניות, או בעזרת נשים, כדי להכיל את החוגגים. ברם, כאשר העלייה לרגל הפכה להמונית יותר לא היה המקום גדול דיו. הצורך המעשי הוביל לשינוי ההלכה ולהחלטה לאפשר אכילת קודשים קלים בכל העיר. ייתכן שתנאי המציאות היו הגורם העיקרי לשינוי ההלכה, וייתכן שהם היוו רק גורם מאיץ לה, והגורם האידאולוגי הוא שהיה המרכיב העיקרי לשינוי. כך או כך, בסוף ימי בית שני אכלו את קרבן הפסח בכל העיר. בני כתות מדבר יהודה לא נאלצו להתמודד עם הקושי המציאותי, ולהם היה ברור שאמנם ירושלים קדושה לאין שיעור, וחלים עליה דיני טהרה חמורים, אך את סעודות הקודש יש לקיים בחצר המקדש בלבד. עם זאת, יש לציין ששתי העמדות מתעסקות באותם "חומרים" הלכתיים. שני הציוויים, לאכול רק בחצר הקודש או שלא לאכול בה כל עיקר, אינם אלא שני צדדים לאותו מטבע רוחני באותם המושגים עצמם, קרי הגבלות מיקום בסעודת קודש. העיצוב הטקסי שונה ואף מנוגד, אך המניע לו זהה.
איננו יודעים מתי התחולל השינוי, והאם האיסור לאכול בחצר המקדש נקבע יחד עם ההיתר לאכול ברחבי העיר. נראה שמדובר במאורע קדום ביותר, ימים רבים לפני ימיהם של יוספוס ופילון ושל בית שמאי ובית הלל. מסתבר שמקדש הורדוס כבר נבנה לפי התפיסה שסעודות הקודש אינן מתקיימות על ההר עצמו, לולא כן היה הורדוס בונה חצרות מתאימות על הר הבית. ברם, מעבר לכך אין בידינו נתונים נוספים.
אם כן, בימי חול עזבו הסועדים את הר הבית ופנו למקום הסעודה ברחבי העיר, מקום שהכינו מבעוד מועד, ואילו בשבת המתינו ברחבת הר הבית ובחצר המקדש ורק במוצאי שבת עזבו את ההר הקדוש ופנו לסעודתם. באופן תאורטי ניתן היה לפרש את משנתנו כעוסקת גם בימי חול וכשריד של ההלכה הקדומה, ברם פשוט יותר להניח שמשנתנו עוסקת בשבת כמו המשניות הקודמות<sup class="footnote-marker">91</sup><i class="footnote">ראו על כך לאחרונה שוורץ, לעמוד לשבת, ובעיקר עמ' 175-176.</i>. בחלק מכתבי היד כתוב "השלישית במקומה עומדת", והדברים נקשרים לכך שאין יושבים בעזרה, אך בכתבי היד הטובים חסרה המילה "עומדת", ואף שברור שלא ישבו בעזרה – אין הדבר נדון במשנה.
החיל הוא החלק הפנימי והמקודש בהר הבית. כלל הר הבית אינו קדוש, וטמאים ונכרים רשאים להיכנס לתוכו. במקום כלשהו ברחבת הר הבית ניצב סורג, מעין גדר שיש, ומעבר לה אסור היה לטמאים ולנכרים לעבור (משנה, כלים פ"א מ"ח). במשנתנו החלוקה בין הר הבית והחיל אינה מהותית. לא היה הבדל ממשי בין משתתפי הכת הראשונה והשנייה, והחלוקה בין אלו שהמתינו בחיל לבין אלו שהמתינו מחוץ לו אינה הלכתית
משנתנו מניחה כמובנת מאליה את ההלכה שאין לטלטל בירושלים. זאת אף שהעיר הייתה מוקפת חומה, ולפי ההלכה המאוחרת מותר היה להתקין עירוב לכל העיר ולטלטל בשבת. מפרשים נדחקו להסביר מדוע אסור לטלטל את בשר הקרבן. כך, למשל, בעל מלאכת שלמה מסביר שאסור היה לטלטל כדי שהנשים לא תחשובנה ששבת נדחתה לחלוטין. לדידו רק נשים מסוגלות לְטעות כזאת שכל בר דעת מבין שאין לה בסיס. ברם, כפי שנראה בתחילת הפרק הבא בימי התנאים נאסר להתקין עירוב חצרות לעיר שלמה (משנה, עירובין פ"ה מ"ו)<sup class="footnote-marker">92</sup><i class="footnote">ראו המבוא למסכת עירובין.</i>. יתר על כן, חכמים דרשו שהעירוב יכלול אוכל משותף המבטא את הבעלות המשותפת על השטח שבו מותר לטלטל. ההלכה המאוחרת פירשה בעלות זו כדרישה סמלית, להנחה סמלית של אוכל משותף, ואזי קרבן הפסח המיועד רק למנויים עליו ודאי אינו חלק מעמדה המעריכה שותפות כללית, ואין לראות בו אוכל משותף. ברם, התנאים התירו לערב רק מבואות השייכים לבעלות פרטית של קבוצת שותפים. המבוי היה שייך לדייריו, ונחשב לרשות היחיד מבחינה משפטית. המשנה המתירה להתקין עירוב לכל העיר עוסקת במקרה שונה: "עיר של... רבים ונעשית של יחיד אין מערבין את כולה, אלא אם כן עשה חוצה לה כעיר חדשה שביהודה" (משנה, שם). אם כן מדובר רק בעיר השייכת לאדם אחד (כפר פרטי)<sup class="footnote-marker">93</sup><i class="footnote">כפר פרטי היה אחד מטיפוסי היישוב ביהודה בתקופת חז"ל.</i>, ואף בעיר מעין זו אין להתקין עירוב לכל העיר. התוספתא קובעת שמותר להתקין עירוב רק במבוי שאינו מפולש (שאינו פתוח אלא מצד אחד). אבל במבוי מפולש אי אפשר להתקין עירוב, שכן המבוי אינו שייך רק לדיירי החצרות שלאורכו אלא שייך לכלל תושבי העיר, וממילא אינו רשות היחיד<sup class="footnote-marker">94</sup><i class="footnote">תוס', שבת פ"א ה"ב, ראו ספראי, הקהילה, עמ' 175-177.</i>. מבואות מפולשים הם בבחינת "רשות הרבים גמורה", ואין לטלטל בהם בכל מקרה. ברור, אפוא, שההלכה התנאית לא אִפשרה להתקין עירוב לכל ירושלים, אף שהייתה מוקפת חומה. השאלה ממתי נשחקו ההגבלות הללו והותר לערב עיר שלמה מצויה מחוץ לתחום דיוננו במשנה זו.

Chapter 6



Mishnah 1

<b>זמנו של הפרק</b>
משניות א ו- ב הן כנראה בדרכו של רבי יהושע; הן מתייחסות לימי הבית, אך נערכו לכל המוקדם בדור יבנה.
משנה זו חוזרת ומסכמת את ההלכות שנמנו במשניות בפרק הקודם. בחלקה הראשון אין כל חידוש, והוא מהווה חזרה בסגנון אחר. אלא שיש הבדל גדול בין המשניות בפרק הקודם לבין משנה זו. המשניות בפרק הקודם מתארות את ההווי במקדש בסגנון סיפורי- פיוטי, ואילו משנתנו היא סיכום הלכתי ערוך, כדרכה של המשנה. ברור שמשנה זו היא פרי עריכה אחרת, משנה ממקור אחר. מסדר המשנה שיבץ וכלל אפוא מקורות שונים, ולא חשש לכפילויות וחזרות.
החובה להקריב את קרבן הפסח גם אם פסח חל בשבת נשנית במשנתנו ובפרק הקודם כהלכה פשוטה ומוסכמת. ברם לא כך הם פני הדברים, ולפנינו סיכום של מאבק ומאמץ של יצירה הלכתית<sup class="footnote-marker">1</sup><i class="footnote">ראו הנספח לפרק זה.</i>.
<b>אלו דברים</b> – בסדרי הקרבת הקרבן, <b>בפסח דוחין את השבת</b> – עד עתה הוזכרו פרטים שונים הקשורים להקרבת קרבן הפסח בשבת. עתה המשנה חוזרת לעניין זה ומונה בשנית את הדברים המותרים בשבת. לעתים קרובות פרקי משנה מתחילים בסגנון "אלו...", וזה אחד מסממני העריכה של המשנה<sup class="footnote-marker">2</sup><i class="footnote">אפשטיין, מבוא, עמ' 427.</i>.
<b>שחיטתו וזירקת</b> – זירקת הוא שיבוש וצריך להיות זריקת, <b>דמו ומיחוי קרביו</b> – מיחוי הקרביים הוא הוצאת האימורים והדחתם (שטיפתם של הקרביים והכליות של הכבש) והנחתם במגס, כפי שראינו בפרק הקודם במשנה י. בחלק מהנוסחאות "הדחת קרביו", ואין בכך הבדל הלכתי, <b>והקטר חלביו</b> – כל אלו הם עבודות הקרבן, ויש לעשותן ביום יד ניסן בדווקא, וכאמור הוחלט שהקרבת הקרבן דוחה את השבת, <b>אבל צלייתו והדחת קרביו אינן דוחים</b> – צליית הקרבן, כמו גם ניקוי הבשר השחוט, אינם חלק מהקרבן אלא מההכנות לסעודה. הסעודה צריכה להתבצע ביום טו בניסן, ועל כן אינה דוחה את השבת. יש האומרים שבשבת הסתפקו בשחיטת הקרבן, והחלו בהפשטתו עד מקום החזה, אך המתינו לצאת השבת ורק אז סיימו את הפשטת הקרבן (תוס', פ"ד [ג] ה"י; ירו', לג ע"ב). מכל מקום, נראה שהמשך העבודות, כניקוי הבשר, נדחו לצאת השבת.
הירושלמי (שם) שואל: הרי משמע שבמוצאי שבת החלו מיד בצליית הפסח, שכן במשנה נאמר "חשיכה יצאו וצלו את פיסחיהם" (לעיל, פ"ה מ"י), ומשמע שהבשר כבר היה נקי. הגמרא מתרצת שהמשנה השתמשה במינוח כללי, ותהליך הצלייה מתחיל בסיום ההפשטה או בניקוי הבשר.
<b>הרכיבו והבאתו מחוץ לתחום</b> – אינם דוחים את השבת. בנוסחאות אחרות הרכבו או הרכבתו, וראה חילופי הנוסח למשנה. התנא סבור שאמנם שחיטת הפסח דוחה שבת, אך לא מכשירי המצווה. זו, כמובן, מחלוקת עקרונית האם עבודה שהותרה הותרה כולה, כולל מכשיריה, או שמא הותרה רק המלאכה עצמה, זאת שאי אפשר היה לעשותה מבעוד יום, ודוגמה לכך כבר בסיפור הלל והבאת הסכינים<sup class="footnote-marker">3</sup><i class="footnote">דיון נוסף בהמשך.</i>. בהתאם לכך נאסרה הרכבתו של הטלה או הגדי בתוך העיר, שכן בירושלים לא היה עירוב והטלטול נאסר<sup class="footnote-marker">4</sup><i class="footnote">ראו לעיל, סוף פרק ה.</i>, אך הותר להביא את הקרבן, הווה אומר להנהיגו בתוך העיר. היו אמנם מגבלות על הולכת בהמה בשבת, אך אפשר היה לעשות זאת ובתנאי שלא ייראה הדבר כעשיית מלאכה (משנה, שבת פ"ה מ"א ומ"ג). יתר על כן, אי אפשר היה להביא את הקרבן המיועד להר הבית מבעוד יום, ולכן הותר הדבר בשבת. אבל אפשר היה להביא את הטלה או הגדי לתוך תחום ירושלים עוד לפני שבת. לכן הותר להביאו בתוך תחום העיקר, אבל לא להרכיבו, ונאסר להביאו מחוץ לתחום, וקל וחומר להרכיבו.
לקרבן פסח נבחרו גדי או טלה, ואלו היו צעירים ביותר, וממילא התקשו להלך בעצמם. נוח מאוד היה להרכיבם ולשאתם להר הבית. בתנאי הדוחק זה היה בוודאי קל הרבה יותר, אך ההלכה דרשה להובילם בחבל בשבת ולא לשאתם על הכתפיים.
היו שפירשו<sup class="footnote-marker">5</sup><i class="footnote">ראו, למשל, ברטנורא לאתר.</i> שיש לקרוא את משנתנו ברצף, כלומר שאסור להרכיבו מחוץ לתחום ולהביאו מחוץ לתחום, הווה אומר שמותר להרכיבו בתוך התחום, זאת מתוך ההנחה שיש בירושלים עירוב. ברם כאמור לא היה בעיר עירוב, ולא נהגו לערב עיר שלמה. יתר על כן, הלכה זו נשנית במקום אחר: "רבי אליעזר מוסיף בה ארבעה דברים חתיכת יבלתו ונותן משכון ולוקח<sup class="footnote-marker">6</sup><i class="footnote">כדי לקנות את הבהמה, אך לא מבצע מכירה רגילה. "לוקח" בלשון חכמים משמעו קונה. הסדר זה מתואר בפשטות במשנה שבת פכ"ג מ"א.</i> הרכיבו מירושלים להר הבית והבאתו מחוץ לתחום שהיה רבי יהושע אומר הבאתו מחוץ לתחום אינה דוחה את השבת" (ספרי זוטא, בהעלותך ב, עמ' 257 .
<b>וחתיכת יבלתו אינן דוחים</b> – את היבלות צריך היה להוריד לפני השחיטה. קרבן שנמצאה בו יבלת לאחר השחיטה נפסל. התנא אוסר זאת משום שמלאכה זו צריך היה לעשותה לפני השבת. במקדש עצמו התירו את חיתוך היבלת, אך לא לקרבנות הציבור. זו הייתה החלטה מיוחדת כדי למנוע מצב שהקרבן ייפסל באמצע התהליך ויתקלקלו ה"פייסות", כלומר יחול בלבול בסדרי העבודה ובחלוקתה (ירו', שם; בבלי, סח ע"ב). קרבן פסח נתפס, אפוא, כקרבן יחיד. בתלמודים היו גם שתירצו שחתיכת היבלת הותרה ביד, אבל לא בכלי. במהלך הדיון מובאת גם הדעה שהמילים "חתיכת יבלתו" אינן במשנה, ברם נראה שאין זה נוסח אחר במשנה אלא מעין ניסיון לתיקון הנוסח כדי שלא יסתור משניות אחרות<sup class="footnote-marker">7</sup><i class="footnote">ראו ירו', שבת פ"י ה"ו, יב ע"ג; בבלי, שם צד ע"ב; עירובין קג ע"א; אפשטיין, מבוא, עמ' 310.</i>. נראה שבתחום זה של היתר העבודות במקדש חלו שינויים. הכלל העיקרי, שעבודות האסורות מדרבנן מותרות במקדש, היה כלל עקרוני, אך היו לו יוצאי דופן רבים. התלמודים מנסים, כמובן, להגיע למערכת מסודרת והגיונית של כללים, אך ספק אם אכן עלינו לעמול כדי לשחזר מערכת לכידה. יש להניח שבפועל היו סתירות פנימיות והתגבשו החלטות שונות שלא לכולן היה היגיון אחיד<sup class="footnote-marker">8</sup><i class="footnote">ראו פירושנו לעירובין פ"י מי"א-מי"ג.</i>.
<b>רבי אליעזר אומר דוחים</b> – לרבי אליעזר עמדה עקרונית שונה. לדעתו אם הותרה מלאכה הותרו גם מכשיריה, ולכן כל המלאכות הללו מותרות. מכיוון שהמחלוקת היא עקרונית היא חלה על מצוות רבות. במסכת שבת נשנית מחלוקת זו לגבי מילה בשבת<sup class="footnote-marker">9</sup><i class="footnote">גילת, רבי אליעזר, עמ' 129-133.</i>. מילה בשבת הותרה, אך לדעת חכמים הותרה רק המילה עצמה, ואילו רבי אליעזר סבור שמותר להביא סכין ואפילו לכרות עצים כדי לעשות פחמים על מנת להכין את סכין המילה (משנה, שבת פי"ט מ"א)<sup class="footnote-marker">10</sup><i class="footnote">ראו גילת, שם.</i>. באחת הסוגיות מוצגת דעתו של רבי אליעזר כמנהג מקומי, וכבר ראינו שמנהג מקומי הוא לעתים עמדה אחת במחלוקת תנאים או אמוראים (בבלי, שבת קל ע"א)<sup class="footnote-marker">11</sup><i class="footnote">ראו המבוא לפרק ד.</i>.
לפי המשנה הבאה חכמים שבמשנה הם רבי יהושע, וכבר ראינו שכמה מהמשניות בפרק הקודם הם משנת רבי יהושע, הנשנית כפי שאמרה, או כפי שמסרוה תלמידיו.

Mishnah 2

המשנה פורשת לפנינו מעין פרוטוקול של הדיון בבית המדרש. קטעים מעין אלו נדירים במשנה, ומעט מהם נכללו בתוספתא ובמדרשים<sup class="footnote-marker">12</sup><i class="footnote">ראו דיוננו בפ"ה מ"ד.</i>. כמעט כל הוויכוחים הם מדור יבנה, ונראה שבתקופה זו התקיימו הבירורים העקרוניים והדיונים היו מבוססים על היקשים וטיעונים הגיוניים. מאוחר יותר הדגש מועבר לנימוקים המבוססים על מדרש הכתוב, ונראה שאלו באו, בדרך כלל, לאשש תפיסות הלכתיות שכבר גובשו בדורות קודמים.
<b>אמר רבי אליעזר</b><sup class="footnote-marker">13</sup><i class="footnote">בדפוס <b>וילנא</b> ובדפוס <b>ונציה</b> (<b>דו</b>) נוסף "ולא דין הוא", ואלו הם עדי הנוסח שחשיבותם משנית.</i> <b>מה אם שחיטה שהיא משם מלאכה דוחה את השבת אלו שהן</b> <b>משום שבות לא ידחו את השבת</b> – רבי אליעזר טוען טענה של קל וחומר. השחיטה אסורה מהתורה ושחיטת הפסח הותרה בשבת, קל וחומר שיש להתיר את הבאת הקרבן או הרכבתו, שהן מלאכות האסורות רק מדרבנן. אין הסבר מדוע לפי רבי אליעזר הרכבה איננה מלאכה ממש, הרי היא מלאכת טלטול "מוציא מרשות לרשות", וקל וחומר הרכבתו. "המוציא מרשות לרשות" מנויה כאב מלאכה (משנה, שבת פ"ז מ"ב), אבל בפירושנו למשנה שם ראינו כי הרשימה שם, הכוללת ל"ט אבות מלאכה, איננה למעשה רשימת המלאכות האסורות, אלא סידור ספרותי של רוב איסורי שבת. אמנם התלמוד הסיק שמה שאיננו ברשימה איננו אב מלאכה (או שהוא אסור כתולדה), אבל מלכתחילה לא נועדה הרשימה להיות קטלוג מלא של המלאכות. שיטתו של רבי אליעזר היא ראיה נוספת לכך.
<b>אמר לו רבי יהושע יום טוב יוכיח</b> – שהקל וחומר איננו תקף, <b>שהיתיר בו משום מלאכה ואסר בו משום שבות</b> – ביום טוב הותרה מלאכה שאסורה אפילו מהתורה לצורך הכנת מזון (אוכל נפש), אך נאסרה כל עבודה שלא לצורך הכנת אוכל, ואפילו עבודה האסורה רק משום שבות. שבות היא כינוי כללי למלאכה שנאסרה רק מדרבנן. <b>אמר לו רבי אליעזר מה זה יהושע ומה ראיה [ל]רשות [ל]מצוה</b> – ה-ל' הראשונה נמחקה בידי המעתיק הראשון והשנייה נוספה בידי מעתיק שני. לכן להערכתנו יש לגרוס, כמו ביתר עדי הנוסח, "<b>מה ראיה רשות למצוה</b>?"; אי אפשר לדחות קל וחומר העוסק במצוות ולהשוותו למערכת של היתרים. הבאת קרבן פסח היא מצווה, ואילו הכנת אוכל ביום טוב היא רשות. כמו במקומות אחרים רשות אין משמעה דבר רצוני, אלא מצווה קלה, דבר רצוי שאינו חובה הלכתית<sup class="footnote-marker">14</sup><i class="footnote">ראו לעיל, פירושנו לפ"ג מ"ז.</i>. ואכן אכילה ביום טוב היא מצווה של עונג החג, אך אינה מצווה ממש. הוויכוח נערך בדור יבנה ובמהלכו מתערב תלמיד חבר, הלוא הוא רבי עקיבא. <b>השיבו רבי עקיבה הזייה</b> – אדם טמא צריך לטבול ביום השביעי לטומאתו, ולהזות עליו מי חטאת. מותר היה לעשות זאת בערב פסח שחל בשבת, כדי שיוכל להשתתף בקרבן פסח בשבת, <b>תוכיח שהיא מצוה</b> – ההזאה נועדה לאפשר לאדם לקיים מצווה, ואולי גם החובה להיטהר נתפסה כמצווה בפני עצמה, <b>והיא</b> – ההזאה אסורה בדרך כלל, <b>משום שבות אינה דוחה את השבת אף אתה אל תתמה על אלו</b> – המלאכות, כהרכבת הקרבן והבאתו, <b>שאף על פי שהן מצוה</b> – הן לצורך מצווה של הבאת קרבן פסח, <b>והן</b> – אסורות, <b>משום שבות לא ידחו את השבת</b> – ולכן לא תדחנה את השבת. <b>אמר לו רבי אליעזר ועליה</b> – על הזאה בשבת, <b>אני דן</b> – אני למד מן הדין. "לדון" בלשון חכמים הוא המונח לקל וחומר. <b>מה אם שחיטה שהוא משום מלאכה דוחה את השבת</b> – כזכור שחיטת פסח דוחה שבת, <b>הזיה שהיא משום שבות אינה דוחה את השבת</b> – רבי אליעזר סובר שהזאה מותרת בשבת, אם היא נועדה לטהר אדם לקראת קרבן פסח. הלימוד הוא מקל וחומר. אם מלאכה ממש מותרת בגלל המצווה, קל וחומר מלאכה קלה האסורה משום שבות. אם כן, מה שרבי עקיבא ראה כבסיס מוסכם שבעזרתו ניתן להוכיח מה הדין במקרה שלנו, הוא עצמו שנוי במחלוקת.
בשלב זה הדיון נע במסלולים שאינם נפגשים. רבי אליעזר אינו מקבל את האבחנה בין מצווה לבין מכשיריה, ועבורו הזאה והרכבת בהמה הן כולן מצוות ממש, ורבי יהושע ורבי עקיבא בעצם לא תקפו את עמדתו של רבי אליעזר ולא נימקו מדוע יש להבחין בין מצווה לבין מכשיריה. נראה שעבורם האבחנה היא ברורה, ולכן כל שעליהם לעשות הוא לדחות את ראיותיו של רבי אליעזר. <b>אמר לו רבי עקיבה חילוף</b> – רבי עקיבא מציע קל וחומר הפוך הבנוי על ההנחה שהזאה אסורה בשבת. הוויכוח מגיע למעין מבוי סתום, שכן בסיס הקל וחומר שנוי אף הוא במחלוקת. בספרי הדבר מנוסח כך: "אמר לו רבי עקיבא אתה כופר בי ואני כופר בך" (ספרי זוטא, בהעלותך ב, עמ' 257 ,)<b>מה אם הזייה שהיא משום שבות אינה דוחה את השבת אף שחיטה שהיא משום מלאכה לא תדחה את השבת</b>. לפי ההיגיון של הקל וחומר, אם הזאה אסורה בשבת – ודאי ששחיטה אסורה. רבי עקיבא מביא כאן את הקל וחומר לידי אבסורד, וטוען שלפי ההלכה שבידו הקל וחומר בלתי אפשרי. <b>אמר לו רבי אליעזר עקיבה עקרתה מה שכתוב בין הערבים במועדו בין בחול בין בשבת</b> – רבי אליעזר טוען שהקל וחומר של רבי עקיבא אינו תקף שכן הוא סותר את דרשת הכתוב של הלל ששחיטה אסורה בשבת. טיעון זה אופייני לחכמי יבנה בכלל, ולרבי אליעזר בפרט. הנימוקים מקל וחומר או מדרשת הכתוב צריכים לאשש את ההלכה ואינם יכולים לסתור אותה. כך, למשל, כאשר רבי יהודה בן בתירא מציע לרבי אליעזר דרשת כתוב אומר לו רבי אליעזר: "אם לקיים דברי חכמים הן", כלומר יש להשתמש בדרשה רק אם היא מכוונת לדעה "הנכונה", כלומר להלכה (משנה, נגעים פ"ט מ"ג; פי"א מ"ז). <b>אמר לו</b> – רבי עקיב<sup class="footnote-marker">15</sup><i class="footnote">בדפוסי <b>וילנא</b>, <b>ונציה</b> (<b>דו</b>): "אמר לו רבי"; ב- <b>א</b>, <b>מ</b>: "אמר לו רבי עקיבא".</i>, <b>הבא לי מועד לאלו במועד לשחיטה</b> – "אלו" הן המלאכות כהרכבת הקרבן והבאתו. לאלו אין מועד וניתן לעשותן בערב שבת, לעומת זאת לשחיטה יש מועד קבוע ואי אפשר לשחוט קרבן פסח ביום יג. זה היה אחד הטיעונים העיקריים שהנחו את הלל בהחלטה להקריב קרבן פסח בשבת, ולפי כלל זה רק מלאכה שאי אפשר לעשותה בשבת דוחה את השבת<sup class="footnote-marker">16</sup><i class="footnote">ראו הנספח לפרק זה.</i>. <b>כלל אמר רבי עקיבה כל מלאכה שאיפשר לה לעשות מערב שבת אינה דוחה את השבת שחיטה שאי אפשר [אי אפשר] לה לעשות מערב שבת דוחה את השבת</b> – הכלל הוא התוצאה של הוויכוח, ולשיטת רבי עקיבא. המונח "כלל" מופיע רבות במשנה, וממשנה זו ברור שהכלל הוא הסיכום המאוחר, הבא לאחר הוויכוח<sup class="footnote-marker">17</sup><i class="footnote">ראו עוד משנה, מנחות פי"א מ"ג שם בא כלל זה בסתם, ולא נזכרת בו מחלוקת.</i>. בתוספתא כלל זה משמש בסיס להמשך הוויכוח בין רבי אליעזר ורבי עקיבא, ולא נרחיב בכך כאן (תוס', פ"ה ה"א).
בתוספתא ובתלמודים פרטים נוספים וטיעונים נוספים, לא תמיד ברור האם הם ממסורת ישירה על הוויכוח או מתוספות ונימוקים שהוסיפו תנאים מאוחרים מדעתם. אחד האמוראים אומר "עשירים היו בתשובות", כלומר טיעונים רבים נוספים היו שם (ירו', לג ע"ב). לא נרחיב כאן בוויכוח ונסתפק בפרטים ססגוניים אחדים המעידים על הווי בבית המדרש. השתתפותו של רבי עקיבא בוויכוח בין שני רבותיו מעידה על מעמדו כתלמיד חבר לרבותיו. רבי עקיבא החל ללמוד בגיל מבוגר. הוא למד אצל רבי יהושע ורבי אליעזר, ובסוף תקופת לימודיו חש עצמו ראוי להשתתף בוויכוח ולחלוק על רבותיו. בספרי זוטא נאמר "הסתלק רבי יהושע וקפץ רבי עקיבא", הווה אומר שטענותיו תמו, אם כי כמובן הוא לא חזר בו מדעתו. עוד נאמר שזו הייתה תחילת לימודו של רבי עקיבא. שלוש עשרה שנה למד אצל רבי אליעזר, ועד אז לא העז להשתתף בדיונים. רבי אליעזר זלזל מעט בתלמידו המבוגר, אם כי נראה שכבר אז נחשב לתלמיד חשוב הראוי להוקרה ולכבוד<sup class="footnote-marker">18</sup><i class="footnote">ראו שיר השירים רבה, פרשה א.</i>. רבי יהושע מעיר בסיפוק ומצטט את הפסוק "...הלא זה העם אשר מאסתה בו צא נא עתה והלחם בו" (שופטים ט לח).
הוויכוח במשנה ובספרי נשמע ידידותי ונינוח. ברם מסורות אמוראיות מעידות על המתח. הביטוי "אל תכפירני" (בבלי, סט ע"א, ראו להלן) או "חילוף" (ירו', לג ע"ג) הוא חמור, והירושלמי תמה כיצד זה תלמיד אומר לרבו "חילוף". התלמוד חש כי כאן התלמיד חולק על הלכה של רבו ועל מסורת שרבו מביא, ומתקשה להבין כיצד רשאי תלמיד להעז כך פניו כלפי רבו. התלמוד הבבלי מוסר שבוויכוח עלו לשונות קשים: "אמר לו רבי אליעזר עקיבא בשחיטה השבתני בשחיטה תהא מיתתו. אמר לו רבי אל תכפירני בשעת הדין, כך מקובלני ממך הזאה שבות היא ואינה דוחה את השבת" (בבלי, שם). רבי אליעזר מאיים על רבי עקיבא בעונש מוות. רבי אליעזר מצטייר במקורות כחכם נוקשה; הוא אינו מהסס להתנגש עם חבריו ולאיים על תלמידיו. בתשובתו של רבי עקיבא משחק מילים: "אל תכפירני" – אני כופר בהלכה שאתה מביא ואתה אל תדחה אותי באיום עתידי. רבי עקיבא מתגונן וטוען שלמד מרבי אליעזר עצמו שהזאה אינה דוחה את השבת, וקצת קשה להבין האם חזר בו רבי אליעזר מדעתו העקבית. כך או כך, הוויכוח היה נינוח פחות ממה שמתואר במשנה.
הדיון נושא אופי הגיוני, אך כל אחד מהצדדים שנגדו מועלה טיעון משכנע משתמש (או נאלץ להשתמש) בטיעון אחר של מסורת אבות ("כך מקובלני", "עקרת מה שכתוב"). ערכם של הטיעונים הלוגיים הוא אפוא מוגבל, ואינו עומד נגד מסורת או דרשה ידועה. ראשיתו של הדיון בהשוואת נושאים, אך ההשוואה איננה פורמלית בלבד אלא גם הגיונית. זאת בניגוד למשנה מכשירין פ"ו מ"ח, למשל, שבה ההשוואה היא על בסיס פורמלי בלבד. לאחר שדרך זו לא הביאה להכרעה מנסה רבי אליעזר השוואה אחרת שגם היא נתונה במחלוקת. לאחר שאזלו ההשוואות הוא מנסה לתמוך את דעתו בדרשת כתוב, ורבי עקיבא מפריך אותה. מן הראוי להעיר שבדרך כלל דרשות כאלו מתקבלות, אם כי ספק רב אם הכריעו מחלוקות<sup class="footnote-marker">19</sup><i class="footnote">על מקומה המוטל בספק של הדרשה ככלי לעיצוב ההלכה ראו דיוננו במבוא הכללי לפירוש המשניות.</i>.
בסופו של הוויכוח נקבעה כנראה הלכה כרבי עקיבא, והכלל של רבי עקיבא מצוטט במשניות נוספות<sup class="footnote-marker">20</sup><i class="footnote">במשנה מנחות פי"א מ"ג הלכה כרבי עקיבא, ובתלמודים כרבי אליעזר. ראו בבלי, שבת קל ע"ב; ירו', שם פי"ט ה"ד, יז ע"ב.</i>.
הנוסח "כלל אמר רבי עקיבא" מופיע פעמים מספר<sup class="footnote-marker">21</sup><i class="footnote">ראו למשל משנה, שבת פי"ט מ"א; שביעית פ"ו מ"ב; מנחות פי"א מ"ג ומקבילות רבות; בבא קמא פ"ח מ"ו ועוד.</i>, ודרכו של רבי עקיבא להעלות את הפרטים השונים לרמה כללית יותר. ייתכן שזו גם הסיבה לכך שלעתים הוא מציע כלל אחיד במקום פרטים שונים ומעדיף אותו על אבחנות מקומיות (ראו, למשל, פירושנו לשביעית פ"ט מ"ו). "רבי יהודה הנשיא מונה שבחן של חכמים... למה רבי עקיבא דומה? לפועל שנטל קופתו ויצא לחוץ, מצא חטים מניח בה, מצא שעורים מניח בה, כוסמין מניח בה, עדשים מניח בה. כיון שנכנס לביתו מברר חטים בפני עצמן, שעורים בפני עצמן, פולין בפני עצמן, עדשים בפני עצמן. כך עשה רבי עקיבא ועשה כל התורה טבעות טבעות" (אבות דרבי נתן, נו"א פי"ח, לד ע"א). שיטה זו של כינוס והכללה אינה רק סממן חיצוני, ומצינו ויכוח על הדרך שבה יש ללמוד וללמד, דרך הפרטים או דרך הכללים. "דבר אחר יערף כמטר לקחי – היה רבי נחמיה אומר לעולם הוי כונס דברי תורה כללים. יכול כדרך שאתה כונסם כללים תהא מוציאם כללים? תלמוד לומר 'יערֹף כמטר לקחי'. ואין 'יערֹף' אלא לשון כנעני, משל אין אדם אומר לחבירו פרוט לי סלע זה אלא ערוף לי סלע זה. כך הוי כונס דברי תורה כללים, ופורט ומוציא כטפים הללו של טל. ולא כטפים הללו של מטר, שהן גדולות אלא כטפים הללו של טל שהן קטנות" (ספרי דברים, שו, עמ' 336). אם כן, הלומד מכנס כללים אבל המלמד מלמד מקרה אחר מקרה. כנגד זה אומר רבי מאיר: "דבר אחר 'יערֹף כמטר לקחי', היה רבי מאיר אומר לעולם הוי כונס דברי תורה כללים שאם אתה כונסם פרטים מייגעים אותך, ואי אתה יודע מה לעשות (שם, עמ' 338 ;מדרש תנאים לדברים, לב כ, עמ' 185). אם כן, אין כאן הפרדה בין הלימוד להוראה ולכללים יש תמיד עדיפות
המשנה מנוסחת בדרך כלל בסגנון "כזואיסטי" – מקרה אחר מקרה, והכללים מעטים. עם זאת, יש כמובן כללים לא מעטים כבר בספרות התנאים. מכל מקום התחולל תהליך של הכללה, ובספרות האמוראית ובספרות המאוחרת יותר הפכו רוב הפרטים לכללים. אנו הערנו פעמים רבות ששיטת לימוד זאת של בירור מקרים שונים הובילה לקשיים בניסוח הכלל, משום שהמקרים הפרטיים לעתים סותרים זה את זה. גיבוש כל הפרטים למסגרת משפטית אחידה היא משימה מרכזית של הספרות האמוראית, ואסור שתטשטש את קולו של המקרה הבודד<sup class="footnote-marker">22</sup><i class="footnote">ראו על כך במבוא הכללי לפירוש המשניות.</i>.

Mishnah 3

יחד עם קרבן הפסח הביאו קרבן חגיגה. למעשה היו שני קרבנות שונים שכונו "חגיגה". האחד הוקרב יחד עם הפסח ונאכל בסעודת החג עצמה, והוא מכונה "חגיגה הבאה עמו", והשני הובא בחול המועד והיה קרבן פרטי, וקרבן זה נדון במסכת חגיגה<sup class="footnote-marker">23</sup><i class="footnote">ראו להלן משנה, חגיגה פ"א מ"א. לקרבן החגיגה ראו גם תבורי, מועדים, עמ' 93-95.</i>. קרבן הפסח נאכל בסוף סעודת הפסח, כאשר הסועדים כבר שבעים: "חגיגה הבאה עמו היא נאכלת תחלה כדי שיהא פסח נאכל על השובע" (תוס', פ"ה ה"ג)<sup class="footnote-marker">24</sup><i class="footnote">יש המפרשים שאוכלים את החגיגה לפני הפסח כדי שיאכל מן הפסח כשהוא שבע וכדי שלא יבוא לידי שבירת עצם מן הפסח בגלל התאווה לאוכל. ברם נראה שעיקר כוונתם של חכמים הייתה להפוך את הפסח לסמל דתי שהצד הגסטרונומי שלו משני.</i>, הכוונה הייתה שאדם יאכל לא יותר מכזית מקרבן הפסח, ואת רעבונו ישביע באותו קרבן חגיגה של ערב פסח. כפי שראינו במבוא נועד קרבן הפסח במקורו לשמש מזון לסעודת החג, מזון שיש לשחטו בצורה מיוחדת הקרובה לסדרי הקרבת קרבן. ההלכה התנאית הפכה אותו למעשה לסמל, למזון סמלי שיש לאכול ממנו מעט, לשם קיום המצווה בלבד, ואילו קרבן החגיגה של ערב פסח נועד לשמש מזון ממשי. עם זאת, בנסיבות מסוימות המשיך קרבן הפסח להיות המזון העיקרי והממשי של סעודת ליל פסח.
בספרות הנוצרית מצטיירים הקרבן וסעודת הקודש כמעשה סמלי ביותר. מתברר, אפוא, שתפיסה זו יסודה במסורת ההלכה התנאית, אלא שהמסורת הנוצרית המשיכה את התהליך והקצינה אותו.
כל ההלכות בדבר קרבן חגיגה אינן במשנה ושנויות בתוספתא בלבד. על כן שיער אפשטיין שמשנה שלמה נשמטה מנוסח המשנה שלפנינו, ובה היו סדורות הלכות "חגיגה הבאה עמו"<sup class="footnote-marker">25</sup><i class="footnote">אפשטיין, מבוא, עמ' 650-651.</i>. ברם זהו סגנון רגיל במשנה, ולעתים קרובות חסרה ההלכה הבסיסית והמשנה מתחילה לדון ישירות בפרטי ההלכה, מתוך הנחה שההלכה עצמה ידועה בציבור.
<b>אימתי מביאים עמו</b> – עם קרבן הפסח, <b>חגיגה בזמן שהוא [בא] בחול</b> – המצוי בסוגריים נוסף בידי מעתיק בצד. בשבת אין מקריבים קרבן חגיגה. כזכור הכריע הלל שיש להקריב קרבן פסח בשבת, אך אין כל נימוק להקרבת קרבן נוסף שהוא בוודאי קרבן יחיד, ואינו חובה. מסורת קדומה שהשתמרה בתלמוד הבבלי מספרת על חכם בשם יהודה בן דורתאי שסבר שגם קרבן חגיגה דוחה את השבת. לאחר שדעתו נדחתה פרש וישב בדרום. הוא היה סבור שכל תושב במרחק יום הליכה מהמקדש חייב בהקרבת קרבן פסח<sup class="footnote-marker">26</sup><i class="footnote">כדעה שנוסחה על ידי רבי עקיבא, ראו להלן, פ"ט מ"א-מ"ב.</i>, ופרש לדרום הרחוק ששם היה פטור מהקרבן וממצוות חגיגה הבאה עמו (בבלי, ע ע"ב). לפי התלמוד הוא נשען על דרשות שונות, אם כי נראה שאלו פותחו על ידי האמוראים ואינן חלק מהמסורת הקדומה. הבבלי מסתייג מסיוע זה לפורשים, ומכאן שהדרשות לא היו חלק מהמסורת. נראה שיהודה בן דורתאי סבר שההלכה שיש למעט באכילת הפסח ולהרבות באכילת החגיגה היא מצווה לכל דבר, וחלק מהותי מסדרי קרבן הפסח, על כן היא דוחה את השבת כמו קרבן הפסח עצמו. חכמים מסכימים עם תפקידו החשוב של קרבן החגיגה, אך לא עד כדי דחיית השבת.
<b>בטהרה</b> – אם הקהל טהור מביאים את הפסח בטהרה, ואזי ניתן להביא גם את "החגיגה הבאה עמו", אבל אם רוב הציבור טמא מביאים את קרבן הפסח המינימלי, אך ללא התוספת של קרבן החגיגה שנחשבה חיונית פחות. בהלכות פסח הבא בטומאה נעסוק להלן<sup class="footnote-marker">27</sup><i class="footnote">להלן, פ"ז מ"ו.</i>. <b>בממועט</b> – אם מספר המנויים על הקרבן גדול וקרבן הפסח קטן, הבשר מועט ואז החבורה חייבת בהבאת קרבן החגיגה. מכאן מותר אולי להסיק שקרבן החגיגה בא במקורו כתוספת בשר, משום שמספר החוגגים בכל חבורה גדל. ההלכה שאם קרבן הפסח גדול או אם החבורה קטנה היא פטורה מחגיגה היא שריד של ההלכה הקדומה.
אבל, <b>בזמן שהוא</b> – קרבן הפסח, <b>בא בשבת במרובה</b> – הקרבן גדול, או [ו]<b>בטומאה</b> – אם רוב הציבור טמא, <b>אין מביאין עמו חגיגה</b>.

Mishnah 4

<b>חגיגה</b> – המשנה עוסקת בדיניה של ה"חגיגה הבאה עמו", זו הנאכלת בליל טו ונידונה גם במשנה הקודמת, <b>היתה באה מן הבקר ומן הצאן ומן הכבשים ומן העזים ומן הזכרים ומן הנקיבות</b> – בניגוד לקרבן הפסח הבא רק מהכבשים או מן העזים (מכילתא דרבי ישמעאל, בא ד, עמ' 12 ;ספרי דברים, קכט, עמ' 187 ועוד) מותר להביא את קרבן החגיגה גם מבקר וגם מנקבות. כפי שנראה להלן יש החולקים על משנה זו, <b>ונאכלת לשני ימים</b> – את אכילת קרבן הפסח יש לסיים עד חצות; אמנם להלכה מותר לאכלו עד הבוקר, אך חכמים גזרו לסיים את האכילה עד חצות כדי שלא יבוא אדם לידי עבֵרה<sup class="footnote-marker">28</sup><i class="footnote">ראו להלן, פ"י מ"ט; ברכות פ"א מ"א; מכילתא דרבי ישמעאל, בא ו, עמ' 19 ;ספרי דברים, קלג, עמ' 190 ועוד. זו דעת רבי עקיבא, ורבי אליעזר סובר שמצוותו עד חצות. ההבדל בין הדעות הוא רק להלכה, האם שעת הסיום בחצות היא מן התורה או גזרת חכמים, ושניהם מסכימים שבפועל יש לסיים את האכילה עד חצות. ראו אפשטיין, מבוא, עמ' 76-78 ,וראו פירושנו למשנת מגילה פ"ב מ"ו.</i>. קודשים קלים רגילים נאכלים שני ימים (משנה, זבחים פ"ה מ"ז), וכך גם מותר לאכול את קרבן החגיגה שני ימים ולילה אחד, כלומר עד מוצאי החג בטו בניסן. בחלק מהדפוסים נוסף "ולילה"<sup class="footnote-marker">29</sup><i class="footnote"><b>וילנא</b>, <b>דו</b>, <b>ד</b>.</i>, אך התוספת מיותרת, שכן אין שני ימים שאין לילה ביניהם<sup class="footnote-marker">30</sup><i class="footnote">בעל מלאכת שלמה מעיר, ובצדק, כי המשנה לא מנתה את כל הדינים המשתמעים מההחלטה. כך, למשל, חגיגה זו גם נאכלת שלא רק למנויים עליה, והלכות דומות נוספות המפרידות בין קרבן פסח לקרבן חגיגה. לא מן הנמנע שזו גם דעתו של בן דורתאי הסבור שהחגיגה היא חובה כקרבן פסח.</i>.
במקורות מצינו דעות מספר המבטאות את היחס לקרבן החגיגה. במקורות אחדים באה לביטוי הדעה שגם את קרבן החגיגה יש לאכול עד חצות כמו את קרבן הפסח. בתלמוד הבבלי הדעה הזו מיוחסת לבין תימא (ע ע"א), ובתוספתא לבן עזאי או לחכמים החולקים עליו<sup class="footnote-marker">31</sup><i class="footnote">תוס', זבחים פ"ח ה"י-הי"א; תורת כוהנים, נדבה יח ד, עמ' 31 ;תורת כהנים פינקלשטיין, עמ' 111 ;תוס', פ"ט ה"ח, וראו ליברמן, תוספתא כפשוטה, עמ' 635.</i>. הנוסח הרווח הוא "חגיגה הבאה עמו מתבערת עמו" (ירו', לג ע"ג). הירושלמי מנסה לשלב בין הדעות ומסביר שההלכה הדורשת את ביעור הבשר עד חצות מדברת רק על בשר החגיגה שעלה לשולחן יחד עם בשר הפסח, ואולי התערבו הבשרים<sup class="footnote-marker">32</sup><i class="footnote">ירו', לג ע"ד, ואולי זו אף כוונת התוס', פ"ה ה"ג.</i>. ברם ברור ששתי דעות בדבר, ואין לנסות לשלב ביניהן.
המשנה להלן פ"י מ"ה סודרת את "מה נשתנה" וגורסת "הלילה הזה כולו צלי". לכאורה משתמע שהיא מתכוונת שקרבן החגיגה ייאכל צלי כקרבן פסח, ברם נראה שהביטוי "כולו" נגרר מהפסקאות האחרות ב"מה נשתנה", ואין ללמוד מכאן שהחילו על החגיגה את הלכות הצלייה של פסח<sup class="footnote-marker">33</sup><i class="footnote">בנוסח ההגדה של בני ארץ ישראל נשארה פִ סקה זו ב"מה נשתנה" הנאמר בליל הסדר, ואכן באחדות מהנוסחאות חסרה המילה "כולו", כנראה מכיוון שחגיגה אינה נאכלת צלי, או משום שבסעודתם עירבו בשרים אחרים, שהרי נוסח זה נאמר מאות שנים אחרי החורבן. ראו ספראי וספראי, הגדת חז"ל, עמ' 290.</i>.
נראה, אפוא, שבין חכמי דור יבנה הצעירים (בן עזאי ובן תימא) שררה מחלוקת בדבר מעמדה של החגיגה הבאה עם הפסח, האם חלים עליה כל דיני הפסח או שהיא כקודשים קלים<sup class="footnote-marker">34</sup><i class="footnote">ראו גם מלאכת שלמה למשנתנו.</i>. התלמוד הבבלי שציינו מתלבט האם לדעת בן תימא החגיגה צריכה לבוא רק מכבשים ועזים כמו קרבן הפסח. נמצאנו למדים שהיו שראו בקרבן החגיגה קרבן פסח לכל דבר (וכדעתו של יהודה בן דורתאי), והיו שראו בו קודשים קלים כמו כל קרבן שלמים, והיו שראו בו בבחינת מעין קרבן פסח, והחילו עליו כמה מדיני הפסח.

Mishnah 5

<b>הפסח ששחטו שלא לשמו</b> – כפי שכבר אמרנו יש לשחוט את הפסח לשם מצוות פסח (לעיל פ"ה מ"ד), ואם שחט את הפסח לשם שלמים סתם או כקרבן נדבה – הקרבן פסול. אם השחיטה נעשתה <b>בשבת חייב עליו חטאת</b> – כדין כל השוחט בשבת בשוגג. שחיטה היא אב מלאכה ואסורה בשבת, ורק שחיטת קרבן הפסח הותרה בשבת. השוחט כאן נחשב לשוגג משום ששגג ושחט שלא לשם קרבן. מובן שאם עשה כן במזיד פטור מחטאת וחייב מיתה, כדין כל העושה מלאכה בשבת במזיד, <b>ושאר כל הזבחים ששחטן לשם הפסח</b> –  אם שחט קרבן פסח אחרי שכבר שחט קרבן פסח רגיל, <b>אם אינן ראויים הן</b> – אם הזבח אינו ראוי לפסח, כגון שהוא מן הנקבות, או שיש בו פסול אחר, <b>רבי ליעזר מחייב חטאת</b><sup class="footnote-marker">35</sup><i class="footnote">לשון זו, "רבי פלוני מחייב חטאת", ייחודית לרבי אליעזר ולא מצינו מעינה בשם חכם אחר. ראו פירושנו לשבת פי"ט מ"ד.</i>  – כיוון ששחט שלא כדין, <b>ורבי יהושע פוטר</b> – כנראה משום שטעה בדבר מצווה. שני התנאים מסכימים שאסור לשנות ייעוד של קרבן והקרבן פסול, אבל רבי אליעזר רואה בכך שחיטת איסור ורבי יהושע רואה בכך טעות בדבר מצווה, וזו אינה ראויה לעונש. כמו משנה ב גם משנתנו היא לפחות מהחצי הראשון של דור יבנה ששני חכמים אלו פעלו בו.
כמו במשנה ב, משנתנו משמרת קטעים מן ה"פרוטוקול" של בית המדרש, ובהם הוויכוח בין רבי אליעזר ורבי יהושע: <b>אמר רבי אליעזר מה אם הפסח שהוא מותר לשמו</b> – מותר לשחוט בשבת פסח שנשחט לשמו, כלומר קרבן פסח רגיל וכשר, אבל <b>כשישינה את שמו חייב</b> – אם נשחט הפסח שלא לשמו השוחט חייב חטאת. כך <b>גם זבחים שהם אסורים לשמן</b> – זבחים אחרים ורגילים שנשחטים לשם זבחים אסור לשחטם בשבת, והשוחט חייב חטאת, <b>כשישינה את שמן אינו דין שיהא חייב</b> – הרי השוחט חטא פעמיים, גם שחט זבחים בשבת וגם שחט זבחים שלא לשמם, ולפיכך חייב בחטאת מקל וחומר. <b>אמר לו רבי יהושע אם לא אמרתה בפסח ששינהו בדבר אסור</b> – מי ששחט קרבן פסח שלא לשמו עשה עבֵרה, ולכן חייב חטאת. <b>תאמר בזבחים ששינן בדבר מותר</b> – אבל זבחים ששחטן לשם פסח נשחטו ללא כוונת עבֵרה, ושחיטת הפסח עצמו מצווה היא, ולכן אין הקל וחומר תקף ויש לו פִרכה. <b>אמר לו רבי ליעזר אמורי ציבור יוכיחו</b> – אימורי ציבור הם קרבנות כתמיד או קרבנות החגים, <b>שהן מותרין לשמן</b> – מותר לשחטם בחג שחל בשבת, <b>והשוחט</b> – אחרים, <b>לשמן חייב</b> – אם שחט קרבנות אחרים לשם זבחים אלו חייב, שכן השחיטה אינה כשרה. המילה "אחרים" מצויה בשולי כתב היד, והיא מהווה תוספת הסבר של המעתיק. <b>אמר לו רבי יהושע לא אם אמרתה באמורי ציבור שיש להם קיצבה</b> – יש מכסה לקרבנות הציבור, ולכן אם נשחטו ובא מישהו ושחט קרבנות חג נוספים עבר עבֵרה והקרבן פסול, ולכן ברור שהשוחטם בשבת חייב חטאת, תאמר בפסח שאין לו קיצבה – גם אם שחט אדם קרבן לפסח הוא יכול לשחוט את הכבש לקרבן עבור אדם אחר. לפיכך, ייתכן שהשחיטה תהיה לצורך או הִנה לצורך, ולכן השוחט פטור מחטאת. <b>רבי מאיר אומר אף שוחט לשם אמורי ציבור פטור</b> – כמו במשנה ב מתברר שבסיס ההשוואה של רבי אליעזר שנוי במחלוקת, ולפי רבי מאיר אין הוא יכול לשמש כלימוד נגד רבי יהושע. לכאורה רבי מאיר חולק גם על רבי אליעזר וגם על רבי יהושע, שהרי גם רבי יהושע מקבל שהשוחט אימורי ציבור עודפים חייב חטאת. אלא שרבי מאיר מנסה לתרץ לשיטת רבי יהושע, או שהייתה לו מסורת אחרת בדבריו של רבי יהושע, וכן משמע מהתוספתא. משנתנו מוסרת את מחלוקת רבי יהושע ורבי אליעזר כפי שמסרה רבי שמעון, ורבי מאיר מסר את הוויכוח באופן שונה במקצת (תוס', פ"ה ה"ד)<sup class="footnote-marker">36</sup><i class="footnote">לעתים קרובות רבי שמעון מוסר מחלוקות של ראשוני דור יבנה, אף שלא למד מהם ישירות. ראו למשל תוס', שבת פט"ו ה"י.</i>. דברי רבי מאיר אינם חלק מהדיון החי. רבי מאיר שפעל בדור אושא לא פגש ברבי יהושע ורבי אליעזר שהיו מוריו של רבי עקיבא, מורו של רבי מאיר. דברי רבי מאיר הם תגובתו של חכם מאוחר המצטרפים אל הוויכוח המקורי. ברם, ייתכן גם שדברי רבי מאיר הם מסורת שונה של המשך הוויכוח המקורי. גם בוויכוח זה ניתן היה להוסיף טענות שונות, והירושלמי מנסה להציע טענות ותשובות הדדיות נוספות (לג ע"ג).

Mishnah 6

<b>שחטו שלא לאוכליו</b> – את הפסח יש לשחוט למען אלו שיאכלו אותו, ולכן מי ששחט את הפסח למען מי שלא אכל אותו שחט שחיטה פסולה, ואם עשה כן בשבת חייב חטאת. כפי שראינו, פסח שנשחט שלא לשמו בשבת מחייב חטאת, ומי ששחט שלא לאוכליו או למנויו כאילו שחט את הפסח שלא לשמו, <b>ושלא למנוייו</b> – את הפסח שוחטים למען אלו שנמנו על הפסח, ושוב אם נשחט הפסח שלא למען מנויו אין זו שחיטה לשמה, השחיטה פסולה והשוחט בשבת חייב. אוכליו ומנויו אינם זהים, שכן ייתכן שאדם יימנה על פסח אך לא יאכל ממנו משום שהוא זקן או חולה. <b>לערלים ולטמאים</b> – ערלים וטמאים אסורים באכילת פסח, ומי ששחט למענם פסח בשבת <b>חייב</b> – חטאת, <b>לאוכליו ושלא לאוכליו לימנויו ושלא למנויו</b> [מחיקה בידי המעתיק] <b>למולים ולערלים ולטמאים ולטהורים פטור</b> – אם הפסח נשחט למען חבורה מעורבת שחלק מחבריה אוכלים כשרים וחלקם אסורים, אין השוחט חייב חטאת שכן השחיטה נעשתה כהלכה; <b>שחטו ונימצא בעל מום חייב</b> – קרבן בעל מום פסול. אדם חייב "לבקר" את הקרבן, כלומר לערוך לו ביקורת לבל יימצא בעל מום. אם שגה, <b>שחטו ונמצא טריפה בסתר פטור</b> – אם נתגלה מום נסתר, שאי אפשר היה למצאו לפני השחיטה, הבעל אינו אשם בכך. לפיכך, גם אם השחיטה נעשתה בשבת השוחט פטור. <b>שחטו ונודע</b>[?] <b>שמשכו הבעלים את ידיהן</b> – רשימות האוכלים והמנויים השתנו ללא הרף, שכן לעיר הגיעו כל הזמן עולי רגל נוספים, לפיכך עלול היה לקרות שפלוני עבר מחבורה אחת לחברתה. התוספתא (פ"ה ה"ו) מוסיפה שהלכה זו חלה רק אם היו לשוחט זמן ואפשרות לדעת על השינוי ברשימת האוכלים או המנויים. <b>או שמתו</b> – אחד או כמה מהמנויים, <b>או שניטמאו פטור מפני ששחט ברשות</b><sup class="footnote-marker">37</sup><i class="footnote">המשפט המנמק ("מפני ששחט ברשות") חסר ב- <b>מנ</b>, <b>ת.3</b></i> –  העיקרון המנחה הוא אם השחיטה נעשתה כהלכה, וכל הבירורים הדרושים נעשו, השוחט פטור גם אם אירעה תקלה בהמשך. אך אם השוחט התרשל – לא עלתה לו השחיטה, ואם שחט בשבת חייב חטאת. הלכה הדומה למשנתנו נשנתה בפרק הקודם (פ"ה מ"ג), אלא ששם נשנו הדברים בלשון "כשר" או "פסול", וברור שמה שכשר שם פטור כאן, ומה שפסול שם חייב כאן. הבבלי שואל את השאלה בסגנון "פשיטא", הרי משנתנו מיותרת. ברם השאלה קשה עוד יותר, שכן אין זו רק חזרה אלא חזרה בסגנון אחר. הבבלי (עג ע"א) מתרץ שהחידוש של משנתנו הוא בהמשך המשנה<sup class="footnote-marker">38</sup><i class="footnote">גם בעל מלאכת שלמה למקום דן בכך.</i>, ואכן בהמשך יש גם הבדל בין "חייב" ל"פסול". מי ששחט ברשות, כגון ששחט ונמצא טרֵפה בסתר – פטור, אך הקרבן פסול. להערכתנו משנתנו והמשנה בפרק הקודם באו מעריכות שונות. באחת דנו בהכשר הקרבן, ובזו שלנו בחיוב השוחט. עורך המשנה צירף את שתי העריכות משום שבמשנה שבפרקנו היה חידוש, אף שבכך חזר מעט על הנאמר בפרק הקודם.
סוגיה זו מלמדת על שיטת העריכה של רבי יהודה הנשיא. הוא ליקט גושי משניות והעמידן זו ליד זו, אף שכך נוצרה חפיפה מסוימת ומיותרת. משנתנו נערכה בדור אושא, אך משוקעת בה תורתם של ראשוני דור יבנה (רבי אליעזר ורבי יהושע). זו משנה הלכתית רגילה הדנה בהלכות המקדש. פרק ה, לעומת זאת, שייך לסדרת פרקי ההווי המתארים את האווירה ואת החיים במקדש. לפרקי ההווי אופייני העירוב של הלכות עם תיאורים שלא תמיד יש להם היגד הלכת<sup class="footnote-marker">39</sup><i class="footnote">ראו הדיון במבוא למסכת יומא.</i>.
שתי המשניות האחרונות שייכות, לפי סגנונן, לגוש המשניות שבראשית פרק ה, וכפי שאמרנו הן קרובות למסכת זבחים. באם יזכנו החונן לאדם דעת נרחיב בהסברים על כך בפירושנו למסכת זבחים. דומה שמשנת זבחים קדמה למשנתנו ועריכתה של מסכת פסחים השתמשה בהלכות ובעריכה של מסכת זבחים, ונברר זאת בפירושנו שם.
<b>נספח לפרק ו</b>
<b>עלייתו של הלל לנשיאות או: פסח דוחה את השבת</b>
מסביב לדיון האם פסח דוחה שבת, מסורת החכמים מוסרת גם את סיפור עלייתו של הלל לנשיאות. כל הפרשה, על היבטיה הספרותיים, ההלכתיים וההיסטוריים, היא פרשה חשובה בתולדות ההלכה והלימוד, לכן מן הראוי לעמוד עליה בנפרד. לסיפור גרסאות שונות, ודומה שלכל אחת גם מגמות מיוחדות וגם מסורת מסירה ופרשנות למסורת זו. ברור שאין לראות באף גרסה את המקור ההיסטורי, וכולן, כל אחת לשיטתה, מעצבת את המאורע בראי העניין והמגמות המעסיקות אותה.
המקור הראשון מצוי בתוספתא למסכתנו (פ"ד הי"ג-הי"ד), ומסופר שם שבאחת השנים כשחל ערב פסח להיות בשבת התעוררה השאלה האם קרבן פסח קרב בשבת או לא. השאלה הובאה לפני הלל הזקן והוא לימד וקבע שפסח דוחה את השבת. כתוצאה מהוויכוח ומההתרשמות מהלל נתמנה זה לנשיא, ונקבעה הלכה לדורות שפסח דוחה את השבת.
על מנת לעמוד על ההבדלים במסורת המסירה של הסיפור ועיצובה השונה נערוך את ההסברים בטבלה מקבילה:
הסיפור נדון ארוכות במחקר, ונסתפק בסיכום הדברים והצעת פירושנו לו.<sup class="footnote-marker">40</sup><i class="footnote">פינקלשטיין, פרושים, עמ' 1 ואילך; ספראי, הלל, וספרות רבה נוספת.</i>
בתוספתא הוויכוח הוא אנונימי, ואילו האמוראים מייחסים את הדיון וההנהגה לבני בתירא, המתנגדים להקרבת הקרבן בשבת. לא ברור מי הם בני בתירא שתפסו את ההנהגה בירושלים או בבית המדרש הירושלמי. בני בתירא אינם נזכרים בנוסח התוספתא, אבל הם מופיעים בנוסח הסיפור בשני התלמודים. יתר על כן, הם נזכרים בסיפור המעשה שבתורת כוהנים, וברור אפוא שהם הופיעו כבר במסורת התנאית. הם גם נזכרים במימרות אחרות מתקופת האמוראים: מזכירים אותם כדוגמה למנהיגים שוויתרו על מעמדם וכבודם<sup class="footnote-marker">41</sup><i class="footnote">ראו למשל בהמשך הסוגיה בירו', פ"ו ה"א, לג ע"א.</i>. על כן נראה שאכן המסורת על בני בתירא קדומה וחוזרת לימי המאורע עצמו. בני בתירא נזכרים גם כמנהיגים המתנגדים לרבן יוחנן בן זכאי, ושוב הם מופיעים בשמם רק בתלמוד הבבלי ושמם אינו נזכר במקבילות התנאיות ובתלמוד הירושלמי באותו המעשה (בבלי, ראש השנה כט ע"ב)<sup class="footnote-marker">42</sup><i class="footnote">ראו פירושנו לראש השנה פ"ד מ"א.</i>.
היו שסברו שאזכור בני בתירא הוא מידע המבוסס על מציאות מאוחרת מימי דור יבנה, או אף שהוא דמיוני. ברם שוב, אין סיבה של ממש לפקפק במידע שבידינו. לא כל המקורות מזכירים את בני בתירא, משום שלא תמיד הקפידו משלשלי המסורת למסור את כל הפרטים המשניים. עדות מסייעת יש ממעשה אחר המספר על דיון בין חכמי בית שמאי וחכמי בית הלל בעלייתו של יונתן, או יוחנן, בן בתירא (ספרי במדבר, בשלח קטו, עמ' 124 ;בבלי, מנחות מא ע"ב). אם כן, בני בתירא היו פעילים בירושלים בסוף ימי בית שני והיו מקורבים לחכמים, ודומה שניתן להגדירם כחלק משכבת החכמים, או מן המקורבים להם.
נראה שאנו יכולים אף לעקוב אחר קבוצה מיוחדת זו. כידוע יישב הורדוס בגולן ובטרכון שבט יהודי שהגיע מבבל. המתיישבים הללו הקימו יישוב הנקרא ביתרא (Baturan או Bathyra)<sup class="footnote-marker">43</sup><i class="footnote">קד', יז 26 ;אפלבאום, זמאריס; כהן, מושבה.</i>. בני בתירא שבמסורת שבה אנו עוסקים הם כנראה מאותה משפחה, והם השתלבו בעילית הירושלמית. על קשריהם לבבל יעיד (ר') יהודה בן בתירא, חכם מימי הבית שחי בבבל, ואחד מצאצאיו רבי יהודה בן בתירא שנולד ולמד בארץ, אך ירד להורות תורה בבבל, וישב אף הוא בנציבין.
לפי שחזור זה בני בתירא לא היו נשיאים, ואולי אף לא מנהיגי הדור, אך הם היו קבוצה ממוצא בבלי שישבה בטרכון. כמו רבים מבני העילית הארץ-ישראלית הם היו פעילים גם בירושלים<sup class="footnote-marker">44</sup><i class="footnote">רבים מבני הפריפריה היו פעילים בירושלים, שכן זו הייתה הבירה והמרכז הרוחני והתרבותי של העם, ראו ספראי, עילית.</i>. זו הייתה משפחה, או בית אב, בעלת השפעה בירושלים. הם כנראה אלה שפנו להלל, שאף הוא היה בבלי, והם שקידמו אותו לתפקיד ההנהגה כמחווה להצלחתו. הם המשיכו להיות קבוצת הנהגה גם לאחר החורבן ואחר כך חדלו מלפעול כמשפחה, אם כי כמה מבניה היו חכמים חשובים.
בני בתירא היו אפוא חבורה של מנהיגים פוליטיים וחברתיים. השילוב בין מנהיגות פוליטית ובין חכמים אינה מוזרה, והיא הולמת את תנאי העולם הקדום. האוכלוסייה בגולן מצטיירת כאוכלוסייה יהודית שומרת מצוות. בגמלא שבגולן נתגלו בית כנסת ומקוואות, ואף כלי אבן המעידים על שמירת טהרה. זכרם של בני השבט ושל מנהיגם זמאריס השתמר בזיכרון היהודי כעמי ארצות אך שומרי מצוות מובהקים. באגדה אחת בתנא דבי אליהו מתוארת עלייתם כשכר על תפילה בכוונה בבית הכנסת. ודאי שאין זה סיפור היסטורי, אך יש בו עדות לזיכרון העממי (תנא דבי אליהו, יג [יד], עמ' 66)<sup class="footnote-marker">45</sup><i class="footnote">זיהוי המעשה כרומז על עלייתו של זמאריס לארץ אינו מובטח.</i>.
בכל הוויכוח בין בני בתירא וחכמים, כמו גם בוויכוח בין יהודה בן דורתאי וחכמים (לעיל מ"ג) וכמו גם ברבים מהוויכוחים הדומים, אין הצדוקים נזכרים כלל, כאילו ההחלטות נופלות בבית המדרש בלבד. אנו יודעים שבאופן כללי התקבלה ההלכה הפרושית כנוהג המחייב במקדש, אבל ודאי שהצדוקים היו גורם משמעותי והיה להם מה לומר בנושאים הנידונים. איננו יודעים מה הייתה עמדת הצדוקים בנושאי פסח, ואולי אף בני בתירא היו מקורבים להם וייצגו את הלכתם.
השאלה העיקרית במסגרת זו של בירור תולדות הפסח היא כיצד נוצר מצב שלא היה ברור מה דינו של פסח שחל בשבת. כיצד נהגו בהלכה זו לפני ימי הלל? נראה שמתכנני קידוש החודשים השתדלו שערב פסח לא יחול בשבת, ומסתבר שהייתה בנושא מחלוקת ובבית המקדש נהגו שלא להקריב קרבן פסח בשבת. במקרה זה דחו את השחיטה למוצאי שבת, או שכלל לא הקריבו קרבן פסח. בתקופה זו נתפס עדיין קרבן הפסח כקרבן של יחיד, וקרבנות היחיד אינם דוחים את השבת. מן הסתם הוכרעה השאלה המעשית כבר לפני הלל, בין אם על בסיס עקרוני או בפועל בכל פעם שלוח השנה דרש זאת, וניתן לטעון שייחוס הדברים להלל הוא חלק מן העיצוב המיתי של הלכות המקדש ועם ישראל. יתרה מזאת; השוואה של נוסח הדברים בין התוספתא למסורות האמוראיות מבהירה שבנוסח התנאי אין מדובר כלל באי ודאות או בשכחה, אלא בדיון הלכתי המתרחש בשעה שפסח חל להיות בשבת. הלל הוא דמות מנהיגותית ידועה, יש לו כמה וכמה הצעות לימוד שונות לסוגיה חשובה זו, והציבור מתרשם מדבריו וחובר עליו על מנת לשמוע תורה מפיו. אותם הביטויים עצמם הופכים למתח של שכחה או לחוסר ידיעה ולמחלוקות פסילה במסורות האמוראיות. הירושלמי משמר ויכוח למדני בין בני בתירא על טיפוסי המדרש השונים, וגם הבבלי מוסיף בהמשך הסיפור שלפנינו סוגיות "אמר מר" הבוחנות היבטים הלכתיים העולים ומתעוררים לאחר ההכרעה שפסח דוחה את השבת.
מחלוקת ווויכוח על הקרבת קרבן פסח בשבת מופיעים גם בספרי בהעלותך, ברם שם מופיע הוויכוח כמחלוקת רגילה בין שני תנאים מתלמידי רבי ישמעאל שחי בדור יבנה. רבי יאשיה מעלה את נימוקיו של הלל, ורבי יונתן חולק עליו כדעת זקני בני בתירא (ספרי במדבר, סה, עמ' 61-62). אין בכך כדי לערער על אמינותן של המסורות שהבאנו. לעתים קרובות תנאים מאוחרים מביאים מחלוקות קדומות בשם עצמם, הווה אומר שהמחלוקת נותרה עומדת, וראינו לכך סדרת דוגמאות במסכת זו<sup class="footnote-marker">46</sup><i class="footnote">ראו המבוא למסכת.</i>. מכל מקום, משניות רבות שונות בפשטות שמקריבים קרבן פסח בשבת, וקשה להניח שבדור יבנה זו הייתה עדיין מחלוקת חדשה מדור יבנה בלבד. המשפט האחרון אינו מספיק ברור, לדעתי.
מעמדו של הלל בסיפור שונה בין המסורת התנאית למסורות האמוראיות. בתוספתא הוא דמות מוכרת, ותוארו "הלל הזקן", ואילו במסורות האמוראיות הוא בלתי מוכר, וייחוסו נובע מכך שלמד עד כאן עברתי אצל שמעיה ואבטליון. רק במסורות האמוראיות מוצאו בבלי. במסורת הירושלמי נוסף מרכיב של פקפוק, ואולי אף זלזול, "אפשר יש ממנו תוחלת", החוזר בסיפור שלוש פעמים ומדגיש את המתח בין בבל וארץ ישראל. למתח הזה ביטוי נוסף בהמשך הסיפור האמוראי כשהלל "מקנטרן בדברים" לאחר מינויו לנשיא, ושוב הסיפור בירושלמי מפורט ומודגש יותר: "כיון שקינתרן בדברים נעלמה הלכה ממנו", אם כי ה"שכחה" מופיעה בשתי הגרסאות האמוראיות<sup class="footnote-marker">47</sup><i class="footnote">ההבדל בין הסיפור הבבלי והארץ-ישראלי מבטא כנראה את היחס לתורת בבל: בתלמוד הבבלי עמעמו את הבוז לבבלי, ובירושלמי הדגישוהו. יחסם של חכמי ארץ ישראל לחכמי בבל מחייב כמובן דיון רחב יותר, ונסתפק בכך שזהו חלק מהפולקלור העממי של הלגלוג על בני בבל.</i>.
לפי התוספתא והירושלמי ראשית ועיקר לימודו של הלל מבוסס על התפיסה שפסח הוא קרבן ציבור, ולכן הוא דוחה את השבת כמו כל קרבנות הציבור<sup class="footnote-marker">48</sup><i class="footnote">תפיסה עקרונית זו חוזרת בתוספתא, תרומה פ"א הי"ז. רבי יעקב טוען שהנימוק העיקרי הוא שפסח הוא קרבן שיש לו זמן קבוע, ומצווה שיש לה זמן קבוע דוחה את השבת. זהו ניסוח משפטי של ההיקש והדיוק מהמילה "במועדו". ברם, בתוספתא פסחים ההיקש מבוסס על כך שהמילה "במועדו" נאמרה על קרבן התמיד ועל קרבן הפסח, ונראה שרבי יעקב פירש אחרת את הלימוד. לימוד זה חסר במסורת הבבלי. כלומר, המוסרים הבבליים אינם חשים, או שאינם מכירים בכך, שזה עיקר הלימוד ומשמיטים אותו.</i>. יתר על כן, כל המסורות מביאות לימודי מדרש הלכה נוספים. פסח חמור מתמיד שכן אי הקרבתו גוררת עונש כרת (מוות בידי שמים), ולכן ידחה את השבת אף יותר מקרבן תמיד. או דיוק מלשון הכתוב "במועדו" המופיע במקרא ביחס לקרבן התמיד וקרבן הפסח<sup class="footnote-marker">49</sup><i class="footnote">במדבר כח ב, בהשוואה לבמדבר ט ב.</i>, מכאן ששניהם שווים ובשניהם חובת ההקרבה במועד דוחה את השבת<sup class="footnote-marker">50</sup><i class="footnote">תוס', פ"ד הי"ג (ה"א בכתב יד ערפורט); ירו', פ"ו ה"א, לג ע"א; בבלי, שם סו ע"א. ראו ספראי, הלל.</i>. כל הלימודים הם בעצם ניסוח משפטי. במבוא למשנה טענו שניסוחים אלה הם שלב מתקדם במעשה והתפתחות ההלכה.
בתוספתא סנהדרין ובברייתא דרבי ישמעאל המצויה במדרש התנאי תורת כוהנים נזכר המעשה בקצרה: "הלל הזקן דרש שבע מדות לפני זקני בתירא... אלו שבע מידות שדרש הלל הזקן לפני בני בתירא"<sup class="footnote-marker">51</sup><i class="footnote">תוס', סנהדרין פ"ז הי"א; אבות דר' נתן, נו"א פל"ז, עמ' 110 ;ברייתא דרבי ישמעאל המצויה בפתיחה לתורת כוהנים, ז, ב ע"ב.</i>. בנוסח זה חסר כל הסיפור, שכן העורך התכוון לדבר רק על מידות שהתורה נדרשת בהן. ביתר המקבילות מדובר רק בשלוש מידות – היקש, קל וחומר וגזרה שווה. נוסח זה משקף אפוא מסורת משוכללת יותר, וממילא גם מאוחרת יותר, שעניינה דרכי הדרשה של חכמים. שוב חשוב לציין שייחוס הדברים להלל הוא מן הסתם חלק מן העיצוב המיתי של חכמים בעולמם התרבותי. אי אפשר, אפוא, ללמוד מהסיפור על ההתפתחות הכרונולוגית של דרכי הדרשה של חז"ל בתקופה הקדומה (בימי הלל).
מעבר למדרשי ההלכה, הסיפור התנאי טוען גם לתכונת בית מדרש נוספת, "הקבלה". הלל מוסיף "ועוד, מקובלני מרבותי". הקבלה הופכת את הטיעון המדרשי לחלק מן ההכרעה או מהחיוב ההלכתי, וחותמת את הדיון. בסיפור התנאי מתאפשר בכך המעבר לשאלה הבאה. המרכיב הזה אינו מופיע בסיפור הבבלי, ואילו בירושלמי הוא משנה מינוח: "כך שמעתי". מרכיב השמועה עומד במרכז הסיפור בירושלמי ומהדהד בסיפור תשע פעמים, כמובן גם בשמו של המורה שמעיה<sup class="footnote-marker">52</sup><i class="footnote">שמעיה ואבטליון נזכרים גם במסורות תנאיות אחרות, וברור שאין לטעון שאלה שמות אונומטופאיים בלבד ש"הומצאו" לצורך הסיפור הנוכחי. עם זאת, במסורת התוספתא אין הם נזכרים כלל, בבבלי פעמיים ואילו בירושלמי ארבע פעמים, כלומר הסיפור מדגיש את הקשר בין "שמועה" לבין "שמעיה".</i>. במסורת הירושלמי זו המשמעות המרכזית של הסיפור, והוא מסתיים בכעין פתגם: "רבי זעירה בשם רבי אלעזר, כל תורה שאין לה בית אב אינה תורה"<sup class="footnote-marker">53</sup><i class="footnote">בהמשך נטען שהירושלמי גם מעצב את נשיאותו של הלל באותו הקשר.</i>, כלומר, אחת השאלות המהדהדות בסוגיה זו היא באיזו מידה יש חידוש בהכרעה "פסח דוחה שבת", ובאיזו מידה זו מסורת מקובלת. בתוספתא השאלה נזכרת כאחת הטענות להכרעה ללא עדיפות, הבבלי אינו עוסק בה ואילו הירושלמי רואה במסורת חכמים מרכיב מרכזי בסיפור.
שאלת המסורת חוזרת גם בבעיה הנוספת, הבאת הסכינים. בתוספתא זו שאלה ממשיכה לדיון הראשון. העם הביא עמו את סכיניו, שכן ראינו בפרק ז שאת הפסח שחטו ישראלים. הנוהג העממי לתחוב את הסכין בצמר של הקרבן, או בין קרניו, נועד לפתור את בעיית העירוב. ירושלים אמנם מוקפת חומה, אבל ההלכה התנאית אסרה לעשות עירובי תחומין לעיר שלמה. מקובל היה לעשות עירובי תחומין אך לא עירוב לכל היישוב, אף אם הוא מוקף חומה (משנה, עירובין פ"ה מ"ו)<sup class="footnote-marker">54</sup><i class="footnote">חכמים אסרו לערב מבואות ראשיים (מפולשים), ראו תוס', שבת פ"א ה"ב.</i>. כפי שאף ראינו ההלכה הקדומה אסרה על שימוש בכלים בשבת, ואפילו כלים הניטלים לצורך<sup class="footnote-marker">55</sup><i class="footnote">ראו פירושנו לעיל, פ"ה מ"ט.</i>. רק מאוחר יותר הותר להשתמש בכלים לצורך השבת, ולדעת בית הלל גם שלא לצורך. ברור שהסיפור כפי שהוא לפנינו מתאר מציאות שבה כבר הותר השימוש בכלים, או לפחות בכלים מסוימים. יש בכך כדי לתארך את ראשיתה של המסורת ההלכתית. ההלכה האוסרת שימוש בכלים נקבעה לפני ימי הלל, וההיתר החל להתפשט בימי הלל או מעט לפניו.
מבחינת הדיון, לאחר שברור שפסח דוחה שבת יורד הדיון לפרטים טכניים של ביצוע, כפי שמתפתח כל דיון הלכתי. אך המסורות האמוראיות מצרפות את השאלה למסגרת הכללית שבה הלל עדיין אינו מוכר ועמדותיו ההלכתיות אינן ברורות, ומציגות את הדיון כתוצאה משכחה.
כל המסורות מזכירות את תשובתו של הלל המכירה בהלכה זו מקדמת דנא. העם יודע את אשר עליו לעשות. במסורות האמוראיות מודגש שהמעשה העממי הוא הוא ההלכה כפי שהוכרעה, נשתכחה וחזרה ועלתה מתהום הנשייה. ניתן לטעון שהמסורת התנאית מכירה בנוהג המקובל כמחייב ומאשרת אותו, בעוד שהמסורת האמוראית מדגישה את מרכיב ההלכה הפורמלי, עמדת חכמים והכרעת הדין.
כאמור, סוגיית הפסח הדוחה את השבת כרוכה בשאלת נשיאותו של הלל, ושזורה בה נימה אגדתית בעלת מרכיבים אנכרוניסטיים. כך בייחוס מדרשי ההלכה להלל וכך בפרשת הנשיאות, שכן התואר "נשיא" נוצר כנראה רק לאחר מרד בר כוכבא. הלל מכונה במסורת התנאית "הלל הזקן" ושמו נקשר בשושלת הנשיאות, אך הוא לא נשא את התואר הפורמלי "נשיא"<sup class="footnote-marker">56</sup><i class="footnote">גודבלאט, נשיאות; גודבלאט, נשיא.</i>. ואכן, עיון משווה במרכיב זה בסיפורנו יבהיר לקורא שכל אחת מן המסורות עשתה בו שימוש אידאי, ואיננה מסמך היסטורי למעמדו של הלל.
התוספתא מסיימת את הסיפור במילים "בו ביום מינו את הלל נשיא, והיה מורה להם בהלכות פסח". מיד לאחר ההכרזה הדרמתית על משמעותו של הנוהג הציבורי העממי, "הניחו להם, רוח הקדש עליהם, אם אין נביאין הן בני נביאין הן", העם לכאורה מכריז על הלל כנשיא ושמח ללמוד ממנו הלכות פסח כפי שהוא מכיר אותם.
הירושלמי, לעומת זאת, מארגן את מינויו של הלל לאחר שהוא מכריז "כך שמעתי": "כיון ששמעו ממנו כן עמדו ומינו אותו נשיא עליהן". כיוון שהמקור הבית-מדרשי של ההלכה עומד במרכז העניין של המסורת בירושלמי, הוא גם מעצב את מלוא משמעותו של הלל. הלל מתואר כמי שמוסר את השמועה הנכונה, תלמיד נאמן המשמר את מסורת הלימוד. מסורת זו מדגישה בכך, כמובן, גם את חשיבות המסירה והשמועה.
הבבלי מכניס את המרכיב הזה בסיפור לאחר שהלל מסיים את כל הדיון במדרשי ההלכה: "מיד הושיבוהו בראש ומינוהו נשיא עליהם, והיה דורש כל היום כולו בהלכות הפסח". כאן הלל אינו מתואר כהלל הזקן המורה, ולא כהלל המוסר מסורת חכמים, אלא כהלל הדורש בהלכות הפסח ומחדש הלכה בעקבות המדרש. מיקומה של המסורת הזאת בסיפור נותן דגש מיוחד למשמעותו בעיני מספרו, ולכל אחד מן המקורות מגמה שונה במהותו ובמשמעותו.
בסיפור על כל מקורותיו שלובה נימה אגדית, ויש בו מרכיבים אנכרוניסטיים (המשקפים מציאות מאוחרת). אי לכך היו שפקפקו בסיפור כולווביקשו לראות בו מיתוס דמיוני בלבד. ברם, להערכתנו אין לכך הצדקה. הסיפור התנאי כולו, ואף חלק מן הפרטים שנשתמרו רק במסורת האמוראית, נראים סבירים ואמינים, למרות המרכיבים האנכרוניסטיים הברורים. דומה שיש לשייכו לשלב ההיסטורי של העיצוב העצמי, שבו חכמים מתארים את תולדות עולמו של בית המדרש. זה ניזון ללא ספק ממציאות חברתית והלכתית המשתקפת היטב בסיפורים השונים. כל חברה ועם מעצבים לעצמם את הזיכרון ההיסטורי שלהם, על גיבוריו ומאורעות המפתח שבו. לעתים קרובות אלו סיפורי מלחמה וניצחון, ובמקרה שלנו סיפור על ויכוח הלכתי מלומד. לעתים הזיכרון ההיסטורי מבוסס על דמיון והגזמה, ולעתים, כמו במקרה שלנו, על סיפור אמיתי. בכל המקרים יש לבחון לא רק מה הוא גרעין האמת ההיסטורית, אלא גם איזו דמות העם מעצב לעצמו, וכיצד הוא רוצה לצייר ולזכור את עברו. אי אפשר לזכור ולתאר את כל העבר, והבחירה והעיצוב משקפים גם את העבר, אך בעיקר את ההווה.
במקרה זה, שלושת המקורות מציגים כל אחד עיצוב שונה במקצת המדגיש מרכיב אחר בעולמו של בית המדרש: חשיבות הציבור, חשיבות השמועה או חשיבות החידוש והמדרש.

Chapter 7



Mishnah 1

הפרק עוסק בסדרת שאלות הקשורות לסדרי העבודה וצליית קרבן הפסח. ההלכות אינן סדורות לפי סדר קיומן.
<b>כיצד</b><sup class="footnote-marker">1</sup><i class="footnote">לפי אופייה משנה זו מסתמכת על משנה קודמת ומפרשת אותה בבחינת תוספתא. ויס, משנה תוספתא.</i> <b>צולין את הפסח</b> – את קרבן הפסח יש לאכול צלוי, שנאמר: "ואכלו את הבשר בלילה הזה צלי אש... אל תאכלו ממנו נא ובשל מבשל במים כי אם צלי אש ראשו על כרעיו ועל קרבו" (שמות יב ח-ט). חז"ל פירשו שהמצווה לצלות את הבשר נאמרה גם ל"פסח דורות". ברם, כפי שנראה זו מסקנה של חכמים בלבד, ואולי היו שערערו על כך<sup class="footnote-marker">2</sup><i class="footnote">ראו להלן, הפרשנות לדברי רבן גמליאל במ"ב.</i>. בספר דברי הימים נאמר: "ויבשלו הפסח באש כמשפט והקדשים בשלו בסירות ובדודים..." (דברי הימים ב לה יג). לפי פשוטו של מקרא הבשר בושל בסיר ("סירות") ובדוד, שני כלים המצביעים על בישול במים. הביטוי "ויבשלו... באש" אינו מעיד על בישול במים חמים דווקא, אך ספק רב אם ניתן ללמוד ממנו על תהליך של צליית הקרבנות. מכל מקום, המסקנה שאת קרבן הפסח יש לצלות הפכה לסממן בולט של החג, ובפרק י, הסודר את "מה נשתנה"<sup class="footnote-marker">3</sup><i class="footnote">להלן, פ"י מ"ד.</i>, מוצגת אכילת הצלי כמאפיינת את הפסח, ומייחדת אותו מכל סעודות החג במהלך השנה. כדרכה של המשנה היא פותחת בסדרי ההלכה, ואינה מציגה את ההנחה הבסיסית שיש לצלות את קרבן הפסח.
<b>שפוד שלרימון</b> – ההלכה חייבה שהצלייה תהיה על שפוד. השפוד הוא יתד שתוקעים לתוך הבשר. הביטוי "משלשלין את הפסח לתנור" חוזר במקורות אחדים (משנה, שבת פ"א מי"א; תוס', פ"ז ה"א ועוד), הווה אומר שהשפוד הונח על פי התנור, בתחתיתו בערה האש הגלויה וכך צלו את הבשר. חכמים חייבו שהשפוד יהיה דווקא מעץ רימון, ואסרו שפוד של מתכת המעביר חום (להלן מ"ב). בתלמודים (בבלי, עד ע"א; ירו', לד ע"א) נפרש דיון ארוך מדוע יש להשתמש דווקא בשפוד של רימון. התשובה היא שעץ זה אינו סופג מים והוא יבש מבפנים. מהסבר הירושלמי משמע שבעצם ניתן להשתמש בכל עץ שהוא יבש לחלוטין, וציון הרימון בא רק משום שעץ זה יבש מטבעו. אך מהסבר הבבלי משמע שלכל העצים האחרים פגמים נוספים, ולא ייתכן שיתאימו כשפוד לפסח. <b>תחבו מתוך פיו עד בית נקובתו</b> – את השפוד תוחבים מפיו עד אחוריו, ובירושלמי<sup class="footnote-marker">4</sup><i class="footnote">ירו', שם, ואף נאמר "חוזר והופכו", ביטוי שמשמעותו מעומעמת. ראו ליברמן, ירושלמי כפשוטו, עמ' 478.</i> מובאת דעה שיש לתחבו הפוך, מהאחוריים עד הפה. בעל מלאכת שלמה מתקן "ותחבו", כדי ליצור רצף של עשייה. ברם, למעשה שתי אמירות נפרדות לפנינו. כפי שנראה להלן ייתכן שהמשפט הראשון כלל אינו הלכה אלא תיאור הווי. כלומר, מותר להשתמש בכל עץ שהוא, והרימון נזכר רק כעץ המקובל שבו השתמשו בדרך כלל. לעומת זאת ההמשך הוא בסגנון הלכתי, אין הוא תיאור נוסטלגי של המציאות בעבר אלא מחלוקת בין שני חכמים על הדרך המותרת והנחוצה. שניהם מסכימים ש"תחבו מתוך פיו עד בית נקובתו", וחולקים בהמשך התהליך. <b>ונותן את כרעיו ואת בני מעיו לתוכו</b> – מכיוון שנאמר "על כרעיו ועל קרבו" החכם דורש להכניס אברים אלו לתוך גופתו של הטלה או הגדי. הסגנון הסיפורי "תחבו" מראה שראשיתה של המשנה במעין תיאור סיפורי-נוסטלגי של ההווי במקדש, כמו כל פרק ה. משנתנו היא, אפוא, מעין המשך של אותו פרק. <b>דברי רבי מאיר</b> – בנוסח הדפוס ובכתבי יד נוספים: "דברי רבי יוסי הגלילי". רבי מאיר היה תלמידו המובהק של רבי עקיבא, ובדרך כלל הוא מוסר את תורתו. לעומתו היה רבי יוסי הגלילי תלמיד חבר לרבי עקיבא, ולעתים קרובות חולק עמו, לפיכך נראה שיש לקבל את הנוסח "רבי יוסי הגלילי", והוא החולק על רבי עקיבא. <b>רבי עקיבה אומר כמין בישול הוא זה</b> – הנחת הכרעיים בתוך הגוף גורמת לכך שאלו אינם נחשפים לחום הישיר אלא מתבשלים ברוטב של גוף הקרבן, לפיכך אין זו צלייה אלא בישול. <b>אלא תולן</b> – את הכרעיים ובני המעיים, <b>חוצה לו</b> – מחוץ לגוף הקרבן, על השפוד.
בתלמוד הבבלי נאמר: "תניא רבי ישמעאל קוריהו תוך תוך רבי טרפון קוריהו גדי מקולס... איזהו גדי מקולס... כל שצלאו כולו כאחד" (עד ע"א). המונח "גדי מקולס" חוזר במקורות, וברור שהוא מקביל לגדי הצלוי כהלכה (משנה, ביצה פ"ב מ"ז; עדיות פ"ג מי"א ועוד). "קולסא" משמעו כובע מחודד עשוי נחושת<sup class="footnote-marker">5</sup><i class="footnote">ראו רש"י לבבלי, עד ע"א; סוקולוף, מילון, עמ' 479 ;בראשית רבה, יט ז, עמ' 176.</i>, ונראה שהגדי שקשרו לראשו את רגליו ואת בני המעיים נראה היה כאילו יש לו מעין כובע. הביטוי "תוך תוך" שרבי ישמעאל משתמש בו ברור פחות. רש"י מפרש שהטלה נקרא כך משום שנותנים לתוכו את אבריו, והוא אף מביא נוסח אחר: "תכבר", לשון "תוך" ו"בר", פנים וחוץ, או שמא המילה באה בארמית והמילים "צאן עשויות" מתורגמות "חמש עאן <b>תכברנין</b>", אם כן תכבר היא צורת צלייה, עד כאן רש"י.

Mishnah 2

<b>אין צולין את הפסח לא בשפוד</b> – לאחר שהמשנה הקודמת אמרה שצולים את הפסח על שפוד של רמון, משנתנו קובעת שאין צולים אותו על שפוד. אין זו סתירה, אלא שימוש לא אחיד במונח. נראה שסתם שפוד הוא של מתכת, וחכמים התנגדו לשפוד מתכת ודרשו שפוד של עץ. המאירי פירש שאין צולים על שפוד, והכוונה שיש לתחוב את השפוד בבשר ולא להניח את הבשר על שפוד עבה, מעין טס מתכת. בעדי הנוסח שבידינו אין הד לנוסח כזה, אך ייתכן שזו משמעות הכתוב. בתוספתא מובאת דעתו של רבי יהודה המתיר שפוד של מתכת, והבבלי אומר במפורש שמשנתנו אינה כדעת רבי יהודה<sup class="footnote-marker">6</sup><i class="footnote">תוס', פ"ה ה"ח; בבלי, עד ע"א; מכילתא דרשב"י, יב ח, עמ' 13 ;מכילתא דרבי ישמעאל, בא ו, עמ' 19.</i>. לפי ההבנה הפשוטה ברור ששתי המשניות אינן מאותה עריכה. המשנה הקודמת יש בה יותר תיאור של הווי. אזכור הרימון כחומר שהשפוד עשוי ממנו אינו בא לבטא הלכה, אלא מתאר מציאות רווחת<sup class="footnote-marker">7</sup><i class="footnote">מלאכת שלמה למשנה א, ולעיל.</i>. עם זאת, קשה להניח ששתי המשניות סותרות, ותירוצו של המאירי קשה. שפוד הוא בפשטות מוט ארוך וצר המחודד בסופו, כמו כידון<sup class="footnote-marker">8</sup><i class="footnote">שפרבר, יוונית, עמ' 147-152 האריך בכך, ופירוש המילה פשוט.</i>.
<b>ולא באסכלה</b> – אסכלה היא מילה יוונית (έσχάρα – escera), ומשמעה רשת מתכת. את הרשת הניחו על גחלים, ואסור לצלות את קרבן הפסח בדרך זו. את הבשר מניחים על האסכלה ולא בתוכה. ואכן, בעדי נוסח אחדים מטיב משני הגרסה היא "על האסכלה"<sup class="footnote-marker">9</sup><i class="footnote">כך כנראה ב- כ, מב, רב, רג.</i>. נראה ש"על האסכלה" הוא תירוץ. אבל הנוסח "באסכלה" אין משמעו בתוך האסכלה, אלא בסיוע האסכלה, וכן "בשפוד" דלעיל (איור 30). <b>רבי צדוק אמר מעשה ברבן גמליאל שאמר לטבי עבדו צא וצלה לנו את הפסח על האסכלה </b>– המעשה נראה על פניו כסותר את דברי המשנה, שהרי קודם נאמר במפורש שאין לצלות את הפסח על אסכלה. התלמוד הבבלי מתרץ בשיטת "חסורי מחסרא" ומסביר שאין לצלות על אסכלה ומותר על אסכלה מנוקבת, וכך הורה רבן גמליאל לטבי עבדו (עה ע"א)<sup class="footnote-marker">10</sup><i class="footnote">נראה שלפני ראשונים הייתה גם גרסה "ומעשה", ובעל הון עשיר דוחה אותה.</i>. הירושלמי אומר שרבן גמליאל חולק על חכמים והמעשה בא כדי לבטא דעה מנוגדת. נראה שרבן גמליאל חולק משום ש"אית ליה פסח מצרים צלי אש אין פסח הדורות צלי אש" (לד ע"ב)<sup class="footnote-marker">11</sup><i class="footnote">ייתכן שמשפט זה הוא המשך השאלה ויש לקראו בתמיהה, כשאלה רטורית: האם רבן גמליאל חושב שצלי אש הוא רק בפסח מצרים?!</i>. הסבר שני הוא שרבן גמליאל סבור שתולדות האש כאש. כלומר, גם צלייה בעזרת כלי עזר מותרת, ומן הסתם הוא יתיר גם שימוש בשפוד של מתכת. אם כן, לפי הירושלמי המעשה סותר את ההלכה. הבבלי סבור שמצב מעין זה הוא בלתי אפשרי, והירושלמי סבור שזו דרכה של משנה.
כפי שפירשנו לעיל נראה שרבן גמליאל הוא רבן גמליאל דיבנה. טבי עבדו נזכר במקורות מספר, ורבי צדוק היה חברו המוסר מעשים מספר על בית רבן גמליאל דיבנה. היו מפרשים שסברו כי מדובר ברבן גמליאל מימי הבית. לפי פירוש זה טבי הוא שם קבוע לעבדים שונים, זה של רבן גמליאל מימי הבית וזה של רבן גמליאל דיבנה. רבי צדוק פעל בסוף ימי הבית ובדור יבנה, ובדוחק ניתן לקשור בינו לרבן גמליאל הראשון שמת זמן רב לפני החורבן<sup class="footnote-marker">12</sup><i class="footnote">ראו אלבק, עמ' 451 .כך יש גם לפרש את המשנה בנידה פ"ב מ"א.</i>. פירוש דחוק זה נועד להסביר כיצד ומדוע דרש חכם שחי לאחר החורבן לצלות לו קרבן פסח. ברם, מאמץ פרשני אינו רק בלתי סביר אלא מיותר. כפי שראינו היו שהמשיכו לאכול בשר צלוי גם לאחר החורבן, כזכר לחורבן<sup class="footnote-marker">13</sup><i class="footnote">ראו לעיל, פירושנו לפ"ד מ"ד.</i>. אם כן, באופן פשוט רבן גמליאל שבמשנתנו הוא רבן גמליאל דיבנה, טבי היה עבדו ורבי צדוק חברו.
לפי פירוש זה ניתן היה לכאורה להסביר שבימי הבית אסור היה לצלות את הפסח על אסכלה, אבל לאחר החורבן מותר היה לצלות באסכלה, שכן אין זה קרבן פסח ממש. יתר על כן, ייתכן שרבן גמליאל העדיף צלייה באסכלה כדי להפריד בין קרבן פסח הרגיל לבין הצלי שלאחר החורבן, שאין חלים עליו דיני הקרבן. ברם, לא כך מפרשים שני התלמודים. הם חלוקים ביניהם בשאלה האם רבן גמליאל חולק על חכמים או לא, אך מסכימים שמעשהו של רבן גמליאל משקף את הנוהל וההלכה של קרבן פסח. קשה, אפוא, לפרש בדוחק ולהכניס לתוך המשנה מרכיבים שלא נאמרו בה במפורש, וזאת כנגד התלמודים. המקורות מדברים בדרך כלל על צליית הטלה או הגדי כולו. כך בבבלי שציטטנו, וכך גם בירושלמי (לד ע"א). ברם, במקביל אנו שומעים על דרך נוספת: "רצה מנתחו ומטילו אבר אבר על גבי גחלים"<sup class="footnote-marker">14</sup><i class="footnote">מכילתא דרבי שמעון בר יוחאי, יב ח, עמ' 13 ;מכילתא דרבי ישמעאל, בא ו, עמ' 19 ;תוס', פ"ה ה"י.</i>. אם כן, קיימת דרך חילופית של הנחת אברי הקרבן על גחלים. אי אפשר להניח את הקרבן השלם על גחלים, שכן כמות הבשר גדולה מדי ואם יונח על גחלים חלקו יישרף בעוד שחלקו האחר לא ייצלה דיו.
<b>נגע בחרסו שלתנור</b> – כאמור, השפוד הונח מעל או בתוך התנור. לשם כך הוכנו מבעוד מועד תנורים גדולים מהרגיל, ואנו שומעים אף על אפשרות של הנחת קרבנות אחדים בתנור אחד (תוס', פ"ה הי"א), אלא שחכמים אסרו זאת. לשם כך הכינו תנורים מיוחדים וגדולים לצליית הפסח, כפי שעולה ממקור אחד (משנה, תענית פ"ג מ"ח). אסור שהבשר ייגע בדופן של התנור, שכן במקרה זה ייצלה הבשר מחום כלי החרס ולא ישירות מהאש. אם הבשר נגע בדופן של התנור (איור 31 )<b>יקלוף את מקומו</b>. אם <b>נטף מרטבו על החרס</b> <b>חזר עליו</b> – יש לגרוס וחזר עליו, כלומר ונטף הרוטב חזרה על הבשר. הווה אומר, אם הרוטב נטף על דופן החרס של התנור וחזר וטפטף על הקרבן אסור לאכול את הרוטב הזה, שכן אותה טיפת רוטב בושלה בחום החרס. הטיפה עשויה לנטוף חזרה כאשר מסובבים את השפוד בתוך התנור, או כאשר מוציאים את הבשר לזמן מה מחוץ לתנור. <b>יטול את מקומו</b> – כמקודם. יש לחתוך את הקטע שנפסל, ויתר הבשר כשר. <b>נטף מרטבו על הסולת יקמוץ את מקומו </b>– אם אותה טיפת רוטב שחוממה בחום דופן התנור נפלה על תבשיל יש להוציא את הגוש שנטפה עליו, ויתר המאכל כשר. ההלכות בדבר חתיכה שנפסלה מקִלות הרבה יותר מהלכות טומאה או כשרות. כך, למשל, אם נטף חלב על בשר, יש בכך כדי לפסול (להטריף) את כל התבשיל, אך באיסורים הכרוכים בצליית הבשר הקלו חכמים.
במכילתא מובא מדרש כתובים הבא לבסס את המשנה: "צלי אש ולא צלי שפוד ולא צלי אסכלה ולא צלי חרסו של תנור אלא צלי אש" (מכילתא דרבי ישמעאל, בא ו, עמ' 19).  דרשה זו באה לנמק את ההלכות שבמשנה, וברור שהיא מבוססת עליה. יש בכך עדות . לַתלות של המכילתא במשנתנו<sup class="footnote-marker">15</sup><i class="footnote">קשה לומר שהמשנה סודרת את המסקנות ההלכתיות של המכילתא, שכן המשפט "לא חרסו של תנור" אינו עומד בפני עצמו ואיננו הגיוני לעצמו. "חרסו של תנור" אינו צורת צלייה רגילה, ואין סיבה שהדרשן יזדקק לאסרה. לעומת זאת במשנה היא משובצת במהלך הגיוני, ומכאן שהמשנה היא בסיס למכילתא ולא ההפך.</i>.

Mishnah 3

<b>סכו</b> – את קרבן הפסח, בשמן שלתרומה – כידוע אסור למי שאינו כוהן לאכול תרומה, לפיכך, <b>אם חבורת הכהנים יאכלו ואם</b> – החבורה, <b>שלישראל אם חי ידחנו ואם צלי יקלוף את החיצון</b> – ההנחה של המשנה היא שהחבורה היא של כוהנים או של ישראלים. אם החבורה מעורבת – דינה כמובן כשל ישראלים. אם הקרבן עדיין "חי", כלומר לפני הצלייה, די בשטיפתו, ואם כבר נִצלה – יש לקלוף את החלק החיצון שבא במגע עם האש. הירושלמי (לד ע"ב) מדגיש שכך הדין רק אם סכו את הבשר, כלומר מרחו אותו בשמן, אבל אם טבלוהו בשמן – אזי מניחים שהשמן חדר לכל הבשר, והוא נפסל לאכילה. כפי שראינו במשנה הקודמת הלכה זו מקִלה, שכן בדרך כלל החמירו חכמים בהלכות בישול הרבה יותר, ואם נגע חלב בבשר הדין חמור יותר. בבבלי מצויות כבר חומרות נוספות שעדיין אינן במשנה (עו ע"א). <b>סכו בשמן של מעשר שיני</b> – את המעשר השני יש לאכול בירושלים בטהרה. לפיכך, מותר להשתמש בשמן מעשר שני לסיכת קרבן הפסח. הבעיה היחידה היא התשלום שדרש בעל השמן עבור שמנו. החבורה הייתה יחידה כלכלית, וחבריה היו אנשים שונים או משפחות שונות שהתארגנו יחדיו. בני החבורה חישבו ביניהם את הוצאות מרכיבי הסעודה, ובעל השמן דרש תשלום עבור שמנו. ברם ההלכה דורשת ש<b>לא יעשנו דמים על חבורה</b> – אסור לבעל השמן לגבות תשלום עבור השמן כיוון <b>שאין פודים מעשר שיני בירושלם</b> – בחלק מהנוסחאות: "שאין מוכרין מעשר שני". הלכות מעשר שני נשנו במשנת מעשר שני: "אין פודין מעשר שני בירושלם בזמן [הזה], ואין מפרישין מעשר שני בירושלם בזמן הזה, ואין מחללין מעשר שיני בירושלם בזמן הזה, ואין מוכרין מעשר שיני בירושלם בזמן הזה" (תוס', מעשר שני פ"ג הי"ג). מחוץ לירושלים אסור לפדות את הפֵרות ואסור למכרם אפילו בזמן הזה, וקל וחומר בזמן שהמקדש היה קיים. למעשה המכירה הותרה, אלא שהיא הייתה חייבת להיעשות בדרכי עקיפין. אסור לאדם לומר לחברו "הילך יין ותן לי שמן... אלא אומר לו הילך יין מפני שאין לי שמן" (תוס', שם פ"א ה"א)<sup class="footnote-marker">16</sup><i class="footnote">במשנה (מעשר שני פ"א מ"א) הניסוח מתון יותר: "אבל נותנין זה לזה מתנת חנם". מכל מקום, למעשה זו החלפת פֵ רות מעשר שני בפֵ רות רגילים.</i>, אבל מכירה רגילה וגלויה נאסרה. על כן, גם במקרה שלנו אסור לבעל השמן לקבל תשלום גלוי עבור השמן. המשנה אינה מזכירה את דרכי העקיפה, ואלו מוזכרות במשנת מעשר שני בלבד. הלכות מעשר שני נשמרו במידה רבה לאחר החורבן, ובמציאות התפתחו דרכי עקיפה. אבל קרבן פסח חדלו מלהקריב וההלכה המקורית נשמרה, שכן לא היה צורך לעקפה.
בירושלמי שנויה הלכה זו במחלוקת, שכן איסור המכירה הוא רק לשיטתו של רבי מאיר, ברם רבי יהודה אומר שמוכרים מעשר שני בירושלים (מעשר שני פ"א ה"ג, נב ע"ב). אם כן, הנוסח "פודין" הוא לשיטת רבי יהודה, ולשיטת רבי מאיר ניתן לגרוס "מוכרין"<sup class="footnote-marker">17</sup><i class="footnote">ראו הר"ש משנץ למשנת מעשר שני פ"א מ"א שגרס פודין, ורש"י אצלנו שגרס מוכרין.</i>. במקרה שלנו אסור לבעל השמן לקבל כסף עבור השמן, שכן זהו מעין פדיון, אבל אם יקבל תמורת השמן מזון אחר זו מכירה ולפי רבי מאיר הדבר אסור, ולפי רבי יהודה מותר. הירושלמי אומר "כיני מתניתין אין פודין" (לד ע"ב), ונראה שזו הייתה גרסתו, או שמא זה תיקון למדני לנוסח שלפניו כדי שמשנתנו תהיה גם לפי שיטת רבי יהודה.

Mishnah 4

<b>חמשה דברים באים בטומאה</b> – הלכות פסח בטומאה ידונו להלן במשנה ו. העיקרון הוא שאם רוב הציבור טמא מקריבים את הקרבנות, אבל אין אוכלים אותם. ההלכה העקרונית נשנית שם, ומשנתנו עוסקת ביישומה. ההלכה חלה על חמישה קרבנות ציבור, שאת כולם מקריבים בטומאה. התלמודים מדגישים שטומאה כאן היא בעיקר טומאת מת, אך מי שטמא מגופו, כגון הזב והיולדת, אינו רשאי לאכול בטומאה בכל מצב, <b>ואינן נאכלים בטומאה. העומר</b> – קרבן העומר המובא ביום השני של הפסח, <b>ושתי הלחם</b> – שתי החלות משעורים המובאות בשבועות, <b>ולחם הפנים</b> – לחם הפנים מובא כל שבוע ונאכל בשבת, <b>וזבחי שלמי ציבור</b> – כל קרבנות הרגלים, <b>ושעירי ראשי חדשים</b> – שני שעירים המובאים כחטאת בראש החודש.
פרקים רבים, כמו גם משניות בודדות, פותחים בפתיחות מספריות<sup class="footnote-marker">18</sup><i class="footnote">מסכתות שבת (ראו פירושנו לפ"א מ"א שם), פאה, תרומות (ראו פירושנו לפ"א מ"א שם), יבמות (ראו דיוננו לפ"א מ"א שם), נגעים פי"ג מ"א, בבא קמא, שבועות ועוד, וראו במבוא הכללי לפירוש המשניות.</i>. הפתיחה המספרית הייתה חשובה לקדמונינו, ומהווה כלי עזר חשוב ביותר לזיכרון התורה שבעל-פה. ייתכן שמשניות מטיפוס זה הן חלק ממשנה קדומה שרבות ממשניותיה היו סדורות בצורה מספרית, או שזו הייתה שיטת עריכה, אולי של בית מדרש מסוים. אך אין לראות בהן רובד הלכתי קדום, ואף לא שיטת עריכה קדומה, כי לחלק מן המשניות המספריות יש אופי מסכם של מידע מפורט נתון. סביר להניח שזו דווקא שיטת עריכה מאוחרת יחסית. כך עולה בבירור מן העיון בפתיחה המספרית. בירושלמי מיוחסת הגישה המספרית לתקופת הסופרים "שעשו את התורה ספורות ספורות" (שקלים פ"ב ה"ב, מח ע"ג). זו עדות למודעות אמוראית שאכן מדובר בשיטת עריכה ייחודית, ואין זו עדות או הוכחה בדבר הכרונולוגיה של השיטה<sup class="footnote-marker">19</sup><i class="footnote">אורבך, סופרים פיתח שיטה שלמה על תקופת הסופרים כתקופת היסוד של תורה שבעל-פה. לא כאן המקום לפתח את הנושא, אך להערכתנו המינוח "סופרים" בספרות חז"ל כמתייחס לחכמי העבר רווי תפיסות סטריאוטיפיות ואינו משקף זיכרון היסטורי רֵאלי.</i>. שיטה זו נקוטה בידי עורך המשנה פעמים רבות (כגון תרומות פ"א מ"א; יבמות פ"א מ"א; שבועות פ"א מ"א; נדרים פי"א מ"י ודוגמאות רבות נוספות). יתרה מזאת, בדיוננו במשנת תרומות, למשל, נראה שבהמשך המשנה מופיעות לא אחת כפילויות, ומן הסתם ניתן להסבירן בהליך העריכה, ולפיו גרעין המשנה כלל רק את ההלכה עצמה ללא הפתיחה המספרית. בשלב עריכה מאוחר יותר נוספה פתיחה מספרית שסיכמה את המִפרט של המשנה<sup class="footnote-marker">20</sup><i class="footnote">ראו דיוננו בסופה של משנה יבמות פ"א מ"א, וכן תרומות פ"א מ"א.</i>. סיוע להערכתנו הוא שבמשנה יבמות פ"א מ"א מופיע המספר חמישה עשר שאיננו מספר שגור בספרות חכמים, ודומה שלא ניתן לייחס לו משמעות ספרותית בדומה למספרים ארבעה, חמישה, שבעה או ארבעים (ארבעים חסר אחת). עם זאת, המספר איננו רק סיכום המקרים, שהרי ניתן להגיע גם לסיכום מספרי אחר, והמשנה עצמה מוסיפה לא אחת פרטים למספר (יבמות פ"א מ"ב). הבבלי כדרכו שואל "חמשה למעוטי מאי" (עו ע"ב)<sup class="footnote-marker">21</sup><i class="footnote">הירושלמי אומר שלמעשה אלו ארבעה, שכן ניתן היה לכלול את שעירי ראש החודש ושלמי הציבור בהכללה אחת.</i>, זאת מתוך ההנחה שאם נמנה מספר מסוים הדבר בא להוציא מהרשימה קרבנות אחרים. ברם, לפי פשוטו המספר חמישה הוא ניסיון לרכז לתמונה אחת, אך לא בהכרח מלאה, את סוגי קרבנות הציבור. יש חמישה סוגים של קרבנות ציבור עיקריים, ותו לא. כל אלו קרבנות ציבור שיש להביאם בזמן. זמן הבאת העומר היה שנוי במחלוקת עם הצדוקים. ודאי שמשנתנו היא כדעת הפרושים, שכן לדעת הצדוקים העומר יבוא תמיד ביום הראשון של השבוע. ברם אין לתלות בכך את הדין שבמשנה, וכאילו הקפידו על הזמן להוציא מלבם של צדוקים, שכן נמנים בה עוד קרבנות שהיו מקובלים על הכול.
לעומת כל זאת, <b>הפסח שבא בטומאה נאכל בטומאה שלא בא מתחילתו אלא לאכילה</b> – כל קרבנות הציבור באו לשם המעמד הציבורי, ואכילתם היא מרכיב שולי במצווה. לעומת זאת הפסח נועד לאכילה, ולכן גם אם הובא בטומאה ייאכל. אין ספק שהמשנה מדגישה את מקומו של הפסח כקרבן ציבור, ואת החשיבות הגדולה שייחסו חכמים לאכילתו. כלומר – אמנם קרבן ציבור, אך קרבן בעל ייחוד פנים.

Mishnah 5

<b>נטמא [לאכילה] בשר</b> – המילה "לאכילה" נכתבה בטעות, ונמחקה בקו בידי המעתיק. המשנה עוסקת במקרה שהקרבן נטמא במהלך ההקרבה. גם אם <b>והחלב קיים אינו זורק את הדם</b> – כל קרבן כולל שלושה מרכיבים: הבשר לאכילה, החלב להקטרה (שרֵפה) על המזבח והדם לזריקה<sup class="footnote-marker">22</sup><i class="footnote">אין זורקים את כל הדם אלא חלק קטן ממנו. בקרבן רגיל הבשר מתחלק בין המקריב והכוהן; קרבן פסח יוצא דופן בכך שכולו נאכל על ידי המקריב.</i>. החלב הוא כינוי כללי לכל האברים שמקטירים על גבי המזבח, ואלו החלב והכליות. אם נטמא הבשר, גם אם החלב קיים, אין זורקים את הדם, ומובן שגם אין מקטירים את האברים. הקרבן נפסל לחלוטין, והמביאו צריך להביא קרבן חדש. אבל אם <b>נטמא החלב והבשר קיים זורק את הדם</b> – אם הבשר עדיין טהור ניתן לזרוק את הדם גם אם החלב נטמא, וכמובן מותר לאכול את הבשר כפסח. העיקרון הוא שפסח נועד לאכילה, לפיכך אם הבשר קיים עדיין הפסח כשר, גם אם החלב נטמא, <b>ובמוקדשים אינו כן</b> – מה שאין כן בקרבן שלמים רגיל, שבו <b>אף על פי שניטמא הבשר והחלב קיים אינו זורק את הדם</b> – בקרבן רגיל האכילה וההקטרה הן שני מרכיבים שווי ערך, ואם אי אפשר לבצע את שניהם מסיבה כלשהי, כגון שנטמא החלב או הבשר, אין לזרוק את הדם, והקרבן נפסל.
מהתוספתא ברור שמשנתנו היא כדעת רבי יהושע, ואילו רבי אליעזר אינו מבחין בין חלב ובשר, או בין קרבן רגיל (מוקדשים) ופסח<sup class="footnote-marker">23</sup><i class="footnote">דעת רבי יהושע מופיעה בתוס', פ"ו ה"ב וה"ד. לדעתו של רבי אליעזר ראו תוס', זבחים פ"ד ה"א-ה"ג, עמ' -485 484 .</i>. בכל המקרים צריך גם את הדם וגם את הבשר, ואם אחד מהם נטמא הקרבן נפסל. אי ההבחנה בין מרכיבים שונים ובין מצוות דומות הוא קו מאפיין כללי בתורתו של רבי אליעזר, ומקורו בתורתם של בית שמאי. קו זה מוביל בדרך כלל להחמרה, אך לעתים להקלה, כמו היתרו לעשות מכשירי מצווה בשבת כפי שלמדנו לעיל (פ"ו מ"א). רבי אליעזר חלק כנראה גם על חשיבותו של מרכיב האכילה בקרבן הפסח. רבי אליעזר הוא האומר שדי בקרבן פסח אחד לכל האומה: "רבי אליעזר אומר מנין אתה אומר שאם אין להם לישראל אלא פסח אחד שכולם יוצאין בו ידי חובתן? תלמוד לומר 'ושחטו אֹתו' (שמות יב ו)" (מכילתא דרבי ישמעאל, בא ה, עמ' 17 ; בבלי, עח ע"ב בשם רבי נתן)<sup class="footnote-marker">24</sup><i class="footnote">כבר ראינו כי בנושא זה רבי נתן ממשיך את שיטתו של רבי אליעזר. רבי נתן גם סובר שזריקת הדם היא המרכיב החשוב בקרבן פסח. ראו תוס', פ"ז ה"ה-ה"ו; גילת, ר' אליעזר, עמ' 158-159.</i>.
בירושלמי נקבע שגם רבי נתן הולך בדעת רבי אליעזר, ואלו ברייתות מעריכה של דור אושא, ומהן עולה שהמחלוקת התאורטית המשיכה גם בדור זה (לד ע"ב-ע"ג).

Mishnah 6

<b>נטמא קהל או רובו</b> – את הפסח יש להקריב בטהרה, ואם אדם נטמא עליו להקריב את קרבן הפסח בפסח השני, ביד באייר. אבל אם נטמא כל הציבור או רובו, <b>או שהיו הכהנים [טמאין] והקהל טהור</b> – המוקף בסוגריים נכתב בין השורות, והוא נשמט בטעות בידי המעתיק הראשון. י<b>עשה בטומאה</b> – מקריבים את קרבן הפסח, או כל קרבן אחר, בטומאה, משום ש"טומאה הותרה בצבור". <b>ניטמא מיעוט הקהל [ה]טהורים עושין את הפסח הראשון והטמאים עושין את השיני</b> – את קרבן הפסח ביד באייר, בפסח שני. ההלכה עצמה כבר נדונה במשנה ד ובסוף הפרק הקודם.
את דין "טומאה הותרה בצבור" חכמים לומדים ממעשיו של חזקיהו המלך שדחה את הפסח משום שרוב הציבור היו טמאים. המעשה מסופר בדברי הימים (ב כט לא - ל יט), אך למרות רצונם של חכמים לתאם בינו ובין ההלכה המאוחרת של ימיהם הוא בבחינת "מעשה לסתור". לפי הסיפור שיפץ חזקיהו את המקדש וחנך אותו בקול תרועה והקרבת קרבנות; לאחר מכן רצו לעשות את הפסח במועדו, אך העם היה טמא, ולכן דחו את הפסח לחודש השני. לא ברור האם במועד הפסח השני קיימו את מצוות הפסח השני, שהוא יום אחד בלבד, או שחגגו את הפסח הראשון, אך לא במועדו. לפי הכתוב הם חגגו שבעה ימים (שם, ל כא), ומכאן שזה היה חג פסח מלא, ולא פסח שני בלבד. כן מסופר שחזקיהו המלך התפלל בעד העם וביקש כפרה, "...ה' הטוב יכפר בעד" (שם, ל יט); ה' נענה לבקשה, אך לא נאמר מה היה החטא.
על פי ההבנה הפשוטה החטא היה עצם הטומאה, המקדש שהוזנח והמצוות שלא קוימו במשך תקופה ממושכת. העם היה טמא, אך לא כן חלק מהכוהנים. על כן ניתן היה להקריב קרבנות לחנוכת המקדש, אך את הפסח דחו לחודש אחר. כפי שכבר ראינו הכניסו חכמים את מעשי חזקיהו לתוך סד ההלכה והציעו להם פירושים מספר. באופן כללי שללו חכמים את המעשה ואמרו "ולא הודו לו חכמים"<sup class="footnote-marker">25</sup><i class="footnote">זו ברייתא שצורפה למשנה (פסחים פ"ד מ"ט), ראו לעיל, סוף פרק ד.</i>. הם הניחו ששיפוץ המקדש היה מותר, אף שהעם היה טמא, משום שטומאה הותרה בציבור; חזקיהו עיבר את השנה וכולם חגגו את הפסח בחודש השני, שהפך לחודש הראשון. "חטאו" היה שעיבר את השנה בחודש ניסן עצמו, ולא באדר. למעשה, השיפוץ עצמו הסתיים בשישה עשר בחודש הראשון (שם, כט יז), כך שכלל לא ברור כיצד יכול היה להתארגן לחג פסח המוני יומיים קודם. מכל מקום, חכמים למדו מכך שטומאה הותרה בציבור<sup class="footnote-marker">26</sup><i class="footnote">ראו המקורות בפירושנו לסוף פרק ד, ולעיל, משנה ד. התיאור המלא ביותר הוא בבבלי, סנהדרין יב ע"א, אך יש לו מקבילות רבות, וראו שם.</i>, או שמא מצאו בפסוקים סמך לרעיון הלכתי שהם פיתחו.
הרעיון ההלכתי הוא פשוט וברור. את הפסח, או כל חג אחר, יש לחגוג במועדו. השתתפות הציבור בעלייה לרגל אינה רק חלק מהחג, אלא היא תוכנו ומהותו. אם העם טמא חובת הטהרה נדחית בפני חובת החגיגה, אבל אם רק חלק מהעם טהור יחגגו הטהורים בלבד. בפסח ניתן לקיים פסח שני; בחגים אחרים אין הדבר אפשרי, אך מצוות טהרה דוחה את מצוות שמחת החג.
כפי שאמרנו, השאלה של טומאת הציבור הייתה שאלה רֵאלית. ימי העלייה לרגל היו מוּעדים לפורענות, והתחוללו בהם מהומות צבאיות ופוליטיות. ההתכנסות היוותה זירה טבעית לתסיסה נגד הרומאים, ואלו הגיבו בשיגור צבא לעיר. המפגש בין חיל המצב הרומי ועולי הרגל היה רווי מתח מטבעו. ההתנגשויות בסמטאות העיר הצרות היו בלתי נמנעות. יתר על כן, הקנאים ניסו להתסיס את העם, וההמון והמפגש עם הצבא העוין היו זירה מתאימה להתססה זו. כאשר פרצה מהומה היא הסתיימה בהרוגים רבים, וממילא נטמאו רבים, והיה חשש שרוב העם נטמא. יתרה מזאת, גם בימים כתיקונם היו הצפיפות, התנאים הסניטריים ומזג אוויר חם עלולים לגרום להתפרצות מגֵפה בשעת העלייה לרגל. שוב היו מתים רבים מטמאים רבים מציבור החוגגים, ואין צריך לתאר את האכזבה של עולי הרגל שהגיעו לעיר ממרחק ונטמאו ערב החג. אך יותר מכך היה החשש להשבתת שמחת החג של בית המקדש. הלכות אחדות שונו בגלל החשש שאווירת החג במקדש תושבת, והיתרים מפליגים נקבעו כדי שבית אלוהינו לא יהיה שמֵם<sup class="footnote-marker">27</sup><i class="footnote">ראו פירושנו לחגיגה פ"א מ"ג.</i>. ההלכה שטומאה הותרה בציבור שייכת לתחום הלכתי רגיש זה, וכך חז"ל מבטאים את סדר העדיפות שבין נורמות ההלכה מחד גיסא, לבין כבוד המקדש מאידך גיסא.
המשפט "טומאה הותרה בצבור" הוא ניסוח בבלי מאוחר, אך ההלכה עצמה היא תנאית, וכאמור היא מימי הבית. בתלמוד הבבלי מתחבטים אם טומאה הותרה בציבור, כלומר שמצוות הטהרה נדחית לחלוטין ואינה קיימת כלל, או שהיא נדחית בציבור, כלומר היא דוחה את מצוות הטהרה, אך יש לקיימה ככל האפשר. שאלה זו, בניסוחיה, מאוחרת. התלמודים אף מתחבטים מה פירוש הקהל, ורוב הקהל. האם צריך רוב מוחלט או די ברוב של אחד, ולדעת רבי מתיה בן החרש אין האחד מכריע את הציבור, כלומר צריך רוב ברור של טמאים כתנאי להחלטה. יש האומרים שדי אם שבט אחד טמא, או אולי צריך רוב שבטים (בבלי, פ ע"א). כל השאלות הללו הן ניסיון לניסוח משפטי של כלל שערכו בניסוחו הכוללני. בפועל התחשבו כנראה רק באנשי ירושלים, כולל עולי הרגלים. איש לא יכול היה לקיים מפקד של טמאים, ודי היה בתחושה הכללית שעולים רבים נטמאו ויש חשש שהשמחה הציבורית תושבת.

Mishnah 7

המשנה עוסקת במקרה שנטמאו הקרבן, הדם או המקריב. יש שרצו לקשור את המשנה למשנה ה שמדובר בה על מקרה זהה של היטמאות הקרבן או הדם<sup class="footnote-marker">28</sup><i class="footnote">כך כתב ליברמן, הפירוש הארוך לפסחים, עמ' 584.</i>. ברם, במקרה הקודם מדובר בטומאה שהתבררה לפני ההקרבה, ובמשנתנו מדובר בטומאה שהתבררה רק אחרי הקרבת הקרבן כפי שאומרת התוספתא במפורש (פ"ו ה"ה). כאן אין מדובר על השאלה האם להקריב קרבן חדש, אלא על כפרת עוון במצב של "בדיעבד", כאשר העבירה כבר חלה.
<b>הפסח שנזרק את דמו</b> – כזכור<sup class="footnote-marker">29</sup><i class="footnote">לעיל, פ"ו מ"א.</i> יש לזרוק את דמו של הפסח על יסוד המזבח, ואחר כך נודע שהוא – קרבן הפסח, <b>טמא</b> – הגילוי שקרבן הפסח טמא מעורר שתי שאלות: מבחינה הלכתית "טכנית" הקרבן אינו מקובל ומקריבו צריך להביא קרבן חדש, או להביא פסח שני. מעבר לכך, קיימת תחושת התסכול. אדם עלה לרגל כדי לחלות את פני אלוהיו, ובמקום מצווה עבר עבירה הכרוכה בחילול הקודש, <b>הציץ מרצה</b> – הציץ הוא אביזר קישוט מזהב שהיה מונח על מצחו של הכוהן הגדול. על הציץ נאמר "והיה על מצח אהרן ונשא אהרן את עון הקדשים... והיה על מצחו תמיד לרצון להם לפני ה' " (שמות כח לח). הפסוק מדבר על כפרת עוונות, אך אינו מונה במדויק על אילו עבירות הציץ מכפר. יתר על כן, הפסוק אינו אומר במפורש שהציץ הוא המכפר, אלא שאהרן, או הכוהן הגדול, מכפר על העוונות. מכל מקום, חז"ל הבינו שהציץ הוא המרצה (מכפר) על העוונות<sup class="footnote-marker">30</sup><i class="footnote">וכן משנה, זבחים פ"ה מי"ב; מנחות פ"ג מ"ג ועוד. לאוסף מקורות ראו כשר, תורה שלמה, כ, עמ' קפו-קפט.</i>.
הרעיון בדבר הציץ המכפר הוא רעיון דתי נרחב. בדרך כלל תפקיד הקרבנות הוא לכפר על העוונות. חז"ל מציגים מעין דרך חלופית ולפיה עצם הפעילות התקינה במקדש מהווה מרכיב בכפרת העוונות. במקורות אחרים הרעיון מורחב וכל הבגדים מכפרים, כל בגד מכפר על סדרת עוונות מוגדרת<sup class="footnote-marker">31</sup><i class="footnote">ירו', יומא פ"ז ה"ג, מד ע"ב; שיר השירים רבה, ד ה, וראו דיוננו למשנה, יומא פ"ז מ"ה.</i>. בין הבגדים היה הציץ יחיד ומיוחד, שכן עליו נחרת השם המפורש<sup class="footnote-marker">32</sup><i class="footnote">גם יוספוס מזכיר את הציץ בחרדת קודש מיוחדת. ראו קד' ג 178.</i>. עם זאת, כפי שנראה להלן הוכנס רעיון זה למסגרת או לסד הלכתי נוקשה. נקבע במפורט על מה הציץ מרצה ועל אילו עוונות או מצבים אין הוא מרצה. בתלמודים מניחים בפשטות שהכוהן הגדול השתתף בפועל בעבודה היום-יומית בקודש, ותמיד הלך לבוש בגדים, כלומר במלוא תפארתו עם כל הביגוד הפורמלי הנדרש ממנו, כולל הציץ. ברוח זו חכמים נחלקים האם הציץ מרצה רק כאשר הכוהן הגדול עונד אותו, או שהוא מרצה גם אם הציץ מונח בקרן זווית, כלומר בלשכה שבה מונחים בגדי הכוהן הגדול<sup class="footnote-marker">33</sup><i class="footnote">ירו', יומא פ"א ה"ב, לט ע"א; חגיגה פ"ב ה"ד, עח ע"ב; בבלי, יומא ז ע"ב - ח ע"א; פסחים טז ע"ב; יבמות צ ע"א; זבחים פב ע"ב; ספרי במדבר, בשלח, עמ' 112-113 ,וראו פירושנו לשקלים פ"ה מ"א, ועוד.</i>.
ברם, בפועל התנהלו הדברים באורח שונה. הכוהן הגדול היה דמות ציבורית ופוליטית, והעבודה היום-יומית הייתה רחוקה ממנו. גם ניהול המקדש, כפרויקט כלכלי וארגוני מורכב, לא הותיר לו זמן לעבודת הקודש. משנת יומא פותחת בסדרת הלכות שמטרתן להכשיר את הכוהן הגדול לעבודת בית המקדש ביום הכיפורים. ביום מיוחד זה עבד הכוהן הגדול לבדו במקדש; ביתר הימים היה רשאי כמובן להשתתף, אך בפועל זה היה נדיר. על כן היה צריך ללמדו את מרכיבי העבודה, כולל דברים יום-יומיים כהטבת הנרות וזריקת הקטורת (משנה, יומא פ"א מ"ב).
סדרי היום יום במקדש מתוארים במקומות אחרים; בכולם משתתפים הכוהנים ולא נזכר שהכוהן הגדול מתחרה עמם על העבודות השונות<sup class="footnote-marker">34</sup><i class="footnote">ראו למשל משנה, יומא פ"ב מ"ב - פ"ג מ"ב, ועוד.</i>. דומה, אפוא, שבפועל הגיע הכוהן הגדול למקדש רק לעתים רחוקות, אף שההלכה קובעת שהוא רשאי לעבוד בכל עבודה שהוא יבחר (משנה, יומא פ"א מ"ב)<sup class="footnote-marker">35</sup><i class="footnote">ראו ביכלר, הכוהנים, עמ' 52-68 .</i>. גם יוספוס מתאר בקצרה את מעשי המקדש ומזכיר את הכוהן הגדול פעמים מספר, אך רק בהקשר לעבודת יום הכיפורים (קד' ג, 242-243). זאת ועוד. בפועל לא היו בגדי הכוהן בידי היהודים. ברוב ימות השנה הונחו בגדי הכוהן הגדול למשמר אצל הנציב הרומי, ורק לקראת יום הכיפורים הובאו ממצודת אנטוניה ונמסרו לנציגי המקדש. סביב החזקת בגדי הכוהן הגדול התפתח מאבק פוליטי, מעין דתי. כך, למשל, היה מעורב בעניין אגריפס השני שפעל לקבל לחסותו את הבגדים הקדושים (קד' יח, 90-95). עבור הציבור היהודי היה המצב משפיל ועדות לשלטון הזר ולהתעמרותו ביהודים, ורגישותם מובנת לאור החשיבות שייחסו לבגדים בכלל, ולציץ בפרט. הציץ לא היה מונח אפוא בקרן זווית, אלא מצוי במשמרת מחוץ למקדש, בידי השלטון הזר, והמונח "ציץ מכפר" או "ציץ מרצה" הוא אפוא רעיון דתי שלא היה לו ביטוי מוחשי ממשי.
עיקרון זה של "הציץ מרצה" נזכר במקורות תנאיים רבים<sup class="footnote-marker">36</sup><i class="footnote">משנה, זבחים פ"ח מי"ב; תוס', שם פ"ד ה"ד, עמ' 485 ;שם ה"ז-ה"ח, עמ' 485 ;שם הי"א, עמ' 486 ;משנה, מנחות פ"ג מ"ג; תוס', שם פ"א ה"ו, עמ' 513 ;שם פ"ד ה"ט, עמ' 516 ;שם הי"א, עמ' 517 ;שם פ"ד הי"ג-הי"ד, עמ' 517 ; נזיר פ"ו ה"ב; מעילה פ"א ה"ג, עמ' 557 ;ספרי במדבר, קט, עמ' 113 ,ועוד.</i>. עם זאת אין הציץ מופיע כאחת מדרכי הכפרה הרגילות, ובמיוחד הוא נעדר מרשימת חילוקי הכפרה שבמסכת יומא<sup class="footnote-marker">37</sup><i class="footnote">ראו פירושנו ליומא פ"ח מ"ח-מ"ט.</i>. בכל המקורות שבהם נזכר הציץ המרצה על עבירות מדובר על עבירות שנעשו במקדש, אי הקפדה על דיני קרבנות. ניתן, אפוא, לקבוע שרעיון הציץ המרצה חל רק על עבירות שנעשו בתחומי המקדש<sup class="footnote-marker">38</sup><i class="footnote">הציץ כמכפר על עוונות אחרים (מחוץ למקדש) מופיע רק במקורות המונים על מה מכפרים כל הבגדים, וכל בגד מכפר על עוון אחר, הקרוב לאבר הגוף שהבגד מכסה. ראו המקורות בפירושנו ליומא פ"ד מ"ה.</i> .חשיבותו העיקרית של הרעיון הוא בהענקת "שלוות נפש" למקריבי הקרבן. תמיד ניתן לחשוש שמא נטמא הקרבן והכפרה אינה שלמה. ודאי שמי שיודע על טומאה צריך להיטהר כנדרש, והקרבן נפסל, כפי שיוצא מעשרות הלכות, אבל עולי הרגל והכוהנים אינם צריכים לחשוש ממוקשים עלומים.
לפנינו, אם כן, מהלך כפול ומנוגד. מחד גיסא קיימת תביעה להקפדה יתרה בפרטי פרטים, ומאידך גיסא אמירה כוללת המניחה כפרה מכל מקום, בבחינת קבלה של החולשה האנושית ומגבלותיה של מציאות החיים במסגרת הקודש. המשכה של המשנה מתחבט במתח זה ומנסה לארגן את תודעת הציץ העלומה למסגרות הלכתיות מוגדרות. מבחינה חברתית הציץ מהווה מעין רשת ביטחון לבאי המקדש. קיים היה חשש שאנשים יימנעו מלבוא למקדש בשל ההגבלות ההלכתיות הרבות. העיקרון של "ציץ מרצה" פותר את החשש הזה.
<b>נטמא הגוף</b> – של הקרבן, ובעיקר של קרבן הפסח. בתוספתא כבר מובן שלעתים ה"גוף" הוא גופו של המקריב (פ"ו ה"ה)<sup class="footnote-marker">39</sup><i class="footnote">אבל בה"ו: "אירע פסול בגופו ישרף מיד", וברור ש"גופו" הוא גופו של הקרבן.</i>. <b>אין הציץ מרצה</b> – הציץ מרצה רק על חלק מהעבירות. כך נקבע שהוא מרצה אם נטמא הדם, אבל לא אם נטמא גוף הקרבן. הציץ אינו מרצה על קרבן שיצא מחוץ לתחומו (משנה, זבחים פ"ח מי"ב; מנחות פ"ג מ"ג), או על בשר שנאכל אחר זמנו (תוס', זבחים פ"ד ה"ב-ה"ג, עמ' 485 ;מנחות פ"ד ה"ח, עמ' 516 ועוד). ההלכה שהציץ אינו מרצה על טומאת הגוף חוזרת במקורות נוספים (תוס', פ"ו ה"ה; נזיר פ"ו ה"ב). <b>מפני [שאמרו נזיר ועושה פסח הציץ מרצה ועל] על טומאת הדם</b> – משפט זה מצוי בשוליים, ומכתב היד לא ברור היכן יש לשבצו. השיבוץ המוצע כאן הוא לפי נוסח הדפוסים. "מפני שאמרו" רומז למשנה קדומה שאותה מצטטת המשנה שלפנינו. המינוח מופיע במשניות נוספות, ולעתים ניתן אף לעקוב אחר מקורו הקדום. במקרה שלפנינו המשפט מופיע בהקשרים שונים בסדרת משניות<sup class="footnote-marker">40</sup><i class="footnote">ראו להלן בסמוך, וראו פירושנו לעיל, פ"א מ"א. שם המינוח הוא "ולמה אמרו", והוא הוא.</i>, אך עדיין אין בידינו לקבוע מה מקורו ומאיזה חיבור הוא מצוטט. "טומאת הדם" הוא כינוי למצב שהדם, שיש לזרקו על המזבח, נטמא או שאירע לו כל פסול אחר. זאת בניגוד ל"טומאת הגוף" שהוא המצב שהכוהן המקריב נטמא.
<b>ואין הציץ מרצה על טומאת הגוף</b> – ניסוח דומה מופיע בסדרת מקורות. התוספתא כאן גורסת "כל קרבנות הצבור והיחיד הציץ מרצה על טומאת אדם ועל טומאת הגוף, חוץ מנזיר ועושה פסח שמרצה על טומאת אדם, ואין מרצה על טומאת גוף" (פ"ו ה"ה). ליברמן, בעקבות ראשונים, תיקן על טומאת <b>הדם</b> או על טומאת <b>דם</b>, וטען שהאות א נוספה כדרכן של נוסחאות ארץ ישראל להוסיף לעתים את האות אל"ף בתחילת מילה (ליברמן, הפירוש הארוך לפסחים, עמ' 584). כך המשפט מופיע גם בתוספתא נזיר ובמקורות נוספים<sup class="footnote-marker">41</sup><i class="footnote">תוס', נזיר פ"ו ה"ב; ירו', לד ע"ב; בבלי, טז ע"ב ועוד.</i>. עד כאן התוספתא עשויה להתפרש כמשנתנו. אבל במשנת זבחים (פ"ח מי"ב) שנינו: "... שהציץ מרצה על הטמא ואינו מרצה על היוצא". ניסוח זהה מופיע במשנת מנחות (פ"ג מ"ג), שכנראה העבירה את הכלל הידוע הזה ממשנת זבחים. לפי ההקשר שם הציץ מרצה על כל הטומאות של אדם, חוץ מבשר שיצא מהעזרה, שעל עוון זה אפילו הציץ אינו מרצה. ייתכן שלפנינו מחלוקת בין המשניות השונות, ברם דומה שהמשפט "הציץ מרצה על..." הוא משנה קדומה, מוסכמת על הכול. הצעות שונות הוצעו לתירוץ הסתירה<sup class="footnote-marker">42</sup><i class="footnote">ראו תוספות רי"ד לפסחים כאן, וליברמן, הפירוש הארוך, עמ' 585.</i>, וייתכן שההסבר טמון דווקא בהמשך המשנה. כפי שנראה להלן הציץ מרצה על טומאת תהום, וכפי שנפרש בטומאה זו נטמא המקריב עצמו. אם כן, הציץ מרצה על טומאת גוף, בניגוד לפִסקה שאנו עוסקים בה. אלא שבשתי טומאות גוף מדובר. בטומאת התהום נטמא המקריב, האדם עצמו, ואילו הפִסקה שאנו מפרשים מדברת על טומאת הגוף של הקרבן. מכיוון שכך אנו יכולים לקבל את גרסת כתב יד וינה לתוספתא שלנו: "הציץ מרצה על טומאת אדם ועל טומאת הגוף. חוץ מנזיר ועושה פסח שמרצה על טומאת אדם ואין מרצה על טומאת גוף". אם כן, על טומאת הדם ועל טומאת אדם הציץ מרצה, אך לא על טומאת גוף הקרבן, ובקרבנות רגילים אף על טומאת הגוף הציץ מכפר.
בקרבן פסח המרכיב החשוב הוא גוף הקרבן, כפי שראינו במשנה ה. לפיכך, אם נטמא גוף הקרבן הרי שמצד אחד באמת לא התקיימה המצווה, ובמקביל אין צורך בריצוי הציץ משום שניתן להביא קרבן אחר בפסח שני.
<b>(ו)נטמא טומאת התהום</b> – המצוי בסוגריים מיותר. הכוונה היא שאם המקריב נטמא בטומאת התהום חלות עליו ההלכות שבהמשך. ייתכן גם שזו וי"ו התנאי, הרגילה בלשון המקרא, ומשמעות המשפט היא כמו "אם נטמא". לפי התוספתא טומאת תהום היא טומאה שנגרמה מהליכה או מישיבה על קברים שלא היו ידועים (פ"ו ה"ה), הווה אומר זו טומאת אדם שנגרמה מחוסר ידיעה (זבים פ"ב ה"ט, עמ' 678). חוסר הידיעה הוא מרכיב מרכזי בהלכה זו, שכן ברור שאם ידע אדם על טומאתו עליו להימנע מההקרבה. רבנו צמח גאון פירש שטומאת תהום היא טומאת עצמות אנשי המבול<sup class="footnote-marker">43</sup><i class="footnote">ראו המבוא לערוך השלם, עמ' 20.</i>, ובירושלמי שלנו מפורש בשם ריש לקיש שקבר התהום הוא קבר שאיש אינו זוכרו<sup class="footnote-marker">44</sup><i class="footnote">ירו', לד ע"ד; נזיר פ"ט ה"ב, נז ע"ד; בבלי, סג ע"ב. בירושלמי שם מוגדר גם שקבר שאפשר לפנותו הוא קבר תהום.</i>. שני הפירושים דומים, ונראה שקבר התהום הוא קבר שהיה בלתי ידוע. בספרות חז"ל עדויות רבות לגילוי קברים קדומים, ובמציאות אירע כך לעתים קרובות. כך, למשל, המדרגות העולות להר הבית מדרום נבנו על סדרת קברים מימי בית ראשון (איור 32). רובם לא היו ידועים לבונים, שכן בחפירות הארכאולוגיות שנעשו באזור נמצאו הקברים חתומים ומכוסים, מתחת לשכבה של ימי בית שני, אך אחד הקברים הקדומים לא נפרץ בידי הבונים מימי בית שני, והבנייה עליו לא חודשה. <b>הציץ מרצה</b> – על טומאת אדם הציץ מרצה, כפי שנאמר לעיל. המושג "קבר התהום" חוזר במקורות רבים. הוא מבטא את החשש העמוק מפני טומאה בלתי ידועה ובלתי מזוהה. חשש דומה בא בהלכות בית הפרס (אהלות פרקים יז-יח). אלא שאת חשש קבר התהום חכמים מרגיעים, יש לו פתרון, והאדם אינו צריך להביא קרבן שמא נטמא מטומאה בלתי ידועה<sup class="footnote-marker">45</sup><i class="footnote">נרחיב בכך, אם יזכנו החונן לאדם דעת, במבוא הכללי לסדר טהרות.</i>.
נותר להבין מה המיוחד בקרבן הפסח והנזיר, ומדוע דינם שונה מיתר הקרבנות. קרבן הנזיר וקרבן הפסח מופיעים לעתים בצוותא כדוגמה לקודשים. כך בדיון במשנה נזיר פ"ז מ"ב-מ"ג, בבבלי שם נג ע"א ובמקורות נוספים<sup class="footnote-marker">46</sup><i class="footnote">משנה, אהלות פי"ח מ"ד; תוס', זבים פ"ב ה"ח, עמ' 678.</i>. בשניהם יש שילוב של קרבן יחיד וקרבן ציבור. שניהם קרבנות יחיד, שכן היחיד מביאם, ומצד שני הם חובה שיש לה זיקה לענייני הכלל. על המרכיב הציבורי בקרבן פסח כבר עמדנו לעיל<sup class="footnote-marker">47</sup><i class="footnote">ראו פירושנו לעיל, פ"ד מ"ה.</i>, ועל אופיו הציבורי של קרבן נזיר אנו שומעים ממקורות אחרים<sup class="footnote-marker">48</sup><i class="footnote">ראו למשל הסיפור על שמעון בן שטח והמלך ינאי שדאגו לקרבנות הנזירים, ירו' ברכות פ"ז ה"ב, יא ע"ב(. כן תרם פאולוס למטרה זו, מעשי השליחים, כא 24 .השוו את המחלוקת של בית שמאי ובית הלל בספרי זוטא, עמ' 244 ,וראו גם המבוא למסכת שקלים ובפירושנו שם לפ"ב מ"ה, ודיוננו במבוא למסכת נזיר.</i>. כמו כן בשני הקרבנות ניתן להביא קרבן חלופי במועד אחר: הנזיר יכול להביא קרבן אחר, ופסח ניתן להביא בפסח שני. לבסוף, שני הקרבנות פותחים פתח לישראל להשתתף בפועל בקודש ובקרבן, ושניהם קרבן חובה שחל על אדם רגיל מישראל, ולא רק על כוהן. בכל יתר הקודשים הישראל רשאי להמתין עם קרבנו, או לתת אותו לאחר כדי שיאכלנו. אבל נזיר חייב להמשיך לשמור על הלכות נזירות ואם נטמא חייב לגלח, וכן עושה הפסח, אם לא יקריב את קרבנו ביום המסוים יפסיד את החג. לא ייפלא, אפוא, שהמשנה התנאית כורכת אותם יחדיו, וגופי הלכה משותפים לשניהם בשונה מקרבנות כוהנים מובהקים.
מבחינה דתית חשוב לציין שהביטוי "ציץ מרצה" מבטא ביסודו רעיון דתי האמור להשרות ביטחון ושלוות נפש על באי המקדש. אבל במסורת חז"ל הוא עוצב ככלל משפטי שיש לו סייגים ומסגרת מגבילה. כך הוא מאבד את תפקידו כמעין "רשת ביטחון" והופך לכלל משפטי נוסף הצריך שמירה והקפדה. קשה לדעת האם עיצוב זה משקף את מחשבת המקדש, או שמא זהו עיצוב מאוחר ברוח השקפתם של תנאים.

Mishnah 8

<b>נטמא</b> – קרבן פסח, <b>שלם או רובו שורפין אותו לפני הבירה מעצי המערכה</b> – כפי שכבר נאמר<sup class="footnote-marker">49</sup><i class="footnote">ראו לעיל, פ"ג מ"ח.</i> היה לפני מצודת אנטוניה, היא "הבירה" בלשון חכמים, מחוץ לחומת העיר השנייה ומצפון להר הבית, בית הדשן הגדול ששרפו בו את הבשר שנותר ואת הקרבנות שנטמאו. זה היה מתקן ציבורי, ושרֵפת הקודשים הייתה מעמד ציבורי, מעין הקרבת קרבן בזעיר אנפין. לפי התלמודים נקבעה ההלכה "כדי לביישן" (בבלי, פא ע"ב), ולכך מתכוון גם הירושלמי כשאומר "לפרסמו, להודיע שקילקל בו" (לד ע"ד). לפי מיקום ההערה בסוגיה משפט זה מוסב על הרישא, וכן משמע מניסוח הירושלמי. אם כן, שרפת הקרבן שנטמא בבית הדשן הציבורי היא מעין עונש על כך שלא השגיח וקלקל את הקרבן. דומה שיש כאן עירוב של שתי מגמות סותרות: מחד גיסא השרפה הפומבית היא עונש ועלבון, ומאידך גיסא היא טקס דתי הממומן מכספי ציבור. <b>נטמא מעוטו</b> – חלק מבשר הקרבן, <b>והנותר</b> – לכל קרבן יש זמן שבו מותר לאכלו. בשר שלא נאכל בזמן הוא "נותר" והוא אסור באכילה ויש לשרפו. <b>שורפים אותו בחצרותיהם</b> או <b>על גגותיהם</b> – ואין צורך להביאו במיוחד לבית הדשן. את הקרבן שורפים <b>מעצי המערכה</b> – בנוסח הדפוס ובכתבי יד נוסף <b>מעצי עצמן</b> – נוסח זה עדיף, שכן קשה להניח שהתירו להביא מעצי המערכה לבתים. יתר על כן, מההמשך נראה שרק בבית הדשן השתמשו בעצי מערכה. <b>הציקנים</b> – המילה יחידאית, וכבר הירושלמי עומד על כך ומעיר שרק כאן מכנים אדם בשם זה (לה ע"א). לפי ההקשר משמעות המילה היא קמצנים, ולפי הירושלמי יש בה יותר משמץ של גנאי: "להודיע לבא אחריו שהוא צויקן". <b>שורפים אותו לפני הבירה בשביל להנות מעצי המערכה</b> – האיש הוא קמצן משום שמתעקש ליהנות מעצי המערכה. התלמודים מוסיפים שאין לשרוף בביתו מעצי המערכה, שמא יותיר וישתמש בעצי המערכה לצרכים פרטיים, וזה אסור שכן זהו שימוש חולין במה שהוקדש לגבוה (בבלי, פב ע"א; ירו', לה ע"א). מאידך גיסא אין להביא לבית הדשן הציבורי עצים פרטיים, והבבלי מוסיף שמא יותיר ויחזיר עצים לביתו ויחשדו בו שגנב מרכוש המקדש.

Mishnah 9

<b>הפסח שיצא</b> – לפי הפירוש הפשוט הכוונה שיצא מחוץ לחומת ירושלים, דהיינו מחוץ לתחום אכילת הפסח<sup class="footnote-marker">50</sup><i class="footnote">ראו בעל תוספות יום טוב על אתר.</i>. הרמב"ם (פירוש המשניות לרמב"ם על אתר) פירש מחוץ לבית או לחבורה. אכן, משהובא הפסח לבית אסור להוציאו החוצה, כפי שנראה להלן. ברם, מקום "הבית" נקבע רק לאחר כניסת החג, בזמן אכילת קרבן הפסח, כלומר ביום טו. אבל משנתנו עוסקת ביום יד בערב, שכן היא מורה לשרוף את הפסח "מיד", ואין שורפים קרבן שנפסל בחג עצמו כפי שנראה להלן. אם כן משנתנו עוסקת ביום יד, ו"הוצאתו" היא מחוץ לתחום האכילה (משנה, זבחים פ"ט מ"ב ועוד). קרבן שיצא מחוץ לתחום נפסל באופן סופי, וכך גם הדין בכל קרבן אחר שיצא מחוץ למקומו (משנה, זבחים פ"ט מ"ב ועוד). <b>או שניטמא</b> – קרבן הפסח, <b>ישרף מיד</b> – עוד ביום יד; <b>נטמו</b> – האל"ף נפלה כיוון שלא נהגתה. הכתיב הנכון הוא "נטמאו"; <b>הבעלים או שמתו</b> – כל קרבן רגיל נאכל על ידי כל החפץ בכך, אך פסח נאכל רק על ידי אלו שנמנו על הקרבן לכתחילה, ואם אלו נטמאו אין מי שיאכל את הקרבן, <b>תעבר צורתו</b> – תעבר היא צורת "הפעיל", "תעָבר". יש "לעבר", כלומר להעביר או להשמיד את הבשר. יש לרסקו ולשנות את צורתו כדי שהרואה לא יחשוב שקרבן כשר נשרף בבית הדשן (ראה המשנה הקודמת). אבל בעדי נוסח אחרים: "תעובר". <b>וישרף בשישה עשר</b> – אין לשרוף את הקרבן הפסול בחג עצמו. בחג הותר הבישול לשם אכילה, אך לא שרפה או בישול למטרה אחרת. כמו כן אין לשרפו ביום יד עצמו; אמנם אין מי שיאכל אותו, אך הקרבן עצמו כשר ואין להשמיד קודשים טרם זמנם<sup class="footnote-marker">51</sup><i class="footnote">ראו פירושנו לעיל, פ"א מ"ד.</i>, <b>וייצא לבית השריפה</b> – השרפה מתקיימת בבית הדשן הגדול, כמו שלמדנו במשנה הקודמת. <b>רבי יוחנן בן ברוקא אומר אף זה ישרף מיד </b>– בליל יד, ש<b>אין לו אוכלים </b>– לדעתו עיקר הקרבן באכילה, ואם אין לו אוכלים הוא פסול, אף שהקרבן עצמו כשר. הכלל הוא שפסול גוף יישרף מיד (תוס', פ"ו ה"ה; ירו', לה ע"א). המחלוקת היא בתפיסת משמעותו של קרבן פסח. לדעת רבי יוחנן אין לקרבן משמעות עצמית אלא באכילתו, ולדעת חכמים לקרבן משמעות משלו, ואכילתו היא אחת המצוות בו. אם אינו יכול להיאכל עדיין הקרבן קיים, ולכן אין לשרפו לפני זמנו.

Mishnah 10

<b>העצמות</b> – לפי דין תורה אין לשבור את העצמות וממילא גם אי אפשר לאכלן: "...ועצם לא תשברו בו" (שמות יב מו), <b>והגידים והנותר</b> – הגידים אינם ניתנים לאכילה, והנותר הוא כינוי כללי לכל מה שנשאר מן הקרבן. לפי דין תורה יש לאכול את הבשר עד הבוקר: "ולא תותירו ממנו עד בֹקר והנֹתר ממנו עד בֹקר באש תשרֹפו" (שמות יב י), <b>ישרפו בששה עשר</b> – כפי שאמרנו במשנה הקודמת אין לשרוף ביום טו שלא לצורך אכילה. <b>חל ששה עשר</b> – בניסן, <b>להיות בשבת</b> – לפי הלוח העברי בן זמננו הדבר בלתי אפשרי, אבל כשקידשו את החודש בראייה יכול היה הדבר לקרות<sup class="footnote-marker">52</sup><i class="footnote">רבי נתן אב הישיבה קורא לזאת "דרך הפלגה", כלומר אפשרות קיצונית תאורטית, זאת משום שהוא מאמין שלוח השנה המוכר לו היה שריר מאז ומעולם. זאת לפי דרכם של גאוני בבל מאז רב סעדיה גאון. לשיטתם מאז ומעולם קיים היה החישוב, וכל מעמד הראייה והעדות היה משני ונועד רק להוציא מדעתם של צדוקים שלא הכירו את הלוח האמיתי, וראו פירושו למשנה, ראש השנה פרק ב. שיטה זו של גאוני בבל שירתה אותם בפולמוס עם בן מאיר גאון ארץ ישראל על מועד ראש השנה, וראו מבואנו למשנת ראש השנה.</i>. <b>ישרפו</b> – העצמות והנותר, בשבעה עשר – בניסן, <b>שאינן דוחים לא את השבת ולא את יום טוב</b> – שרפת העצמות והנותר אינה דוחה לא שבת ולא יום טוב. התלמוד הבבלי שואל מדוע מצוות ה"עשה" לא תדחה את מצוות "לא תעשה" (לא לעשות מלאכה ביום טוב או בשבת), וההסבר פשוט. שרפת הנותר היא מצווה, אך ניתן לבצעה אחר השבת, ולכן אין צורך לבטל בשבילה את מצוות "לא תעשה כל מלאכה" (בבלי, פג ע"ב).

Mishnah 11

<b>כל הנאכל בשור הגדול</b> – בדרך כלל, <b>יאכל בגדי הרך</b> – שהובא כקרבן פסח, <b>ובראשי הכנפים והסחוסים</b> – נוסח הדפוס "וראשי הכנפים..." נראה עדיף. לקרבן פסח הובא גדי רך; עצמות השור אינן ניתנות לאכילה, אך ייתכן שבגדי רך ניתן היה לאכלן. כידוע יש מצווה לאכול את כל הגדי, אך חכמים קבעו שמצווה זו אינה חלה על חלקים שבשור שאינם ניתנים לאכילה. מן המשנה ברור שהכוונה שמותר וצריך לאכול את ראשי הכנפיים והסחוסים. "ראשי כנפיים" הוא כינוי לחלק המחבר את רגל הגדי לגופו, והסחוס הוא רקמת החיבור שבין העצמות. עם זאת, היחס בין חלקי המשנה ברור פחות, שהרי לפי הרישא חלקים אלו נכללים במה שנקרא "שאינו נאכל" בשור. שני הסברים בתלמוד הבבלי: או שכוונת המשנה לומר <b>חוץ מראשי הכנפים והסחוסים</b> – אלו אינם נאכלים בשור אך נאכלים בגדי, או שאלו נאכלים בשור על ידי "שלקא". שליקה משמעה בישול עמוק או בישול עם תבלינים<sup class="footnote-marker">53</sup><i class="footnote">ראו פירושנו לעיל, פ"ב מ"ו.</i>. לפירוש זה התכוונה כנראה התוספתא כשאמרה שראשי הכנפיים הם כבשר (פ"ו ה"ח). כן יוצא בבירור מהמכילתא הקובעת שאוכלים את הבשר: "מה נאכל בשור הגדול ראשי כנפים וסחוסין אף כאן ראשי כנפים וסחוסין" (מכילתא . דרבי שמעון בר יוחאי, יב ח, עמ' 12)<sup class="footnote-marker">54</sup><i class="footnote">ברם ספק אם קטע זה הוא מהמכילתא המקורית, וייתכן שזו דרשה מאוחרת. כך או כך, זו דרשה תנאית הבאה להצדיק את המשנה.</i>.
<b>השובר את העצם בפסח</b> – בקרבן פסח, <b>הטהור הרי זה לוקה ארבעים</b> – אם הקרבן כשר חל עליו הדין של "עצם לא תשברו בו" (לעיל), אבל אם הפסח פסול אזי אין הוא קרבן אלא בשר סתמי, וממילא לא חל עליו פסוק זה. <b>אבל המותיר</b> – מי שלא אכל את כל הבשר של קרבן פסח, <b>בטהור</b> – אינו לוקה ארבעים, וכן <b>והשובר </b>– את העצם בקרבן, <b>בטמא אינו לוקה ארבעים</b> – קרבן טמא אינו קרבן, והמותיר בשר בקרבן טהור עובר על לאו שאין בו מעשה. הווה אומר, הלאו נגרם לא ממעשה אלא ממחדל, אי אכילת הקרבן, ואין לוקים על לאו שאין בו מעשה (בבלי, פד ע"א; ירו', לה ע"ב). עם זאת מובן שהדבר אסור, כפי שאומר הירושלמי בדיונו על משנתנו (שם, שם).
לוקה את הארבעים הוא מונח תדיר הבא לקבוע שיש במעשה משום עבירת לאו (לא תעשה). עם זאת אין בכך כדי לקבוע שאכן העבריין לקה, או שהיה גוף חיצוני שפיקח על שמירת הלכות הקודש. בנושא זה הרחבנו מעט בנספח למסכת שקלים.

Mishnah 12

<b>אבר</b> – חלק מקרבן פסח, <b>שיצא מקצתו</b> – מחוץ לתחום. בקרבן פסח המילה "תחום" משמשת בקשר לשני איסורים: הראשון הוא האיסור להוציא את הבשר מחוץ לחומת ירושלים, והשני הוא האיסור להוציא את הבשר מתחום הבית והחבורה, כמו שנאמר: "בבית אחד יאכל לא תוציא מן הבית מן הבשר חוצה..." (שמות יב מו). חז"ל פירשו את המונח "בית" כחבורה, ודרשו שהבשר לא יצא מגבולות החבורה (ראה להלן). השאלה היא כמובן למה המשנה מתכוונת. אם הכוונה ליציאה מתחום החומה, הווה אומר שהחבורה יושבת כאילו על החומה עצמה, וחלק מאבר אחד, כגון רגל, יצא מחוץ לקו החומה. אם כן זו שאלה תאורטית גרידא, והסיכוי שכך יקרה קטן מאוד, אם כי ייתכן שישבו, בין השאר, על גגות המגדלים בחומה ואכלו, וראו להלן. המשך המשנה בוודאי עוסק בחומה. אפשר שהרקע הראלי למשנה שונה. בירושלים היו שלוש חומות. אם החומה השנייה הייתה גבול ההיתר, אזי כל השטח המותר היה תחום בחומה, וכפי שהעלינו קשה לתאר מצב שבו החבורה אוכלת על גבול החומה. ברם ממקורות אחדים יוצא שהפרבר "בי זיתא" נחשב כחלק מהעיר<sup class="footnote-marker">55</sup><i class="footnote">ראו פירושנו לעיל, פ"ג מ"ח.</i>. הפרבר היה מוקף בחלקו בחומה השלישית, וחלקו היה פרוץ והוקף בחומה רק לקראת מרד החורבן. אם כן, חלק מן השטח המותר לא היה מוקף חומה, וייתכן מקרה שחלק מאבר של הקרבן יצא מחוץ לתחום. המשך המשנה עוסק במפורש בחומת העיר או המקדש, אך כפי שנראה ייתכן שהיא מדברת על חומת המקדש ועוסקת במקרה וברקע הלכתי שונה מזה של קרבן פסח הנידון בפסקה הראשונה. החלק הראשון של המשנה עשוי לעסוק גם, או רק, ביציאה מתחום ה"בית". הרמב"ם פירש שהכוונה לתחום הבית. כך גם יוצא מהתוספתא הדנה כאן בדין מי שמוציא בשר מן הבית, וקובעת ש"בית" בהקשר זה הוא גם חבורה (פ"ו הי"א)<sup class="footnote-marker">56</sup><i class="footnote">כן פירש בעל תוספות יום טוב.</i>. אם אכן כך הוא תתפרש המשנה כעוסקת בשאלה מעשית יותר. לפי הפירוש הראשון השאלה היא תאורטית-משפטית כמעט לחלוטין. חותך עד שמגיע לעצם – החלק שיצא מחוץ לתחום פסול לאכילה, אך יתר הקרבן והאבר הנדון כשרים. אסור לשבור עצם מהקרבן ולכן <b>וקולף</b> – את הבשר, <b>עד שמגיע לפרק וחותך</b> – את הבשר מהחלק שנשאר בתחום ואוכלו לשם מצוות קרבן פסח, <b>ובמוקדשים</b> – בשאר הקרבנות שבהם אין איסור שבירת עצם, <b>קוצץ בקופיס</b> – בדפוס ובכתבי יד "קופיץ". המשנה אומרת שאין לחתוך בשר קרבנות אלא בקופיץ, משום שאין בו שבירת עצם. זאת בניגוד לקרדום שהשימוש בו עשוי לגרום לשבירת עצמות הקרבן. אם כן, הקופיץ הוא סכין גדולה. משנה אחרת אומרת שאין מבקעים עצים ביום טוב בקרדום או במגל אלא בקופיץ, ושוב התיאור מתאים לסכין, שאינה מיועדת בדרך כלל לחיתוך עצים, ולכן מותר להשתמש בה ביום טוב לביקוע עצים, שאין זה דרך מלאכתה. התלמוד למקום מסביר: "לא בקרדום. אמר רב חיננא בר שלמיא משמיה דרב, לא שנו אלא בנקבות שלו, אבל בזכרות שלו – מותר. פשיטא, בקופיץ תנן!" (בבלי, ביצה לא ע"ב). הקרדום הוא גרזן שיש לו ידית ולהב<sup class="footnote-marker">57</sup><i class="footnote">לקרדום ראו משנה, פאה פ"ד מ"ו ומקבילות.</i>. הידית מכונה "זכרות" משום שיש בה בליטה, ועליה מולבש הנקב שבלהב (איור 33). הלהב מכונה "נקבות" משום צורתו<sup class="footnote-marker">58</sup><i class="footnote">משמעות זו של "נקבות" ו"זכרות" חוזרת במקורות אחרים. כל הכלים המשתלבים כונו כך, כאשר החלק עם הבליטה הוא ה"זכרות" והמגרעת או החור "נקבות".</i>. הידית של הקרדום דומה אפוא לקופיץ, ומכאן שהקופיץ הוא סכין. המילה עצמה מושאלת מיוונית: kοpίς ,ובלטינית: copis .<b>שאין בו</b> – בבשר של סתם קרבן, איסור של <b>שבירת העצם</b> – המשנה קובעת בבירור מה פירוש יציאה מן התחום, ומתייחסת לחומה. הכוונה או לחומת ירושלים או לחומת המקדש. אם מדובר בקודשים קלים (קרבן שלמים שאדם מביא מרצונו) הרי שזה נאכל ברחבי העיר כמו קרבן פסח. במקרה זה החומה היא חומת ירושלים. ברם, אם מדובר בקודשים רגילים, כמו קרבנות התמיד או החג, אלו מובאים למזבח שבתוך המקדש. במקרה זה החומה היא חומת המקדש עצמה, ואכן בברייתא בבבלי מדובר על בשר שנושאים על מוט אנשים אחדים, ויצא בטעות מחוץ לחומת העזרה (בבלי, יומא פה ע"ב). <b>מן האגף ולפנים כליפנים</b> – האגף הוא הדופן של הפתח. מדובר בקירות עבים, ולכן יש לקבוע מה דינו של מי שעומד בפתח. חז"ל קבעו שהאגף הוא גבול החומה, ומי שעבר אותו יצא מהתחום המקודש<sup class="footnote-marker">59</sup><i class="footnote">ראו עוד משנה, נדרים פ"ז מ"ה.</i>. <b>מן האגף ולחוץ כלחוץ</b> – מי שעבר את אמצע האגף נחשב כאילו יצא מהתחום, <b>והחלונות ועובי החומה כלפנים</b> – חלון הוא חור בקיר. כיום מקובל שבחלון יש זכוכית והוא קרוע בדופן החיצונית של הקיר כלפי חוץ, אך בתקופת המשנה והתלמוד לא היה מקובל לחסום את החלון בזכוכית והחור היה פתוח להכנסת אוויר ואור. בימי החורף סתמו את החלון בלוח עץ. חלון היה גם בין חדרים שונים באותו בית. במקרה זה החלון הוא בין החומה והחלל שמחוץ לה. לא ידוע לנו על חלונות בחומת המקדש. לחומת ירושלים היו חלונות ירי, ובעיקר היו מעין חלונות על גג החומה. לפי יוספוס היו על החלק העליון של החומה מעין בחנים, כלומר בליטות בחומה (מלח', ה 155). הרווח בין הבחנים עשוי להיקרא חלונות. כל המשפט הוא סכמטי. קשה להניח שבפועל סעד מישהו בין הבחנים, אך זו טיבה של אבחנה משפטית, ויש לה משמעות גם לדינים נוספים.

Mishnah 13

<b>שתי חבורות שהיו אוכלות בבית אחד</b> – התורה ציוותה שקרבן הפסח יאכל ב"בית": "בבית אחד יאכל..." (שמות יב טו). חכמים הבינו מונח זה בשתי צורות הפוכות. מצד אחד ה"בית" הוא המבנה הפיזי שהחבורה אוכלת בו. חכמים לא היו יכולים לראות בפירוש זה פשט, שכן בזמנם ברור היה שהפסח לא נאכל כלל בבית. בתקופה הקדומה היה הפסח נאכל בחצר המקדש, וכך גם עולה מפשטם של מקראות, ומאוחר יותר, בסוף ימי בית שני, נאכל הפסח בכל מקום ברחבי העיר. כפי שכבר ראינו נערכו סעודות הפסח בחצרות בתים, על גגות ובמקומות ציבוריים. מכל מקום, ודאי שלא ניתן לכנות מקומות אלו "בית". המונח "בית" נתפס, אפוא, כמקום הסעודה באשר היא. מצד שני, חז"ל הבינו שה"בית" הוא המונח לחבורה האוכלת. מבחינה מילולית ה"בית" הוא כינוי מקראי קבוע למשפחה, או למשפחה המורחבת. כפי שאמרנו<sup class="footnote-marker">60</sup><i class="footnote">ראו לעיל, פירושנו לפ"ה מ"ג, ובמבוא למסכתנו.</i>, בסוף ימי בית שני סעדו בחבורות משפחתיות; החבורה הייתה, אפוא, ל"בית" במובן המקראי של משפחה. מאוחר יותר, כאשר חז"ל מתארים את חגיגת הפסח, הם מתארים חבורה המורכבת ממשפחות מספר. חכמים הבינו שהאיסור להוציא את הבשר מה"בית" משמעו שאין להוציא בשר גם מתחומה הפיזי של . החבורה, ואפילו בתוך הבית מחדר לחדר<sup class="footnote-marker">61</sup><i class="footnote">תוס', פ"ו הי"א; מכילתא דרבי ישמעאל, מסכתא דפסחא, טו, עמ' 55 ;ירו', לה ע"ב, ועוד.</i>.
בירושלים השתכנו עולי רגל רבים והם התארחו בבתים פרטיים, בחצרות ובגגות, על כן ייתכן גם מקרה ששתי חבורות סעדו באותו בית. "בית" בלשון חכמים הוא תמיד חלל מוקף קירות ללא חלוקת משנה. במקרה זה אין אפשרות אחרת לבאר את המשנה. אם מדובר בבית במשמעותו המודרנית, הרי שכל חבורה שוכנת בחדר אחר, ובעיית המעבר מתחום חבורה אחד לשני אינה מתעוררת.
בתלמוד הבבלי קישרו את משנתנו לשאלה מה קורה כאשר החבורה גדולה מדי, ואין לכל המשתתפים מקום באותו מרחב. חבורה זו צריכה להתפצל, ויש לברר את דיניה (פו ע"א- ע"ב). בבבלי לא נאמר במפורש כי כך יש לפרש את המשנה, ברם היו כנראה ראשונים שרצו לפרש אותה כך<sup class="footnote-marker">62</sup><i class="footnote">ראו למשל פירוש המשניות לרמב"ם, ועוד.</i>. אולם אין המשנה יוצאת מידי פשוטה, ומדובר בשתי חבורות שונות באותו מרחב. עם זאת, לשתי החבורות קשרים כלכליים (מֵחם ושמש משותפים); קשרים אלו נוצרו, מן הסתם, מעצם המפגש אצל אותו מארח (איור 34).
<b>אלו הופכים את פניהן הילך ואוכלים ואלו הופכים את פניהם הילך ואוכלים</b> – החבורה יוצרת מעין מעגל סגור, וכך נוצר תחום של החבורה. כפי שראינו בהלכה הקודמת אין להוציא את בשר הקרבן מתחום החבורה. תיאור החבורה היוצרת מעגל עשוי להיות תיאור של מציאות. כלומר, כאשר כל חבורה יוצרת מעגל סגור אין להוציא את הבשר מתחום המעגל. ברם, מותר לחבורות לשבת בכל צורה אחרת, ואף זו כנגד זו, כאילו היו חבורה אחת גדולה<sup class="footnote-marker">63</sup><i class="footnote">כך פירש, למשל, המאירי למשנתנו.</i>. אולם מהתוספתא יוצא כי זו הלכה מגבילה. אסור לחבורות להסב זו כנגד זו (תוס', שם), שמא יעבירו מבשר הקרבן מחבורה אחת לשנייה. הלכות מספר דנות בחבורות שנתערבו פסחיהן, וניתן להבין כי זו הייתה סכנה רֵאלית בתנאי הצפיפות והאווירה השמחה בירושלים.
<b>והמיחם באצבעו [באמצע]</b> – אין מניעה שיהיו לחבורות השונות מתקנים משותפים. במקרה זה עומד במרכז "מיחם". המֵחם הוא כנראה כלי חימום; תנור או כיריים שעליהם עמד האוכל והתחמם. אין לו צורה קבועה, אלא הוא שם כללי לכלי חימום. מקובל היה להשאיר בבית כלי שעמד כל זמן הארוחה על האש. בכלי היו כנראה מים חמים, כך שיש שהניחו לידו ביצה בשביל ש"תתגלגל" (תתבשל) (משנה, שבת פ"ג מ"ג). במחם היה עשוי להיות כל תבשיל, אבל בדרך כלל הניחו בו מים חמים (משנה, שבת פ"ג מ"ה; תוס', כלים ב"מ פ"ד ה"א, עמ' 582 ,ועוד). כך, למשל, בית שמאי ובית הלל נחלקים בתוספתא על חמין ותבשיל הנמצאים על המחם, וחמין הם כנראה מים חמים (תוס', שבת פ"ב הי"ג [פ"ג ה"ג]). כמו כן נזכר מחם ועליו תלויה כף מאזניים ששימשה לשאיבת המים (משנה, כלים פכ"ד מי"ז). המחם היה בדרך כלל כלי מתכת, והוא נדון במשנה אגב כלֵי מתכת (משנה, כלים פי"ד מ"א, מ"ג; תוס', כלים שם, ועוד). היה לו כיסוי והוא נזכר בהלכות רבות, ואף נזכר כיסוי הקשור למחם בשרשרת. התקן מסוג זה אופייני כמובן לכלי מתכת יותר מאשר לכלי חרס (תוס', פרה פי"ב הי"ח) (איור 35)<sup class="footnote-marker">64</sup><i class="footnote">כיסוי המחם מופיע בהלכות רבות כגון תוס', כלים בבא מציעא פ"ד הי"א, עמ' 583 .</i>. לא נאמר למה שימש המחם בסעודת פסח, אך סביר שהיו בו מים שבהם מזגו את היין. קדמונינו שתו יין מהול ביחס מקובל של 2:1 או 3:1 .כלומר, על כל כוס יין שתיים או שלוש כוסות מים. את היין היו מוזגים חי (לא מהול), ואת המהילה עשה כל אחד לעצמו לפי טעמו<sup class="footnote-marker">65</sup><i class="footnote">ספראי, הכלכלה, עמ' 128-130.</i>. על כן היה צריך להעמיד לרשות האורחים מים קרים או חמים למזיגת היין. יין חם נחשב למשקה מבוקש, והמחם היה, אפוא, כלי נחוץ ביותר. במקרה הנדון היה המחם משותף לשתי החבורות. סביר להניח שבעל הבית שא ִ פשר את התכנסות החבורה בביתו גם סיפק להם את המחם, כחלק משירותי ה"אירוח". במקבילות מופיע גם התנור המשותף לשתי חבורות, דבר שהיה מקור לבלבול וטעויות (בבלי, פו ע"ב).
<b>כשהשמש עומד למ[זוג?]</b> – לחבורות של עשירים היה שמש, שהיה אחד מהחבורה, ונמנה על החבורה. השמש היה משותף לשתי החבורות<sup class="footnote-marker">66</sup><i class="footnote">כך יוצא מהבבלי, פו ע"ב. ברם ניתן גם להידחק ולומר שהשמש היה של אחת החבורות ויצא מתחום החבורה כדי להביא מים מהמחם. השמש נזכר בהלכות נוספות כגון תוס', פ"י ה"ה.</i>, וכשהיה עובר מקבוצה לקבוצה או כשהיה הולך למחם היה קופץ – סוגר, <b>את פיו</b> – כדי שאם יש אוכל בתוך פיו לא יהיה בבחינת מוציא בשר מחוץ לתחום החבורה, ומחזיר – מסובב, <b>את פניו עד שהוא מגיע אצל חבורתו ואוכל</b>.
<b>והכלה הופכת את פניה ואוכלת</b> – כלה היא אישה בשנת הנישואין הראשונה. בדרך כלל זו הייתה אישה צעירה ביותר, שטרם תפסה את מקומה בקרב משפחת בעלה הזרה לה. אין לכך כל קשר לדיני צניעות, והתלמודים מדגישים שההלכה נקבעה שכן היא בושה מפני יתר המשתתפים (בבלי, פה ע"ב; ירו', לה ע"ג). על כן מותר לכלה להסב את פניה מהחבורה, אף שהדבר נאסר על משתתף רגיל.
ההלכה מאירה פן חשוב בהבנת מעמד האישה בתקופת המשנה והתלמוד. בדרך כלל ההלכות עוסקות בהיבטים שונים של דיני צניעות. ניתן להבין כאילו הצניעות היא תביעה של חכמים המופנית אל הנשים. על הנשים לנהוג בצניעות כדי שלא להכשיל את הגברים, וכמובן לגברים אסור להתפתות. ברם גישה זו היא בעיקרה שפה שבה מדברים חכמים, ובמציאות התביעה לצניעות הייתה במידה רבה נורמה חברתית כללית, שנוסחה כהלכה מתחום הצניעות. אותו צו חברתי יכול להיות מנוסח כהלכה, "לא תפנה אשה פניה...", והניסוח החברתי המקביל הוא "אשה אינה בושה להסב פניה...". גם כאן עשויים היו חכמים לפרש שהחובה להסב את הראש נובעת מדיני צניעות. אך לא כך הדברים מנוסחים. אין הכלה חייבת בהסבת ראש, ודאי לא אישה רגילה, אלא זו זכותה הנובעת מתחושתה האישית. אין צריך לומר שהפער החברתי בין זכות האישה לבושה לבין חובתה בצניעות הוא קטן עד למאוד, אך אופיו ומהותו שונים ביותר.
מכל מקום, האישה שותפה לסעודות הפסח, והיא מסבה עם הגברים, ונחזור לכך להלן בפרק י משנה ד.

Chapter 8



Mishnah 1

הפרק עוסק בשותפים לקרבן הפסח, נשים, בנים, עבדים וטמאים. השאלה המרכזית שהפרק דן בה אינה מי החייבים בקרבן; שאלה זו חשובה אמנם לגופה, אך אין היא נדונה כאן. הנחת היסוד של הפרק היא שגם מי שפטור מהמצווה רשאי להצטרף לחבורת המקריבים. השאלה היא רק מי נמנה על החבורה ומי לא, ומה קרה למי שמסיבות שונות הועמדה חברותו בספק. כבר התורה קובעת: "...שה לבית אבֹת שה לבית" (שמות יב ג). חז"ל הבינו את המשפט כהנחיה לאכול את הפסח בחבורה. כפי שראינו יש הסוברים שאסור לשחוט את הפסח על היחיד, עם זאת לא היה גודל החבורה קבוע. אנו שומעים על חבורות קטנות שלא הקריבו קרבן חגיגה כי הפסח סיפק להן די בשר, והיו שנמנו על חבורות ענק, שאכלו מהפסח לא יותר מכזית בשר (לעיל, פ"ו מ"ג).
המקורות המקראיים מדגישים את ה"בית" או את "בית האבות", והמקורות מימי בית שני מזכירים גם את המשפחה או את המשפחה המורחבת. לעומת זאת, בספרות חז"ל מופיע המונח "חבורה" בצורה תדירה יותר. ההבדל אינו מקרי. בסוף ימי בית שני היה המבנה החברתי מבוסס על משפחות מורחבות. באופן טבעי הם אלו שעלו לרגל וסעדו יחדיו את סעודת הפסח. בתקופת המשנה והתלמוד, לאחר החורבן, השתנה המבנה החברתי והמשפחה הגרעינית, או בית האב הקטן (הורים וילדיהם הנשואים) היוו את עמוד השדרה של החברה. באופן טבעי הסבירו חז"ל שבסעודת קרבן הפסח תשתתף החבורה, כלומר קבוצת משפחות שלהן רקע גאוגרפי או כלכלי-חברתי משותף<sup class="footnote-marker">1</sup><i class="footnote">ספראי, המשפחה, עמ' 134-135.</i>. תיאורים והלכות ברוח זו נידונים בספרות חז"ל; חלקם מתארים מציאות משלהי ימי הבית וחלקם הם תיאורים תאורטיים המדגימים את ההלכות, שחלקן קדומות, של מציאות חברתית שונה במקצת מזו הקדומה. בפרק שלנו מופיעה החבורה, אך בבסיסה המשפחה הגרעינית, האישה, הבן והעבד. כל אחד מהנמנים על החבורה הוא שותף ומותר לו למנות אחרים מתוך חלקו (להלן מ"ד), וכל החבורה רשאית לצרף לעצמה חברים נוספים. האישה, הבן והעבד נמנים באופן טבעי על חבורת אבי הבית, אם כי הם רשאים למנות עצמם על חבורות אחרות. בפרק הקודם נדונו מצבים של תיאום ושיתוף פעולה בין חבורות (פ"ז מי"א). התיאום נוצר תודות לרקע הגאוגרפי של המשתתפים (שתי חבורות מאותו כפר), או קרבת המשפחה. הנחת היסוד היא שהחבורה מתארגנת מראש והשחיטה נעשית על דעת בני החבורה<sup class="footnote-marker">2</sup><i class="footnote">לתיאור קצר ראו תבורי, מועדים, עמ' 86 ;ספראי, עליה לרגל, עמ' 184.</i>. כל שינוי במבנה החבורה עורר שאלות הלכתיות. אם לאחד מבני החבורה חמץ בביתו בזמן שחיטת הפסח, הפסח פסול (לעיל, פ"ה מ"ד).
התארגנות החבורה לעולם לא הייתה ברורה לכל המשתתפים בה, וכבר ראינו הלכות העוסקות בהצטרפות לחבורה ובפרישה ממנה. בדרך כלל היה המנוי חייב להביע במפורש את רצונו להימנות על החבורה, ובני החבורה צריכים היו להחליט במפורש על חברותו. בדרך כלל אכלה אישה עם בעלה, ולכן לא היה צורך לברר מראש האם רצונה להצטרף לחבורה בעלה. המשנה עוסקת בכמה מקרים מיוחדים אשר התפתחו על רקע זה.
<b>האשה בזמן שהיא בבית בעלה שחט עליה אביה</b> – קרבן פסח, אך גם <b>שחט עליה בעלה תאכל משלבעלה</b> – ניתן להבין את המשנה בדרכים מספר. או שהיא חייבת לאכול משל בעלה, ואפילו אין היא רוצה עליה להישאר בחבורה של בעלה. ניתן גם להבין שחכמים מפרשים את רצונה הנעלם של האישה. לדעתם מן הסתם היא רוצה להיות עם בעלה, אך אם הביעה את רצונה המפורש לאכול עם אביה, היא רשאית לבחור<sup class="footnote-marker">3</sup><i class="footnote">כך מפרש אלבק.</i>. הבבלי מביא ברייתא מפורשת: "אשה רגל הראשון אוכלת משל אביה מכאן ואילך רוצה אוכלת משל אביה רוצה משל בעלה" (פז ע"א)<sup class="footnote-marker">4</sup><i class="footnote">הבבלי מצרף למערכת השיקולים מרכיב נוסף: "יש ברירה". כלומר, על המנוי להצטרף לחבורה לפני השחיטה, אך אם התברר מאוחר יותר כי רצונו להצטרף לחבורה – הדבר אפשרי, וכאילו רצון שהיה בכוח התגלה מאוחר יותר ויצא אל הפועל. אבחנה משפטית מעין זו אופיינית לתלמוד הבבלי ולשיטתו המשפטית. המינוח מופיע בירושלמי, אך היקפו של המונח אולי מוגבל יותר. ראו ירו', שקלים פ"ו ה"ד, נ ע"ב.</i>. הבבלי רואה בכך סתירה ומתרץ בדרכו, ועדיין לא ברור מהתירוץ האם משנתנו עוסקת גם במקרה שהאישה הביעה את רצונה להסב בחבורתו של אביה. הירושלמי מביא הצעות מספר, ולא ברור מה הכרעתו. לפי פירוש אחד משנתנו עוסקת רק באישה קטנה; בדרך כלל אסור למנות אדם לקרבן ללא ידיעתו, אך מותר לעשות כן לאישה קטנה. אבל באישה מבוגרת יש להמתין להבעת רצונה המפורש היכן להסב<sup class="footnote-marker">5</sup><i class="footnote">כך גם בתוס', פ"ז ה"ד. מן הראוי להעיר כי נישואי קטינה היו נדירים, אך מקובל היה לארס אישה בקטנותה ולשאתה כשבגרה. אישה מעין זו שהתה בבית אביה עד נישואיה, וממילא לא בה עוסקת משנתנו.</i>. אפשרות שנייה היא שכאן מדובר בצירוף האישה לחבורת בעלה בניגוד לרצונה, או לפחות שלא מדעתה, וניתן אף לצרף סתם אדם לקרבן שלא מדעתו, אף שכמובן הוא רשאי, אחר כך, שלא לקבל את ההצעה. המשך המשנה מעיד כי לתנא היה ברור שבכל שנות חייה האישה חייבת לאכול בחבורה של בעלה, כפי שנסביר בהמשך. המשנה האחרונה בפרק הקודם עסקה במקרה שהאישה מתביישת להסב בחבורה שאליה שייך בעלה. זה הרקע לרצונה לאכול עם חבורת משפחת אביה, ולכך המשנה מתנגדת. דומה שהמשנה עצמה לא התחבטה בשאלה המועלית. המשנה מציגה את הנוהג החברתי המקובל, וברור לה שאישה אוכלת עם בעלה. לפיכך אין היא מעלה אפשרויות אחרות, אף שמשפטית הדבר אפשרי. <b>הלכה רגל הראשון לעשות בבית אביה</b> – התלמודים מפרשים את המשנה ב"רגל רדופין", וחושפים תמונה מעניינת מחיי היום יום. כדברי הבבלי: "כלה שנמצאת שלימה בבית חמיה ורדופה לילך להגיד שבחה בבית אביה" (פז ע"א; ירו', לה ע"ד). הנוהג המקובל היה שלרגל הראשון חזרה הכלה לבית אביה ושם התפארה בהצלחתה כאשת איש. לפיכך ברור שבעלייה לרגל היא מסיבה עם החבורה של אביה. הרגל הראשון נקרא "רגל רדופין", והוא מופיע בסוגיות אחדות. כך, למשל, אסור לאדם לנדור על אשתו שלא תנעל נעליים. בדרך כלל הוא רשאי לעשות כן, אך לא בזמן שהיא רוצה לחזור לבית אביה ל"רגל הרדופין". היה זה אפוא נוהג מקובל, והוא היה חזק יותר מן ההלכה המתירה לבעל להדיר את אשתו ולהטיל עליה מגבלות "סבירות"<sup class="footnote-marker">6</sup><i class="footnote">המשך הסוגיה, והמשנה שעליה היא מבוססת, מגדירים מהן אותן "מגבלות סבירות". ראו ירו', כתובות פ"ז ה"ג- ה"ד, לא ע"ב.</i>. המנהג נזכר גם במדרש שיר השירים כנוהג מקובל: "למה שהיו כל אומות העולם מונין לישראל ואומרים להם אם כן למה הגלה אתכם מארצו, ולמה החריב למקדשו, וישראל היו משיבין להם אנו דומין לבת מלכים שהלכה לעשות רגל רדופים בבית אביה, סוף שחוזרת לביתה לשלום" (שיר השירים רבה, ח יב).
עם זאת, הבבלי מעיר שמדובר באישה שהיה סיכוי רב שתאכל עם בעלה, כיוון שהראתה שאינה "רדופה" לחזור לבית אביה. הבבלי מעיר זאת כיוון שהוא מביא ברייתא סותרת ולפיה תאכל משל אביה. את הסתירה ניתן לתרץ גם שמשנתנו עוסקת ברגל רגיל והברייתא ברגל "רדופין", אלא שהבבלי מבין שברגל רגיל אין כל סיבה לחשוב שלא תאכל משל בעלה<sup class="footnote-marker">7</sup><i class="footnote">ל"רגל רדופין" ראו עוד פירושנו לכתובות פ"ז מ"ג; להליכת האישה לבית אביה ראו פירושנו לנדרים פ"ז מ"ז.</i>.
<b>שחט עליה אביה שחט עליה בעלה תאכל</b> – אם שחטו שניהם עליה. בלשון המאירי "נודעה לו המייתה", כלומר שידע שהיא רוצה להסב עם משפחתה. <b>ממקום שהיא רוצה</b> – האישה זכאית לבחור באביה. ניתן להבין מהמשנה שביתר שנות חייה עליה לאכול עם בעלה, גם אם רצונה להצטרף לחבורה של אביה.
בתלמוד הבבלי מובעת עמדה המעניקה לאישה זכויות נוספות. כפי שראינו, לפי התלמוד יש לאישה זכות בחירה בין בעלה לאביה, ואפילו הייתה לה זכות לקנות קרבן פסח ולהקים חבורה לעצמה (בבלי, פח ע"א). להלן במשנה ז נראה שאפשרות של חבורה של נשים המקריבות לעצמן מוזכרת במקורות נוספים. מכל מקום, דומה שהבבלי נוטה יותר חסד לנשים ומעניק להן מעמד הלכתי איתן יותר. קו הלכתי זה עולה גם מסוגיות נוספות ומחייב הבהרה ולימוד.
המשנה מניחה בפשטות שהאישה משתתפת בקרבן פסח, אף שהיא פטורה ממנו. הירושלמי מסביר: "פיסחן שלנשים רשות, ודוחין עליו את השבת" (לה ע"ד). המימרה מופיעה פעמיים, ובפעם השנייה היא כוללת גם עבדים. כמו בסוגיות רבות אחרות "רשות" משמעה מצווה קטנה, מצווה שאינה ממש חובה<sup class="footnote-marker">8</sup><i class="footnote">ראו לעיל, פירושנו לפ"ו מ"ב.</i>. רק כך אפשר להבין מדוע קרבן פסח של נשים דוחה את השבת. לו היה המעשה נעדר ערך הלכתי לא היה דוחה את השבת. מכל מקום, גם אם קרבן האישה אינו חובה, חלות עליו כל ההלכות של השחיטה והחבורה. דעה אחרת בירושלמי שם היא שנשים חייבות בקרבן פסח. הנימוק לכך הוא מדרשי, שכן קרבן פסח צמוד לאיסור חמץ שהוא לאו, ובו נשים חייבות. מאוחר יותר תיקבע ההלכה האמוראית שנשים חייבות בליל הסדר. הנימוק לכך הוא ש"אף הן היו באותו הנס"<sup class="footnote-marker">9</sup><i class="footnote">ראו ספראי וספראי, נס; ספראי, הגדת חז"ל, עמ' 46-47.</i>. לו היה נימוק זה מקובל לא היה מקום להגדרת קרבן פסח של נשים "רשות", אלא זו הייתה חובה ככל מצווה.
בספרות הראשונים מובאים דיונים ארוכים בשאלה האם אישה רשאית לחייב את עצמה במצוות שהיא פטורה מהן, האם היא רשאית לברך עליהן והאם היא יכולה להוציא בהן ידי חובה את הגברים<sup class="footnote-marker">10</sup><i class="footnote">ראו בקצרה פירושנו לראש השנה פ"ד מ"ח, והספרות ההלכתית בנושא רבה. השאלה תופסת מקום מרכזי בשיח ההלכתי המודרני, ומוזר שמשנתנו, שיש בה היגד כה משמעותי, אינה תופסת מקום מרכזי בדיונים.</i>. אין בספרות המשנה והתלמוד עמדה אחידה בנושא. לא כאן המקום לדיון מפורט, מכל מקום דומה שלנוהג החברתי היה תפקיד מכריע בגיבוש ההלכה בתחום זה: מצוות שנשים נטלו על עצמן – זכו בהן, ולעתים אף התחייבו בהן<sup class="footnote-marker">11</sup><i class="footnote">ראו ספראי, נשים במצוות עשה, והסיכום שלנו בנספח למסכת חגיגה.</i>.
<b>יתום ששחטו עליו אפיטרופים</b> – היתום הקטן זקוק היה לאפיטרופוס, שכן בתור קטן לא היה בעל זכות מכירה וקנייה, וכמובן גם לא היה מסוגל להגן על רכושו ולפרנס את עצמו. הנוהג של מינוי אפיטרופוס מקובל היה במזרח ובמשפט הרומי. ההבדלים בין השיטות המשפטיות נגעו לתפקידה של האלמנה, והם מבטאים ניגודי אינטרסים. בדרך כלל הייתה האישה (האלמנה) זקוקה בעצמה לאפיטרופוס, אך לפי המשפט הרומי גם אם רצתה בכך לא הייתה יכולה להתמנות לאפיטרופוס. בחוק הסורי-רומי יש לאישה זכות לדרוש להיות אפיטרופסית אם אין הוראה ברורה מבעלה ואם אין לו אחים<sup class="footnote-marker">12</sup><i class="footnote">וובוס, חוק סורי, סעיף 4 ,עמ' 4 ;וובוס, ספר חוקים; וובוס, בלתי ידוע; אילן, יוליה; כותן, אפיטרופסות.</i>. החוק חושף את הצד המעוניין במינוי האפיטרופוס. האפיטרופוס נועד להגן על רכושה של משפחת האב המת, ולשמור עליו לטובת יורשיו. המינוי מכוון, במידה רבה, נגד האלמנה. זו נחשבת לעצמאית לחלוטין, וקיים חשש שתפגע ברכוש בנה. במסמכים שהביאה עמה בבתה כשברחה למערה בעקבות מרד בר-כוכבא מסופר על מאבקיה באפיטרופין של בנה<sup class="footnote-marker">13</sup><i class="footnote">לואיס, מסמכים, עמ' 54-55 ;כותן, אפיטרופסות.</i>. כזה היה מצבה של בבתה מצוער. לעומת זאת, בהלכה היהודית האפיטרופוס הוא זכות של האישה. אין כל רמז למינוי אפיטרופוס בעל כורחה, ועושה רושם שתפקידו להגן על האלמנה והיתומים ולא על רכוש משפחת האב.
ברוב המסמכים שבידינו ממדבר יהודה נזכרים שני אפיטרופין. במסורת חז"ל נזכר האפיטרופוס בלשון יחיד<sup class="footnote-marker">14</sup><i class="footnote">כגון משנה גיטין פ"ה מ"ד; בכורים פ"א מ"ה ועוד.</i>, אך נזכרים גם שני אפיטרופין, כמו במשנה שלנו<sup class="footnote-marker">15</sup><i class="footnote">משנה, שביעית פ"י מ"ו; ירו', תרומות פ"א ה"א, מ ע"ב; בבא קמא פ"ד ה"ד, ד ע"ב ועוד.</i>. לשון יחיד אינה אומרת שאכן האפיטרופוס פעל ביחידות, וניתן לפרש את הלשון כשם כללי לאפיטרופסות. לעומת זאת, השימוש בלשון רבים מעיד כי מקובל היה למנות שני אפיטרופין (משנה, שקלים פ"ה מ"ב). לפי ההלכה כל מינוי בממון חייב להיות של שניים לפחות, וסביר שכלל זה חל גם על אפיטרופין. המאירי מפרש שאפיטרופוס אחד מונה על ידי האב והשני על ידי בית דין<sup class="footnote-marker">16</sup><i class="footnote">המאירי למשנתנו. ראו גיטין פ"ה מ"ד.</i>. לו היה לפירוש יסוד קדום, היה בכך ללמדנו על מערכת ניהול נכסי היתומים. לפי פירוש זה בית הדין כופה אפיטרופוס על היתומים מטעמו, אף כשיש להם אפיטרופוס שמינה האב. אופייני הוא שרוב המפרשים התמקדו בדין היתום שיש לו שני אפיטרופין, ולא שאלו את עצמם מי מינה אותם, ולשם מה מונו שני אפיטרופין.
שני האפיטרופין רצו, כל אחד לחוד, לסייע ליתומים, וצירפו אותם כל אחד לחבורה אחרת. כידוע אין אדם יכול להימנות על שתי חבורות, לפיכך <b>יאכל</b> – היתום, <b>ממקום שהוא רוצה</b> – היתום הקטן רשאי לבחור בין שני האפיטרופין, אבל יש להם זכות לצרפו לחבורה ללא ידיעתו, שכן הוא קטן, וכפי שהסברנו לעיל.
<b>עבד שלשני שותפים</b> – עבדות הייתה תופעה נדירה בחברה היהודית, אך לאמידים היו עבדים. העבד הוא נכרי שקיבל עליו שמירה חלקית של המצוות, כולל מילה. השאלה באילו מצוות העבד חייב נידונה בהלכות רבות. כפי שנראה להלן עבד פטור ממצוות ראייה (עלייה לרגל למקדש והקרבת קרבן שכל עולה חייב בו), אך בפועל השתתפו עבדים בעלייה לרגל ובהקרבת קרבן פסח. כפי שראינו לעיל מובאת בירושלמי דעה שעבדים חייבים בקרבן פסח בתור "רשות", אם כי, כאמור, משפט זה נכלל רק באחת האלטרנטיבות בגמרא שם. בהלכות מספר נידון מצבו של עבד השייך לשני שותפים, או שחציו בן חורין, כלומר שאחד מבעליו הקודמים שחרר אותו. מצב זה יוצר שלל בעיות הלכתיות בכל הנוגע לקיום מצוות, ונראה שזו הסיבה לכך שהשאלה מועלית בהלכות כה רבות<sup class="footnote-marker">17</sup><i class="footnote">כגון תוס', בבא קמא פ"ד ה"ח; משנה, גיטין פ"ד מ"ה.</i>. שאלת השותפות חוזרת רבות במקורותינו. בתקופת המשנה והתלמוד רווחו שני מבנים משפחתיים. האחד היה מבוסס על משפחה גרעינית, ובה היה הבעל אבי המשפחה ובעל המשק. ברם במקביל רווח מבנה אחר של משפחה מורחבת. במשפחה מעין זו היה האב בעל המשק והבנים עבדו במשק המשפחתי, אך האב היה בעל הרכוש. עם מותו של האב נותרו האחים שותפים בכול, ללא רכוש פרטי כלל<sup class="footnote-marker">18</sup><i class="footnote">ספראי, המשפחה, ושם ריכוז רב של דוגמאות כגון משנה, עירובין פ"ו מ"ז, וראו פירושנו לשקלים פ"א מ"ז.</i>. רבי חייה רובה קובע: "סתם אחין שותפין עד שלשה דורות" (ירו', בבא בתרא פ"ט ה"ג, יז ע"א), הווה אומר שבדרך כלל נשארו האחים שותפים גם אחרי מות אביהם עד שלושה דורות, ורק הדור הרביעי פירק את השותפות. במקורותינו עדויות רבות לאחים שחלקו והשתתפו, הווה אומר שחילקו את הרכוש המשפחתי ואחר כך החליטו לחזור למבנה כלכלי וחברתי של בית אב. שותפים רגילים הם שותפים ברכוש מסוים, בשדה או בחנות, בעבד או בבית. אבל אחים שותפים הם שותפים בכול, ואין להם רכוש פרטי כלל. עבד של שני שותפים עשוי להיות עבד של שותפות מעין זו שהתפצלה, או טרם התפצלה, או גם פרי שותפות כלכלית רגילה.
<b>לא יאכל משלשניהם</b> – המחלוקת הקדומה בנושא עבד שחציו בן חורין היא בין בית הלל לבית שמאי. השאלה היא כיצד הוא רשאי להתחתן. אין הוא יכול לשאת שפחה, שכן חציו בן חורין, ואין הוא רשאי לשאת בת חורין, משום שחציו עבד. מצד שני הוא חייב במצוות פרייה ורבייה, שכן חציו החופשי חייב במצוות. לדעת בית שמאי, משום תיקון העולם כופים את רבו לשחררו תמורת תשלום הוגן של דמי העבד, כלומר העבד כותב שטר על חצי דמיו, ולדעת בית הלל אין הוא יכול להתחתן<sup class="footnote-marker">19</sup><i class="footnote">ראו במפורט ביכלר, עבד כנעני.</i>.
ממחלוקת זו עולה שבית הלל ראו בעבד חצי משוחרר עבד לכל דבר, ואילו בית שמאי נטו להעניק לו זכויות של שחרור, אף שהיה משועבד חלקית<sup class="footnote-marker">20</sup><i class="footnote">משנה, גיטין פ"ד מ"ה.</i>. בסופו של דבר קיבלו בית הלל את דעתם של בית שמאי<sup class="footnote-marker">21</sup><i class="footnote">מבחינה מחשבתית משמעות הפסיקה היא כי יש להעדיף את זכויותיו הדתיות כבן חורין על פני זכות הקניין של האדון. זו הכרעה ערכית בעלת חשיבות הומנית-דתית.</i>. בתוספתא למשנתנו נאמר ש"עבד של שני שותפין אוכל משל שניהן" (פ"ז ה"ה), כלומר אצל מי שירצה. ייתכן שההבדל בין התוספתא והמשנה הוא עקרוני, וחוזר למחלוקת העקרונית על מעמדו הדתי של העבד. התוספתא היא כמשנה האחרונה (וכבית שמאי), והמשנה כמשנה ראשונה (דעת בית הלל לפני שחזרו בהם). הבבלי מוסיף שמדובר במצב שבו שני האדונים שרויים במתיחות ואינם רוצים ליהנות זה מזה, ואף אחד אינו רוצה שהעבד יאכל אצל חברו (פח ע"א)<sup class="footnote-marker">22</sup><i class="footnote">ראו מלאכת שלמה למקום.</i>. מכאן משמע שאם הם מוכנים לכך העבד יכול לבחור אצל מי לאכול, ורק אם הם מתנגדים לכך העבד משותק ואינו רשאי לבחור.
<b>משחציו</b> – בכתיב מודרני יותר: מי שחציו, <b>עבד וחציו בין חורים לא יאכל משלרבו</b> – משל רבו. המשנה אינה אומרת מה יעשה העבד, ולמעשה אין הוא יכול לאכול מקרבן הפסח. גישה זו עולה לכאורה בקנה אחד עם דעתם של בית הלל, וכאמור גם הם חזרו בהם. ברם, במקרה זה הפתרון ההלכתי פשוט. המשנה עוסקת במקרה שהעבד לא הביע את דעתו, וקובעת שבמקרה זה העבד אינו רשאי להימנות על הקרבן אם לא הביע את רצונו המפורש. אבל הוא רשאי להודיע במפורש שהוא מעוניין להימנות על קרבן זה או אחר, ואם אדונו ירצה בכך הוא רשאי לצרפו לחבורה. אבל ראשונים אחדים כתבו שלא יאכל משל רבו וכמו כן לא יאכל משל עצמו<sup class="footnote-marker">23</sup><i class="footnote">הרמב"ם, ולכך נוטה גם דעתו של בעל מלאכת שלמה.</i>. דעה מעין זו מתאימה לדעת בית הלל המקורית ולפיה איננו דואגים לעבד, ואין ניסיון למצוא לו תקנה. אם כך, הרי שבית הלל לא חזרו בהם מדעתם, ונותר חכם כלשהו שאימץ את דעתם.
באופן כללי, משנתנו חושפת מקרה נדיר של התנגשות ערכים. מצד אחד ניצב "המפרט הטכני" של מצוות פסח. פרטים אלו אינם בתורה ונקבעו בידי חכמים. מצד שני עומדת אישיותו הדתית של העבד או של העבד למחצה. בית שמאי, וההלכה המאוחרת, שאפו לתת לעבד פתרון דתי ולאפשר לו את קיום המצווה. לעומת זאת במשנתנו המוקד אינו זכותו הדתית של העבד, אלא השאלה "הטכנית" בלבד. למעשה המשנה אינה קובעת מה יעשה העבד אלא רק להיכן אינו שייך, כאילו העבד עצמו איננו הנושא של המשנה, והמשנה מתעניינת רק בשאלה על איזו חבורה אינו יכול להימנות. אנו, כפי שהסבירו גם הראשונים, ניסינו לענות גם על השאלה השנייה, ברוח הערך ההומני-מוסרי שמעלים בית שמאי. לפי תפיסה זו העבד זכאי להקריב קרבן פסח כשם שהוא זכאי להתחתן. זו גישתה של ההלכה המאוחרת מסוף ימי בית שני. ברם בית הלל בעמדתם המקורית אינם שותפים להצגה זו של השאלה, ומשנתנו שותפה בשתיקה (שותפות של מחדל) לגישה זו.
משנה א עוסקת בכל שלוש הקבוצות: נשים, קטנים ועבדים. זהו מבנה ספרותי מובהק של שלישייה קבועה בדיון ההלכתי. אותו מבנה חוזר על עצמו גם במשניות הבאות: משנה ב עוסקת בקטנים-בנים ומשנה ג בעבדים. קבוצה זו מהווה את קבוצת הבסיס של התלויים בבעל הבית, וחוזרת תדיר בלשון חכמים, אם כי מבחינה ספרותית הסדר הקבוע הוא נשים, עבדים וקטנים<sup class="footnote-marker">24</sup><i class="footnote">משנה, ברכות פ"ג מ"ג; פ"ז מ"ב; פסחים פ"ח מ"ז; שקלים פ"א מ"ג; מ"ה; סוכה פ"ב מ"ח, מקבילותיהם ועוד. למבנה פרק דומה ראו קידושין פ"א ודיוננו שם.</i>.

Mishnah 2

<b>האומר לעבדו</b> – העבד רשאי לשחוט את קרבן הפסח עבור בעליו, וגם רשאי לשחוט קרבן פסח לעצמו כפי שראינו במשנה הקודמת. <b>צא ושחוט עלי את הפסח</b> – האדון לא ביאר איזה בעל חיים הוא רוצה כקרבן. <b>שחט גדי יאכל</b> – על כן ניתנת לעבד הזכות לבחור איזה בעל חיים ישחט. <b>שחט</b> – העבד, <b>טלה יאכל</b> – האדון את הטלה שנשחט. אם האדון לא אמר מה לשחוט, ו<b>שחט</b> – העבד, <b>גדי וטלה</b> – שני בעלי חיים, <b>יאכל מן הראשון</b> – והקרבן השני אינו כשר, שכן השחיטה הראשונה כבר כשרה. <b>שכח מה אמר לו רבו</b> – האדון אמר מה לשחוט, אך העבד שכח. ברור שאם העבד ישחט נגד רצון רבו הקרבן פסול, <b>כיצד יעשה ישחוט גדי וטלה ויאמר אם גדי אמר לי רבי גדי שלו וטלה שלי</b> – המשנה מניחה שהעבד גם שוחט לעצמו, אולי עבור חבורה של עבדים כמו במשנה ז להלן. על כן יעשה העבד בלבו תנאי שהקרבן שרצה האדון יהיה עבורו, והקרבן השני עבור העבד עצמו, <b>ואם טלה אמר לי רבי</b> – הרב שלי, <b>טלה שלו וגדי שלי</b>.
<b>שכח רבו מה אמר לו</b> – גם העבד וגם האדון שכחו מה אמר האדון, <b>שניהם</b> – שני הקרבנות<b>, יצאו לבית השריפה </b>– שכן הקרבן פסול משום שספק אם נעשתה השליחות לפי תנאי ההקדשה של האדון. הבבלי מספר על מקרה שהמלך והמלכה שלחו את עבדיהם לשחוט קרבן פסח, כל אחד מהם חשב שהוא שולח עבד בשביל קרבן הפסח המשפחתי. מקרה מעין זה מחייב בעצם שהקרבן ייפסל משום שאין להימנות על שני קרבנות פסח. השאלה נשאלה לרבן גמליאל שפסק "מלכה ומלך דדעתן קלה עליהן יאכלו מן הראשון (הקרבן שהוקרב קודם), אנן לא נאכל לא מן הראשון ולא מן השני" (בבלי, פח ע"ב). המלכה והמלך, שמשאביהם מרובים, לא חרדו על הקרבן ולא היה אכפת להם מי שוחט ואיזו בהמה, לכן אין הקרבן נפסל. אבל אדם רגיל, שהקרבן יקר לו ויקר עבורו, חרד שמא לא נשחט לפי תנאי ההקדשה, ועלול להיפסל. ייתכן גם ש"דעתן קלה" משום שלא אכפת להם מקיום מצוות. לפי התיאור מדובר כנראה באגריפס השני, שהיחס אליו היה דו משמעי (משנה, סוטה פ"ז מ"ח; תוס', פ"ז הט"ו)<sup class="footnote-marker">25</sup><i class="footnote">המעשה בקריאת התורה במעמד הקהל היה בוודאי באגריפס השני, שכן רק הוא כיהן במוצאי שמיטה, שהיא זמן הקהל.</i>. מספר רב של פעמים נזכר במקורותינו "אגריפס המלך", ובדרך כלל הכוונה לאגריפס השני, שכן רוב המקורות מתארים את הדור האחרון לימי הבית. ברם, ייתכן מאוד שלפחות חלק מהפגישות בין אגריפס לבין רבן גמליאל<sup class="footnote-marker">26</sup><i class="footnote">ראו עוד משנה, שקלים פ"ג מ"ג.</i> היו עם אגריפס הראשון, שמלך בשנים 41-44 לספירה. פעם אחת נזכר גם מפגש בין רבן גמליאל לבין "אגריפס סבא"<sup class="footnote-marker">27</sup><i class="footnote">מכילתא דרשב"י, כ ה, עמ' 47.</i>. אין צורך לתקן את הגרסה ל"אגריפס מלכא" או ל"אותו סבא", והכוונה לאגריפס הראשון, בניגוד לסתם אגריפס שהוא אגריפס השני. כמובן אין זה ברור האם כל פרטי הסיפור היסטוריים. מכל מקום, דומה שהסיומת "אנן לא נאכל..." היא תוספת של העורך ולכן פותחת בארמית, שאינה שפת ההבאה של מעשים קדומים. הביטוי "דעתן קלה" מתייחס למלך ולמלכה כאחד, שעבור שניהם קיום המצווה הוא טקס שאינו מטריד במיוחד, בין אם משום עושרם ומשאביהם הגדולים ובין אם משום שהם עסוקים בנושאים אחרים. המינוח הועבר בהשאלה לנשים, שדעתן קלה תמיד. ביטוי זה מופיע רק במקורות המשקפים את תורת בבל (בבלי, שבת לג ע"ב; תנחומא, וירא כב) (איור 36 ,37).
ופטורים מלעשות פסח שיני – בהלכה זו יש מחלוקת בתוספתא (פ"ז ה"ג) ומשנתנו כרבי נתן, או כרבי אלעזר במכילתא, ורבי חולק על כך<sup class="footnote-marker">28</sup><i class="footnote">תוס', פ"ז ה"ו; ירו', פ"ז ה"ה, לד ע"ב; בבלי, עח ע"ב, ואולי גם מכילתא דרבי ישמעאל, בא ה, עמ' 17.</i>. הפטור מפסח שני נובע מכך "שכבר נזרק עליהם הדם" (תוס', פ"ז ה"ו), הווה אומר שזריקת הדם נעשתה כהלכה, ולכן יצאו ידי חובה. רבי סבור, כנראה, שקרבן שמלכתחילה לא הייתה אפשרות לאכלו אינו מוציא ידי חובה, וכבר ראינו גישה זו במשניות אחרות (פ"ז מ"ה).

Mishnah 3

<b>האומר לבניו הרי אני שוחט את הפסח למי שיעלה מכם ראשון לירושלם</b> – האב פותח מעין תחרות בין בניו, ומי שיגיע ראשון לעיר יימנה על הקרבן. התלמודים מעירים שבמונח "לשחוט" האב מתכוון להפרשת הקרבן, שכן בזמן השחיטה כולם חייבים להיות כבר בעיר (ירו', לה ע"ד). ברור שהמשפחה תסב יחדיו, וכל מה שהאב עושה הוא "לזרזם על מצוות", בלשון הרמב"ם. <b>כיוון שהיכניס הראשון</b> – מבין האחים, את <b>ראשו ורובו לעיר זכה בחלקו </b>– הוא זה שהתמנה על הקרבן, <b>וזיכה את אחיו עמו</b> – האח יכול לזכות את אחיו ולהזמינם לקרבנו. המעשה כולו משקף את ההווי בעיר: מתנהלת תחרות ברוח טובה בין האחים, ומי שמנצח נופלת בידו הזכות להזמין את האחרים. האות וי"ו במילה "וזיכה" היא וי"ו המסקנה – זיכה את חלקו ולכן יכול לזכות את אחיו, ואין הכוונה שבאופן אוטומטי זכו כל האחים בחלק מהקרבן, שהרי הקרבן נשחט רק לשמו של ראשון המגיעים לעיר.
<b>לעולם נימנים עליו עד שיהא בו כזית לכל אחד ואחד</b> – מספר המנויים על הקרבן הוא בלתי מוגבל, וניתן למנות עליו עשרות משתתפים ובלבד שלכל אחד יהיה כזית קרבן. כזכור הקרבן עצמו נאכל על השובע, ועיקר הארוחה היה בשר קרבן החגיגה ושאר המאכלים שבושלו לסעודה. הרכב החבורה היה גמיש: עולי הרגל זרמו לעיר ופגשו מכרים וידידים, אלו הצטרפו לחבורות, חבורות התפרקו ונוסדו מחדש, ויש לכך ביטוי במשנה זו ובהלכות אחרות<sup class="footnote-marker">29</sup><i class="footnote">ראו למשל סדרת ההלכות בתוס', פ"ז ה"ו-ה"י.</i>. <b>נאמנים [נמנים]</b> – המצוי בסוגריים נכתב בכתב יד שונה מלמעלה. הנוסח הנכון הוא כמובן נימנים, או נמנים, ו"נאמנים" הוא טעות שתוקנה בצד בידי המעתיק. ומושכים את ידיהם ממנו – אנשים יכולים גם למשוך את ידיהם מהחבורה ולעבור לחבורה אחרת. כל זאת, <b>עד שיישחוט</b> – את הקרבן. לאחר שנשחט הקרבן אין לעזוב את החבורה, וגם אי אפשר לצרף חברים חדשים, שכן השחיטה היא עבור בני החבורה (לעיל פ"ו מ"ז). בירושלמי מובאת דרישה שהמינוי יהיה על פסח חי, וזה כמובן הסבר דרשני להלכה מקובלת (לו ע"א). <b>רבי שמעון</b><sup class="footnote-marker">30</sup><i class="footnote">ב- <b>א</b>: ישמעאל.</i> <b>אומר עד שיזרק עליו את הדם</b> – הזמן הקובע אינו השחיטה אלא זריקת הדם. כפי שכבר ראינו, הזריקה והאכילה הן המרכיבים העיקריים של הקרבן. השחיטה היא תנאי, אך נתפסה כבעלת מעמד טכני בלבד.
בתוספתא נוספת דעתו של רבי יהודה שיש צורך שיישאר אחד מהחבורה המקורית, ומשנתנו כדעת רבי יוסי שאין בכך צורך (פ"ז ה"ז).

Mishnah 4

<b>הממנה אחרים עמו על חלקו</b> – אדם שפגש מכרים והזמינם להצטרף לחבורה רשאי לעשות זאת גם ללא דעת בני החבורה, אלא שהמוזמנים החדשים אוכלים מחלקו. הווה אומר, הוא מצרף אחרים לחלק שלו ולא על חשבון יתר בני החבורה. כל זאת לגבי אכילת בשר הקרבן. בני החבורה הפכו לשותפים גם ביתר הארוחה, וכאן היה צריך לקבוע הסדר אחר: או שכל אחד אכל את מה שהכין, או שאכלו במשותף ושיתפו את החדשים. לשאלה זו אין היבט הלכתי, ואין היא מעניינת את חכמים. אין במשנה דיון על מצב שחלק מהשותפים מואסים בחברים החדשים, ואין להם זכות התנגדות חברתית לצירוף סועדים חדשים לחבורה. כל הדיון הוא בשאלה הכספית של המינוי.
<b>רשים</b> – האל"ף נפלה, וצריך לקרוא רשאים. את האות אל"ף לא הגו, ולכן נפלה. בכמה עדי נוסח נוסף "בני החבורה"<sup class="footnote-marker">31</sup><i class="footnote">דפוסי <b>וילנא</b>, <b>ונציה</b> (<b>דו</b>), <b>מרב</b>, <b>מרא</b>, <b>מרש</b>, <b>מת</b>, <b>מדלק</b>.</i>, וכמובן בבני חבורה עסקינן. <b>ליתן לו</b> – מקרבן הפסח של המזמין, <b>ואת שלו</b> – הוי"ו מיותרת ואינה בדפוסים. הכוונה שבני החבורה נותנים למזמין את החלק שלו, והוא מחלקו לאלו שהוא הזמין. <b>הוא</b> – המזמין, <b>אוכל משלו</b> – את חלקו בקרבן הפסח, ואורחיו אוכלים מחלק זה, <b>והן</b> – יתר בני החבורה, <b>אוכלים משלהם</b>. התוספתא דנה גם בסכסוכים אפשריים בין בני החבורה, כגון אם היה אחד זללן במיוחד, ובלשון חז"ל: היו ידיו של אחד "יפות" או "רפות", ושאלות נוספות (תוס', פ"ז ה"י). הלכות אלו אינן חלות רק על קרבן פסח אלא על החבורה הרגילה. לעתים קרובות התאגדו ידידים ועשו ביניהם הסכם על סעודה משותפת. לעתים הכירו זה את זה, אך התוספתא שציטטנו עוסקת גם בחבורה שמשתתפיה זרים זה לזה. בני החבורה עשו ביניהם "סיבולת" או "סינבולת", מונח יווני (συμβολή )שמשמעו הסכם, ובהתאם להסכם ניהלו את הארוחה (תוס', פ"ז ה"י; ירו', לו ע"א; בבלי, פט ע"ב)<sup class="footnote-marker">32</sup><i class="footnote">ראו עוד אופנהיימר, חבורות.</i>. המדרש נותן דוגמה לסעודה משותפת שבה כל אחד מביא מזון מסוג אחד, לפי חלוקה מוקדמת, וכולם אוכלים מכל מה שכולם הביאו (תנא דבי אליהו, פי"ח, עמ' 93-94). בפפירוסים ממצרים נמצאו הזמנות לסעודה ובהן רשימת המטלות שהוטלו על כל משתתף<sup class="footnote-marker">33</sup><i class="footnote">ראו למשל פפירוסי אוקסירינכוס א, 110-111 .לכל העניין ראו המבוא למסכת ברכות.</i>. הסדר דומה היה בקרבנות פסח. התוספתא מזכירה, למשל, כספים שנתנו בני החבורה, בצאתם מהחבורה לקחו עמם את ה"השקעה" הכספית שהביאו והמעות נחשבו לחולין (פ"ז ה"ח). כך גם היו בני החבורה שותפים בעורות הקרבנות (פ"ז הט"ז), אם כי מקובל היה שאותם המארחים גבו כמעין תשלום על האירוח<sup class="footnote-marker">34</sup><i class="footnote">ראו במבוא לפרק י.</i>.
<b>משלהם</b> – אין משמעו בהכרח שהם מרכיבים לעצמם חבורה, אלא שבתוך חבורת הפסח הקבוצה מתחלקת לשתי חבורות חברתיות וכלכליות, אך הן אוכלות יחד<sup class="footnote-marker">35</sup><i class="footnote">ראו הדיון על כך בבבלי פט ע"ב.</i>.

Mishnah 5

כפי שאמרנו, בשעת השחיטה (ולכל המאוחר בשעת הזריקה, כדעת רבי שמעון) רשימת המנויים על הקרבן צריכה להיות ברורה וחתומה. הבעיה שהמשנה עוסקת בה היא אלו הזקוקים לטהרה. אלו מיטהרים בטבילה והזאה וטהורים רק לעת ערב, ובשעת השחיטה טרם היטהרו, ועל כן לכאורה אינם רשאים להיכלל ברשימת המנויים. אולם המשנה קובעת כי אמנם בשעת השחיטה והזריקה הם טמאים, אך בערב הם יהיו טהורים ולכן הם רשאים להצטרף לקרבן הפסח.
<b>זב שראה שתי ראייות</b> – זב שראה את זובו פעם או פעמיים ביום אחד או בשניים, טמא שבעה ימים. הוא צריך לטבול ביום השלישי וביום השביעי, וצריכים להזות עליו אחרי הטבילה. <b>שוחטים עליו בשביעי</b> – הוא רשאי להימנות על המנויים על קרבן ביום השביעי, שכן בערב הוא יטבול את טבילתו השנייה וייטהר. <b>ראה שלוש</b> – ראיות, ואז דינו חמור יותר, הוא יכול להיטהר רק ביום השמיני וחייב להביא קרבן (ויקרא טו טו), <b>שוחטין עליו בשמיני</b> – זב זה אמור להיטהר ביום השמיני, ולכן אם חל יום השמיני בערב פסח ניתן לצרפו לקרבן פסח. זאת אף שהמדרש מדגיש "טומאתו בזובו תלויה ולא בימים" (ספרא מצורע, פרק א ה"ב, עה ע"ב). ברם איש זה, שכבר אינו זב מזה שבעה ימים, יש סיכוי רב שייטהר במועד. פרשת הזב ערוכה בספר ויקרא (טו א-טו) ללא הזכרת מספר הראיות שבהן נקבעה טומאת הזב. ההלכה התנאית קבעה שזב האמור בתורה הוא אדם הרואה "זוב" – זרע שבא מאבר מת בלא קישוי האבר, והוא "כלובן ביצה המוזרת" (תוס‘, זבים פ"ב ה"ד, עמ' 677). בתורתם של תנאים מבדילים בין ראייה אחת או שתיים לבין שלוש ראיות. רק בשלוש ראיות חלים על הזב כל דיני הטהרה, לרבות הקרבן. הלכה זו שנויה במחלוקת בית שמאי ובית הלל, ומשנתנו כבית הלל. במשנה ובתוספתא מובאות דעות מספר על מה נחלקו התנאים הקדומים. אבל הסיכום הפשוט, החוזר במקורות רבים, שהמחלוקת היא על ראייה שנייה,<sup class="footnote-marker">36</sup><i class="footnote">משנה, מגילה פ"א מ"ז, וראו דיוננו לאתר; תוס', פ"א הי"ד; משנה, כלים פ"א מ"ה ועוד.</i> ודומה שכך יש לפרש את משנתנו. <b>וכן</b> <b>שומרת יום כנגד יום</b> – אישה הרואה דם שאינו דם נידה טהורה אם עובר יום ללא דם, <b>שוחטין עליה</b> <b>בשיני</b> – אם היום השני הוא ערב פסח, בערב היא תיטהר, ולכן היא יכולה להימנות על הקרבן, <b>ראת</b> – אם האישה ראתה דם, <b>שני ימים שוחטים עליה בשלישי</b> – בהנחה שהיא תיטהר באותו ערב, והזבה שוחטין עליה בשמיני – היא טמאה שבעה ימים ורשאית להיטהר בשמיני. ההלכה הקדומה קבעה שנידה וזבה טמאות שבעה ימים, כולל הימים שבהם היא רואה דם. רק בתקופת האמוראים נקבעה החומרה שהאישה טמאה שבעה ימים לאחר היום האחרון לנידתה ("שבעה נקיים"). המשנה קובעת שביום השביעי היא טהורה, ואינה אומרת במפורש שמדובר ביום השביעי מאז שנטמאה, או ביום השביעי מאז שראתה ראייה אחרונה<sup class="footnote-marker">37</sup><i class="footnote">מיטשם, נידה; דינרי, נידה.</i>.
בכל המקרים המשנה מרחיבה מאוד את הכללת המקרים המסופקים בקרבן הפסח. היא מצמצמת את זמני ההמתנה עד למינימום, על מנת לכלול את מרב השוהים בירושלים במסגרת הקרבן.

Mishnah 6

בכתב יד קאופמן משנה זו מופיעה אחרי המשנה הבאה (סדר המשניות שונה מהדפוס).
<b>האונן</b> – האונן הוא מי שמת לו מת (אחד מהקרובים הראשוניים) וטרם נקבר. האונן פטור ממצוות שכן הוא עסוק בקבורה, אך איננו בהכרח טמא, אלא אם כן כבר נטמא במפורש. האונן אסור במעשר שני (משנה, מעשר שני פ"ה מי"ב; תוס', פ"ב ה"ח; שביעית פ"ז ה"ז), ומותר באכילת דמאי (משנה, דמאי פ"א מ"ב), שכן בווידוי המעשר נאמר במפורש "לא אכלתי באני ממנו" (דברים כו יד). חז"ל קבעו בפשטות שאונן אסור בקודש, כלומר אסור לו להקריב במקדש או לאכול מקודשים<sup class="footnote-marker">38</sup><i class="footnote">משנה, הוריות פ"ג מ"ה; זבחים פ"ב מ"א; מנחות פ"א מ"ב ועוד.</i>, הוא אסור גם באכילת פסחים. יש להניח שבזמן הטיפול במת הוא ייטמא, ברם כל דיני האבלות נפסקים עם הרגל, ואם הוא לא נטמא בפועל, כלומר לא נגע במת או התקרב אליו, ניתן לצרפו למנויים על קרבן פסח (משנתנו), ואסור בביכורים. משנת ביכורים (פ"ב מ"ב) אומרת שאונן אסור באכילת מעשר שני, וזו הלכה מפורשת גם במשנת מעשר שני (פ"ה מ"י). ממשנת ביכורים (פ"ב מ"ב) ניתן גם להסיק בפשטות שאונן זכאי לאכול בתרומה. כן שנינו: "אונן אסור במעשר ומותר בתרומה"<sup class="footnote-marker">39</sup><i class="footnote">תוס', חגיגה פ"ג ה"ג; השוו משנה, שם פ"ג מ"ג. בירו', יבמות פ"ח ה"א, ח ע"ג, סדרת דרשות המעגנות בכתובים את הדין הידוע שאונן מותר בתרומה.</i>.
בתקופת המשנה והתלמוד הייתה אמנם הקבורה בדרך כלל פרטית והמשפחה טיפלה במת בעצמה, אך גם במצב זה ייתכן שאת העבודה הנדרשת יבצעו רק חלק מהבנים, ואחד מהם יישאר טהור. ייתכן גם שאחד מהקרובים יגיע ממרחק ולכן לא יעסוק בפועל בקבורה. יתר על כן, ממקורות מספר אנו שומעים על גוף ציבורי המטפל בקבורה. מת כזה מכונה "נמסר לרבים" (ירו', ברכות פ"ג ה"א, ו ע"א)<sup class="footnote-marker">40</sup><i class="footnote">ראו ספראי, הקהילה, עמ' 67-68.</i>. במקרים מעין אלה ייתכן שהאונן לא ייטמא, ולכן אפשר לשחוט עליו את הפסח. <b>והמפקיח בגל</b> – אם אדם מפנה גל אבנים כדי להוציא מתוכו אדם שנפלה עליו מפולת יש סיכוי שייטמא, אך גם ייתכן שיתברר שגל האבנים מכסה אדם חי, או שאין איש מתחת לגל. על כן מותר לשחוט עליו את הפסח, ואם יתברר שהוא טמא יהיה אסור לו לאכול מן הפסח, אך אחרים יוכלו לאכול ממנו. דינם של האונן והמפקח כמי שנטמאו במפתיע. משנה זו, כמו משניות אחרות, מעידה כי סכנת המפולת הייתה מוחשית ותדירה. ההלכות בעניין רבות, ומעידות על רמת סיכון גבוהה. המבנים נבנו ללא תכנון וללא חיזוק במלט, והבתים היו, לעתים, ישנים ביותר. על כן רבו המפולות. עם זאת, ואף שיש חשש של ממש שהמפקח ייטמא, כל זמן שלא נטמא הרי הוא בחזקת טהור<sup class="footnote-marker">41</sup><i class="footnote">כך גם במשנה, אהלות פט"ז מ"ד.</i>. <b>וכן מי שהיבטיחוהו להוציאו מבית האסורים</b> – עונש המאסר היה מקובל בעולם הרומי. בדרך כלל לא נקצב העונש, והשלטונות היו מחליטים לשחרר את מי שריצה עונש ארוך דיו. לפי פירושי התלמודים נראה שמדובר באדם שהודיעו לו שישוחרר לאחר החג. ממקורות אחרים אנו יודעים שבסוף ימי בית שני היה מקובל לשחרר אסירים לקראת החג, ובמיוחד בערב פסח. אין לכך הד ברור בספרות המשפט הרומי, אך אנו שומעים על כך במפורש ממקורות ארץ-ישראליים<sup class="footnote-marker">42</sup><i class="footnote">מתי, כז 15 ;מרקוס, ט 6 ;לוקס, כג 16 ;יוחנן, יט 39 .במקורות אלו מסופר על נוהג לשחרר אסירים ערב החג. נוהג זה שולב לתוך המיתוס על צליבתו של ישו, ו"אשמת" היהודים שהעדיפו לשחרר אסירים אחרים. הסיפור כולו מפוקפק, ויש בו יותר משמץ פולמוס במטרה לתלות ביהודים את מותו של עציר שהרומאים החליטו להרוג. עם זאת, קשה לפקפק בכך שהמספרים הכירו את הנוהג של חנינה ערב החג, ואת הנוהג המוכר שילבו בסיפור הפולמוסי.</i>. התלמוד הבבלי אומר, בשמו של רבי יוחנן הארץ-ישראלי, שהמשנה עוסקת רק באסיר של השלטונות הרומיים. אבל אם היה אסיר בבית סוהר יהודי, לא רק שמותר לצרף אותו למנויים על הקרבן אלא גם מותר לשחוט עליו כשהוא יחיד (צא ע"א). בירושלמי רבי יוחנן אומר להפך (לו ע"א), שמשנתנו עוסקת בבית סוהר ישראלי, שהבטחתם לשחרר אדם היא רצינית, אך אין לסמוך על הבטחה לשחרור של השלטונות. ברור שבאחד התלמודים השתבשו דברי רבי יוחנן.
שני הפירושים מציגים מציאות שכאילו הייתה קיימת של בתי סוהר יהודיים. ספק רב אם אכן היו בתי סוהר יהודיים בימי הבית, אך נראה שדברי רבי יוחנן משקפים מציאות מאוחרת יותר מהווי הקהילה היהודית בימיו. בהלכה היהודית אין עונש מאסר, אך נראה שבפועל הוקמו בתי סוהר במסגרת הקהילה היהודית ובתי הדין שפעלו בה<sup class="footnote-marker">43</sup><i class="footnote">המשנה מזכירה אפשרות שרוצח אינו מוצא להורג (כיוון שלא התרו בו לפני המעשה הנפשע) ו"מכניסין אותו לכיפה" (סנהדרין פ"ט מ"ה), אלא שבמשנה זו אין מדובר בבית סוהר אלא במקום שבו מרעיבים את הנאשם, וספק אם המתקן שימש גם לכליאה רגילה. על כן העדפנו להסתמך על מקורות אחרים.</i>. חז"ל מונים את שירותי הציבור החיוניים לעיר, ושאין לדור בעיר בלעדיהם. אחד מהם הוא "בית דין מכין וחובשין" (ירו', קידושין פ"ד הי"ד, סו ע"ב)<sup class="footnote-marker">44</sup><i class="footnote">בבבלי, סנהדרין יז ע"ב, נאמר ש"אין תלמיד חכם רשאי לדור בתוכה". בעל פרק דרך ארץ (פ"א) חוזר על נוסח זה. לענייננו, נוסח זה מבטא ביתר שאת את תביעתם של חכמים שבעיר יהיה בית דין כזה. הנוסח הנכון הוא ללא ספק "חובשין" ולא "עונשין", כך הנוסח בירושלמי ובמדרש הגדול, שמות יח כא, עמ' שסה, ובנוסחאות עיקריות בבבלי.</i>. הביטוי "חובשין" מעיד על עונשי מעצר ומאסר, אף שבהלכה אין עונש זה מצוי כלל, ואין כל חטא שראוי לחבוש אדם עבורו<sup class="footnote-marker">45</sup><i class="footnote">עונש מאסר מופיע כמה פעמים במקורותינו, ברם בכל הפעמים אין מדובר בהלכה למעשה. בבבלי נזכר מאסר של רוצח במזיד (כתובות לג ע"ב; סנהדרין עח ע"ב), וכן עונש מאסר לעובדי אלילים בעיר נידחת (שם, סנהדרין קיב ע"א). דין רוצח, כמו גם דין עיר נידחת, לא הופעל הלכה למעשה בזמן התלמוד. חשובה יותר היא עדות המכילתא ולפיה "חובשין את המכה עד שהמוכה ירפא" )מכילתא דרבי ישמעאל, משפטים, מסכתא דנזיקין ו, עמ' 270 ,)אך גם כאן מדובר במעצר עד שיתברר שהמוכה לא מת ואין למכה דין רוצח. כאמור, לא היו דיני נפשות בתקופת המשנה והתלמוד, והדיון על כך תאורטי בלבד. ראו עוד ספראי, הקהילה, עמ' 86.</i>.
כן נקבע שמי שהשתחרר מבית השבי רשאי להסתפר בחול המועד (משנה, מועד קטן פ"ג מ"א-מ"ב ומקבילות), ובירושלמי דנים אם הדין חל גם על מי שחבשוהו ישראל (שם, פ"ג ה"א, פא ע"ג). חבישה בבית סוהר נזכרת גם בבבל; שם האוסר הוא ראש הגולה, ואין לכך שייכות לדיוננו (ירו', בבא בתרא פ"ה הי"א, טו ע"ב)<sup class="footnote-marker">46</sup><i class="footnote">לעונש מאסר שראש הגולה מטיל ראו עוד בבלי, עירובין יא ע"ב; בבא קמא נט ע"ב.</i>. כל אחת משלוש המימרות כשלעצמה עשויה לכאורה להיות תאורטית, או אולי לשקף את ימי הבית בלבד. ברם, צירופן מעיד כי מדובר בתופעה מוכרת.
בעיר היהודית פעל, אפוא, בית דין בעל כוח וסמכות לאסור אנשים. בית דין זה לא דן לפי דיני ישראל אלא לפי מערכת דין אחרת, והשתמש גם בעונשי מאסר. חכמים לא רק שלא התנגדו לכך, אלא המליצו על הקמתו ותבעו מבני העיר להקימו. נראה שבית הדין שהטיל עונשי מאסר היה בית הדין של הקהילה, והייתה לו עצמה רבה. בעיירות היהודיות פעלו אפוא כמה אינסטנציות שיפוטיות, וחכמים שפסקו ודנו עשו זאת על בסיס הסכמה חברתית ונשענו על יוקרתם האישית. אך במקביל פעל בית דין של הקהילה שהיה בעל כוח כפייה, ודן לפי מערכת נהלים שונה. בין השאר נכללו עונשי המאסר בתחום סמכותו, אם כי איננו יודעים על אילו עברות הוטל<sup class="footnote-marker">47</sup><i class="footnote">לבתי הדין השונים ראו אלון, איליין דמתמנין; גולאק, יסודי המשפט, עמ' 1-37 ;ספראי, הקהילה, עמ' 77-86.</i>.
הירושלמי קובע שכל ההלכה חלה רק על מי שחבוש מחוץ לירושלים. אך מי שבירושלים יכול להימנות על חבורת הקרבן (לו ע"א). נראה שהירושלמי מניח שהאסיר יכול להצטרף לחבורה גם בשבתו בבית הסוהר, ואכן בבתי הסוהר הרומיים מקובל היה שניתן לספק לאסיר מזון מבחוץ, ואף לבקרו בתנאים מוגדרים. על כן אסיר יכול להימנות על חבורה, אף אם יישאר בבית הסוהר בזמן אכילת הפסח, ולא יסב עמם באותו בית.
<b>החולה והזקן שהן יכולים לאוכל כזיית</b> – החולה והזקן הם במצב מסוכן (אוכלוסיית סיכון), אך עדיין הם כשרים להימנות על הקרבן, ובלבד שמסוגלים לאכול כזית ממנו. <b>שוחטין</b> – כל אלו יכולים להימנות על הקרבן. כך הנוסח בכתב יד קאופמן ובעדי נוסח נוספים. אבל באחדים מעדי הנוסח, מהם טובים: "אין שוחטין"<sup class="footnote-marker">48</sup><i class="footnote"><b>מדק</b>, <b>מרב</b>, <b>מרא</b>, <b>מרש</b>, <b>מגקל</b>, <b>מ</b>, <b>רב</b>.</i>, ובכתב יד מת: "...כזית אין שוחטין עליהם בפני עצמן". בעדי נוסח אחדים, במקום "שהן יכולין לאכול" כתוב "שאין יכולים לאכול"<sup class="footnote-marker">49</sup><i class="footnote"><b>ו</b>, <b>רג</b>, <b>מדלק</b>, <b>מיל</b>, <b>מרב</b>, <b>מת</b>, <b>מגקל</b>.</i>, ואין בנוסחה זאת היגיון. כנראה זו נוסחה משובשת, אף שהיא מופיעה בעדי נוסח שהם בדרך כלל טובים.
[<b>ועל כולם אין שוחטים עליהם] עליהם בפני עצמן</b> – אסור לשחוט קרבן רק על אלו, כיוון שיש סיכוי רב שלא יוכלו לאכלו. כפי שנראה להלן (משנה ז) היו שאסרו לשחוט קרבן פסח על יחיד, וודאי שהנוהג המקובל היה לאכול את הקרבן בחבורה, אך על אלו ודאי שאין לשחוט קרבן, ואף לא על חבורה שכולה זקנים, או אסירים העומדים להשתחרר, <b>ושלא יבאוהו לידי פסול</b> – אם לא יוכלו לאכול את הקרבן יפסלוהו. אדם רגיל שנטמא, או אף מי שפרש מרצונו מהקרבן, אינו עובר עברה, והקרבן שנמנה עליו יוקרב למען אחרים, גם אם בכך הקרבן נותר ללא אוכלים. טומאה רגילה נתפסת כאונס, אינה מובנת כחטא ואינה עילה לעונש. לא כן המנויים במשנה שסיכוי רב היה שלא יוכלו לאכול את הקרבן, ועל כן צריך למנות עליו גם אחרים, בטוחים יותר.
בעל מלאכת שלמה מביא את דברי רבי יהוסף אשכנזי האומר שבכתבי יד רבים מצא כתוב "<b>שאינם</b> יכולים", כלומר הזקן והחולה אינם יכולים לאכול, ולכן אין לשחוט עליהם. אבל אם הם יכולים לאכול מותר לשחוט עליהם, ואם יפרשו מהחבורה לא תיפסל החבורה ולא ייפסל הקרבן, שכן נותרו בחבורה חברים אחרים. ברם, לפי הפירוש הראשון אין לשחוט על מי שאינו יכול לאכול. דומה שהעיקרון המנחה הוא שמותר לשחוט רק על מי שישתתף בוודאות בסעודת החג, כל זאת לפי המצב שניתן להעריך בזמן השחיטה. על כן מי שאינו יכול לאכול אין לשחוט עליו, אף אם ייתכן שיחלים. מותר לשחוט על זקן וחולה אף שיש חשש סביר שלא ישתתפו בסעודה, אבל אין לשחוט על מי שכרגע אינו ראוי להשתתף בסעודה.
<b>לפיכך אם</b> – היו מנויים על קרבן פסח יחד עם אחרים, <b>אירע בהם פסול פטורים מלעשות פסח שיני</b> – מכיוון שהשחיטה וזריקת הדם נעשו כאשר היה סיכוי רב שהקרבן ייאכל כהלכה, הם פטורים מחובת פסח שני, שכן כבר נזרק הדם בהיתר, וזריקה זו עולה להם כקרבן פסח, <b>חוץ מן המפקיח בגל</b><sup class="footnote-marker">50</sup><i class="footnote">ב<b>ווילנא</b>, <b>דו</b>, <b>א</b>, <b>כ</b>, <b>רא</b> – מפקח את הגל.</i> <b>שהייה טמא מתחילתו</b> – כל האחרים היו בחזקת טהרה, ולבסוף התברר שלא יוכלו לאכול קרבן פסח. אך מעמדו של המפקח את הגל שונה. אמנם בשעת השחיטה או הזריקה טרם ידע שהוא טמא, אך בפועל כבר היה טמא. לאחר פיקוח הגל שנמצאה בו גוויה התברר למפרע שהיה כבר טמא. מי שטמא בעת ההקרבה חייב בקרבן פסח, לכן המפקח את הגל חייב בפסח שני, ואילו החולה, או האסיר שלא שוחרר, הקריבו בהיתר ופטורים מפסח שני.

Mishnah 7

את הפסח שחטו בחבורה. כך מצווה התורה, וכך היה הנוהג המקובל. גודלה של החבורה לא היה קבוע, אם כי מקורותינו מזכירים חבורה של עשרה כמניין תדיר ורגיל. יוספוס קובע כך בפשטות (מלח', ו 423), ובתרגום מתורגם המשפט "ואם ימעט הבית..." (שמות יב ד) – אם ימעט ממניין עשרה. כן יוצא ממקורות רבים<sup class="footnote-marker">51</sup><i class="footnote">תוס', פ"ד הט"ו; איכה רבה, פ"א א, עמ' 45 ;ספראי, עליה לרגל, עמ' 184.</i>. גם מי שאינו רואה בעשרה חובה מזכיר את המספר הזה, כגון: "רבי יוסי אומר פעמים שהוא אחד ושוחטים אותו עליו פעמים שהם עשרה ו..." (ספרי דברים, קלב, עמ' 189 ,וראו להלן). בפועל היו חבורות בגדלים שונים, וכבר ראינו את המשפט הקובע שלעתים הקרבן מגיע ויש בו די בשר לכל המנויים, ולעתים כמות הבשר קטנה ביותר (לעיל, פ"ו מ"ג). מניין עשרה אינו מניין סתמי, אלא בא להדגיש את האופי הציבורי של הקרבן. מניין עשרה נדרש לכל דבר שבקדושה בציבור, וכך גם קרבן פסח הוא דבר שבקדושה בציבור. יתר על כן, החבורה הסועדת נתפסת כערך בפני עצמו, והמפגש החברתי הוא חלק ממטרות החג<sup class="footnote-marker">52</sup><i class="footnote">ראו המבוא לפירושנו למסכת.</i>. עם כל זאת, הניסוח ההלכתי היה בהכרח שונה. אין בו מקום לערכים, אלא להגדרה ברורה של מניין האוכלים.
<b>אין שוחטין את הפסח על היחיד דברי רבי יהודה</b> – רבי יהודה סבור שאסור לשחוט על היחיד, ובניסוח אחר "לא תוכל לזבֹח את הפסח באחד... אין יחיד עושה פסח אלא חבורה"<sup class="footnote-marker">53</sup><i class="footnote">מדרש תנאים לדברים, טז ה, עמ' 92 ,ובלשון שונה: ספרי דברים, קלב, עמ' 189 ;מכילתא דרבי ישמעאל, בא פסחא פ"ג, עמ' 11 ;מכילתא דרבי שמעון בר יוחאי, יב ד, עמ' 10.</i>. המשך הפסוק הוא "באחד שעריך", והדרשה רחוקה מפשט הכתוב, אך ברורה. <b>רבי יוסה מתיר</b> – רבי יוסי סבור שהכלל הוא שהאוכלים מסוגלים לאכול את כל הזבח. אם היחיד מסוגל לכך, שוחטים עליו, ואם לאו, <b>אפילו חבורה שלמאה</b> (של מאה) <b>ואינן יכולים לאוכל כזיית אין שוחטים עליהם</b> – הכלל הוא שהאוכלים אמורים לסיים את אכילת הזבח בזמן וכהלכה. החבורה אינה רק ערך עצמי, אלא מכשיר האמור להבטיח את אכילת הקרבן<sup class="footnote-marker">54</sup><i class="footnote">ראו ספרי ומכילתא דרבי ישמעאל, שם שם.</i>. דעתו של רבי יוסי המתיר מיוחסת במקורות מקבילים לרבי עקיבא (מכילתא דרבי ישמעאל, בא פ"ג, עמ' 11). עם זאת, ההלכה שאין שוחטים על היחיד נועדה לעודד גיבוש חבורות וטיפוח היחד הקיבוצי. במבוא למסכת ראינו כי גם פילון מדגיש מרכיב זה של קרבן פסח. <b>ואין עושין חבורת נשים ועבדים וקטנים</b> – נשים, עבדים וקטנים השתתפו בסעודות הקרבן, ועסקנו בכך לעיל במשנה א. ברם, עד עתה דובר על הצטרפותם לחבורה רגילה. בפסקה זו המשנה עוסקת בחבורה שאין בה גברים. מלשון המשנה אין זה ברור האם אסור לקיים חבורה של נשים לעצמן ועבדים לעצמם, או שאסרו רק על חבורה מעורבת של נשים ועבדים. התלמודים מסבירים שהדבר אסור מפני התפלות, ואין תפלות אלא עברות מתחום המין. נמצאנו למדים שהם התנגדו רק לחבורה מעורבת של נשים עם עבדים (בבלי, צא ע"א; ירו', לו ע"א). הירושלמי אינו מדבר במפורש על חבורת נשים, והבבלי מדבר על כך במפורש ומסביר שהמשנה אינה מתנגדת לכך. נימוק נוסף המופיע בתלמוד הירושלמי הוא מפני "ביזיון קודשים", ונראה שהוא מתייחס גם לחבורה חד מינית, שכן נשים ועבדים "אינם יודעים" לטפל בקודשים כהלכה. אין בהלכה הערכה של המציאות, אלא גישה אידאית המצטרפת להלכות אחרות המרחיקות את האישה מהקודש. עצם השתתפותה בחבורת האוכלים היא החריג הנובע מהאווירה המיוחדת של קרבן פסח.
בברייתא אחרת רבי יהודה מוסיף שפסח ראשון שוחטים על אישה לעצמה. במשנה הבאה נראה שרבי יהודה אוסר על שחיטת פסח ליחיד, ונראה שיש לקבל את תירוץ הבבלי שהכוונה לחבורת נשים (בבלי, צא ע"א-ע"ב). יש להניח שחבורה של נשים הייתה תופעה נדירה, אך הבבלי מאשר אפשרות זו. יחסו העדיף של התלמוד הבבלי לצורכי הנשים בולט גם בהלכה זו מעבר למשתמע מהתלמוד הירושלמי. קו הלכתי זה חוזר בסוגיות נוספות העוסקות בדיני נשים<sup class="footnote-marker">55</sup><i class="footnote">על תופעה זו עמדה בהרחבה האופטמן, במחשבה שניה. עם זאת יש לציין שהדיון הוא בבלי, הרחק מזירת המעשה המקדשי, והוא חלק מן הדיון הממסדי התחיקתי ללא לחצים חברתיים העולים מן השטח, בבחינת הלכתא למשיחא.</i>.
הירושלמי מוסיף שגם אין עושים חבורה של גרים מפני ש"מדקדקין" מדי במצוות, ועשויים להחליט על פסילת הקרבן ולהביא לשרֵפתו לשווא (ירו', לו ע"א, וברמז בבבלי, צא ע"ב). בגיליון הירושלמי כתב יד ליידן נוסף שהגרים מקולקלין, וזה נראה כתוספת של מעתיק שעבורו דקדוק במצוות הוא ערך חיובי, ללא כל קונוטציה שלילית. דומה שהמעתיק לקה כאן במה שהאשימו את הגרים.
כל ההלכות במשנה הן קבוצה אחת, אך אין זה ודאי שלכולן אותו נימוק. ההלכה שאין שוחטים על היחיד עשויה לנבוע מהרצון לצמצם את החשש שיישאר עודף בשר (נותר), והוא הדין בהלכה שאין לשחוט על זקנים וחולים (לעיל). ההלכה שאין שוחטים על חבורת נשים עשויה לנבוע מכך שאלו אינן יודעות לשמור על כבוד הקודשים. ברם, ייתכן גם שלכל ההלכות אותו נימוק. חז"ל תובעים שהחבורה תהיה חבורה "נורמלית" וסבירה, ולכן יחיד אינו חבורה, וחבורה ללא גברים אינה חבורה. לפי פירוש זה קבעו חז"ל מגבלות מטעם שהוא מעין חברתי, שהחבורה תהיה ראויה למצווה, ולא הונעו מטעמים של חששות "טכניים" שמא לא תישמרנה הלכות הקרבן.

Mishnah 8

<b>האונן טובל ואוכל את פסחו לערב</b> – האונן הוא מי שמת אחד מקרוביו. האונן אסור באכילת קרבנות (משנה, זבחים פי"ב מ"א)<sup class="footnote-marker">56</sup><i class="footnote">ראו גם לעיל, במשנה הקודמת.</i>; כפי שראינו האונן רשאי לאכול את פסחו בערב, לאחר שטבל מטומאתו, <b>אבל לא</b> <b>בקדשים</b> – הכלל הוא שמן התורה אין אנינות בלילה, והאיסור על האונן בלילה הוא רק מדרבנן. לפיכך אכילת קרבן פסח, שהיא מן התורה, דוחה את גזרת חכמים. אך אכילת קודשים סתם אינה מצווה, ולכן אינה דוחה את חובת האנינות. <b>השומע על מתו</b> – מי ששמע שמת לו מת חלים עליו דיני האבלות, אם כי חכמים נחלקו אם ומתי הרגל מפסיק את האבל<sup class="footnote-marker">57</sup><i class="footnote">משנה, מועד קטן פ"ג מ"י; תוס', פ"ב ה"ט; שמחות פי"ב ה"א, עמ' 193 ;בבלי, זבחים ק ע"ב.</i>. לעניין אכילת קרבן הפסח רווחת ההלכה שמי ששמע שמת לו מת רשאי לאכול בערב מקרבן הפסח, <b>והמתלקט בעצמות טובל ואוכל בקדשים</b><sup class="footnote-marker">58</sup><i class="footnote">בכתב יד א, ואוכל בתרומה אבל לא בקדשים; ב- <b>מ</b>, <b>כ</b>, <b>מב</b>, <b>רא</b>: ואוכל בקדשים בערב.</i> – בתקופת בית שני רווח הנוהג של ליקוט עצמות. המת נקבר בכוך במערה, ולאחר שנאכל הבשר אספו את העצמות והביאון למנוחת עולמים. בשלב ראשון נאספו העצמות במעורב בבור שבמערת הקבורה המשפחתית. בסוף המאה השנייה לפני הספירה התפשט הנוהג לרכז את העצמות בסרקופג שהונח במערת הקבר. יום ליקוט העצמות היה יום שמחה ואבל כאחד. שמחה משום שהעצמות כמובן טמא טומאת מת (שבעה ימים), אך מקובל היה שלא הבן ליקט את עצמות אביו<sup class="footnote-marker">59</sup><i class="footnote">זו מחלוקת תנאים. ראו מסכת שמחות פי"ב ה"ז.</i> הובאו לקבורת עולמים, ואבל טבעי על מות קרוב המשפחה. המלקט את העצמות הוא אלא אדם אחר. משנתנו עוסקת במלקט, אך ברור שאין מדובר במלקט עצמו, שהוא בוודאי טמא, אלא במי שליקטו עבורו. הוא נקרא "המלקט" משום שיזם את המעשה. הבבלי פירש כך, וזה ודאי פשוטה של משנה (בבלי, צב ע"א). בכתב יד קאופמן נכתב "המתלקט", וזו נוסחה שתוקנה בידי המעתיק כדי להבהיר שאין מדובר במלקט עצמו. ברוח דומה תיקן הרב יהוסף אשכנזי "ומי שנתלקטו", וכאמור אין צורך בתיקון הגרסה, וגרסת כתב יד קאופמן עומדת.
<b>גר שנתגייר ערב פסחים</b> – למקדש בירושלים הגיעו גויים רבים, והיו מהם שהתרשמו מעבודת האלוהים והתגיירו<sup class="footnote-marker">60</sup><i class="footnote">ספראי, עליה לרגל, עמ' 92-95 .לתנועת ההתגיירות בסוף ימי בית שני ראו פלדמן, גרות; גודמן, גיור וספרות רבה נוספת.</i>. על כן, השאלה ממתי הם מותרים בקרבן הפסח הייתה אקטואלית וחשובה. ההלכה התלמודית תובעת מילה וטבילה כתנאי הכרחי לגיור, אך לא כן היה בתקופות קדומות יותר. תולדות מוסד הגיור הם נושא לוויכוחים לא מעטים במחקר, וננסה להעמיד את עיקרי הדברים.
אין ספק שהמקרא אינו מכיר את הגיור; המונח "גר" משמש בו לתיאור נכרים המתגוררים בארץ ישראל, ולא לתיאור של גוי שקיבל עליו יהדות. מגילת רות משקפת מצב שבו ניתן להצטרף ליהדות, אך לא נאמר שם שהמתגייר חייב לעבור טקס מסודר. גם במגילת אסתר נזכרים "מתייהדים"; אלו אנשים המעמידים פנים כיהודים (אסתר ח יז). אך נראה שניתן היה להצטרף ליהדות בדרך בלתי פורמלית, וללא החלטה ממוסדת של הציבור היהודי. לעומת זאת, בספרי עזרא ונחמיה המנהיגים תוקפים את אלו שנשאו נשים נכריות, ומתקבל הרושם שאין כל דרך להצטרף ליהדות. אין זו סתירה לעדויות הקודמות. עד עתה דובר ביחידים, ואילו בתקופת שיבת ציון מדובר בבעיה המונית, וייתכן שכאן נחסמו דרכים מסיבות ציבוריות, דרכים שבעבר היו פתוחות לפני יחידים.
בסוף ימי בית שני ברור שגיור הוא מעמד פומבי, ותנאי לו הם מילה וטבילה. העדות הראשונה היא כנראה זו של אכיור העמוני שמל את עצמו ובכך התגייר (ספר יהודית, יד י). ברם לא ברור מתי התחילו לחייב טבילה עם הגיור. יתר על כן, גם ממשנתנו לא ברור האם הטבילה היא תנאי לגיור או שמא הגיור חל בלעדיה אלא שהמתגייר טמא, על כן אם רצונו לאכול מקרבן פסח עליו לטבול. הוא הדין בשאלת המילה. את המילה ניתן להגדיר כתנאי לגיור, או אולי באופן פשוט זו מצווה שהצטווה הגר ועליו לבצע אותה מיד עם כניסתו לחיק היהדות. מרכיב נוסף בתהליך הגיור הוא קבלת המצוות, אלא שקבלה זאת הייתה בעיקרה תהליך פנימי שהמתגייר עובר עם עצמו. התביעה שהגיור יהיה בפני שלושה, שהם בית דין, או התביעה ששני תלמידי חכמים ילמדוהו את המצוות, מופיעות במפורש רק בדברי אמוראים, וקשה לברר מתי עוצב<sup class="footnote-marker">61</sup><i class="footnote">בבלי, יבמות מו ע"ב ומז ע"ב בשם תנאים ובשם אמוראי ארץ ישראל.</i>.
במקביל, כלל לא ברור מתי התחיל להתפשט נוהג הטבילה במקווה. במקרא נזכרת הטבלת כלים ואדם, אך מפשט הכתובים משתמע שהטבילה היא בכל מים, אין צורך במים חיים ואין כל מגבלה אחרת, כגון "...כל כלי אשר יעשה מלאכה בהם במים יובא" (ויקרא יא לב) או "...ורחץ במים וטמא עד הערב" (ויקרא טו ה). בהלכות אלו אין עדיין רמז לטבילה דווקא במים חיים, או למתקן בנוי המיועד לטבילה. המקוואות הראשונים שבידינו הם מימי החשמונאים (ראשית המאה הראשונה לפני מניינם). העדויות הספרותיות מעט קדומות יותר, והרמז הראשון הוא כנראה ממעשה יהודית שהקפידה לטבול במים חיים (ספר יהודית, יב ז)<sup class="footnote-marker">62</sup><i class="footnote">באגרת אריסטיאס פח-צ מתוארים מקורות המים של המקדש, אך אין רמז למקוואות. אבל אי אפשר ללמוד מכאן שלא היו מקוואות במקדש.</i>. מימי החשמונאים יש למקוואות צורה אחידה, ונראה שהמקוואות שבידינו הם פרי התפתחות בתהליך ממושך. בשלב ראשון צריכה להתגבש ההלכה התובעת טבילה דווקא במים חיים, בשלב שני יתפתחו מתקנים לשם כך, ורק בשלב שלישי יתגבש סגנון אחיד וסטנדרטי. שני השלבים הראשונים החלו לפני ימי החשמונאים, כלומר לכל המאוחר במאה השנייה לפני הספירה. אין לנו עדות לשלבי הביניים להוציא, אולי, מתקנים במרישה האדומית. מרישה זו חרבה בידי החשמונאים, והמתקנים קודמים אפוא לכיבוש החשמונאי בשנת 112 לפני הספירה. במרישה נמצאו מקוואות רגילים, ואף מתקן בעל צורה של אמבטיה, ומעליו חור בדופן המתקן. החור אִפשר יציקת מים, אך לא טבילה<sup class="footnote-marker">63</sup><i class="footnote">המתקנים טרם פורסמו, ותודתנו לע' קלונר שהראה אותם לנו.</i>. התלמוד הבבלי מזכיר פעם אחת אפשרות של טהרה על ידי יציקה של מים בכמות של תשעה קבין (כ- 15-20 ליטר מים) (ברכות כב ע"א)<sup class="footnote-marker">64</sup><i class="footnote">ראו פירושנו לברכות פ"ג מ"ד.</i>. הלכה זו, ואמבטיית היציקה במרישה, הן העדויות היחידות לשלבי המעבר.
העדות הראשונה לטבילה היא כנראה שוב מספר יהודית. נאמר שם שיהודית טבלה בנחל ובמעיין (ספר יהודית, יא ז). בצוואת לוי נאמר שה' רחץ את לוי ב"מים טהורים" להכשירו לכהונה, והביטוי עשוי ללמד על החובה לטבול במים מיוחדים (צוואת לוי, ח ה).
מצב העדויות במקורות של ימי בית שני מלמד עד כמה דלות העדויות שבידינו. לפי הממצא הארכאולוגי הייתה חובת הטהרה מקובלת, ומקוואות נמצאו בכל יישוב יהודי.
במגילת המקדש, למשל, הטהרה במים נזכרת פעמים מספר. ברוב המקרים נוקטים במינוח המקראי "רחץ במים", והחובה לטבול במים חיים אינה נזכרת<sup class="footnote-marker">65</sup><i class="footnote">מגילת המקדש מה 9 ;מט 17 ;מט 20 ;נ 15 ;נא 3.</i>. על הזב נאמר "ורחץ את כול בשרו במים חיים" (מגילת המקדש מה 16), ברם ביטוי זה כבר מופיע בחוקי הזב שבספר ויקרא (טו יד). אם כן, אין כאן הבעת דעה או רמז לטבילה במקווה, אלא ציטוט הפסוק המקראי, ואיננו יודעים כיצד הוא פורש בהלכה הכיתתית<sup class="footnote-marker">66</sup><i class="footnote">חז"ל למדו מהפסוק שהזב צריך לטבול ממש במי מעיין או נחל, ואין די בטבילה במקווה.</i>. מצב עדויות זה מחייב צניעות וענווה מצד חוקרי התקופה; מתברר שספרות התקופה אינה מבטאת את כל עושרם של חיי הדת של התקופה.
מכל מקום, בסוף ימי בית שני כבר הייתה חובת הטבילה בכלל, והטבילה במים חיים לטהרת הזב ובמקווה בפרט, מקובלת בכל הקבוצות היהודיות הדתיות.
<b>בית שמי אומרים טובל ואוכל את פסחו לערב</b> – הגר חייב כמובן במילה וכן בטבילה סמלית, והוא טהור וכשר לאכילת הקרבן, <b>ובית הילל אומרים הפורש מן העורלה כפורש מן הקבר</b> – הגר חייב בשבעה ימי טומאה, ובהם הוא טובל ומזים עליו מי חטאת בימים השלישי והשביעי. התוספתא (פ"ז הי"ד) מספרת על חיילים ו"שומרי צירין" שהיו בירושלים והתגיירו בערב פסח, והם טבלו ואכלו כדעת בית שמאי. המסורת שבמשנה נמסרת כדעת רבי אליעזר ברבי צדוק, ואולי הייתה גם מסורת אחרת על טיב המחלוקת בין שני הבתים. מכל מקום, זו עדות נוספת לכך שבימי הבית הייתה מקובלת ההלכה של בית שמאי, ורק לאחר החורבן זכו בית הלל ודעתם התקבלה<sup class="footnote-marker">67</sup><i class="footnote">על כך ראו ביכלר, בית הלל; ספראי, הכרעה כבית הלל.</i>. בתלמודים מובאות דרשות לשתי השיטות, אך דומה שהמחלוקת אינה על דרשה זו או אחרת אלא על העיקרון. הגר בוודאי נטמא כשהיה גוי. השאלה היא האם דיני הטומאה חלו עליו בהיותו גוי ועתה הוא יהודי טמא, או שמא גיור הוא כלידה ועתה הגר הוא כאדם חדש. הוא חייב בטבילה סמלית, אך אין הוא נחשב לטמא<sup class="footnote-marker">68</sup><i class="footnote">ראו אלון, טומאת נוכרים )מחקרים א, תשכ"ז, עמ' 121-147). הוא סוקר שלוש דרכי הסבר, וסיכומו בעמ' 135 ; לדעתו כל ההנמקות ה"טכניות" הן מאוחרות. גם לדעתנו מערכת ההנמקות היא מאוחרת, הגוי איננו מקבל טומאה, אבל הכול חשו שיש צורך בטהרה מיוחדת לכבוד הגיור, ואם נזכה נדון בכך במבוא לסדר טהרות.</i>.
ההלכה המאוחרת הסיקה ממשנתנו שמילה וטבילה הן תנאי לגיור, אבל פשט משנתנו אינו עוסק בגיור כולו, אלא רק בקרבן פסח. מילה נדרשת משום שנאמר במפורש "... וכל ערל לא יאכל בו" (שמות יב מח), והטבילה נדרשת מכל יהודי. אמנם מכל יהודי נדרשת שהות של שבעה ימים וטבילה עם הזאת מי חטאת, אבל הגר החדש אינו טמא בטומאת מת ולכן נדרשת טבילה קלה יותר. אין לשלול את האפשרות שאכן המשנה משקפת תפיסה הלכתית שגיור כולל מילה וטבילה, אבל אפשר להבין את המשנה גם בצורה מצומצמת יותר. מכל מקום, ברור שמילה היא בפשטות המצווה הראשונה וגר חייב בה ברגע שהפך ליהודי, אבל שוב, את משנתנו ניתן להעמיד גם ללא פרשנות זו, שהרי חובת המילה נזכרת במפורש כתנאי לאכילת קרבן פסח. לא נעסוק כאן בכל הלכות הגיור. אין מקום להטיל ספק בכך שבסוף ימי בית שני היה הגיור בבחינת מוסד הלכתי מגובש, ברם איננו יודעים מה היו התנאים ההלכתיים שנקבעו, וכאמור משנתנו אינה מלמדת מה היו ההלכות בנושא בשלהי ימי הבית השני. אך עדיין ההלכה התנאית הזאת משקפת את העניין של תנאים לכלול באכילת הפסח ובטקסי החג כל מי שחפץ בכך וניתן להכלילו, ולוּ בדוחק.

Chapter 9



Mishnah 1

חלקו הראשון של הפרק (משניות א-ו) כולל הלכות קדומות, ומופיעים בו רבי אליעזר ורבי יהושע. ברם עריכתו מאוחרת, מסוף דור יבנה ואולי מדור אושא, כפי שנראה בדיון בכל משנה. החלק השני הוא סתמי, אך עיון במשניות מצביע על כך כי הן תלויות בשיטתם ההלכתית של חכמי אושא השונים כרבי שמעון, רבי נתן ורבי יהודה<sup class="footnote-marker">1</sup><i class="footnote">ראו הסיכום בסוף הפרק.</i>, אך העריכה היא מאוחרת ויש לה אופי מגובש: מסירת הלכות בצורה סתמית ופסקנית, מבלי להזכיר את המחלוקות השונות. זהו כנראה סגנון עריכה של דור אושא, או של חכמים מיוחדים מדור זה.
חציו הראשון של הפרק עוסק בדיני פסח שני. כידוע, מי שהיה טמא או בדרך רחוקה פטור מקרבן פסח (במדבר ט ט). בניגוד לפרקים רבים אחרים המשנה פותחת בדין הכללי של פטור מקרבן פסח וחובת הבאת קרבן הפסח השני. זאת אף שברוב הפרקים המשנה מדלגת על הדין היסודי, הידוע לכול, ופותחת מיד בדיון בפרטים משניים<sup class="footnote-marker">2</sup><i class="footnote">ראו למשל פירושנו לסוכה פ"א מ"א, ולעיל, פ"א מ"א ועוד.</i>. לעומת זאת פרקנו מסודר יותר. הוא מתחיל בדין הכללי (מ"א), מגדיר מהי דרך רחוקה (מ"ב) ואחר כך פורט את דיני פסח שני (מ"ג). אגב הזכרת המקרה של אדם טמא המשנה דנה במקרה שרוב הקהל טמא, ומקריבים את קרבן הפסח בטומאה (מ"ד). מכיוון שנידונו ההבדלים בין פסח ראשון לשני המשנה מונה גם חלק מההבדלים שבין פסח מצרים (הפסח המתואר בשמות פרק יב) ופסח דורות (הוא הפסח הנוהג בימי חז"ל ובמקדש – מ"ה). להמשך הפרק אין נושא מוגדר, אלא הוא מעין לקט הלכות שעניינן הכללי מקרים של ספק: אם הוחלף הקרבן המיועד, אם אבד הקרבן, אם התערבבו קרבנות של חבורות שונות ושאלות דומות.
דיני פסח שני סדורים בספר במדבר, בעקבות פנייתם של אנשים מספר שהיו טמאים בפסח הראשון. זהו החג היחיד והמצווה היחידה שיש להם מועד נוסף, כך שמי שלא היה יכול לקיימם במועד רשאי וחייב לעשותם במועד השני. בלשון ההלכה המצב הזה מכונה "תשלומין", והוא קיים אמנם בכמה מצוות אחרות, אך באופן חלקי ביותר. כך, למשל, מי שלא אכל סעודת חג הסוכות בלילה הראשון רשאי, אולי, להשלימה בלילה האחרון (להלן סוכה פ"ו מ"ב, וחכמים חולקים)<sup class="footnote-marker">3</sup><i class="footnote">לדיני פסח שני ראו תבורי, מועדים, עמ' 95-99.</i>; מי שלא התפלל תפילה אחת רשאי להשלימה במועד התפילה הבאה, וכן מי שלא הביא קרבן חגיגה בשבועות רשאי להשלים את חובו לאחר החג<sup class="footnote-marker">4</sup><i class="footnote">ראו פירושנו לחגיגה פ"ב מ"ד.</i>. אך כל אלו אינם תחליפים למצווה מרכזית, ולמועד שלם. לפי התורה "... איש כי יהיה טמא לנפש או בדרך רחֹקה לכם או לדֹרֹתיכם ועשה פסח לה'. בחֹדש השני בארבעה עשר יום בין הערבים יעשו אֹתו על מצות ומרורים יאכלֻהו. לא ישאירו ממנו עד בֹקר ועצם לא ישברו בו ככל חֻקת הפסח יעשו אֹתו" (במדבר ט י-יא). אם כן פסח שני, או פסח קטן, הוא ביד באייר, ונזכרת לגביו חובת קרבן הפסח, המנוסחת במונחים קרובים לאלו של חובת הקרבן בפסח הראשון (שמות יב מד-מו). לעומת זאת אין בתורה התייחסות ליתר חובות החג כמו איסור חמץ, חובת מצה, ואף לא ליתר הקרבנות שחז"ל דרשו מהחוגגים להביא. בכל אלה תעסוק המשנה. אין במשנה חזרה או סיכום של הדין המקראי, וכאילו מרכיבים אלו ברורים וידועים.
<b>מי שהיה טמא</b> – התורה מדברת רק על טמא לנפש, אך היו מבין חז"ל שהבינו כי ההלכה חלה על כל מי שטמא, שכן טמא אסור בכניסה למקדש, אבל היו גם שצמצמו את ההלכה לטמא מת בלבד (תוס', פ"ח ה"א)<sup class="footnote-marker">5</sup><i class="footnote">בספרי במדבר, סט, עמ' 64 ,לימוד מפורש על כך. אבל בספרי זוטא, בהעלותך י, עמ' 259 ,נרמז שרק טמא מת עושה פסח שני: "טמאין לנפש אדם – אין בתוכנו לא זבין ולא מצורעין", ספרי זוטא, בהעלותך ז, עמ' 259 , ובהמשך: "יכול כל הטמאין יהו עושים פסח שני... טמא מת עושה פסח שני אין כל אלו עושים פסח שני" (שם, י).</i>. אין במשנה דיון בשאלה האם האדם חייב לטהר את עצמו, או שמא הוא רשאי להישאר טמא ובכך להיפטר מחובת הפסח הראשון והשני כאחד. <b>או בדרך רחוקה</b> – זהו המינוח המקראי, ולהלן במשנה הבאה יוגדר המונח. עד כאן הפסוקים והמשנה עוסקים במי שנאנס ולא עשה את הפסח הראשון. התוספתא מרחיבה את ההלכה: "האנוסין והשוגגין והמזידין... אם כן למה נאמר 'טמא או בדרך רחוקה', שבא הכתוב לפוטרו מן ההכרת" (תוס', שם). אם כן, כל אדם רשאי או חייב בפסח שני; מי שלא רצה לעלות לרגל (מזיד) חייב כרת, אך הוא גם רשאי לעשות פסח שני ובכך אולי יכופר חטאו. בירושלמי למשנתנו מובאות דרשות נוספות התומכות בכיוון פרשני מרחיב זה (לו ע"ד).
<b>ולא עשה את </b>הפסח <b>הראשון</b>, <b>יעשה את</b> הפסח <b>השיני</b> – לא רק מי שהיה טמא אלא גם מי ש<b>שגג</b> <b>או נאנס ולא</b> <b>עשה את</b> הפסח <b>הראשון יעשה את</b> – הפסח, <b>השיני אם כן למה נאמר</b> – בתורה, <b>טמא או בדרך רחוקה שאלו </b>– מי שהיה טמא, או בדרך רחוקה, <b>פטורים מן הכרת [ו]אלו חייבים בהכרת</b> – שוגג או אנוס אינם חייבים בכרת. לפיכך, ניתן לפרש את המשנה בשתי דרכים. הדרך הראשונה היא שמי שהיה טמא או בדרך רחוקה ולא עשה גם את הפסח השני פטור מכרת, אבל מי שהיה שוגג או מזיד חייב בפסח שני. שכן הראשונים היו פטורים ממצוות החג, ואילו האחרים חייבים בהן, ומשבטלה הסיבה שבגללה לא הביאו קרבן הם חייבים בקרבן, ואם לא יביאוהו הרי הם חייבים בכרת. כך פירש הרמב"ם בפירוש המשניות.
דרך הפירוש השנייה היא שהמשנה מתכוונת גם למי שלא עשה פסח במזיד, וכמו שנאמר בתוספתא שצוטטה אדם זה יהיה חייב בכרת אם לא יעשה פסח שני. כך פירש הירושלמי, וכך הוא גם לפי אחד מהפירושים בבבלי (צב ע"ב - צג ע"א). מכל מקום, כמעט בכל המקורות מודגש שמי שלא עשה פסח שני פטור מכרת.
המשנה אינה מזכירה את המזיד<sup class="footnote-marker">6</sup><i class="footnote">ראו גם אפשטיין, מבוא, עמ' 33.</i>, ולכאורה אין היא מתירה לו להביא פסח שני, לפיכך היה מקום לטעון שהפירוש הנכון הוא הראשון, וליצור בכך מחלוקת בין המשנה מצד אחד לבין התוספתא והתלמודים מצד שני. ברם, דומה שהעמדה זו חסרת יסוד. כפי שנראה להלן, הגדרת המושג "דרך רחוקה" הפכה כל מזיד לשוגג. לפי רבי אליעזר רק מי שנכנס למקדש חייב בקרבן פסח. המזיד צריך, אפוא, לעלות למקדש ולסרב להקריב קרבן; רק כך הוא מזיד. אם הוא נותר בביתו אין הוא אפילו שוגג, ולא עבר כל עברה (להלן מ"ב). על כן אין מצב של מזיד, וחובת הכרת היא תאורטית בלבד. לפירוש הראשון במשנה אין אפוא ראיה, אף שהוא אפשרי מבחינה מילולית.
כרת היא הצורה המאוחרת, "פטור מכרת" או "חייב בכרת". אבל בחלק מכתבי היד ובכתב יד קאופמן "חייב ב<b>הכרת</b>", שכן הכוונה שהאיש חייב במה שכתוב בתורה "...הכרת תכרת הנפש ההִ וא" (במדבר טו לא)<sup class="footnote-marker">7</sup><i class="footnote">הפסוק עוסק במגדף ה', ונעשה לבניין אב לכל ענושי הכרת.</i>. בעל מלאכת שלמה מעיר שיש המוחקים את המילה "כרת", וכך הגיה גם הרב יהוסף אשכנזי. אכן המילה "כרת" מיותרת, וסתם חייב או פטור בהקשר זה הוא פטור מכרת. עם זאת, אין למחוק מילה מהמשנה נגד כל עדי הנוסח.

Mishnah 2

<b>ואי זו היא דרך רחוקה</b> – מה ההגדרה של דרך רחוקה? מן המודעית – מודעית או מודיעים היא ללא ספק עיירת הולדתם של החשמונאים. בספרי חשמונאים היא נכתבת ṽΜωδει (מודין) בנו"ן סופית<sup class="footnote-marker">8</sup><i class="footnote">מכבים א ב 1 ,15 ,23 ,70 ;ט 19 ועוד.</i>, ופעם אחת μΜωδει (מודים)<sup class="footnote-marker">9</sup><i class="footnote">מכבים ב יג 14 וכן אווסביוס, מס' 703 ,עמ' 132.</i>, כלומר "מודיעין" או "מודיעים". אצל יוספוס הכתיב הוא ṽΜωδεει ( מודיעין)<sup class="footnote-marker">10</sup><i class="footnote">מלח', א 36 ;קדמ', יב 432.</i>, הווה אומר שהוא קרא למקום "מודיעין", אך גם ‘Mωδαϊ (מודאי)<sup class="footnote-marker">11</sup><i class="footnote">קדמ', יב 265.</i>, Mωδαϊν ( מודאין)<sup class="footnote-marker">12</sup><i class="footnote">קדמ', יב 268.</i>, Μωδεει ( מודעי)<sup class="footnote-marker">13</sup><i class="footnote">קדמ', יג 210.</i>. בנוסחאות בספרות חז"ל המקום מכונה "מודיעין" או "מודעית". במפת מידבא המקום מכונה "מודיעין היא מודיטה" Mωδιθά) מודיטה). נראה שבתקופה הרומית הייתה האות האחרונה מ"ם או נו"ן, וזו נשמטה לעתים<sup class="footnote-marker">14</sup><i class="footnote">בכתבי היד בעברית או בארמית סיומת במ"ם סופית משקפת כתיב ארץ-ישראלי, וסיומת בנו"ן סופית משקפת השפעה בבלית. אך נראה שבתקופת האמוראים נהגו בארץ שני הכתיבים.</i>. ,כפי שקורא לאותיות אלו כשהן באות ללא תנועה. מאוחר יותר נוספה הסיומת בתי"ו, ומפת מידבה היא ההוכחה שאכן הסיומת בתי"ו הייתה מקובלת וכתב יד קאופמן שומר על צורת ההיגוי הארץ-ישראלית בתקופה הרומית המאוחרת או הביזנטית. צורת הכתיב של המילה שונה בעדי הנוסח השונים. במסכת חגיגה: המודיעית בכתב יד קאופמן וכן ב- <b>מל</b>, <b>מ</b>, <b>מפ</b>, <b>מיל</b>, <b>מרג</b>, <b>מרב</b>. מודיעים - <b>מג</b>, המודעין ב- <b>ו</b>, מודיעין ב- <b>דס</b>, המודעים ב- <b>גק</b>, <b>ג</b>, המודיעות ב- <b>כ</b>. ב- <b>דס</b> יש אף הבדל בין הכתיב בהופעה הראשונה של מילה לבין הכתיב שלה בהמשך משנת חגיגה.
בדרך כלל מקובל לזהות את מודיעין עם הכפר הערבי אל מידיה, וליתר דיוק עם תל א ראס שלידו, שכן באל מידיה אין ממצא קֵ רמי מתאים<sup class="footnote-marker">15</sup><i class="footnote">כוכבי, סקר, עמ' 235 ,מס' 226 .בסקר זה אין ממצא הלניסטי גם בתל א ראס, אך הממצא הקֵ רמי של תקופה זו לא זוהה כהלכה בסקר זה. פינקלשטיין ואחרים, סקר, מס' 1 .לפי סקר זה בתקופה ההלניסטית היה במקום יישוב קטן, מבנה או מספר קטן של מבנים.</i>. אין ספק שהשם "מידיה" משמר את הצורה "מודיעין" או "מודעית", אבל נראה שאין זה הזיהוי המדויק של המקום. בספר חשמונאים נאמר שקברי החשמונאים שנבנו ליד המקום צפו על הים<sup class="footnote-marker">16</sup><i class="footnote">מכבים, א יג 27-30 ,והשווה קדמ', יג 210.</i>. תל א ראס שוכן בתוך העמק, ואינו צופה אל הים. אמנם הקברים עשויים היו להיבנות במרחק מה מהיישוב, אך במקרה זה המרחק נראה גדול מדי. יתר על כן, באחת ממלחמות החשמונאים נערך הצבא היהודי במודיעין, ונראה שהיישוב שוכן על הדרך הראשית. תל א ראס שוכן הרחק מהדרך ירושלים-לוד. גם במשנתנו ובמשנת חגיגה (פ"ג מ"ב ולהלן) מופיעה מודיעין כגבול, ונראה שהיא שוכנת בזיקה לדרכים. קליין סבר כי הזכירו את מודיעין כדי לתת כבוד וזיכרון לבית חשמונאי, ברם אין מדובר באזכור סתמי אלא בהלכה משמעותית, וקשה להניח שבחרו בגבול מטעמי כבוד<sup class="footnote-marker">17</sup><i class="footnote">קליין, ארץ יהודה, עמ' 149 .</i>.
אווסביוס אומר שמודיעין הייתה בתחום לוד. הגבול בין תחום לוד לתחום אמעוס עבר בקו שבין ההר והשפלה, ונראה שמתאים יותר למקם את תל א ראס בתחום לוד (איור 38). על כן נראה שמודיעין שכנה בסמוך לכביש לוד-ירושלים, על הרמה שליד מקום העיר מודיעין כיום. את קברי החשמונאים היו שזיהו עם חורבת א-ערביה, ברם לזיהוי זה טרם נמצאו סימוכין. לאחרונה הוצע לזהות את מודיעין עם חורבת אל עמדאן העונה על כל התיאורים. במקום נחפר יישוב גדול למדי שחרב במרד בר כוכבא ונושב שוב בתקופה הביזנטית<sup class="footnote-marker">18</sup><i class="footnote">וקסלר-בדולח, מודיעין.</i>. ההיגיון שמאחורי קביעת מודיעין כגבול לעניין הקרבת קרבן פסח יידון להלן.
<b>ולחוץ</b> – כלפי חוץ, <b>וכמידתה לכל רוח</b> – כמרחק מירושלים למודיעין לכל אחת מרוחות השמים, <b>דברי רבי עקיבה רבי אליעזר אומר מאיסקופת העזרה ולחוץ</b> – אסקופה היא הדופן של הפתח, או הסף עצמו. לדעת רבי אליעזר כל מי שאינו במקדש הוא בחזקת "דרך רחוקה". בספרי זוטא הנוסח קיצוני יותר, ב"בית המטבחים"<sup class="footnote-marker">19</sup><i class="footnote">ספרי זוטא, בהעלותך יא, עמ' 260.</i>, אם כן רק מי שממש נכנס למקדש התחייב בקרבן. יש להניח כי דברי רבי אליעזר משקפים את המקובל בימי בית שני. בפועל לא היה מספר המקריבים כה גדול, ולא ייתכן שכל תושבי מחוז יהודה הביאו את קרבן הפסח<sup class="footnote-marker">20</sup><i class="footnote">ראו לעיל, פירושנו לפ"ה מ"ז.</i>. אמנם יהודה בן דורתאי עזב את ירושלים והתגורר ב"דרום" כדי שלא להתחייב בקרבן הפסח<sup class="footnote-marker">21</sup><i class="footnote">ראו לעיל, פירושנו לפ"ו מ"ג.</i>, ברם עזיבת העיר הייתה חומרה של יחיד, בבחינת הפגנת מחאה, ולא נורמה הלכתית. רבי אליעזר חי בימי הבית ומוסר מסורות אמינות על אורחותיו, ודבריו משקפים מציאות הלכתית. רבי עקיבא לא הכיר את הבית, ואין ממנו מסורות חיות על ימי הבית<sup class="footnote-marker">22</sup><i class="footnote">ראו לעיל, פירושנו לפ"א מ"ה.</i>. נראה, אפוא, שדבריו הם כבר מבנה הלכתי תאורטי, שאינו נדרש להתמודד עם מציאות חיה.
קביעת מודיעין כגבול אינה מקרית. הבבלי (צד ע"א) מסביר כי מודיעין נקבעה משום שהיא שוכנת 15 מיל מירושלים, וזה מרחק שניתן ללכת מהנץ החמה עד חצות היום, שהוא זמן ההקרבה. ברם החשבון מעורער וכולו אגדי, וספרותי בלבד. הקביעה שאדם הולך ארבע פרסות (ארבעים מיל, כ- 50 ק"מ) ביום היא קביעה ספרותית מופרזת. גם קביעת חצות היום כזמן הקרבן היא ספרותית, שכן הפסח היה קרב מאוחר יותר<sup class="footnote-marker">23</sup><i class="footnote">לעיל, פ"ה מ"א. בשאלה זו התחבט גם בעל מלאכת שלמה.</i>. המרחק שנקבע, 15 מיל מירושלים, אינו מדויק בין אם מודיעין היא תל א ראס ובין אם מדובר באתר אחר שהוצע לעיל. בספרי מדובר באדם שנמצא במודיעין בשעת השחיטה, ולא בבוקר. אם כן, לא באפשרות הליכה עסקינן, אלא בגבול בעל משמעות עקרונית יותר. לפיכך, כל המבנה המתואר בתלמוד הבבלי, הקושר את מודיעין עם זמן ההליכה עד הקרבת הקרבן, הוא אפוא ספרותי וסכמתי, ואולי אפשר להגדירו כמעין דרשה למשנה<sup class="footnote-marker">24</sup><i class="footnote">דרשות למשנה אינן תופעה תדירה, אך בהחלט ניתן למצוא בתלמודים הסברים דרשניים למשניות. ראו פירושנו לפאה פ"ד מ"א; פ"ה מ"ו; מנחות פ"ה מ"ח והדרשה עליה בויקרא רבה, ג ז, עמ' עב; תנא דבי אליהו, ו (ז), עמ' 38 ;מדרש תהילים, ה יא, עמ' 56 .כן ראוי לפרש את הסבר הבבלי בבבא בתרא כה ע"א, וראו עוד פירושנו לעירובין פ"י מי"ד; ערכין פ"ב מ"ה ומ"ו (ההסבר המדרשי בתוס' שם פ"ב ה"א); כתובות פ"ה מ"ה וההסבר הדרשני בבראשית רבה, נב יב, עמ' 552 ;מעשרות פ"ב מ"א וכפי שנתבארה בתנחומא בובר, בשלח יט, עמ' 84 ,וכפי שכבר המדרש שם מסתייג מהדרשה; מעשר שני פ"ב מ"א וכפי שנדרש בשיר השירים זוטא, א א, עמ' ג; פירושנו לפסחים פ"ג מ"ז כפי שהתפרש בירושלמי, פ"ג ה"ז, ל ע"ב; סוטה פ"ג מ"ד; פ"ד מ"ד ופירושנו לה; קידושין פ"א מ"ז; פ"ד מ"א כפי שנדרשה בבבלי, שם סט ע"ב; שבת פ"ו מ"א; נדרים סוף פ"א ועוד. דרשה לפרק שלם כיחידה ספרותית יש לערכין פ"ג מ"ה (פסיקתא רבתי, י, מ ע"ב - מא ע"א) <br>.המשנה האחרונה במסכת סוטה (פ"ט מט"ו) איננה משנה אלא "ברייתא" המופיעה בספרות האמוראים. אך יש לה דרשה מפותחת במדרש תנאים לדברים, כג טו, עמ' 148 ;ירו', שבת פ"א ה"ג, ג ע"ג; שקלים פ"ג ה"ז, מז ע"ג. פירוש דרשני למשנה היה מקובל בימי הביניים, ופירושים כאלה נכתבו במהלך הדורות. כזה הוא פירוש "מעשה רוקח" לרבי אליעזר בן שמואל שמלקה לנדוי (מרגליות), רבה של אמשטרדם במאה השמונה עשרה, שכתב את פירושו למשנה על דרך הסוד, ויש בו גימטריות רבות ורמזים לעולם של מעלה. אלא שבעל "מעשה רוקח" מדגיש שפירושו שעל דרך האמת אינו שולל את הפשט, ואינו מחליף אותו. אין הוא בבחינת עומקו של הפשט, אלא עטיפה נוספת ונבדלת: "כל הדינים אינם יוצאים מפשטן אבל מרמזים דברים גדולים" (עמ' כב).</i>.
בדיוננו במשנת חגיגה פ"א מ"א נראה כי מודיעין נקבעה כגבול של "תחום המקדש" המורחב, התחום שכל התוצרת שבו נחשבת לטהורה וראויה למקדש. המשנה ומקבילותיה מדגישות כי הקביעה היא שרירותית ומשפטית בעיקרה, ואין לה קשר לזמן ההליכה עד זמן הקרבת קרבן פסח. לכאורה ניתן היה לפרש שמודיעין שכנה ליד גבול יהודה המקורית והמצומצמת. בזמן המרד החשמונאי כללה יהודה את תחום אמעוס, אך תחום לוד צורף אליה רק בימי יונתן, יחד עם שלושת הנומוי (מחוזות) שהועברו ליהודה. סביר להניח כי באזור לוד היה יישוב יהודי עוד לפני הסיפוח, אך מחוז יהודה, במובנו המצומצם, כלל רק את תחום אמעוס<sup class="footnote-marker">25</sup><i class="footnote">חשמ', א י 30 ;קלאי, גבולה הצפוני, עמ' 99-106 ;ספראי, גבולות, עמ' 70-72 .כיום אנו יכולים לשרטט ביתר בהירות את גבולות מדינת יהד הפרסית לפי פירוש חותמות יהד. בתחומי המדינתא נמצאו חותמות אלו, אך לא מחוץ לה. באזור לוד אין חותמות יהד, וברור שהיא שכנה מחוץ לתחומי יהודה, אף שהיה בה יישוב יהודי.</i>. מודיעין שייכת כאמור לתחום לוד, והיא מתאימה לשמש קו גבול של יהודה. הווה אומר שהגבול נקבע לא לפי המרחק הגאוגרפי, אלא לפי קווי התיחום היישוביים-מנהליים. לדעת רבי עקיבא, כל תושבי מחוז יהודה חייבים לעלות לרגל. ההמשך במשנה, "כמידתה לכל רוח", הוא כבר ביטוי ספרותי מאוחר, הבא לנסח בצורה משפטית מצב גאוגרפי ששרר בעבר. ברם נראה שהסבר זה איננו פשט הכתובים. במשנת מעשר שני (פ"ה מ"ב) מובא תיאור דומה של גבולות ירושלים: "מהלך יום אחד לכל צד". שם לוד היא הגבול המערבי, אילת (אלוני ממרא, היא בוטנה) מהדרום והירדן ממערב. הירדן הוא 30 ק"מ מירושלים, אילת 29 ק"מ, לוד רחוקה מירושלים בקו אווירי 37 ק"מ ולאורך הכבישים הקדומים כ-40 ק"מ, ועקרבת (עקרבים) רחוקה 40 ק"מ בקו אווירי צפונית מירושלים ו-45 ק"מ לאורך הדרכים הקדומות. ברור, אפוא, שהמרחק שנקבו חכמים איננו מדויק מבחינה גאוגרפית. זאת ועוד: הליכה של 40 ק"מ מעקרבים נמשכת זמן רב יותר מכפי שנמשכת הליכת 30 ק"מ מאילת, זאת בגלל תנאי הדרך והעליות. על כן נראה שחכמים בחרו נקודות מרכזיות באזור הגבול ולא ראו בכך גבול מדויק. אשר למודיעין, גם היא שוכנת במרחק 30 ק"מ מירושלים, על כן נראה שהיא נחשבה למהלך יום מירושלים כמו אילת והירדן, ואין צורך לתור אחר סיבות נוספות היסטוריות. לוד נקבעה כנקודת גבול (במשנת מעשר שני) משום שהיא המרכז הגדול ביותר באזור, אף שהיא רחוקה יותר. כך גם נבחרה עקרבת (משנת מעשר שני) אף שהיא רחוקה מירושלים מעט יותר מלוד.
ברור שרבי אליעזר ורבי עקיבא סבורים שלא כל אדם חייב בעלייה לרגל, וחובת העלייה אינה אישית, אחרת כל אדם חייב היה להיות במקדש ולהתחייב בפסח שני. כבר ראינו כי זו הייתה המדיניות ההלכתית המקובלת בימי בית שני, ובספרות חז"ל הקדומה<sup class="footnote-marker">26</sup><i class="footnote">ראו פירושנו למשנת חגיגה פ"א מ"א.</i>.
<b>אמר רבי יוסה לפיכך נקוד</b> – בכתבי היד של התורה יש נקודה על האות ה (איור 39).  המסורת שמעל הכתוב בתורה הופיעו נקודות חוזרת בספרות חז"ל בעשרה מקומות, או יותר<sup class="footnote-marker">27</sup><i class="footnote">ראו לאחרונה שמש ונחליאל-ורמן, הנסתרות; אבות דרבי נתן נו"א, פל"ד, עמ' 100 ;נו"ב, פל"ז, עמ' מט; סופרים פ"ו ה"ג, עמ' 166-169 ;ספרי במדבר, בהעלותך סט, עמ' 64-65 ;בבלי, ברכות ד ע"א; כג ע"א; בבא מציעא פז ע"א; סנהדרין מג ע"ב; הוריות י ע"ב; מנחות פז ע"ב; בכורות ד ע"א ועוד מקומות רבים במדרשי האגדה.</i>. לפי מסורת חז"ל לנקודות אלו שני הסברים. האחד שהנקודות מבטאות פקפוק בנוסח הכתוב, מעין חילופי נוסח קדומים לתנ"ך<sup class="footnote-marker">28</sup><i class="footnote">שמש ונחליאל-ורמן, שם.</i>. ההסבר השני הוא שהנקודות הן עדות לדרשה, או לפירוש בלתי שגרתי לכתוב. מובן שיש מקום לדרוש גם כל פסוק אחר, ומעולם לא שמענו שחכמים נמנעו מלדרוש פסוק שאין בו נקודות. עם זאת, לפסוקים שיש מעליהם נקודות דרשות רבות יחסית, ואלו מרוכזות במקורות מספר. שתי התפיסות מבוססות על נוהגי העתקת כתבי יד בספרות ההלניסטית. לעתים נקודות באות לסמן כפל משמעות, אך בדרך כלל זהו הסימן לנוסח בעייתי או נוסח בלתי מוסכם, וכך היה נהוג במסורת הכתיבה האלכסנדרונית<sup class="footnote-marker">29</sup><i class="footnote">ליברמן, יוונים ויוונות, עמ' 182-184 .</i>. באחד המדרשים נאמר: "אמר רבי שמעון בן אלעזר כל מקום שאת מוצא הכתב רבה על הנקודה את תפיש את הכתב ומניח הנקודה. נקודה רבה על הכתב את תפיש את הנקודה ומניח את הכתב" (שיר השירים רבה, פ"ז ט; ירו', פ"ט ה"ב, לו ע"ד בשם רבנן ועוד). כלומר, אם יש רק נקודות מעטות יש להבין את הכתוב כפשוטו, אך אם יש נקודות רבות יש לדרוש את הכתוב לפי הנקודות. בחלק מהמקרים הכוונה שהמילים עם הנקודות כאילו אינן כתובות<sup class="footnote-marker">30</sup><i class="footnote">כזה הוא המקרה שבו דנים שמש ונחליאל-ורמן.</i>, ולעתים דווקא ההפך, יש לדרשן בהדגשה רבה. מסתבר שמסורת הנקודות היא קדומה, ומעידה באמת על חילופי נוסח. לפחות באחד מהמקרים החילוף חוזר לפולמוס הבין כתתי שבסוף ימי בית שני<sup class="footnote-marker">31</sup><i class="footnote">שמש ונחליאל-ורמן, שם.</i>. מן הראוי לבדוק אם גם יתר הנקודות קשורות לחילופי הנוסח שהיו במחלוקת הבין כתתית. בשלב שני אלו הפכו לסימנים למקומות הדורשים דרשה מיוחדת. דרשתו של רבי יוסי, שהיא לפי שיטת רבי אליעזר, היא אפוא משנית לוויכוח ההלכתי, ואכן הדרשה עצמה אינה ברורה ואין בה הסבר מדוע דרך רחוקה אינה כפשוטה<sup class="footnote-marker">32</sup><i class="footnote">הירושלמי (לו ע"ד) מסביר שהדרשה מבוססת על כך שהאות ה"א עם הנקודה כאילו מחוקה, ומשמעה שהאיש רחוק ולא שהדרך רחוקה.</i>, אלא מאסקופת העזרה בלבד. בספרי מובאת תשובתו של רבי עקיבא: גם הוא דורש את הנקודה, אך מגיע למסקנה שונה (בהעלותך, סט, עמ' 64). <b>לומר לא מפני שהיא רחוקה ודאי אלא מאיסקופת העזרה ולחוץ</b> – כאמור הדרשה עצמה קשה, אך ניסינו להסבירה בעזרת הירושלמי למקום. בתוספתא ובבבלי דרשה נוספת לשיטת רבי אליעזר (תוס', פ"ח ה"ב; בבלי, צד ע"ב). הדרשה לשיטת רבי אליעזר חוזרת במקורות המזכירים את דרשות הנקודות<sup class="footnote-marker">33</sup><i class="footnote">ראו הרשימה החלקית לעיל, וראו עוד תרגום יונתן לבמדבר ט י ועוד.</i>, ואכן נראה שהיא קדומה, שכן היא מבוססת על ניסיון למחוק מהמקרא את האות המנוקדת, וכאילו הנקודה היא סימן למחיקה מסופקת. כאמור, להערכתנו זה ההסבר המקורי לכל מסורת הנקודות.

Mishnah 3

<b>מה בין פסח הראשון לשיני</b> – לפסח השני. מן המשנה בכללותה עולה שזהו סגנון עריכה המופיע במשניות רבות. בדרך כלל המשנה מונה מקרה אחד כזה, ובמשנתנו שתי סדרות של "מה בין". סגנון זה מזכיר את הסגנון "אין בין", שהוא סגנון עריכה דומה<sup class="footnote-marker">34</sup><i class="footnote">ראו מגילה פ"א מ"ה ואילך.</i>. סדרת מקרים ארוכה יותר מופיעה במשנת סוטה (פ"ג מ"ז-מ"ח). <b>הראשון אסור [ב]בל יראה ובל ימצא</b> – בפסח ראשון קיים איסור חמץ, ואילו בפסח <b>השיני חמץ ומצה</b> <b>עמו בבית</b> – בפסח שני אין חובת ביעור חמץ. <b>הראשון טעון הלל באכילתו</b> – אומרים הלל בזמן סעודת פסח, כפי שנראה להלן (פ"י מ"ו), <b>והשיני טעון הלל באכילתו</b> – גם בפסח שני אומרים הלל. המשנה אינה מזכירה את ליל הסדר, שכן גם בבית שני לא נהגו במצוות ליל הסדר. אכלו את הקרבן בסעודה חגיגית, אך המבנה המיוחד של סעודת ליל הסדר טרם התגבש<sup class="footnote-marker">35</sup><i class="footnote">להלן, המבוא לפרק י.</i>. <b>וזה וזה טעונים הלל בעשייתן</b> – בזמן הקרבת הקרבן יש לומר הלל, כפי שלמדנו לעיל<sup class="footnote-marker">36</sup><i class="footnote">לעיל, פ"ה מ"ז, וכן ערכין פ"ב מ"ג.</i>. <b>נאכלים צלי על מצה ומרורים</b> – כפי שמפורש במקרא, קרבן פסח נאכל שלמדנו לעיל צלי אש עם מצה ומרורים<sup class="footnote-marker">37</sup><i class="footnote">להלן, פ"י מ"ג ודיוננו במשנה.</i>. <b>ודוחים את השבת</b> – גם פסח שני דוחה שבת כפסח ראשון. זו כמובן ההלכה המאוחרת, שכן ההלכה הקדומה התחבטה בעניין, ובני בתירא התנגדו . גם לשחיטת פסח ראשון בשבת<sup class="footnote-marker">38</sup><i class="footnote">לעיל, פירושנו לפ"ו מ"א.</i>.
אין אלו כל ההבדלים, ובמקבילות מובאים הבדלים נוספים (תוס', פ"ה ה"ז)<sup class="footnote-marker">39</sup><i class="footnote">לפי התוספתא פסח שני אינו דוחה שבת, אך ליברמן שיער שזו טעות סופר, ראו ליברמן, תוספתא כפשוטה, עמ' 625.</i>. אחד ההבדלים החשובים נוגע למעמד האישה בפסח ראשון ושני. במקורות מצינו כמעט את כל האפשרויות. כפי שראינו, התנאים נחלקו על חובת קרבן פסח אצל נשים. אין ספק שבפועל השתתפו נשים בקרבן פסח, השאלה הייתה האם זו חובה או רשות, רשות במובן של מצווה קלה<sup class="footnote-marker">40</sup><i class="footnote">ראו לעיל, פירושנו לפ"ח מ"א.</i>. מבחינה הלכתית הבעיה הצטמצמה לשאלה האם שוחטים קרבן פסח על נשים, או שמא הן רשאיות רק להיות "טפילה אצל אחרים" (תוס', פ"ח ה"י) ולהימנות על חבורה שיש בה גברים. עתה מתעוררת שאלה דומה על פסח שני: יש הסוברים ששוחטים לנשים לעצמן, ויש שמתירים לשחוט רק לחבורת גברים והנשים הן רק "טפילה", כלומר יכולות להצטרף ולהימנות בחבורה. ניתן לסדר את דברי התנאים בטבלה שלהלן:
אגב הדיון אנו שומעים על יוסף הכוהן שהעלה את אשתו לעשות פסח שני והחזירוהו חכמים. התנאים נחלקו האם החזירוהו כי אין לשחוט פסח שני על נשים (רבי יהודה ורבי אלעזר בן שמעון), או משום שלא רצו שהדבר ייקבע כחובה. כך או כך, ברור שאף מי שסבור שנשים חייבות גם בפסח שני מסכים שחובתן פחותה מזו של הגברים.
על יוסף הכוהן נשתמרו סיפורים מספר על ויכוחים-עימותים עם חכמים. לא ברור האם היה חכם או שמא נמנה עם חוגי הכוהנים והוויכוח הוא בין חכמים לכוהנים, מכל מקום ודאי שהיה אמיד והתגורר רחוק מירושלים, אך לאו דווקא בבבל<sup class="footnote-marker">41</sup><i class="footnote">משנה חלה פ"ד מי"א; ספרא אמור, פרשתא א הי"ב; בבלי, מועד קטן כג ע"א; שמחות פ"ד ה"ו, עמ' 117 .בנוסח הדפוס הוא מכונה "יוסף הבבלי", וזו פרשנות למשנת חלה. שם מדובר ביוסף שהביא ביכורי יין ושמן. במשנה נמנים המעלים מתנות מחו"ל, אך לאו דווקא מבבל, ראו עוד ירו', חלה פ"ד הי"א, ס ע"ב (מקבילה לסוגייתנו). היה גם תנא בשם יוסף הבבלי (בבלי, קיג ע"א), והבלבול האפשרי בין השניים מסביר כיצד נדד התואר "בבלי" ליוסף שבמשנתנו. הוא נזכר עוד כאיש אמיד ומקפיד במשנה, חלה פ"ד מי"א ובתוספתא, שבת פי"ג (יד) הי"א. יוסף הכהן מתואר כמי שהשתתף בעליות לרגל, הביא את אשתו במיוחד לפסח שני, סירב להיטמא כאשר אשתו מתה באחת העליות לרגל (תוס', שם שם) וחכמים טימאוהו בכוח. על כן מסתבר שהיה מקורב לחוגי חכמים, שכן לא היו מטמאים כל אדם שלא נהג כהלכתם. אחד מתלמידי רבן יוחנן בן זכאי היה רבי יוסי הכהן, אך נראה שאינו יוסף הכהן. יוסי היה אחד מהשמות הנפוצים ביותר בסוף ימי בית שני, תקופה הידועה בריבוי השמות החוזרים, ללא קשר משפחתי. תלמידו של רבן יוחנן בן זכאי מכונה תמיד רבי יוסי, תואר שהתחדש רק בדור יבנה, וגם מבחינה כרונולוגית אין הוא מתאים לסיפורים על יוסף הכהן. <br>בתוספתא, עבודה זרה פ"א ה"ח, עמ' 461( בבלי, עבודה זרה יג ע"א; ירו', ברכות פ"ג ה"א, ו ע"א) נזכר יוסף הכהן כמי שיצא לחו"ל ללמוד אצל רבי יוסי. לכאורה זה אדם אחר שחי בדור אושא. ברם במקבילות ברור שמדובר בסיפור מן העבר ורבי יוסי רק מוסר אותו, ולא שהוא היה הרב. ראו בבלי, עירובין מז ע"ב; עבודה זרה יג ע"א; ירו', ברכות פ"ג ה"א, ו ע"א; נזיר פ"ז ה"א, נו ע"א. במקרה זה המסורות המאוחרות הן המדויקות ולא התוספתא. מהסיפור ברור שהוא היה תושב הארץ שירד לציידן (צידון שבדרום סוריה) רק ללמוד תורה, ואולי השתקע שם. במקבילה במסכת שמחות הוא מכונה יוסף הבבלי (שמחות פ"ד הי"ד, עמ' 122). ייתכן גם שהיה חכם נוסף, ממוצא כוהני המכונה יוסף הבבלי, ועליו מספר רבי יהודה הנשיא )בבלי, מנחות יא ע"א), וראו עוד פסחים קיג ע"א; יומא נב ע"ב.</i>.
הסיפור על יוסף הכוהן מלמד כי המחלוקות על מעמד הנשים, והרגישות סביבה, החלו כבר בימי בית שני. למחלוקת על השתתפות נשים בפסח בכלל, ובקרבן פסח שני בפרט, השלכות על בירור השאלה העקרונית בדבר זכותה של האישה לחייב את עצמה במצוות שנפטרה מהן.
ביחס לחיובי קרבן פסח ניתן לסכם את הדברים בשני מישורים. מחד גיסא המישור ההלכתי והתפתחותו, ומאידך גיסא המישור החברתי-קהילתי. בניגוד להלכה הכיתתית בבית המקדש בזמן הבית, נשים הן חלק מן הקרבן ואכילתו. מדור אושא לאחר החורבן ומבית המדרש חוזר ועולה הדיון העקרוני ההלכתי, וכאמור מצינו עמדות שונות. רבי יוסי מחייב, וחכמים אחרים מסתייגים במינונים שונים<sup class="footnote-marker">42</sup><i class="footnote">לדיון מפורט ראו ספראי, נשים במקדש, עמ' 22-61 .</i>. אך מעבר לשאלה ההלכתית, שהפכה וירטואלית לאחר החורבן, נותרת בעינה ובמלוא חריפותה השאלה החברתית. פסח וקרבן פסח אינם רק שאלה הלכתית; זה החג מכונן הזהות והייחוד הלאומי היהודי. הדרתן של נשים איננה רק שאלה טכנית, אלא שאלה של שותפות בזהות זו. ואכן, פרק משנה זה בוחן את השותפות הזאת לגבי כל החריגים והמסופקים במסגרת החברה היהודית – נשים, עבדים, קטנים, גרים ומתגיירים<sup class="footnote-marker">43</sup><i class="footnote">ראו בהרחבה הוכשטיין-קמבל, ספראי, הדרה והכללה, פרק ה (בדפוס).</i>.

Mishnah 4

<b>הפסח שבא בטומאה</b> – כפי שראינו<sup class="footnote-marker">44</sup><i class="footnote">לעיל, פ"ו מ"ג ופ"ז מ"ג.</i>, בזמן שרוב הקהל טמאים הפסח בא בטומאה. המקורות מזכירים בעיקר את הטומאה של טמא מת, משום שזו הייתה הבעיה האקטואלית. ימי העלייה לרגל היו מוּעדים לפורענות, ולעתים התפתחה בעיר מהומה והצבא הרומי הרג בחוגגים. על כן נדרשו חכמים לעסוק בשאלות הקשורות למצב זה. <b>לא</b> <b>יאכלו ממנו זבים וזבות נידות ויולדות</b> – אמנם הפסח בא בטומאה, אך לא כל טומאה הותרה, אלא רק טומאה שנפגעו ממנה רוב העם. אך הזב, הנידה או היולדת, שהם טמאים בטומאה פרטית אחרת, אינם רשאים להשתתף בקרבן. הלכה זו מאששת את חוויית קרבן הציבור כפי שנקבעה בעולם ההלכה. <b>אם אכלו פטורים</b> – מכרת, ומשמע שאסור להם להיכנס למקדש, <b>רבי אלעזר פוטר אף על ביאת המקדש</b> – גם אם נכנסו למקדש בשעה שהפסח קרב בטומאה הם פטורים, ומשמע שתנא קמא חולק וסובר שפטורים על אכילה, אך חייבים אם נכנסו למקדש. מהתוספתא ברור שתנא קמא הוא רבי יהושע (פ"ח ה"ט; תורת כהנים צו, פי"ד הל"ז, לז ע"ב).

Mishnah 5

אגב ההשוואה בין פסח ראשון לשני המשנה משווה גם בין פסח מצרים לפסח דורות. פסח מצרים הוא חג הפסח שנצטוו במצרים ומתואר בשמות פרק יב. פסח דורות הוא הפסח שנהג בימי בית שני, כפי שנתפס ותואר בספרות חז"ל.
<b>מה בין פסח מצרים לפסח דורות פסח מצרים מקחו מבעשר</b> – בני ישראל נצטוו לקחת את הכבשים כבר בעשירי לחודש (שמות יב ג), <b>וטעון הזייה ואגודת אזוב על המשקוף ועל שתי המזוזות</b> – שנאמר "ולקחתם אגֻדת אזוב וטבלתם בדם אשר בסף והגעתם אל המשקוף ואל שתי המזוזֹת..." (שמות יב כב). כפי שראינו מיתנו חז"ל את הרושם המיסטי של המעשה ופירשוהו כסמל מופשט להשגחת הבורא על עמו<sup class="footnote-marker">45</sup><i class="footnote">ראו פירושנו לפ"ד מ"ט; ראש השנה פ"ג מ"ח.</i>.
<b>ונאכל בחיפזון</b> – שנאמר "...ואכלתם אֹתו בחפזון" (שמות יב יא). את פסח דורות יש לאכול בנחת בחבורה, וכל כולו ההפך מחיפזון. <b>לילה אחד</b> – אין עדות כי במצרים נהגו בשבעת ימי החג. אדרבה, למחרת בבוקר יצאו למסע במדבר. לעומת זאת, <b>ופסח דורות נוהג כל שבעה</b> – מקריבים קרבנות חגיגה כל שבעה, וחייבים בשבעה ימי חג ושבתון. היום הראשון והיום השביעי הם ימי שבתון מלא, ויתר ימי החג הם ימי שבתון חלקי. הלכות פסח מצרים נידונות במקורות, אך מובן שלא היוו שאלה מעשית (תוס', פ"ח הי"א- ה"כ)<sup class="footnote-marker">46</sup><i class="footnote">הלכות פסח מצרים נגזרו מהפסח הרגיל. כך, למשל, התוספתא (הי"ט) קובעת שפסח מצרים אין שוחטים בשלוש כתות – סבבים – ראו לעיל, פ"ה מ"ה, מ"ז ומ"ח. במצרים לא נשחט הפסח בחצר המקדש ושאלת הסבבים והצפיפות לא התעוררה, אך מתוך שגרת ההשוואה נשנתה גם הלכה זו.</i>. אך יש בדברים כדי לקשור את שתי החוויות במסגרת הלכתית אחת ולהעניק לשתיהן משמעות דתית<sup class="footnote-marker">47</sup><i class="footnote">ראו דיוננו בסוף מ"ג לעיל.</i>.

Mishnah 6

<b>אמר רבי יהושע שמעתי</b> – "שמעתי" הוא המונח ללימוד של הדור הקודם, הלכה קדומה, מה שתלמיד שמע מרבו. כפי שנראה בבירור ממשנתנו, תלמידים וחכמים נהגו לשנות את ה"משנה", כלומר את פסק ההלכה, בעל פה, ובמקביל למדו את תוכנה, כלומר את פירוש ההלכה הקדומה, כך שלעתים זכרו את נוסח ההלכה אך לא את משמעותה. סגנון המשנה היה קצר וסוגנן כך שיתאים לזכירה בעל פה. במקרה זה נוסחה השמועה "תמורת הפסח קרבה ותמורת הפסח אינה קרבה", אך ההסבר נשכח מהזיכרון. צורה זו של לימוד סתום חוזרת במקורות אחרים ובהם החכם אמר "שמעתי ואיני יודע לפרש", כגון "אמר רבי יהושע שמעתי שהסריס חולץ וחולצין לאשתו והסריס לא חולץ ולא חולצין לאשתו, ואין לי לפרש" (משנה, יבמות פ"ח מ"ד). לעתים רק הביטוי "אני שמעתי ולא היה לי לפרש"<sup class="footnote-marker">48</sup><i class="footnote">תוס', זבחים פ"א ה"ח, עמ' 480 ;ספרא, דיבורא דנדבה, פרשתא ד ה"ו, ז ע"א; ירו', יומא פ"א ה"א, לח ע"ד ועוד.</i> מופיע, ללא המבנה המשוכלל שבמשנתנו ושבמשנה הקודמת. בדרך כלל אלו לימודים של תנאים, ומי שמפרש הוא רבי עקיבא. יש שהחכם המסתפק הוא רבי טרפון, ורבי עקיבא אומר לו: "תרשיני לומר לפניך מה שלמדתני" (ספרא ויקרא, דיבורא דנדבה, פרשתא ד ה"ה, ו ע"ב). כן טוען תלמיד לפני רבי אליעזר ורבי אליעזר מפרש את החלוקה (תוס', כלים בבא מציעא, פ"ב ה"א, עמ' 5791 ;בבלי, שבת נח ע"ב), וכן אומר בן עזאי "שמעתי 'סתם' ואני אפרש" (פרה פ"א מ"א)<sup class="footnote-marker">49</sup><i class="footnote">ראו עוד ירו', הוריות פ"ג ה"ב, מז ע"ד; בבלי, בכורות כב ע"א. שתיהן מסורות אמוראיות בשם תנאים.</i>.
המונח מופיע גם בספרות האמוראים, בדברי רבי יוחנן (בבלי, בכורות כב ע"א). סגנון מעין זה אופייני לדרך הלימוד של התנאים שהייתה מבוססת על לימוד בעל פה וזכירת החומר ללא נוסח כתוב. לעתים קרובות נוסחו ההלכות הקדומות כמטבעות לשון כדי שקל יהיה לזכרן; כל הציטוטים שהבאנו בהקשר זה, כולל משנתנו, מנוסחים כך.
תמורה היא בהמה שנועדה להחליף את הקרבן המקורי. לפי ההלכה אין התמורה משחררת את הקרבן המיועד, ויש להקריבו כפסח. התמורה יועדה לפסח ולכן חייבים להקריבה לשם פסח, אך אי אפשר להקריב שני קרבנות פסח, לכן יש לאפשר לה לרעות עד ש"תסתאב", כלומר תיפסל לקרבן, ובכסף ייקנה קרבן שלמים. כך ההלכה גם בוולדות התרומה (תוס', תרומה פ"ב ה"ד). בחברה היהודית התפתח עיסוק מורכב של בדיקת בהמות והגדרה מתי נפסלו לקרבן, שכן במקרים אחדים נקבעה הלכה מחמירה זו של "ירעה עד שיסתאב".
<b>שתמורת הפסח קריבה ותמורת הפסח אינה קריבה</b> – המשפט מנוסח כסתירה פנימית, ניסוח האמור לסייע לזיכרון, <b>ואין לי לפרש אמר רבי עקיבה אני אפרש</b> – רבי עקיבא מציע הסבר האמור ליישב את הניסוח התמוה של ההלכה הקדומה<b>. [את] הפסח שנימצא קודם לשחיטת הפסח</b> – מדובר בקרבן שאבד לפני זמן ההקרבה והופרשה במקומו תמורה, ולפני השחיטה נמצאה הבהמה הראשונה, <b>ירעה עד שיסתאב וימכר</b> – אחת הבהמות תוקרב בתור קרבן פסח, ונראה ממשנתנו שהכוונה שהקרבן הראשון (המקורי) יובא בתור קרבן הפסח. על התמורה חלים דיני התמורה הרגילים – ירעה עד ש"יסתאב", כלומר ייפסל לקרבן, ובכסף יקנו שלמים, <b>ויביא בדמיו שלמים וכן תמורתו</b> – המילים "וכן תמורתו" נראות מיותרות, ונראה שהן נוספו כדי להסביר שמדובר בתמורת הפסח וכן בתמורה לתמורה, אך אין בכך חידוש.
<b>לאחר הפסח</b> – אם הקרבן המקורי נמצא רק לאחר שהוקרב הקרבן, יביא את הקרבן המקורי, <b>יביא שלמים וכן תמורתו</b> – מילים אלו ודאי מיותרות, והובאו רק אגב הרישא. השאלה העיקרית היא האם במקרה הראשון יוקרב הקרבן המקורי, או שתוקרב התמורה. הניסוח הקדום קבע שיש מקרה שהתמורה אינה מוקרבת בו. ברור שבסיפא התמורה מוקרבת, שהרי הקרבן המקורי טרם נמצא, וממילא ברישא מדובר על תמורה שאינה קרבה. בתוספתא מובאת מחלוקת ובה כל הדעות האפשריות<sup class="footnote-marker">50</sup><i class="footnote">לחילופי הנוסח ראו ליברמן, תוספתא כפשוטה, לשורה 49 .לא ברור האם העמדה שיביא מן המובחר היא המשך דברי רבי יוסי, או דעה חדשה.</i>: הבעלים יכולים להביא איזה קרבן שירצו (חכמים), או שיביאו את הראשון (רבי יוסי), או שיביאו את המובחר. משנתנו היא כרבי יוסי, שיביאו את הראשון. בירושלמי מובאת הדעה שיביאו את השני, והדעה שיביאו את המובחר מיוחסת לשמואל (לז ע"א)<sup class="footnote-marker">51</sup><i class="footnote">בבבלי, צו ע"ב: יביא את השני.</i>. שאלה אחרת היא הזמן הקובע. לפי המשנה הזמן הקובע הוא זמן השחיטה בפועל, אך יש הרואים את השעה השישית כזמן הקובע, שכן זהו זמן השחיטה העקרוני (תוס', פ"ט הט"ו; בבלי, צו ע"ב, ועוד). כפי שכבר ראינו זה היה זמן תחילת השחיטה, ורבי אליעזר, ורבי יהודה ההולך בשיטתו, חוזרים ומדגישים מועד זה כזמן הקובע בדיני ערב פסח<sup class="footnote-marker">52</sup><i class="footnote">ראו פירושנו לפ"א מ"ד; פ"ד מ"א; פ"ה מ"א. בירו', יומא פ"ו ה"א, מג ע"ג, מובא דיון בעניין שומה של שעירי יום הכיפורים שאבדו, וראו בבלי, שם סב ע"ב.</i>.

Mishnah 7

<b>המפריש נקבה לפסחו</b> – בהמה נקבה אינה ראויה לקרבן פסח, שהרי קרבן הפסח צריך להיות זכר בן שנה (שמות יב ה). <b>או זכר בין שתי שנים</b> – הקרבן פסול בתור קרבן פסח, אך הוא הוקדש לשם פסח ואי אפשר לעשות עמו שום דבר אחר. לכן <b>ירעה עד שיסתאב</b> – עד שייפסל בתור קרבן ואז <b>וימכר ויפלו דמיו לנדבה</b> – מכיוון שהבהמה הוקדשה למקדש, אין להשתמש בכסף אלא לקרבן, אך הקרבן יכול להיות גם קרבן נדבה שכולו לבעלים. בהמשך התוספתא מובאת דעה חולקת שבדמים ייקנה קרבן פסח אחר, שהרי הכסף הוקדש לקרבן פסח, ולדעת רבי שמעון בן יהודה ניתן למכור את הבהמה מיד (פ"ט ה"כ)<sup class="footnote-marker">53</sup><i class="footnote">סידור ההלכות בתוספתא שונה מזה שבמשנה.</i>. <b>המפריש פסחו ומת</b> – המפריש, <b>לא יבאנו בנו אחריו לשם פסח</b> – הבן אינו נמנה על חבורתו של אביו (תוס', פ"ט הט"ז), ויש לו קרבן פסח משלו, לכן אין הוא יכול להשתמש בקרבן שיועד לאביו, <b>אלא לשם שלמים</b> – בכסף ייקנה קרבן שלמים, כמו בכל מקרה של תמורת הפסח.
ההלכה במשנה עוסקת באב שמת קודם הכפרה, כלומר לפני זריקת הדם, שכן לאחר הזריקה הקרבן נרצה, אם כי אי אפשר לאכלו (ירו', לז ע"א). כל זה לשיטת התנא הסתמי. ברם רבי שמעון חולק ואומר שניתן להקריב את הקרבן. בירושלמי הדעה מיוחסת לרבי שמעון, ובתוספתא זו דעה סתמית: "יביא שלמים לששה עשר", כלומר בט"ז בניסן, שכן בחג עצמו אין מביאים קרבנות נדבה (פ"ט הט"ז)<sup class="footnote-marker">54</sup><i class="footnote">ייתכן שמשנתנו היא כרבי והדברים תלויים בנוסחת הירושלמי; ראו ליברמן, תוספתא כפשוטה, עמ' 514 ,וראו עוד בבלי, תמורה יט ע"א; כריתות כח ע"א.</i>.
המשנה היא, אפוא, ניסוח של דור אושא לכל המוקדם, אבל ההלכה עצמה קדומה יותר. בתוספתא<sup class="footnote-marker">55</sup><i class="footnote">תוס', פ"ט ה"כ; תמורה פ"ב ה"ג; בבלי, שם יט ע"א.</i> מובאת דעתו של רבי אליעזר המתייחס לרישא של המשנה. נראה, אפוא, שגם כאן לפנינו הלכה קדומה, או נכון יותר מחלוקת קדומה, בניסוח מאוחר הכולל גם פסיקה המכריעה במחלוקת הקדומה.

Mishnah 8

<b>הפסח שניתערב בזבחים</b> – במהומה שבהר הבית ובירושלים התערב הגדי או הטלה בגדיים אחרים שנועדו לזבחים. הבעיה היא שלכל קרבן זמן אכילה שונה והבדלים הלכתיים אחרים, במתן הדם וכדומה<sup class="footnote-marker">56</sup><i class="footnote">התוספתא מבחינה בין סוגי הזבחים השונים, ראו שם פ"ט ה"ג-ה"ט.</i>. לכן אי אפשר להקריב אף אחד מהם, שכן את הפסח יש לאכול עד חצות, וכל הזבחים האחרים זמנם מאוחר יותר. אי אפשר גם לקבוע שיתנהגו עם כל הזבחים כאילו היו קרבן פסח, שכן אי אפשר להקריב שני פסחים<b>. ירעו עד שיסתאבו </b>– אין ברירה אלא להביא קרבן פסח חדש, ואת הגדיים או הטלאים שהוקדשו יש להניח במרעה עד ש"יסתאבו", כלומר ייפסלו לקרבן ואז מותר למכרם<sup class="footnote-marker">57</sup><i class="footnote">בדפוסים ובנוסחאות אחרות "כולן ירעו", אבל במשניות מטופס ארץ ישראל אין "כולן".</i>. <b>וימכרו ויביא בדמי היפה שבהן ממין זה ובדמי [ממין]</b> – "ממין" נמחק, <b>היפה שבהן ממין זה</b> – לגדיים מחירים שונים, ומתוך ספק יש לקנות שני קרבנות, האחד לפסח והשני לזבח השני. בשני המקרים יש לקנות את הקרבן החדש במחיר של הגדי הטוב והיקר יותר (ה"יפה"), <b>וייפסיד המותר מביתו</b> – בדרך זו המקריב מוכר שני גדיים, אחד יקר יותר מחברו, וצריך לקנות שני קרבנות, כל אחד מהם במחיר היקר יותר. נמצא שהמקריב מפסיד מעט, ועליו לספוג את הנזק. <b>נתערב</b> – קרבן הפסח המיועד, <b>בבכורות</b> – בגדיים או בטלאים שהם בכורות, <b>רבי שמעון אומר אם חבורות הכהנים יאכלו</b> – את הבכור אוכלים הכוהנים, לפיכך ניתן לשחוט את כולם ולהתנות שאחד הקרבנות הוא קרבן פסח, ינהגו עמו כפסח ויאכלו אותו לפי מגבלות קרבן הפסח (תוס', פ"ט ה"ט; זבחים פ"ח הי"ב). אין מגבלות נוספות על אכילת בכור, וזריקת דמו היא כזריקת דם הפסח (משנה, זבחים פ"ה מ"ח), ולכן הדבר אפשרי. משנתנו היא כדעת רבי שמעון, אבל בתוספתא מובאת גם דעה סתמית אחרת ולפיה "שניהן ירעו ויסתאבו", וימכרו את שניהם ובדמיהם "יאכלו כבכור" (שם, שם). יש להניח כי תנא זה סבור שאמנם זריקת דם הבכור ודם הפסח זהה, אך יש לזרוק כל דם מתוך כוונה לקיים מצווה מסוימת. זריקת הדם "על תנאי" אינה מספקת, משום שמצוות צריכות כוונה מדויקת.
ההלכה במשנתנו דומה לכל מקרה שבו התערבבו קרבנות מסוגים שונים. בכל המקרים רבי שמעון סובר שאם אין הבדלים הלכתיים בין הקרבנות ניתן להקריב אותם על תנאי, כלומר המקריב רשאי להגדיר לעצמו בלבו שכל קרבן יעלה לשם מה שהוא, אף שאין הוא יודע איזו בהמה נועדה לאיזה קרבן. אולם חכמים סבורים שמצוות צריכות כוונה, הווה אומר שהמקריב חייב להחליט למה נועדה כל בהמה, והכוהן חייב לדעת את ההחלטה (שם פ"ח מ"ג).

Mishnah 9

במשנה ארבעה חלקים המתארים שלושה מצבים. משניות "מרובעות", כלומר המציגות ארבעה מצבים לנושא בעל שני מרכיבים, הן חלק מן הדיון העקרוני והסכֵ מתי של בית המדרש התנאי. כך שגם אם להערכתנו הדיון נובע ממצב קיים בזמן ההקרבה, הדיון כשלעצמו הוא ניסוח ספרותי עקרוני-למדני<sup class="footnote-marker">58</sup><i class="footnote">למשניות מרובעות ראו: בכורים פ"א מ"א; שבועות פ"א מ"א-מ"ד, שם מובא ריכוז של נושאים שתנאים סידרו במבנה של "שתים שהם ארבע", וראו דיוננו שם. לדיון במדרשים מרובעים ראו: הוכשטיין-קמבל, ספראי, הדרה והכללה, מבוא (בדפוס).</i>.
<small>חלק ראשון&lt;/smal&gt;<br><b>חבורה שאבד פסחה</b> – במהומה ובדוחק ששררו בירושלים בערב פסח אירעו תקלות רבות. המשנה מעלה אפשרויות שונות, שכולן נראות רֵאליות בתנאי העלייה לרגל. המדובר במקרה שלחבורה אבד הקרבן המיועד. <b>אמרו</b> – בני החבורה, <b>לאחד</b> – מהחבורה, <b>צא ובקש ושחוט עלינו</b> – אחד מהחבורה נשלח למצוא את הקרבן שאבד ולשחטו, <b>והלך ומצא ושחט</b> – עד כאן השליח עשה את שליחותו ברשות, בסמכות ובידיעה ברורה, <b>והם</b> <b>לקחו</b> – בלשון חכמים "לקחת" משמעו לקנות, אך מובן שאין זה משנה כיצד נמצא הקרבן החדש. מכל מקום, בני החבורה לא סמכו על השליח ומצאו קרבן לעצמם, <b>ושחטו</b> – את הקרבן החדש בתור קרבן פסח. אם כן, לחבורה שני קרבנות, כל אחד כשלעצמו כשראך אסור שיהיו לאדם, או לחבורה, שני קרבנות. <b>אם שלו</b> – הקרבן של השליח, <b>נשחט ראשון הוא אוכל משלו</b> – שכן הוא שחט את הקרבן לעצמו כהלכה, <b>והן אוכלין [משלו והן אוכלין] עמו </b>– כחבורה אחת. כל מה שבסוגריים המרובעים נמחק בידי המעתיק, והוא מיותר. גם הם אוכלים מהקרבן שהשליח שלח, שכן הם שלחו אותו לכך. הקרבן שהחבורה הקריבה מיותר, ולכן יישרף מיד בבית הדשן הגדול. ו<b>אם משלהם </b>– הקרבן שהחבורה קנתה, <b>נשחט ראשון</b> – בזמן שהם שחטו היה קרבנם כשר, שכן טרם נשחט הקרבן של השליח, <b>הוא אוכל משלו</b> – כאשר הוא שחט הוא סבר שזה קרבן הפסח שלו, ולכן אינו נמנה על הקרבן השני, <b>והן אוכלין משלהם</b> – שכן הם שחטו את הקרבן שלהם כהלכה. <b>אין ידוע אי זה מהן נשחט ראשון </b>– במהומה שבהר הבית לא נפגשה הקבוצה עם השליח, ולא ברור איזה קרבן הוקרב קודם, <b>או שישחט שניהם כאחת</b> – שני הקרבנות הוקרבו באותו זמן. כאמור, במקדש הוקרבו בו בזמן קרבנות אחדים; הזמן הקובע הוא כנראה זמן זריקת הדם, אך פעולה זו נעשתה במקביל עבור קרבנות רבים. <b>הוא אוכל משלו</b> – בכל מצב הוא אוכל משלו, שכן כבר ראינו קודם שתמיד הוא (השליח) אוכל מהקרבן ששחט, <b>והן</b> <b>אינן אוכלים עמו</b> – שמא שלהם נשחט קודם. בעל מלאכת שלמה מעיר לגרסה מוטעית "והן אוכלים משלו", ונראה שזו טעות סופר שמחק את המילה "אין", <b>ושלהם יצא לבית השריפה</b> – שמא שלו נשחט קודם. אם כן הם (החבורה) לא אכלו כלל מקרבן הפסח, אבל <b>ופטורים מלעשות פסח שיני</b> – לפי משנה בפרק זה מי ששגג ולא הביא פסח חייב להקריב קרבן פסח שני, אבל מכיוון שיש כאן מרכיב של ספק והדם נזרק כהלכה – הם פטורים מפסח שני. הירושלמי מפרש שמשנתנו כרבי נתן שאמר שיוצאים ידי חובה בזריקה גם ללא אכילה<sup class="footnote-marker">59</sup><i class="footnote">ירו', לז ע"א, וראו פירושנו לפ"ח מ"ב, וראו תוס', פ"ז ה"ה וה"ו. לפי התוספתא רבי חולק על הלכה זו, וממילא גם על מסקנת משנתנו שפטורים מפסח שני. ברם, ייתכן שהוא מסכים שספקות פטורים מפסח שני.</i>, מרכיב שני הוא הספק. במקרים קודמים שנידונו במשנה, בכל מקרה של ספק אין הקרבן קרב אך מביאו היה פטור מפסח שני. המשנה קבעה זאת כקביעה מוחלטת, ללא הסבר. אמנם הסברנו שדעה זו קשורה לדעתו של רבי נתן (לעיל, פ"ח מ"ב), ברם ייתכן שהפטור מחובת פסח שני היא לכל הדעות, ונובעת מן הספק.</small>
עד כאן אפשרות ראשונה, ברורה יחסית. המצב הופך למורכב אם בני החבורה הוסיפו תנאים.
<small>חלק שני</smal><br><b>אמר להם אם אחרתי שחטו עלי</b> – השליח הסמיך את בני החבורה לשחוט בשבילו, אך הם לא הסמיכוהו למצוא עבורם את הקרבן ובוודאי לא לשחטו. אם כן, ודאי שאין הוא שליח שלהם, אך הם שליחים שלו. <b>הלך</b> – השליח היחיד, <b>ומצא</b> – את קרבן הפסח האבוד, <b>ושחט והם</b> – בני החבורה, לקחו ושחטו – קרבן פסח שני בשביל עצמם ובשביל השליח, <b>אם שלהם נשחט ראשון והן אוכלין משלהם</b> – קרבנם של בני החבורה הוקרב בהיתר ולכן הם בוודאי רשאים לאכלו, כמו ששנינו בחלק הראשון של המשנה, <b>והוא אוכל עמהן </b>– שכן הוא ביקש להימנות על הקרבן. אמנם הוא שחט לעצמו פסח, אבל זה היה לאחר שנשחט עבורו, ובהסכמתו, קרבן פסח אחר. לכן קרבנו פסול, ועליו לשרפו. <b>אם שלו נשחט ראשון הוא אוכל משלו</b> – ברגע ששחט השליח את קרבנו הוציא את עצמו מהחבורה וחזר בו מהסכמתו להימנות על קרבנה, לכן קרבנו כשר, <b>והם אוכלים משלהן</b> – גם קרבנה של החבורה הוקרב כהלכה. <b>אין ידוע אי זה מהן נשחט ראשון</b> – כמו בחלק הראשון של המשנה, <b>או ששחטו שניהם כאחת</b> – שני הקרבנות נשחטו באותו זמן, הם אוכלים משלהם – שכן קרבנם ודאי הוקרב כהלכה, <b>והוא אינו אוכל עמהם</b> – מספק שמא שלו הוקרב אחרון, <b>ושלו יצא לבית השריפה</b> – שכן אין הוא נאכל ונפסל מספק, אבל הוא <b>ופטור מלעשות פסח שיני</b> – שכן הדם נזרק בהכשר, וכמו בחלק הראשון של המשנה.
<small>חלק שלישי</smal><br><b>אמר להם [ו] אמרו לו</b> – האות וי"ו נוספה בין המילים. הכוונה שהוא (השליח) הסמיך את בני החבורה לשחוט עבורו (כמו בחלק השני של המשנה), והם אמרו לו (כמו בחלק הראשון של המשנה), <b>אוכלים מן הראשון </b>– כולם אוכלים מהקרבן הראשון שנשחט. בדפוסים נוסף,<b> ואם אין ידוע איזה מהן נשחט ראשון שניהן יוצאין לבית השריפה</b> – המשך זה מתבקש מהחלקים הקודמים: שני הקרבנות אינם כשרים מספק, שכן רק הראשון שבהם כשר. יש להניח שאף כאן בני החבורה פטורים מפסח שני.
<small>חלק רביעי</smal><br><b>לא אמר להם ולא אמרו לו</b> – לא נאמרו תנאים; היחיד הלך מדעתו לחפש את הקרבן, ולכן אין הוא בבחינת שליח והוא שחט את הקרבן עבורו ועבור בני החבורה, אינן אחריים זה בזה – ובדפוס: אינם אחראים זה לזה. לפיכך, אם היחיד מצא את הקרבן ושחטו – הוא אוכל אותו ואינו נמנה על החבורה. הם אמנם שחטו עבורו, אך הוא פרש מן החבורה בזמן, ואילו הם שחטו את שלהם בשביל עצמם ואינם אחראים לכך שמישהו שחט עבורם שלא מדעתם.
במשנה לא נאמר מה יקרה אם הקרבן לא נמצא. יש להניח שהחבורה תאכל יחדיו מהקרבן השני. החבורה הרי לא ידעה שהיחיד יצא לדרכו, והם שחטו עבורו, והוא הרי התייאש מחיפושיו וחזר והחליט שבדעתו להצטרף לחבורה, והכל אתי שפיר.
התוספתא מסכמת את הלקח המוסרי והטכני מהפרשה שעדיף שלא להרבות בתנאים, ובכלל רצוי שלא להרבות במילים: "יפה שתיקה לחכמים וקל וחומר לטפשים, וכן הוא אומר 'גם אויל מחריש חכם יחשב'... 'אֹטם שפתיו נבון' (משלי יז כח)" (פ"ט ה"ב; ירו', לז ע"ד). ואילו הם שחטו את שלהם בשביל עצמם ואינם אחראים לכך שמישהו שחט עבורם שלא מדעתם.
במשנה לא נאמר מה יקרה אם הקרבן לא נמצא. יש להניח שהחבורה תאכל יחדיו מהקרבן השני. החבורה הרי לא ידעה שהיחיד יצא לדרכו, והם שחטו עבורו, והוא הרי התייאש מחיפושיו וחזר והחליט שבדעתו להצטרף לחבורה, והכל אתי שפיר.
התוספתא מסכמת את הלקח המוסרי והטכני מהפרשה שעדיף שלא להרבות בתנאים, ובכלל רצוי שלא להרבות במילים: ”יפה שתיקה לחכמים וקל וחומר לטפשים, וכן הוא אומר ’גם אויל מחריש חכם יחשב‘... ’אֹטם שפתיו נבון‘ (משלי יז כח)“ (פ“ט ה“ב; ירו‘, לז ע“ד).

Mishnah 10

גם משנה זו, כקודמתה, מנוסחת באריכות שאינה אופיינית, ומביאה דוגמאות רבות לכלל הלכתי אחד.
<b>שתי חבורות שנתערבו פסחיהם</b> – הגדיים התערבבו ולא ברור איזה גדי שייך לאיזו חבורה, אבל כל הגדיים נועדו לקרבן פסח. ברור שהקרבנות התערבו לפני השחיטה, כפי שמתברר מההמשך, שכן יש להימנות על הקרבן לפני השחיטה, ולאחר השחיטה אי אפשר לשנות דבר. <b>אלו</b> – חבורה אחת, <b>מושכים</b> – "למשוך" הוא המונח ללקיחת הקרבן, והוא נקבע בהשראת הכתוב המקראי "משכו וקחו לכם צאן למשפחֹתיכם..." (שמות יב כא<b>), להם אחד</b> – גדי או טלה אחד, <b>ואלו מושכים להם אחד</b> – גדי או טלה אחד. עדיין נותרת הבעיה שלכל גדי מנויה חבורה אחרת. לכך מצאו חכמים פתרון: <b>אחד מאלו</b> – אחד מחבורה א, <b>בא לו אצל אלו</b> – מצטרף לחבורה ב, <b>ואחד מאלו</b> – מחבורה ב, <b>בא לו אצל אלו</b> – מצטרף לחבורה א, <b>וכך הם אומרים</b> – שתי החבורות מתנות עם עצמן: <b>אם שלנו</b> <b>הוא הפסח הזה</b> – אם זה הגדי המקורי שלנו, <b>ידיך משוכות משלך ונמניתה על שלנו </b>– המצטרף מוותר על חברותו בחבורה הקודמת ומצטרף לחדשה, <b>ואם שלך הוא הפסח הזה</b> – אם הפסח שלנו הוא בעצם הגדי של החבורה השנייה, <b>ידינו משוכות משלנו</b> – אנו מוותרים על חברותנו בחבורה המקורית, <b>ונימנינו על שלך</b> – ומצטרפים לחבורה של היחיד. בסופו של התהליך ייתכנו שני מצבים: אם הגדיים חולקו נכון, אזי כל קרבן נאכל על ידי החבורה המקורית, שאליה הצטרף עוד מנוי והדבר מותר, ואם הבחירה הייתה מוטעית, בשתי החבורות הקרבן נאכל לפחות על ידי אחד מהחבורה המקורית, ועל ידי אחד לפחות שהצטרף אליה. ההלכה במשנה מבוססת על הלכה אחרת, שמותר לשנות את הרכב החבורה, ובלבד שיישאר אחד מהחבורה המקורית<sup class="footnote-marker">60</sup><i class="footnote">כך בבבלי, צט ע"א; ראו פירושנו לפ"ח מ"ג; תוס', פ"ז ה"ז ומקבילותיה, ולפי רבי יוחנן משנתנו לדעת הכול. לבבלי היה נוסח אחר של שמות המוסרים, ולשיטתו רבי יהודה הוא שאינו תובע שיישאר אחד מהחבורה המקורית.</i>. זו דעתו של רבי יהודה
<b>כן חמש חבורות של חמשה חמשה</b> – בכל חבורה חמישה אנשים לפחות, וכל אחד מהם יעבור לחבורה אחרת כדי שבכל חבורה יהיה לפחות אחד מהחבורה המקורית, <b>ושל עשרה עשרה</b> – עשר חבורות ובכל אחת עשרה אנשים, <b>נימשכים להם אחד מכל חבורה וחבורה וכך הם אומרים</b> – אותו תנאי שבחלק הקודם של המשנה.

Mishnah 11

<b>שנים שניתערבו פסחיהם</b> – כאן מדובר בחבורות של יחיד, וכשיטת רבי יהודה ששוחטים<sup class="footnote-marker">61</sup><i class="footnote">ראו ירו', לז ע"א; ליברמן, ירושלמי כפשוטו, עמ' 515.</i>, <b>זה מושך לו אחד</b> – גדי אחד, <b>וזה</b> – האיש השני, <b>מושך לו אחד</b> – את הפסח על היחיד מושך לו גדי שני, <b>זה ממנה עמו אחד מהשוק וזה ממנה עמו אחד מהשוק</b> – כל אחד מצרף אליו אדם לחבורה, ואז זו חבורה של שניים וחל עליה הדין של הרישא של המשנה. <b>זה</b> <b>בא אצל זה וזה בא אצל זה וכך הוא אומר אם שלי הוא הפסח הזה ידיך משוכות משלך ונימניתה על שלי ואם שלך הוא הפסח הזה ידי משוכות משלי ונמניתי על שלך</b> – זה התנאי בחלק הראשון של המשנה.
המשניות האחרונות הן עריכה מובהקת של דור אושא. ראינו שחלק מהן כשיטת רבי שמעון, חלקן מנוסחות כשיטת רבי נתן, ובחלקן משולבות עמדות של רבי יהודה. מעניין שבכולן חוזרת התופעה של קביעת הלכה סתמית (ללא שם אומרה) וכאילו היא סופית ומוחלטת. ברם, בכל המקרים ההלכה במשנה תלויה במחלוקת תנאים עקרונית. עריכת המשניות שונה מהרגיל, ויש בה פירוט של כל האפשרויות. ייתכן שעריכה כזו היא מסממני דור אושא.

Chapter 10



Mishnah 1

פרק י סודר את הלכות ליל הסדר ומנהגיו. הלכות ליל הסדר נדונו בהרחבה בספרות ראשונים ובספרות המחקר. אף אנו עסקנו בעניין בהרחבה, ונסתפק כאן בסיכום קצר יותר של הדברים המבוסס על ספרנו על הגדת הפסח<sup class="footnote-marker">1</sup><i class="footnote">חילופי הנוסחאות של הגדת הפסח מבוססות על הרשימה בספרנו ספראי וספראי, הגדת חז"ל. לספרות על הגדת פסח ראו כשר, הגדה; גולדשמידט, הגדה; תבורי, פסח דורות; ספראי וספראי, שם. על חלוקת המסכת ראו במבוא לפירושנו למסכת זו.</i>.
הפרק העשירי של משנת פסחים משמש יסוד להעלאת סדר ליל פסח בתקופת התנאים. כפי שיתברר לנו בהמשך דברינו, הפרק אינו מתאר את ליל פסח בימי הבית אלא בימיהם של חכמי יבנה. כפי שהעלינו במבוא למסכת, משנת פסחים כולה ערוכה לפי סדר הזמנים, החל מבדיקת החמץ בליל ארבעה עשר (פרק א), ביעורו (פרק ב), אפיית המצה (פרק ג) ונוהגי ערב פסח (פרק ד). הפרקים חמישי-תשיעי דנים בענייני קרבן פסח: סדר שחיטת קרבן הפסח. הפרק העשירי עוסק בליל הסדר ומקומו לאחר פרק ה העוסק בשחיטת הפסח; אולם נראה שהוא לא היה חלק של המבנה הראשוני של מסכת פסחים שהעלה את חג הפסח כדמותו בימי הבית.
הפרק העשירי מעלה את סדר ליל הפסח שלאחר החורבן, ובא לאחר שהסתיים הדיון בהלכות הפסח של ימי הבית. אמנם גם בפרק זה (משנה ו) נזכרת מחלוקת אחת של בית שמאי ובית הלל בעניין קריאת ההלל; ההלל נקרא בסעודת הפסח: את חלקו הראשון קוראים לפני הסעודה ומברכים על הגאולה, וגומרים את ההלל לאחר הסעודה. המחלוקת היא עד היכן קוראים בהלל לפני הסעודה. מחלוקות בית שמאי ובית הלל נובעות בדרך כלל מתוך המציאות של ימי הבית. אולם כאמור, אף בימי הבית קראו את ההלל בשעת הסעודה, ועורך המשנה שיבץ את המחלוקת הקדומה בפרק המתאר את סדר הפסח לאחר החורבן. המחלוקת האחרת בין בית שמאי לבית הלל היא שבית שמאי אומרים שבעת אמירת הקידוש יש לברך תחילה על היום ואחר כך על היין, ובית הלל אומרים שיש לברך תחילה על היין ואחר כך על היום (משנה א). אולם מחלוקת זו אינה מיוחדת לליל סדר פסח. הם חלוקים בשאלה זו אף לגבי ליל שבת וימי מועד אחרים (ברכות פ"ח מ"א), ועורך הפרק שלפנינו שיבץ מחלוקת זו גם בפרק הסודר את ליל הסדר ואת הקידוש שיש לומר בתחילתו. גם בימי הבית בירושלים ומחוצה לה קידשו בליל פסח על היין, והיו קיימות שתי שיטות: יש שהקדימו את הברכה על היין ויש שהקדימו את הברכה על היום.
החכמים הנזכרים בפרק וחלוקים בפרטי סדר פסח, כרבי אלעזר ברבי צדוק (משנה ג), רבן גמליאל<sup class="footnote-marker">2</sup><i class="footnote">להלן מ"ה ובפירוש נוכיח כי הוא רבן גמליאל דיבנה.</i>, רבי טרפון ורבי עקיבא, כולם בני דור יבנה<sup class="footnote-marker">3</sup><i class="footnote">הפרק הסתיים במשנה ח במשפט "ואין מפטירין אחר הפסח אפיקומן". ההמשך ודברי רבי יוסי הם תוספת, כפי שנראה להלן.</i>. במשנה ג נאמר: "הביאו לפניו מצה וחזרת וחרסת ושני תבשילין... ובמקדש היו מביאים לפניו גופו שלפסח", הרי שהתיאור של מהלך הסדר שבמשנה הוא במציאות שלאחר החורבן, ואינו אלא כמזכיר שבמקום שני התבשילים היו מביאים במקדש בשעה זו את גופו של פסח. בין השאלות שב"מה נשתנה", לפי נוסח המשנה (משנה ד), באה השאלה: "שבכל הלילות אנו אוכלין בשר צלי שלוק ומבושל הלילה הזה כלו צלי". שאלה זו מתפרשת כמכוונת לקרבן הפסח שנאכל צלי<sup class="footnote-marker">4</sup><i class="footnote">כך כבר פירשה הסוגיה בבבלי (ע ע"א) המסתמכת על דברי רב חסדא שהסיק מלשון זה, "כולו צלי", שגם החגיגה הבאה עם קרבן הפסח הרי היא כפסח ונאכלת צלי, וכדעת התנא בן תימא. בדרך זו הלכו מפרשי התלמוד ומפרשי ההגדה, ומשום כך השמיטו שאלה זו מסדר השאלות והכניסו במקומה את השאלה על ההסבה. ראו רמב"ם, הלכות חמץ ומצה פ"ח ה"ג, וראו להלן.</i>. אולם גם לאחר החורבן היו שאכלו גדי מקולס שהוא כולו צלי אש כקרבן הפסח, ואף ברכה מיוחדת לכך מצינו בהגדות בנוסח ארץ ישראל, ואף בכמה נוסחאות בבליות קדומות<sup class="footnote-marker">5</sup><i class="footnote">ראו להלן.</i>.
<b>ערב פסחים</b> – כך ברוב כתבי היד של המשנה ושל התוספתא, אולם יש אף שגורסים במשנה וגם בתוספתא: ערבי פסחים<sup class="footnote-marker">6</sup><i class="footnote">8  בנוסח דנו רבותינו הראשונים: תוספות לדף צט ע"ב, ד"ה "ערב פסחים"; המאירי בראש הפרק ואחרים. ראו איש שלום, מאיר עין, עמ' 12 ;ליברמן, תוספתא כפשוטה, עמ' 647 ;צרפתי, ערב פסחים.</i>, והכוונה לפסחים שבכל שנה ושנה. סמוך למנחה – קרוב לזמן המנחה, הוא זמן המנחה הקטנה שהוא בשעה תשע ומחצה של היום, וסמוך למנחה הוא כחצי שעה לפני זמנה, כלומר בשעה תשע לערך, שהוא לפי השעון הנהוג כיום בשעה שלוש לערך. התלמוד הבבלי מנסה לחלק בין מנחה ל"סמוך למנחה", אך החלוקה נדחית, ונדון בכך להלן.
<b>לא יאכל אדם עד שתחשך</b> – הלכה זו אמורה אף לערבי שבתות ומועדים אחרים. בתוספתא ובשני התלמודים (תוס', ברכות פ"ה ה"א; ירו', לז ע"ב; בבלי, צט ע"ב) נאמר כי הטעם לאיסור הוא "כדי שיכנס לשבת כשהוא תאוה". נראה שטעם זה הוא טעם משני נוסף, או ניסוח כוללני, וראשיתו של האיסור היא כנגד הנוהג של אנשים רמי מעלה לשבת לסעודת היום בשעת מנחה, שהרי הם לא עבדו והיו יכולים להתפנות לסעודת היום בשעה מוקדמת, וכמו שאמור בברייתא (בבלי, קז ע"ב): "אפילו אגריפס המלך שהוא רגיל לאכול בתשע שעות אותו היום לא יאכל עד שתחשך"<sup class="footnote-marker">7</sup><i class="footnote">הוא אגריפס השני, כשאר המסורות על אגריפס בספרות התנאית. בחברה האריסטוקרטית בעולם הרומי-יווני היה נהוג לפתוח בסעודה בשעה התשיעית, ובטופסי הזמנה לסעודה צוין שהאורח מוזמן לסעודה בשעה התשיעית. ראו פפירוסי אוקסירינכוס, 110 ,111 ,כרך 75 ,מס' 4339 ,וכן הזמנות נוספות.</i>. ההדגשה, אפוא, אינה על הימנעות מטעימה ומאכילה אלא על הימנעות מהסבה לסעודת היום כבר בשעה התשיעית, בשעת מנחה (תוס', סוכה פ"ד הי"א-הי"ב; בבלי, שבת לה ע"א). מתיאור התקיעות שתקעו בערב שבת כדי להפסיק את העבודה ולהבדיל בין קודש לחול עולה בבירור כי העם עבד בשדות עד סמוך לכניסת השבת, וההלכה שאסרה לשבת לסעודה כבר בשעה התשיעית התכוונה לעשירים שלא יֵשבו לסעודת שבת כשאחיהם עדיין עובדים בשדות ובעיר. גם בימי חול אכלו עם השקיעה, ומשום כך ניתן היה לקבוע את זמן קריאת שמע בערבית: "משעה שבני אדן נכנסין לוכל פיתן בלילי שבתות, דברי רבי מאיר"<sup class="footnote-marker">8</sup><i class="footnote">תוס', ברכות פ"א ה"א; ירו', שם פ"א ה"א, ב ע"א; בבלי, שם ב ע"ב.</i>.
בתוספתא ובתלמודים שציינו מובאת מחלוקת בהלכה זו בין רבי יהודה, האוסר לאכול בערב שבת עד שתחשך, לבין רבי יוסי, האומר שהולך ואוכל עד שתחשך. לפי התלמוד הירושלמי משנתנו היא בשיטת רבי יהודה, אולם לפי הבבלי בערב פסח אף רבי יוסי סבור שאסור לאכול עד שתחשך. על כל פנים, המעשה המובא באגריפס המלך מוסב רק כלפי פסח, ואף במשנה הוא נשנה בסתם רק כלפי פסח<sup class="footnote-marker">9</sup><i class="footnote">כך ביאר כבר המאירי; איש שלום, מאיר עין, עמ' 25( שלא ראה את המאירי) ואחרים.</i>. ההבדל בין סוגיית הבבלי והירושלמי בעניין היא דוגמה טובה להבדל בין התלמודים. כאמור, האיסור לאכול בערב פסח מופיע כמחלוקת לגבי שבתות וימים טובים. הירושלמי מסיק בפשטות שרבי יוסי, המתיר, יתיר זאת גם בערב פסח. הירושלמי אינו מוטרד כלל מכך שמשנתנו חוזרת על מחלוקת המופיעה במקום אחר, וגם לא מכך שרבי יוסי אינו נזכר במפורש. הבבלי רואה בכך כפילות, רמז לחידוש שיש ללמדו מן הדברים. על כן נפתחת סוגיה ארוכה שנועדה ליישב את הכפילות. הבבלי דוחה את האפשרות שמשנתנו מחדשת משהו לרבי יהודה<sup class="footnote-marker">10</sup><i class="footnote">הוא דוחה ניסיון לאבחנה בין "מנחה" ל"סמוך למנחה".</i>, ומקבל בקושי את האפשרות שמשנתנו היא כדעת הכול, כלומר שרבי יוסי יודה שבערב פסח אסור לאכול עד חשכה. הוא גם אינו מקבל את האפשרות שמשנתנו היא כדעה שלישית, או כדעת ה"ההלכה", כרבי יהודה בערב פסח וכרבי יוסי בשבת<sup class="footnote-marker">11</sup><i class="footnote">לא ברור מדוע נדחית אפשרות זו. היא מועלית רק כדרך אגב ואינה מוצגת כהסבר למשנה. לא נרחיב כאן בהבנתה של אפשרות זו.</i>.
<b>אפילו עני שבישראל</b> – המושג "עני" יש שפירושו בלשון חכמים אדם סתם, שאינו עשיר או שאינו רם מעלה. כל זאת משום ש"עניות מצויה" (ירו', נדרים פ"ט ה"ד, מא ע"ג). הדיון ב"עני" תוך כוונה לסתם אדם מופיע גם במקורות נוספים<sup class="footnote-marker">12</sup><i class="footnote">כתובות פ"ה מ"ח; פ"ו מ"ד; פאה פ"ח מ"ה; שביעית פ"ה מ"ג; שקלים פ"א מ"ז, וראו פירושנו לשביעית פ"ט מ"א ובמבוא למסכת מעשרות ועוד.</i>. <b>לא יאכל עד שיסב</b> – בימי התנאים נהגו היהודים לאכול את סעודתם, במיוחד בסעודה חגיגית, כדרכם של היוונים והרומיים, שעונים על הזרוע השמאלית ואוכלים ביד ימין מעל שולחנות קטנים שהושמו לפני כל סועד. הירושלמי מסביר: "לפי שדרך עבדים להיות אוכלין מעומד וכאן להיות . אוכלין מסובין להודיע שיצאו מעבדות לחירות" (לז ע"ב) (איור 40) (איור 41)<sup class="footnote-marker">13</sup><i class="footnote">וראו עוד באיורים הצבעוניים.</i>.
<b>ולא יפחתו לו מארבע כוסות של יין </b>– המפרשים מבארים שהדברים מכוונים לגבאי הצדקה, כאמור להלן, שיש לו לעני לשתות ארבע כוסות ואפילו מן התמחוי. אולם לפי ההבנה הפשוטה הדברים מוסבים על האדם עצמו, ולא יפחתו לו המשמשים בסעודה, כלשון האמורה להלן: "מזגו לו" (משנה ב), "הביאו לפניו" (משנה ג).
בתלמוד הירושלמי נדרשו כמה דרשות בשאלה "מנין לארבעה כוסות" (לז ע"ג)<sup class="footnote-marker">14</sup><i class="footnote">הדרשות מצויות, בחלקן או בשלמותן, גם במדרשי האגדה: בראשית רבה, פ"ח עמ' 108 ;שמות רבה, פ"ו עמ' 190 ;מאן, המקרא א, עמ' ריא; מדרש שלושה וארבעה, בתי מדרשות ב, עמ' סג; מדרש הגדול לשמות, עמ' צז.</i>, וידועה הדרשה כנגד ארבע לשונות של גאולה החוזרת ונשנית בספרי הראשונים, אולם לא הדרשה הביאה את הנוהג אלא הנוהג הוא שיצר את הדרשה. חוקרים בימינו עמלו להשוות את סדר סעודת הפסח לסדרי הסעודה בעולם ההלניסטי, שיש בהם קווים משותפים אחדים לסדר הסעודה כפי שמתואר בתוספתא ברכות (פ"ד ה"ח-ה"ט; שם פ"ה ה"ה). אלא שבאותן סעודות אין מסגרת של ארבע כוסות, ואין לנו ארבע כוסות בסעודות היהודיות האחרות כגון סעודת שבת או סעודת נישואין. לדעתנו ארבע הכוסות קשורות להלכה ולנוהג לברך על היין בכל מסגרת של ברכות במעמד חגיגי. כך מברכים על היין בברכת הקידוש, בהבדלה, בנישואין, בברית המילה וכיוצא באלו. בימי שבת מברכים על היין בקידוש ובברכת המזון, ובליל פסח מברכים על ארבע כוסות: בקידוש, עם סיום קריאת ההגדה וברכת הגאולה, בברכת המזון ובסיום קריאת ההלל. כך ערוכה שתיית הכוסות במשנתנו. להלן נראה שהייתה קיימת אף מסורת שחייבה חמש כוסות, ואותה כוס חמישית קשורה לאמירה – קריאת הלל הגדול<sup class="footnote-marker">15</sup><i class="footnote">על טיבו של הלל הגדול ראו פירושנו למשנה ז.</i>.
<b>אפילו מן התמחוי</b> – התמחוי הוא קופת הצדקה המחלקת מזון לעני הנצרך, לדך שבעניים (משנה, פאה פ"ח מ"ז). בכל ימות השנה, לרבות בשבתות ובחגים, לא חילקו יין לקידוש (תוס', פאה פ"ד ה"ח). ברשימת המצרכים שהעני זכאי לקבל לשבת לא נכלל יין, וקופת התמחוי חייבת לספק יין לנצרכיה רק לקראת ליל פסח. פסח היה זמן מובהק של שתיית יין. גם נשים חייבות בשתיית יין בליל הסדר, ומשנת נדרים מדגישה שמי שנודר לא לשתות יין סתם כוונתו עד הפסח, שבו שתיית היין נהוגה (נדרים פ"ח מ"ה).
ההוספה בתוספתא קובעת את כמות היין של ארבע הכוסות, שבכל כוס צריכה להיות רביעית יין, אלא שהיין יכול להיות בין יין חי ובין יין מזוג: "...מארבע כוסות של יין שיש בהן כדי רביעית, בין חי בין מזוג בין חדש בין ישן" (תוס', פ"י ה"א). הקדמונים לא שתו בדרך כלל יין חי אלא מזוג במים ביחס של 2:1 או 3:1 ,ולזה באה תוספתו של רבי יהודה: "ובלבד שיהא בו טעם יין ומראה".

Mishnah 2

<b>מזגו לו כוס ראשון בית שמי אומרים מברך על היום ואחר כך מברך על היין</b> – המחלוקת בין בית שמאי לבית הלל אינה בסעודת פסח בלבד אלא אף בקידוש בלילי שבתות ומועד, ושנויה כמחלוקת במשנת ברכות (פ"ח מ"א) ובתוספתא שם (פ"ה הכ"ה). מדובר בקידוש, ושני הבתים מסכימים כי הקידוש כולל שני מרכיבים: ברכה על היום, כלומר ברכת "מקדש השבת" או "מקדש ישראל וראש השנה" וכיוצא באלו, והברכה השנייה היא ברכת "בורא פרי הגפן", <b>ובית הלל אומרים מברך על היין ואחר כך מברך על היום</b> – המשנה אינה מנמקת את המחלוקת והעדות לנימוקים היא רק בתוספתא, ומקבילותיה בתלמודים<sup class="footnote-marker">16</sup><i class="footnote">תוס', פ"י ה"ב-ה"ג; ברכות פ"ה הכ"ה; ירו', ברכות יא ע"ד; בבלי, ברכות נא ע"ב ומקבילותיהן.</i>. גם במשנה זו וגם במשניות הבאות באותו פרק בברכות שני הסברים לפחות לכל מחלוקת, וההסברים מבטאים לעתים גישות שונות ממש. מצב זה מתיר לנו לחפש הסברים נוספים למחלוקות, שכן נראה שהתנאים המאוחרים כבר מעניקים למחלוקת הקדומה טעמים המשקפים את עולמם ההלכתי, ואינם מסורת קדומה.
בתוספתא שני טעמים לכל אחד משני הבתים. טעמם הראשון של בית שמאי הוא "שהיום גורם ליין שיבא", כלומר הקידוש הוא אמנם על יין, אך עושים קידוש ומביאים את היין בגלל החג או השבת. הטעם השני הוא שהיום קדם ליין, "וכבר קדש היום ועדיין יין לא בא". הווה אומר שחובת היום קדמה, מבחינה כרונולוגית, לחובת היין. חובת היום מתחילה עם כניסת השבת, ואילו חובת היין חלה רק לפני שתייתו. גם לבית הלל שני טעמים. הראשון הוא "שהיין גורם לקדושת היום שתאמר", כלומר אם לא היה יין לא היה קידוש, והשני הוא הכלל שתדיר ושאינו תדיר תדיר קודם: "ברכת היין תדירה וברכת היום אינה תדירה". על יין מברכים בכל הזדמנות, וברכת המועד נדירה יותר.
לכל אחד מהצדדים שני נימוקים; הראשון ענייני, מה גורם למה, והשני פורמלי. הנימוק "שהיין גורם לקדושת היום" חלש למדי, שהרי גם אם אין יין צריך לומר ברכות לקדושת היום. היין נחוץ לקידוש, אך מוגזם לראות בו את עילת הקידוש. גם נימוק התדירות בעייתי במקצת. הכלל עצמו ידוע ממקורות תנאיים הדנים בסדרי המקדש: "כל התדיר מחבירו קודם את חבירו. התמידים קודמין למוספין, מוספי שבת קודמין למוספי ראש חדש, מוספי ראש חדש קודמין למוספי ראש השנה, שנאמר..." (משנה, זבחים פ"י מ"א; הוריות פ"ג מ"ו; תוס', זבחים פ"י ה"א, עמ' 494). בהתאם לכלל זה גם נקבע שקרבן התמיד יישחט לפני קרבן הפסח (משנה, פסחים פ"ה מ"א)<sup class="footnote-marker">17</sup><i class="footnote">ראו פירושנו למשנה זו.</i>. העברתו של הכלל לסדר התפילות או הקידוש אינו פשוט ומובן מאליו. מעבר לכך, האם בית שמאי חולקים על כלל זה המוצג כאילו היה מקובל על הכול? התוספתא ומקבילותיה מציגות את המחלוקת כנובעת משיקולים טכניים, ואולי מן הראוי לחפש את ההסבר העיקרי והמקורי במשמעות הפנימית של הברכות.
ייתכן שההסבר הוא ביחסם של שני הבתים למהותו של עולם. בהלכות מספר בולטת מחלוקת "תאולוגית" עקרונית בין בית שמאי ובית הלל. בית שמאי סבורים שריבונו של עולם ניצב במרכז, וכל ימות החול נועדו לשמש מסגרת והקדמה ליום הקדוש, ואילו בית הלל מציגים את החול כמטרת הבריאה. כך, למשל, שני הבתים נחלקים מה נברא קודם, שמים (בית שמאי) או ארץ (בית הלל)<sup class="footnote-marker">18</sup><i class="footnote">בראשית רבה, פ"א טו, עמ' 13 ;ירו', חגיגה פ"ב ה"א, עז ע"ג; בבלי, יב ע"א ומקבילות נוספות.</i>. בית שמאי סוברים שיש להכין את האוכל לשבת במשך כל ימות השבוע: "תניא, אמרו עליו על שמאי הזקן, כל ימיו היה אוכל לכבוד שבת. מצא בהמה נאה אומר: זו לשבת. מצא אחרת נאה הימנה – מניח את השניה ואוכל את הראשונה. אבל הלל הזקן מדה אחרת היתה לו, שכל מעשיו לשם שמים, שנאמר 'ברוך ה' יום יום'. תניא נמי הכי: בית שמאי אומרים: מחד שביך לשבתיך [מאחד (יום ראשון) הכן שבתך], ובית הלל אומרים: ברוך ה' יום יום" (בבלי, ביצה טז ע"א). כמו כן: "שמאי הזקן אומר: זכרה עד שלא תבוא, ושמרה משתבוא. אמרו עליו על שמאי הזקן שלא היה זכרון שבת זז מתוך פיו. לקח חפץ טוב אמר זה לשבת, כלי חדש אומר זה לשבת"<sup class="footnote-marker">19</sup><i class="footnote">מכילתא דרשב"י, פ"כ ח, עמ' 148 ;השוו פסיקתא רבתי כג, קטו ע"ב, וראו פירושנו לחגיגה פ"א מ"א.</i>. אם כן, בית הלל סבורים שכל יום הוא "ברוך" וכל מעשה הוא לשם שמים, בבחינת "כל מעשיך יהיו לשם שמים" (פסיקתא רבתי, כג, קטו ע"ב), ובית שמאי מתרכזים ביום השבת בלבד. הלל הזקן היה יוצא להתרחץ ורואה בכך קיום מצווה של טיפול בגוף<sup class="footnote-marker">20</sup><i class="footnote">אבות דרבי נתן, נו"ב פ"ל, עמ' 66 ;ויקרא רבה, לד ג, עמ' תשעו.</i>. להלל ולבית הלל גישה המעמידה את האדם במרכז (גישה "אנתרופוצנטרית"). האדם נוצר על ידי בורא עולם, וקיומו הוא בבחינת מצווה רבה. בית שמאי מעמידים את האל במרכז, והאדם נוצר כדי לקיים את מצוותיו (גישה "תאוצנטרית").
על כן, בסעודת השבת החגיגית בית הלל מדגישים את המצווה לשתות יין ורואים בה ובסעודה החומרית את עיקר המצווה, ובית שמאי רואים בקדושת החג והשבת את העיקר, והיין והסעודה הם רק כלי עזר לחג.
מבחינת עיצובן של מצוות השבת המחלוקת מעידה על תשתית הלכתית מוכרת. בתחילה נקבעה חובת הקידוש, ושהקידוש מכיל ברכות. הנדבך השני היה קביעת הברכות שבקידוש (יין, יום) והנדבך השלישי הוא קביעת סדר הקידוש, מה קודם למה.
כפי שיתברר לנו בהמשך דיוננו יש דעות חלוקות בהלכות סדר פסח ובנוסח ההגדה ויש להן הד בנוסחאות של הגדת פסח, אולם בכל ההגדות כולן ובסידורים למיניהם אין כל הד לדעת בית שמאי, ובכולם באה בראש ברכת היין ולאחר מכן קידוש היום (איור 42).
הלכה ד בתוספתא אינה חלק בתהליך סעודת הפסח או סדר הפסח, אלא מתקשרת לשתיית הכוס הראשונה של היין, ומוסיפה שיש לשמח את בניו ואת בני ביתו ברגל, ובמה משמחם – ביין. "בני ביתו" פירושו, כבמקומות אחרים, אשתו, ובמפורש בירושלמי: "תני צריך הוא אדם לשמח את אשתו ואת בניו ברגל, במה משמחן ביין, רבי יודה אומר נשים בראוי להן וקטנים בראוי להם" (לז ע"ב). בבבלי שונה רב יוסף: "בבבל בבגדי צבעונין בארץ ישראל בבגדי פשתן מגוהצין" (קט ע"א). הברייתא נמצאת כלשונה בתלמוד הירושלמי והבבלי, אולם בתלמוד הבבלי נזכרות רק הנשים. הלכה זו מוזכרת בהמשך ההלכה על שתיית כוס ראשונה מפני שאף הנשים חייבות בארבע כוסות ובשאר חלקי סדר הפסח. כל זאת בניגוד לדרכן של נשים כל השנה שאינן שותות יין, שכן רק נשים עשירות רגילות ביין<sup class="footnote-marker">21</sup><i class="footnote">ראו תוס', כתובות פ"ה ה"ח: "שאין נשותיהן של עניים שותות יין". התוספתא דנה מה חייבים לתת לאישה שבעלה הלך למרחקים ובא לידי הסכם עם חברו לפרנס את אשתו. התוספתא קובעת שיין אינו נמנה עם המצרכים שכרגיל בעל מספק לאשתו. בלשון "עניים", כפי שיתברר לנו בהמשך דברינו, מתכוונים לאנשים סתם שאינם נמנים עם העשירים ורמי המעלה.</i>.

Mishnah 3

<b>הביאו לפניו</b> – יש המפרשים שהביאו לפניו את השולחן<sup class="footnote-marker">22</sup><i class="footnote">רבנו חננאל; רבנו תם; תוספות לדף קיד ע"א, ד"ה "הביאו לפניו" ואחרים.</i>, אולם יש המפרשים שהביאו את הירקות לאכילה<sup class="footnote-marker">23</sup><i class="footnote">רש"י, רשב"ם ואחרים.</i>, ואף נוסחאות רבות<sup class="footnote-marker">24</sup><i class="footnote">כך ב- מיל (אך לא ב- מפ [כ"י פרמה] שכרגיל שווים). ב- מ ירקות, וכן בנוסחאות רבות אחרות. ראו דקדוקי סופרים, עמ' קעח אות ה.</i> גורסות: הביאו לפניו ירקות וחזרת. מלשון המשנה נראה שטיבל בחזרת, כלומר הטיבול של ירקות בחזרת לא היה פעולה חד פעמית של טבילה אחת אלא מעשה ממושך: <b>מטבל בחזרת עד שהוא מגיע לפרפרת הפת</b> – כלומר ממשיך עד שמגיע זמנו של עיקר הסעודה. כידוע הסעודה החגיגית בארץ ישראל החלה בסדרה ארוכה של מְתאבנים, וסעודת הפסח נוסדה על בסיס זה<sup class="footnote-marker">25</sup><i class="footnote">אפטוביצר, פרגמנט, הוכיח שבימי המשנה והתלמוד היה נהוג לאכול לפני הסעודה כמה מיני פרפראות, וכרגיל היה נהוג לאכול שלושה מינים.</i>. פרפרת הפת היא הבשר הנאכל עם הפת, וזהו ששנינו בתוספתא "השמש מכביש בבני מעים ונותן לפני האורחין" (פ"י ה"ה), כלומר טובל אף בחלקים מן הבהמות הנשחטות ונותן לפני האורחים כדי לעורר תיאבון, מעין הכנה לארוחה<sup class="footnote-marker">26</sup><i class="footnote">ניתן אף לפרש שהביטוי "עד שהוא מגיע לפרפרת הפת" מובנו לפני שיגיע, כלשון שמצינו במשנת תמיד פ"א מ"ד: "הזהר שמא תגע בכלי עד שתקדש ידיך ורגליך מן הכיור", וכפי שפירש אלבק עמ' 456 .אך לענייננו אין הדבר משנה.</i>. נראה שמציאות זו משתקפת תוך הרחבה בהגדה מן הגניזה שפרסם גרינסטון, ובקטע אחר שפרסם פליישר ובא אחר הקידוש מברכים ברכה על נטילת ידיים, ברכה על פרי האדמה, ברכה על פרי העץ, על הארץ ופרי העץ, על מיני מעדנים וברכות אחרונות. כל אלו באים לפני "מה נשתנה" וההגדה.
<b>הביאו לפניו מצה וחזרת וחרוסת</b><sup class="footnote-marker">27</sup><i class="footnote">בנוסח הדפוס נוסף: ושני תבשילין. מילים אלו אינן בכתב יד קאופמן שאותו אנו מעתיקים ואינן בשאר ספרי המשנה המדויקים ובספרי הראשונים )ראו דקדוקי סופרים, עמ' 355 הערה 1 ,)ומחקן ר' יהוסף, ולחינם תמה על כך בעל מלאכת שלמה, והוכנסו במשנה על פי הברייתא בשני התלמודים הקובעת שצריך להביא שני תבשילים, אחד זכר לקרבן הפסח ואחד זכר לחגיגה (ירו', לז ע"ד; בבלי, קיד ע"ב). מעתיקים צירפו לכאן שלא במקום את "שני תבשילין" לגופו של פסח.</i> <b>אף על פי שאין חרוסת מצוה רבי לעזר ברבי צדוק</b> <b>אומר מצוה</b> – הבאת המצה היא פתיחתה של סעודת הפסח. מלשונה של המשנה נראה לכאורה שסעודת הפסח, כולל מצה, חזרת, חרוסת ושני תבשילים, ובמקדש גופו של פסח, באה בשעה זו, ורק אחר כך באה מזיגת הכוס השני, שאלות הבן וההגדה המרומזת במשניות הבאות. ואמנם כך פירשו אחדים מן הראשונים שמשנתנו באה ללמדנו ש"בזמן שבית המקדש קיים היו עושים כל הסדר אחר הסעודה"<sup class="footnote-marker">28</sup><i class="footnote">המרדכי בשם רבנו מאיר בסדר הפסח, דפוס וילנא דף ו; רבי משה חלאווה בפירושו, עמ' קנט, ואחרים.</i>, והחזיקו אחריהם מפרשי ההגדה וחוקרים בדורות האחרונים<sup class="footnote-marker">29</sup><i class="footnote">איש שלום, מאיר עין, עמ' 41 ואילך; גינצבורג, עמ' 94 ;אלבק בהערותיו לסדר מועד, עמ' 436 ;גולדשמידט, מבואו להגדה, עמ' 9 ואילך ואחרים. לאחרונה חוזר על הנחה זו תבורי, מבנה, עמ' 401-409 .הראשונים והחוקרים יצאו מתוך הנחה שאף במקדש, כלומר בימי הבית, נהגו לקרוא את ההגדה. בני ה"עיר" הם כנראה האריסים בחווה שמספרם קטן, ואין ביניהם אנשי מעלה. לבתי חווה ולכינוי "עיר" ראו מגילה פ"א מ"א; ביצה פ"ה מ"ו.</i>, שכל הסדר, כולל השאלות של הבן וקריאת ההגדה היה אחר הסעודה, והכוס השני הנזכר במשנה הבאה היינו היין שבא בתוך המזון. כל זאת בניגוד לסדר המקובל בימינו, לפחות מימי הגאונים, כבעדות רב נטרונאי (ליהמן, הגדה, עמ' תתקפד), רב עמרם (סידור רב עמרם, עמ' קיב-קיג) ורב סעדיה (סידור רב סעדיה, עמ' קלו ואילך) ומצוי בכל קטעי הגניזה, בין אלה שמהלכים בנוסח ארץ ישראל ובין אלה שמהלכים בנוסח בבל, והוא הנוסח הנהוג לערך בהגדה שלפנינו. בכל הנוסחאות כתוב וערוך הסדר שמוזגים כוס שני ועליו קוראים את ההגדה ומסיימים בברכת הגאולה, ולאחר מכן אוכלים את המצה ואת המרור בטיבול שני.
אולם הנחתם של הראשונים והחוקרים על סדר ליל פסח בימי הבית ובימי המשנה אינה תואמת כלל את שעולה מהצעת הדברים בתוספתא ובמשנה עצמה. בתוספתא למשנתנו אנו שונים: "בני העיר שאין להן מי שיקרא את ההלל, הולכין לבית הכנסת וקורין פרק ראשון והולכין ואוכלין ושותין, וחוזרין ובאין וגומרין את כולו" (פ"י ה"ח), הרי שהסעודה באה לאחר קריאת ההגדה וקריאת הפרק הראשון של ההלל. כך הם הדברים אף במשנה ו. אחר שמשנה ד ומשנה ה מציעות את סדר ההגדה, המשנה מסיימת: "לפיכך אנו חייבים להודות להלל... ונאמר לפניו הללויה", ובמשנה ו חלוקים בית שמאי ובית הלל "עד היכן הוא אומר" בהלל, שבית שמאי סבורים עד "אם הבנים שמחה" ובית הלל עד "חלמיש למעיינו מים" ומברכים על הגאולה, ואחר כך במשנה ז נאמר שמוזגים לו כוס שלישי ומברך על מזונו ועל הכוס הרביעי גומר את ההלל. אילו לא בא קרבן הפסח או הסעודה לאחר הפרק הראשון של ההלל אלא לפני ההלל (כבר במשנה ג), מה טעם להפסיק בהלל לברכת המזון ולסיים את ההלל רק אחר ברכת המזון? לשון אחר: הסדר במשנה סביר רק אם נפרשה בהתאם לתוספתא, שבהפסקה שבהלל באה הסעודה ובימי הבית קרבן הפסח.
סדר זה עולה גם מתוך מדרש ההלכה הדורש את הכתוב "והגדת לבנך" (שמות יג ח): "שומע אני מראש חדש? תלמוד לומר: ביום ההוא אי ביום ההוא יכול מבעוד יום? תלמוד לומר בעבור זה, בשעה שיש מצה ומרור מונחים לפניך על שולחנך"<sup class="footnote-marker">30</sup><i class="footnote">מכילתא דרבי ישמעאל, מסכתא דפסחא, פי"ז עמ' 66 .דרשה זו מצויה אף בסדר הגדה של פסח. המילה "יש" איננה ב- מל, <b>מפ</b>, <b>מנ</b>, <b>מיל</b>, <b>דפ</b>, <b>ק104</b> ואחרים. ראו ליברמן, תוספתא כפשוטה לפסחים, עמ' 654 ;ספראי וספראי, הגדת חז"ל, עמ' 214.</i>, הרי שיש לעסוק בהגדה בשעה שיש מצה ומרור לפניך ולא לאחר הסעודה. זאת ועוד, כאמור, כל הנחת היסוד בדבר קיומו של ליל סדר סדור וערוך בימי הבית אין לה כל הוכחה במקורות.
המשנה באה ללמדנו שלאחר הכוס הראשונה, שהיא קידוש היום, מטבל בחזרת עד שעת הסעודה. בשעת המזון העיקרי באות עם המצה חזרת וחרוסת. שלא כרגיל בשאר ימות השנה מביאים פעם נוספת ירקות כדי להדגיש את אכילת המרור. בימי קיום המקדש הביאו בשעה זו גופו של פסח. בימי הבית לא הייתה כל מניעה להביא בשעה זו את גופו של פסח כי לפני אכילת הקרבן רק קראו פרק אחד בהלל, אולם בימים שלאחר החורבן לא הביאו עדיין בשעה זו את שני התבשילים או את שני מיני הבשר (בבלי שם, לפי אחת הדעות) כי עדיין לא נשאלו השאלות הנזכרות במשנה הבאה, ועדיין לא סיפרו ודרשו ביציאת מצרים על המסורות והנוהגים השונים שעליהם סיפרו בנוסף לקריאה ביציאת מצרים.
המפרשים, ראשונים ואחרונים, שפירשו שבימי הבית או אף בימי התנאים נערכה תחילה הסעודה ואחר כך נשאלו השאלות של "מה נשתנה" ונאמרה ההגדה בשלמותה, באו לידי פירושם מפני שהניחו כדבר מובן מאליו כי קריאת ההגדה נהגה בימי הבית, ואם נאמר במשנה לפני קריאת ההגדה "ובמקדש מביאין גופו שלפסח" ובימי התנאים "שני תבשילין", הרי שתחילה נערכה הסעודה ואחר כך באה ההגדה. אולם כפי שראינו, המילים "ושני תבשילין" אינן בנוסחאות העיקריות, ובימי הבית לא הייתה קריאת ההגדה, לכן בימי הבית הביאו מיד לאחר הפרפראות את "גופו של פסח" ורק קראו פרק ראשון בהלל, אולם בימי התנאים היו פותחים בשעה זו את ההגדה ומסיימים בברכת הגאולה, ורק לאחר מכן באה הסעודה וברכת המזון וסיום קריאת ההלל.
החזרת מופיעה במשנה במקומו של המרור, ואכן כפי שראינו לעיל (פ"ב מ"ו) ולהלן (מ"ה) חזרת הייתה המרור המועדף על חכמים. במשנה מופיע מרכיב שלישי והוא החרוסת, שאיננה נזכרת בתורה, ובמשנה מתנהל ויכוח האם היא בבחינת מצווה או נוהג ראוי בלבד. מתקבל הרושם שהיה מקובל להטביל את החזרת (המרור) בחרוסת, והדיון הוא האם ההטבלה היא מצווה. הבבלי מסביר שהדיון הוא האם מטבילים בשביל לקיים מצווה או כדי לעמעם את טעמו של המרור (קטז ע"א). כפי שנראה במשנה הבאה, הבבלי לא הכיר את הטבלת הירקות, ולכן נדרש להסברים מיוחדים. אבל לפי המשנה והירושלמי, את הירקות הטבילו (כבכל יום), והוויכוח הוא האם ההטבלה צריכה להיות דווקא בחרוסת או בכל דבר אחר.
התוספתא חוזרת על הדברים שבמשנה (פ"י ה"ט) ומוסיפה: "מעשה ואמר להם רבי לעזר ברבי [צדוק] לתגרי לוד בואו וטלו לכם תבלי מצוה" (פ"י ה"י). "תבלין" הוא אפוא מילה מקבילה לחרוסת, ומבהירה אותה. ברייתא זו מלמדת שהנוהג לאכול חרוסת חוזר לימי הבית או לראשית דור יבנה, ורבי אלעזר ברבי צדוק הוא בעל הדעה שהחרוסת מצווה.
הברייתא חוזרת בשני התלמודים. בירושלמי (לז ע"ד): "תגרי ירושלם היו אומרים בואו וטלו לכם תבלי מצוה", אם כן המסורת חוזרת לימי הבית השני, והיא מלמדת שהנוהג להטביל את המרור ולא לאכול ירק ללא הטבלה הוא קדום. גם הבבלי מקשר את המעשה לירושלים: "אמר רבי אלעזר ברבי צדוק: כך היו אומרים תגרי חרך שבירושלים: בואו וטלו לכם תבלין למצוה" (קטז ע"א). "חרך" הוא שרפה קלה, ואם כן התבלינים הללו היו חרוכים מעט באש. המאירי ואחרים גרסו "הדך" או "חדך", כלומר תבלין הנידוכים ונכתשים היטב (תבליני אבקה).
התלמודים מלמדים על טיבה של החרוסת. בירושלמי (שם): "חזרת מצוה אמר ליה שכן רב מטבל בתורדין... בני בייתיה דאיסי בשם איסי ולמה נקרא שמה 'רובה'<sup class="footnote-marker">31</sup><i class="footnote">המונח "רובה" איננו ברור. האם היה שם ארמי לחרוסת או לחזרת?</i> שהיא רבה עמו. רבי יהושע בן לוי אמר צריכה שתהא עבה, מילתיה אמר זיכר לטיט. אית תניי תני צריכה שתהא רכה מילתיה אמר זיכר לדם". שלוש מימרות לפנינו. האחת שרב היה מטבל בתרד טחון, השנייה שהחרוסת מכונה "רובה", ולמונח זה הסבר מדרשי. ההסבר, כמו גם ההסבר השלישי, מעיד שהחרוסת היא מאכל טחון, בעל צבע אדמדם (זכר לדם) והיא "עבה", כלומר לא ירק חי אלא מעין מחית. הירושלמי אינו מזכיר שטעמה מתוק, אדרבה, אין טעם להטביל ירק מריר בדבר מתוק. כפי שראינו לעיל (פ"ב מ"ה) היו מערבבים בחרוסת קמח כדי להגדיל את נפחה, ומכאן שמדובר במאכל טחון, ולפי התוספתא שציטטנו יש בה גם תבלינים. כמו כן בבבלי (ל ע"ב): "אמר רבא בר אבא אמר רב חייא בר אשי אמר שמואל: כל הכלים שנשתמשו בהן חמץ בצונן – משתמש בהן מצה, חוץ מן בית שאור, הואיל שחימוצו קשה. אמר רב אשי: ובית חרוסת כבית שאור שחימוצו קשה". אם כן, החרוסת איננה מאכל מיוחד לפסח אלא היא מטבל רגיל שבדרך כלל עירבו בו גם קמח, אך כמובן בפסח התקינו אותו ללא קמח.
הבבלי לא הכיר את נוהג ההטבלה. אמנם הציטוט הקודם מלמד על הכרה מסוימת של הנוהג הארץ-ישראלי, אך עבור הבבלי זה לא היה נוהג חי אלא מנהג מיוחד לפסח. הבבלי שואל: הטבלה לשם מה? ועונה (קטז ע"א): "מאי מצוה? רבי לוי אומר: זכר לתפוח, ורבי יוחנן אומר: זכר לטיט, אמר אביי: הלכך צריך לקהוייה<sup class="footnote-marker">32</sup><i class="footnote">צריך להקהות אותו, את טעמו המר של המרור, ולסמכו, כלומר לעבות את החרוסת, שתהא זו מחית סמיכה, זכר לטיט (המאירי ואחרים).</i>, וצריך לסמוכיה. לקהוייה – זכר לתפוח, וצריך לסמוכיה – זכר לטיט. תניא כוותיה דרבי יוחנן: תבלין זכר לתבן, חרוסת זכר לטיט". הבבלי מעיד שלחרוסת צבע וטעם של תפוח וצורה חיצונית של מחית, דומה לטיט. "זכר לתפוח" הוא רמז למדרש שבנות ישראל במצרים היו יולדות תחת עצי התפוח. כך פירשו רש"י, הרי"ף, המאירי ואחרים. הראשונים הכירו את המדרש מהבבלי<sup class="footnote-marker">33</sup><i class="footnote">בבלי, סוטה יא ע"ב; שמות רבה, א יב, ועוד.</i>. ההסבר רחוק, שהרי התפוח איננו במקרא, אלא באגדה אמוראית שאמנם מופיעה אך איננה תופסת מקום מרכזי בספרות.
בעל ספר האורה מציע פירוש זה ולצדו פירוש נוסף: "דכתיב תחת התפוח עוררתיך (שיר השירים ח ה), ויש אומרים זכר לתפוח, כשהיו נושאין הטיט על צוארם [היה טופח צווארם] ונעשה מוגלא, לכך משימין בו מיני פירות ודוכין במדוכה תבלין זכר לתבן, ולכך אוכלין ירקות שהן כמין תבן" (ספר האורה, א פז). הסבר זה רחוק עוד יותר.
לפיכך נראה שהבבלי כבר הכיר את החרוסת המתוקה, העשויה מתפוח מרוסק ותבלינים אחרים, ודרש את הרכב החרוסת בדרכו. הבבלי גם מדגיש שהטבילה נועדה כנגד ה"קפא", שהם חרקים בשורש המרור, או מרירותו של המרור<sup class="footnote-marker">34</sup><i class="footnote">ראו אוצר הגאונים על אתר שפירש שהטבילה נועדה נגד נזקים שגורמת אכילת החזרת. חזרת היא מאכל רגיל ולא רעל, ואין צורך בתרופות נגד. כל אלה הסברים ספרותיים שאינם מכירים את נוהגי האכילה הארץ- ישראלית.</i>. החרוסת לא נועדה אפוא להשתלב בטעם המרור, אלא להקהותו. הבבלי קושר גם את הטבילה בחובת נטילת ידיים, ומכאן שסבור שהחרוסת נוזלית (קטו ע"ב).
בספרות הגאונים הסברים נוספים המציעים מתכונים אחרים, כגון: "ומביאין לפניו חרוסת חליק"א, שעושין אותו במקומנו מן תמרים. ולוקחין כל אחד מירקות הללו ומברך" (סדר רב עמרם גאון, עמ' קיב), וכן "מזכרת איך אנו עושין החרוסת בפסח. לשלישית ההין של חומץ חזק, אנו נותנין בו מן הפירות ב' ליטרין ערמונים לבנים, והיו מבושלים קודם שישחוק אותם. וב' לטרין שקדים, ולא יקלוף אותם. ומן התמרים ל' מן הקטנים, או עשר מן הגדולים. ושמנה מאות אגוזים, וחמשים תפוחים מן הבנוניות, או מן גדולות שלשים. ואם ימעט בערמונים ובשקדים ויוסיף באגוזים אז יהיה יותר טוב ויפה. ומן התבלין חצי אוקיא ייניבר, וחצי אוקיא סנבל שקורין אשפי"ק<sup class="footnote-marker">35</sup><i class="footnote">המהדיר מסביר "שבלת נרד", ומפנה לתשובות הגאונים הרכבי, סי' סד.</i> ,וחצי אוקיא קנה שקורין קניל"א, וחצי אוקיא תבן של מיקה שקורין אשקיננ"ט, וחצי אוקיא פלפלין. וזה השיעור מספיק לנו בצמצום, ולזה השיעור יעשה, אם יוסיף על שלישית ההין כמו כן יוסיף מן הכל, או אם יפחות מן החומץ יפחות משאר המינין לפי חשבון. וישחוק כל מין ומין בפני עצמו היטב עם התפוחים שישים בכל מין כראוי להם, ואחר כן ישחוק פעם אחרת היטב הדק בכל המינין כאחת עם החומץ כאשר יחזיק המדוכה, וכן התבלין ישחוק היטב עם החומץ, ויערב הכל יפה" (תשובות הגאונים החדשות – עמנואל, סימן מ).
המתכון נראה בעייתי במקצת: ההין איננה מידה שהייתה מוכרת בימי הגאונים; זו מידה מקראית שחז"ל עדיין הכירו, והם קובעים שההין הוא תריסר לוגים<sup class="footnote-marker">36</sup><i class="footnote">משנה, עדיות פ"א מ"ג; ספרי זוטא, טו ה, עמ' 281 ;בבלי, מנחות פז ע"ב.</i>, כלומר שני קבים שהם שליש סאה<sup class="footnote-marker">37</sup><i class="footnote">ראו הנספח בסוף הפרק.</i>, כלומר 5.3-4 ליטר. זו כמות גדולה מאוד, ומתאימה לכמויות המרובות האחרות הנזכרות.
משרים פֵרות בחומץ כדי לשמרם, וכל הכמויות הגדולות (חצי אונקיה מתבלין זו כמות גדולה ביותר, הוא הדין לחמישים תפוחים), מעידים שמדובר בהכנת מטבל שישמש את המשפחה זמן ממושך. במתכון חסרים גם נוזלים, ויש מקום לתמוה האם הגאון באמת הכיר את רזי המטבח שאשתו שלטה בהם. גם העירוב של המידות השונות (הין, ליטר ואונקיה) מוסיפים על הרושם שלפנינו מתכון "ספרותי".
מכל מקום, מסורת הגאונים שראשיתה בתלמוד הבבלי ראתה בחרוסת מטבל מתוק, ואילו בארץ ישראל זה היה מטבל ירקות מריר או חמוץ.
אין במקורות תשובה ברורה מדוע יש להטביל בחרוסת, וגם הביטוי "מצוה" מעיד שאין כאן חובה שלמה. להערכתנו הרבה ממנהגי ליל הסדר הושפעו מסדרי הסעודה הנהוגה בשכבות העשירים. אותה סעודה המתוארת בתוספתא ברכות (פ"ד ה"ח). סדר הסעודה שלנו דמה באופיו החיצוני לסעודת הסימפוזיון ההלניסטית והרומית, שהייתה מבוססת על עבודת אלילים, על זלילה מופקרת ועל הוללות ושכרות. בסעודה האידיאלית היהודית נוצקו למבנה זה תכנים יהודיים יותר, ובסעודת ליל הסדר תכנים האופייניים לחג ולסעודת קודש ולימוד. גם בסעודה ההלניסטית התחילו בנטילת ידים, ברכה (אלילית) על היין, והטבלת ירקות. ובסוף הטבלת הירקות ממליץ הסופר הרומי אתינאוס להוסיף ירק מתוק (ספר ב 49). אנו מעריכים שמכאן צמחה החרוסת וחז"ל העניקו לנוהג ההלניסטי מטען רעיונות יהודי המתאים לליל הסדר.
<b>ובמקדש מביאין [לפניו] גופו שלפסח</b> – בירושלים בזמן שהמקדש היה קיים והקריבו קרבן פסח. המונח "במקדש" בלשון התנאים יש שכולל את ירושלים כולה<sup class="footnote-marker">38</sup><i class="footnote">ראו במיוחד משנה, ראש השנה פ"ד מ"א ופירושנו לה, ובהערותיו של אלבק למשנה עמ' 489.</i>. במשניות המודפסות: "ובמקדש היו מביאין", אולם בכל הנוסחאות העיקריות של המשנה כתוב כפי שהעתקנו את המשנה<sup class="footnote-marker">39</sup><i class="footnote">כל הנוסחאות שבהערה 25 לעיל, וכן בתוס', פ"י סוף ה"ט.</i>: "ובמקדש מביאין". יש שביקשו להסיק מנוסח זה שהמשנה היא מימי הבית, שמחוץ לירושלים הביאו לפני יושבי הסדר רק מצה וחזרת ושני תבשילין, ובמקדש, כלומר בירושלים, גופו של פסח, שהרי המשנה מדברת בלשון הווה<sup class="footnote-marker">40</sup><i class="footnote">איש שלום, מאיר עין, עמ' 236 וליברמן, תוספתא כפשוטה לפסחים, עמ' 654.</i>. אולם בדורות הראשונים לאחר החורבן החכמים מדברים על המקדש ומעשיו בלשון הווה. המקדש הוא המציאות הממשית הקיימת, והחורבן אינו אלא מצב חולף אשר כביכול אין מתייחסים אליו. פרקי המשנה המרובים נתחברו בדרך כלל לאחר חורבן הבית, אולם לרוב המשנה מספרת על מעשי המקדש בלשון הווה. גם יוסף בן מתתיהו, אף שישב ברומא וכתב את ספרו "קדמוניות היהודים" בשנות התשעים, עשרים וכמה שנים לאחר החורבן, התייחס אל המקדש ואל נוהגיו כמציאות חיה וקיימת<sup class="footnote-marker">41</sup><i class="footnote">ראו למשל קדמוניות, ס"ג 129 ועוד.</i>.

Mishnah 4

למשנה זו אין מקבילה בתוספתא אך יש לה מקבילה בהגדה, ונפתח בנוסח אשכנז המקובל: "מה נשתנה הלילה הזה מכל הלילות שבכל הלילות אנו אוכלין חמץ ומצה הלילה הזה כולו מצה. שבכל הלילות אנו אוכלין שאר ירקות הלילה הזה מרור שבכל הלילות אין אנו מטבילין אפילו פעם אחת הלילה הזה שתי פעמים שבכל הלילות אנו אוכלין בין יושבין בין מסובין הלילה הזה כולנו מסובין".
מעטות הן המשניות שיש בהן שינויים כה רבים בין כתבי היד לבין הדפוסים כמו זו שלפנינו. השינויים בין הטקסטים השונים של המשנה הם גם בסדרן של השאלות וגם בתוכנן. "מה נשתנה" שבהגדה תלוי ללא ספק במשנה, תוך השמטת ההלכה שבראש המשנה והמסגרת הפותחת והמסיימת של המשנה אשר לפיהן נערכה ההגדה. אולם השינויים בסדר ובתוכן השאלות הם רבים. השינויים שחלו בנוסח ההגדה קשורים במידה רבה בפירושם של הדברים במשנה.
הנוסח העיקרי במשנה כלל שלוש שאלות, או שלושה ביאורים: למה (1) מטבלים פעמיים (2) אוכלים מצה (3) אוכלים בשר צלי. שלוש שאלות אלו בלבד מצויות בכל הנוסחאות הקדומות, מלבד כ"י קאופמן שממנו העתקנו, משנה בירושלמי מפ; מב; רג, וכן בהגדות קדומות נוסח ארץ ישראל כגרינסטון והגדות נוספות<sup class="footnote-marker">42</sup><i class="footnote">לנוסח ראו ספראי וספראי, הגדת חז"ל, עמ' 286 .מאז פרסום ההגדה התפרסמו עוד קטעים ארץ-ישראליים, אך אלו אינם מוסיפים על תוכן מה שנאמר כאן. תודתנו לא' ארליך שא ִ פשר לנו לבחון שאלה זו במאגר קטעי הגניזה שבידו.</i>. סדר השאלות הוא לפי סדר האכילה: תחילה הטבילו ואחר כך בירכו על המצה שנאכלה עם בשר הצלי. למספר זה של שאלות או הסברים ולתוכנן מתאימים דברי רבן גמליאל להלן בפרקנו משנה ה: "רבן גמליאל אומר: כל שלא אמר שלושה דברים אלו בפסח לא יצא ידי חובתו: פסח מצה ומרורים". בנוסח העיקרי הייתה השאלה: "שבכל הלילות אנו מטבילים פעם אחת הלילה הזה שתי פעמים". כך הנוסח ברוב הנוסחאות העיקריות ובהגדות שציינו, וכן היה לפני שני התלמודים, כפי שמופיע בציטטה ובסוגיה בשני התלמודים (ירו', לז ע"ד; בבלי, קטז ע"א). בארץ ישראל הרומאית היה הטיבול רגיל כל ימות השנה אבל טבלו רק פעם אחת, כלומר מערך אחד של טיבולים, ובליל פסח טבלו פעם שנייה לאחר קריאת ההגדה ולפני האוכל, ועל זה באה השאלה. בבבל לא היו רגילים לטבול כלל ירקות לפני הסעודה, והסוגיה בבבלי (שם) מתקשה בנוסח, ואחרי הצעות שונות בא תיקונו של האמורא רב<sup class="footnote-marker">43</sup><i class="footnote">לפנינו: רב ספרא, אולם בכ"י מ, וטיקן 134 ,רבנו חננאל ואחרים: רבא. ראו אפשטיין, מבוא, עמ' 383.</i>: "הכי קתני אין אנו מטבילין אפילו פעם אחת הלילה הזה שתי פעמים". על פי תיקון זה תיקנו אחדים מספרי המשנה, ומשם נעתקו לדפוסים שלנו ולספרי ההגדה.
לפי המשנה שלפנינו טבלו שתי פעמים. בירושלמי למשנתנו נאמר ש"חברייא בשם רבי יוחנן צריך לטבל בחזרת שני פעמים" (לז ע"ג) כאמור במשנתנו, וכפי שאמור בהגדה ונהוג בכל הדורות עד ימינו. אולם לדעת רבי שמעון בן לקיש "אם לא טבל פעם ראשונה צריך לטבל פעם שנייה" (ירו', שם ע"ד), כלומר שאין מטבילים אלא פעם אחת לפני קריאת ההגדה. הסוגיה מסבירה שהלכה זו אינה לפי משנתנו, ורבי שמעון בן לקיש הלך בשיטת בר קפרא ששנה במשנתו: "שבכל הלילות אנו מטבילין אותו עם הפת וכאן אנו מטבילין אותו בפני עצמו"<sup class="footnote-marker">44</sup><i class="footnote">כפירושו של בעל שדי יהושע, וליברמן בירושלמי כפשוטו, עמ' 519 ,אישש את הפירוש לפי הנוסח בכ"י לידן.</i>. רבי שמעון בן לקיש שנה פעמים רבות במשנתו כדעתו של בר קפרא, החכם מן הדרום<sup class="footnote-marker">45</sup><i class="footnote">ראו ירו', ערלה סוף פ"ב הט"ז, פב ע"ג; שם, פאה פ"ד הי"א, יח ע"ג; שם, פסחים פ"ו ה"א, לג ע"ב; בבלי, שם טו ע"א; בבא בתרא קכח ע"ב ועוד. על משנתו של בר קפרא ומקורה הדרומי ראו ירו', הוריות פ"ג ה"ב, מז ע"ד ושם ה"ח, מח ע"ג, ובעקבותיהם גם חוקרים בימינו. ראו איש שלום, מאיר עין, עמ' 48 ,וראו עוד להלן בדברינו על "מה נשתנה".</i>.
השאלה האחרונה בכתבי היד של המשנה היא השאלה על הצלי הנאכל בליל פסח. את קרבן הפסח צלו כאמור בתורה: "כי אם צלי אש" (שמות יב ט), וכמתואר במפורט במשנה לעיל (פ"ז מ"א), והדים לכך במסורות רבות מימי הבית. מפרשי המשנה ופוסקי ההלכה הבינו את משנתנו, המזכירה את השאלה "כולו צלי", כשאלה שעוצבה בימי הבית ולכן אין לאמרה בימינו, ובהגדות שלפנינו השמיטו שאלה זו. כנראה שכך כבר פירש רב חסדא את המשנה, שכן הוא מסיק מלשונה של המשנה "כולו צלי" שמשנתנו שנויה אליבא דבן תימא, שאף החגיגה הבאה עם קרבן הפסח נאכלת צלי (בבלי, ע ע"א)<sup class="footnote-marker">46</sup><i class="footnote">השוו תוספות לדף קטז ע"א, ד"ה "כולו צלי".</i>, הרי שהוא הבין כי השאלה "הלילה הזה כולו צלי" מכוונת ללילה שאוכלים בו את קרבן הפסח יחד עם החגיגה<sup class="footnote-marker">47</sup><i class="footnote">אין הכרח לפרש כך. ייתכן שרב חסדא ראה בביטוי "כולו צלי" ביטוי קדום ממציאות של הבית ששקע במערכת השאלות לאחר החורבן. לפשוטו של הביטוי "כולו צלי" ראו להלן.</i>.
אולם היו רבים מן התנאים שהורו שיש לאכול בליל פסח גדי צלוי כעין קרבן הפסח, ורבים מן העם הלכו בדרך זו בארץ ובתפוצות בימי יבנה ומאות בשנים לאחר מכן, ומנהג זה היה רווח בארץ ישראל. עסקנו בכך במפורט לעיל בעקבות המשנה "מקום שנהגו לאכול צלי בלילי פסחים – אוכלין, מקום שנהגו שלא לאכול – אין אוכלין" (לעיל פ"ד מ"ד; פ"ז מ"ב). היו מקומות שאכלו בהם צלי בלילי פסחים, והמשנה מכירה במנהגם. צלי זה מכונה במקורות אחרים "גדי מקולס", ואכלו אותו לאחר החורבן.
חכמים התנגדו לאכילת גדיים מקולסין שנקראו "פסחים" בלילי פסחים, כיוון שראו בהם מעין קרבנות, אולם לא מעטים היו שנהגו בכך גם בדורות שלאחר רבן גמליאל, והבאנו לכך סדרת ראיות<sup class="footnote-marker">48</sup><i class="footnote">ראו גם בתוס', אהילות פ"ג ה"ט; פי"ח הי"ח, ודיוננו לעיל.</i>.
העדויות האחרונות על אכילת "הגדי המקולס", ה"פסח" או ה"צלי" הן בקטעי גניזה שבהם נשארה ב"מה נשתנה" השאלה "הלילה הזה כולו צלי", ובצורה עוד יותר מובהקת בברכה שבירכו: "ברוך אתה ה' אלהינו מלך העולם אשר צוה לאכול מצה מרורים בשר צלי אש"<sup class="footnote-marker">49</sup><i class="footnote"><b>ג1</b> ,<b>ג2</b> ,<b>ג5</b> ,<b>ג8</b> ,<b>ג9</b> ,<b>ג11</b> ,<b>ג20א</b>, <b>ג28א</b>. הגדות אלו הן מנוסח ארץ ישראל, אך נוסח זה מצוי גם בהגדה אחת שבעיקרה היא מנוסח בבל, <b>בג187</b>.</i>. קטעים אלו מייצגים את נוסח ארץ ישראל של הגדת פסח, והם מעין המשך ישיר של המציאות שהמשנה מעלה.
<b>מזגו לו כוס שיני וכן הבן שואל</b><sup class="footnote-marker">50</sup><i class="footnote">בדפוס נוסף: אביו. ראו ספראי וספראי, הגדת חז"ל, עמ' 26 .</i> <b>אם</b> [אין]<sup class="footnote-marker">51</sup><i class="footnote">נוסף בצד הכתב.</i> <b>דעת בבן אביו מלמדו מה נשתנה הלילה הזה מכל הלילות</b> – במזיגת הכוס השני מתחילים השינויים מכל הסעודות של השנה בימות חול ובימי מועד. בתחילת הסעודה היו מוזגים כוס יין, כפי שאנו מכירים את הסעודות בעולם היווני-רומי, וכמתואר בתוספתא (ברכות פ"ד ה"ח), ובלילי שבת ומועד אמרו על כוס זה את הקידוש. אחר שתיית כוס ראשון אכלו פרפראות ואחר כך פתחו בעיקרה של הסעודה, אולם בלילי פסח אחר אכילת הפרפראות מזגו כוס שני לפני תחילת ההגדה וכאן הבן שואל, מן הראוי שישאל.
את המשפט במשנה אפשר לפסק בשתי צורות:
מה נשתנה הלילה הזה מכל הלילות? שבכל הלילות אנו מטבלים פעם אחת. "אנו מטבלים" היא התשובה.
או:
מה נשתנה הלילה הזה מכל הלילות שבכל הלילות אנו מטבלים פעם אחת, והלילה הזה שתי פעמים? זו השאלה. לפי הפירוש הראשון השאלה היא הלכתית, במה שונים דיני לילה זה מכל הלילות, ואילו לפי הפירוש השני השאלה היא רעיונית/מדרשית: מה הטעם לשינוי.
לדעתנו המשנה, כפי שכתובה ומסודרת לפנינו, אינה טופס של שאלות אשר הבן שואל את אביו, אלא הדברים שהאב צריך להבהיר בתשובה לשאלות אשר הבן שואל על השוני והייחוד שבסעודה באותו לילה: "הבן שואל (את) אביו ואם אין דעת בבן אביו מלמדו מה נשתנה הלילה הזה". שלושת הדברים שב"מה נשתנה" הם דברי האב, הדברים שהאב מלמד את בנו, והמשנה מסיימת: "לפי דעתו של בן אביו מלמדו". בימי האמוראים ובימי הגאונים היה נוסח המשנה חלק מן ההגדה שבעל הסדר קרא לפני המסובים. כשאחד המסובים אמר לפני רב נחמן דברים על יציאת מצרים וחובת ההודיה, אמר רב נחמן: "פטרתן מלומר מה נשתנה" (בבלי, קטז ע"א)<sup class="footnote-marker">52</sup><i class="footnote">כיוצא בזה אומר רבה לאביי (שם, קטו ע"ב).</i>. "מה נשתנה" הוא אפוא טקסט שיש לאמרו, אלא שבעל הסדר יצא ידי חובתו בדברים שאמרו לפניו, וכן מפורש בתשובתו של גאון (גנזי שעכטער, ב, עמ' 259 ,וכן במהרי"ץ גיאת [עמ' קב] בשם רב נטרונאי): "ואומר אותו שמקדש מה נשתנה הלילה הזה מכל הלילות...", ואף הרמב"ם כותב: "וכאן הבן שואל ואומר הקורא מה נשתנה" (משנה תורה, הלכות חמץ ומצה פ"ח ה"ב)<sup class="footnote-marker">53</sup><i class="footnote">כך בכל הנוסחאות העיקריות של משנה תורה, אך יש שגורסים בדברי הרמב"ם: "כאן הבן שואל מה נשתנה". נראה שנוסח זה אינו אלא תיקון.</i>.
בספר שבלי הלקט מובא בשם רבנו ישעיה מטראני: "זה נתקן עבור מי שאין לו מי שישאל שאילו היה לו בן שהיה שואל לא היו צריכין לאמרו" (שבלי הלקט, ריח, עמ' 186). רק בדורות שלאחר מכן, כפי שנראה להלן, הפך נוסח "מה נשתנה" לנוסח שאלות שהבן צריך לשאול, ואם אין בן שישאל – מי ששואל שואל<sup class="footnote-marker">54</sup><i class="footnote">הלבני, מקורות, עמ' תקפ-תקפא, סבור שכבר בברייתא בפסחים קטז ע"א מצוי מנהגנו אנו שאלו הדברים שהבן שואל, אולם דבריו אינם משכנעים.</i>. מטבע הלשון "מה נשתנה" נמצא בספרות התנאית והאמוראית פעמים רבות, וכמעט לעולם משמש בתור פתיחה למורה ולדרשן כדי להדגיש את דבריו ולהביע את התפעמותו, או להביע את תמיהתו על מה שנאמר לפניו כדי לומר את דבריו הוא, אבל לא בתור שאלה תמימה של בן ששואל את אביו<sup class="footnote-marker">55</sup><i class="footnote">תוס', פ"א ה"י; שם, תרומות פ"ד הי"ד: מכילתא דרבי ישמעאל, מסכתא דבחדש, פ"ב 207 .בבבלי, ראש השנה יט ע"א, בלשון רבים בגוף ראשון: "מה נשתנינו מכל אומה ולשון", ועוד הרבה. העמידנו על כך טור סיני, הלשון והספר כ"ג, עמ' 286-291.</i>.
המשניות בפרק העשירי הן, כדרכה של המשנה בכללה, דברי הלכה מנוסחים בבהירות ובקיצור, אולם השאלות שב"מה נשתנה" יש בהן מקצב עם משפטים חוזרים באותו לשון: "שבכל הלילות... הלילה הזה כולו", ונראים הדברים שלתוך פרקנו במשנה, הסודר את סדר סעודת הפסח וחובת קריאת הגדת פסח, שולבו קטעים מתוך הגדת הפסח, בשלביה הקדומים מימי התנאים, כפי ששולבו קטעים אחרים<sup class="footnote-marker">56</sup><i class="footnote">ראו להלן, בפירושנו למשנה הבאה.</i>. המשנה נקראת יפה בלא תוספת זו: "וכן הבן שואל, אם אין דעת בבן אביו מלמדו... ולפי דעתו של בן אביו מלמדו". שילובו של "מה נשתנה" לתוך משנתנו היה כבר לפני אמוראי בבל, ורב חסדא מצטט הימנו כדי להסתייע בבירור הלכה (בבלי, ע ע"א). כפי שאמרנו, בדברי גאונים ובדברי הרמב"ם המקדש או הקורא קורא את "מה נשתנה", ואין זה טופס של שאלות. אולם כבר בכתבי גאונים משמש "מה נשתנה" כטופס שאלות של הבן. רב נטרונאי: "כאן שואלים מה נשתנה" וכו' (ליהמן, הגדה, עמ' תתקפו: תשובות רב נטרונאי, הלכות חמץ ומצה, פ"ה ה"ב); בסידור רב עמרם: "הבן שואל את אביו... ואם לאו אשתו שואלתו... שני תלמידי חכמים בקיאין בהלכות פסח שואלין זה לזה ואומרין כך: מה נשתנה" וכו' (סדור רב עמרם, עמ' קיג), וקרוב לדברים אלו אף רב סעדיה: "ואם יש שם ילד בר דעת יעמוד על רגליו... ואם אין שם ילד בר דעת הרי החכם הזה הוא השואל והוא המשיב וזאת השאלה מה נשתנה..." וכו' (סידור רס"ג, עמ' קלז).
כדי שההבדלים יהיו ברורים נציג את נוסח כתב היד ומולו את נוסח הדפוס המקובל.
אנו הקדשנו למשנה זו דיון ארוך בפירושנו להגדה של פסח<sup class="footnote-marker">57</sup><i class="footnote">ספראי וספראי, הגדת חז"ל, עמ' 26-28.</i>. בנוסח המשנה שינויים רבים הנובעים משינוי המנהגים ומחדירת מנהגי ליל הסדר ונוסח ההגדה של פסח לתוך המשנה. נוסח כתב יד קאופמן הוא ללא ספק הנוסח הקדום, ומאושר על ידי כתבי יד נוספים והגדות נוסח ארץ ישראל. יש בו רק שלוש שאלות, בניגוד למוטיב הפרשני המאוחר ולפיו המספר ארבע מכוון את ההגדה של פסח. השאלה על המרור איננה נשאלת משום שמרור איננו סוג אחד, אלא יוצאים ידי חובה בירקות רבים. למעשה השאלה על המרור חוזרת על שאלת ההטבלה. בארץ ישראל נהגו להטביל ירקות לפני הסעודה, והמיוחד היה רק בהטבלה פעמיים. נוסח זה נשמר גם במשנת בבל. אבל בבבלי (קטז ע"א) התקשו במשפט, שכן הם נהגו שלא להטביל, והציעו שני תיקונים לנוסח: "אלא אמר רבא, הכי קתני: 1 .<b>שבכל הלילות אין אנו חייבין לטבל אפילו פעם אחת, הלילה הזה שתי פעמים</b>. מתקיף לה רב ספרא: חיובא לדרדקי? אלא אמר רב ספרא, הכי קתני: 2 .<b>אין אנו מטבילין</b> <b>אפילו פעם אחת הלילה הזה שתי פעמים</b>". ברור שאלו תיקונים, עדכונים להתאמת המשנה לנוסח המקובל, ואכן הם לא נכנסו לרוב הנוסחאות של המשנה, אבל חדרו להגדה.
השאלה השנייה שבה חלו שינויים במהלך הדורות היא שאלת הצלי. כפי שכבר אמרנו, המשנה משקפת את הנוהג (השנוי במחלוקת) לאכול גדי מקולס גם לאחר החורבן, ונוסח זה השתמר בהגדות ארץ ישראל. אבל בהגדות נוסח בבל עודכן גם הוא והוחלף בשאלה מדוע אנו יושבים מסובים. בארץ ישראל היסבו בכל סעודה ולא היה טעם בשאלה זו, אך בבבל שבה לא היסבו עלתה השאלה והחליפה את השאלה שכבר הייתה "מיושנת". בכך לא נגמרו גלגולי הנוסח, ובפירושנו להגדה עקבנו אחריו.
מה נשתנה איננו קטע הלכתי אלא הוא מעין שיר, שסימני השירה שבו הם החזרה על משפט קבוע. בנוסח ההגדה חוזק מרכיב זה על ידי הכפלה נוספת של המשפט "מה נשתנה...".
<b>לפי דעתו של בן אביו מלמדו</b> – ב- מ: לפי דעתו של אביו מלמדו. יש ממפרשי המשנה המניחים ש"שתי הנוסחאות כאחת נכונות"<sup class="footnote-marker">58</sup><i class="footnote">מאיר עין, עמ' 50 .</i>, שאביו מלמדו לפי יכולתו, לפי יכולתו של האב. אולם לנוסח זה לא מצאנו חבר לא בכתבי היד של המשנה ולא אצל מפרשי המשנה המרובים, ואינו אלא השמטה. אף מבחינה לשונית קשה לקבל נוסח זה. המשפט מהווה המשך ישיר לראשה של המשנה: "ואם אין דעת בבן אביו מלמדו... [ו]לפי<sup class="footnote-marker">59</sup><i class="footnote">כך ברוב הנוסחאות.</i> דעתו של בן אביו מלמדו", ואין אפשרות להבין את המשנה כמתכוונת לומר שהאב מלמד לפי יכולתו הוא.
<b>מתחיל בגנות ומסיים בשבח</b> – מדברי האמוראים בשני התלמודים המציעים מה לומר ב"גנות" נראה שדברי ה"גנות" וה"שבח" אינם הדרש על הכתובים "ארמי אבד אבי" וכו', שכן הפועל "דרש" מוסב לעולם על דברים שאינם אמורים במפורש אלא נדרשים, כפי שאמנם הדברים נדרשים בספרי דברים לאותם הכתובים, וערוכים בהרחבה בהגדה שלפנינו. דברי השבח והגנות הם ההסבר של האב, ולאחר מכן המשנה אומרת שדורש "מארמי אבד אבי עד שגומר כל הפרשה"<sup class="footnote-marker">60</sup><i class="footnote">וכפירושו של הלבני, עמ' תקפא-תקפב.</i>. בתלמוד הירושלמי מצויה רק דעתו של רב: "מתחילה<sup class="footnote-marker">61</sup><i class="footnote">63  הלשון "מתחילה צריך להתחיל" קשה, והתקשו בה רבים ממפרשי הירושלמי וממפרשי ההגדה. הרשב"ץ ביבין שמועה, מ ע"ב, גורס "בתחילה" )הביאו ראטנער, אהבת ציון וירושלים לפסחים, עמ' 133 ,)וכן מצינו בגרסתו של ר' יהודה ב"ר יקר, פירוש התפילות והברכות ח"ב, עמ' קכב. ליברמן במבואו לתוספתא כפשוטה, עמ' כא הערה 40 ,מקבל את גרסתו של הרשב"ץ, רואה במילים "צריך להתחיל" הוספת המסדר ומפרש: כתחילה )על בתחילה השווה כתחילה ראו אפשטיין, מבוא, עמ' 1260 ,)שמתחיל באותה גנות שנהגו בה קדמונינו בתחילה. אולם הלשון "מתחילה" נמצא גם בבבלי בכל כה"י, וייתכן שהגרסה "בתחילה" אינה אלא תיקון הלשון הקשה. ראו אף דברי רוזנטל, המורה, עמ' יט, המבקש להחיל את פירושו של ליברמן אף על הבבלי. ראו עוד הנשקה, מדרש ארמי, עמ' 40-41.</i> צריך להתחיל 'בעבר הנהר ישבו אבותיכם...' (יהושע כד ב)", פסוק שבהמשכו נאמר "ויעבדו אלהים אחרים" (לז ע"ד). ה"גנות" היא עבודה זרה שעבדו אבותינו, אולם בתלמוד הבבלי אנו קוראים: "מאי בגנות? רב אמר: מתחלה עובדי עבודה זרה היו אבותינו, ושמואל אמר: עבדים היינו". "הגנות" לפי שמואל היא העבדות, ולפי דברי רב היא העבודה הזרה (קטז ע"א).
דברי שמואל מוסבים על הכתובים בדברים ו כ-כא: "כי ישאלך בנך מחר לאמר מה העדֹת והחֻקים והמשפטים אשר צוה ה' אלהינו אתכם. ואמרת לבנך עבדים היינו לפרעה במצרים...". השאלה היא הראשונה ברשימת השאלות של ארבעת הבנים הערוכה בהגדה, והיא שאלתו של הבן החכם. המדרש של ארבעת הבנים מצוי בספרות התנא (מכילתא דרבי ישמעאל, מסכתא דפסחא, בא סוף פי"ח, עמ' 73) ואמור בתלמוד הירושלמי בשם רבי חייא (לז ע"ד); יש להניח שהיה ידוע לשמואל והוא ראה בו פתיחה מתאימה לדרשה על יציאת מצרים. דברי השבח הם כנראה סיום הדברים על גאולת ישראל שהוציאנו מעבדות לחרות, כפי שהם ערוכים בסדר ההגדה.
<b>ודורשים מארמי אבד אבי עד שהוא גומר כל הפרשה</b> – התשובה הרחבה יותר לשאלות, או הלימוד על פרשת יציאת מצרים, הוא ביאור בדרך המדרש לכתובים, לארבעת הפסוקים בדברים כו ה-ח המספרים על יציאת מצרים ועל הגאולה. הפיסקא בספר דברים כוללת פסוק נוסף, פסוק ט, המספר על הכניסה לארץ: "ויִבאנו אל המקום הזה" וכו'. אולם הוא לא נכלל בחובת הדרשה ובסדר ההגדה, שכן עניינה של הדרשה הוא רק בשעבוד במצרים והיציאה ממצרים, ועוד נשוב להסבר זה להלן. הדרש על ארבעת הפסוקים מצוי גם בספרי דברים, ובסיומו: "רבי יהודה היה נותן בהם סימן דצ"ך עד"ש באח"ב" (ספרי דברים, פיסקא שא, עמ' 319)<sup class="footnote-marker">62</sup><i class="footnote">דברי רבי יהודה וסימניו באים גם בפסיקתא זוטרתא, עמ' 91.</i>, כבסדר ההגדה שלפנינו, מבלי שמנה תחילה את המכות המפורטות בסדר ההגדה. יש להניח, אפוא, שעורך הספרי העתיק את הקטע מספר ההגדה.
ארבעת הפסוקים אשר עליהם הדרש מוסב הם חלק מ"מקרא בכורים", שהמביא את ביכוריו היה "קורא מ'הגדתי היום לה' אלהיך' (דברים כו ג)... עד 'ארמי אֹבד אבי' (שם שם ה)... מוריד הסל... וקורא מ'ארמי אֹבד אבי' עד שהוא גומר כל הפרשה" (ביכורים פ"ג מ"ו). הסיבה לבחירת פרשת "מקרא בכורים" בתור יסוד למדרש היא אולי משום שהייתה ידועה לרבים בעם, ואולי מפני שבפרשה קצרה זו מסופר על הירידה למצרים, השעבוד והיציאה מעבדות לחירות, והיא היוותה מסגרת נאותה להרצאת המדרש.
במשניות שלפנינו כתוב "עד שיגמור כל הפרשה כולה". מכאן ביקשו להסיק כי בימי הבית קראו ודרשו אף את הפסוק האחרון, פסוק ט, המספר על הכניסה לארץ, ורק לאחר החורבן השמיטו פסוק זה<sup class="footnote-marker">63</sup><i class="footnote">יש שאמרו זאת מתוך הנחה וספק ויש שכתבו זאת מתוך ודאות. ראו גולדשמידט, הגדה ראשונה, עמ' 10.</i>. אולם המילה כולה אינה בכל הנוסחאות העיקריות, כולל נוסח ר' יהוסף אשכנזי כפי שמצטטו בעל מלאכת שלמה, ועוד. אין פירושה של המשנה אלא שדורשים את כל הפרשה של ארמי אבד אבי עד סיפור יציאת מצרים.
העתקנו את המשנה מתוך כ"י קאופמן, אלא שהצענו תיקונים קלים אחדים. תיקונים אלו תואמים את נוסח המשנה כפי שמעתיק בעל מלאכת שלמה בשם ר' יהוסף אשכנזי: "וראיתי להעתיק הנה נוסחת ה"ר יהוסף ז"ל במשנה זו: מזגו לו כוס שני וכן הבן שואל ואם אין דעת בבן אביו מלמדו מה נשתנה הלילה הזה מכל הלילות שבכל הלילות אנו מטבילין פעם אחת והלילה הזה שתי פעמים שבכל הלילות אנו אוכלין חמץ ומצה והלילה הזה כולו מצה שבכל הלילות אנו אוכלין בשר צלי שלוק ומבושל והלילה הזה כולו צלי לפי דעתו של בן אביו מלמדו מתחיל בגנות ומסיים בשבח ודורש מארמי אובד אבי עד שהוא גומר כל הפרשה".

Mishnah 5

נפתח בהצגת נוסח ההגדה המסורתי.
מרור זה שאנו אוכלים על שום מה? על שום שמררו המצרים את חיי אבותינו במצרים שנאמר: "וימררו את חייהם בעבֹדה קשה בחֹמר ובלבנים ובכל עבֹדה בשדה את כל עבֹדתם אשר עבדו בהם בפרך" (שמות א יד).
בכל דור ודור חיב אדם לראות את עצמו כאילו הוא יצא ממצרים שנאמר: "והגדת לבנך ביום ההוא לאמֹר בעבור זה עשה ה' לי בצאתי ממצרים" (שם יג ח).
לא את אבותינו בלבד גאל הקדוש ברוך הוא אלא אף אותנו גאל עמהם שנאמר: "ואותנו הוציא משם למען הביא אֹתנו לתת לנו את הארץ אשר נשבע לאבֹתינו" (דברים ו כג).
לפיכך אנחנו חיבים להודות להלל לשבח לפאר לרומם להדר לברך לעלה ולקלס למי שעשה לאבותינו ולנו את כל הנסים האלו. הוציאנו מעבדות לחרות מיגון לשמחה ומאבל ליום טוב ומאפלה לאור גדול ומשעבוד לגאולה ונאמר לפניו שירה חדשה הללויה.
רבן גמליאל היה אומר: כל שלא אמר שלושה דברים אלו בפסח לא יצא ידי חובתו ואלו הן פסח מצה ומרור. פסח שהיו אבותינו אוכלים בזמן שבית המקדש קים על שום מה? על שום שפסח הקדוש ברוך הוא על בתי אבותינו במצרים שנאמר: "ואמרתם זבח פסח הוא לה' אשר פסח על בתי בני ישראל במצרים בנגפו את מצרים ואת בתינו הציל ויקֹד העם וישתחוו" (שמות יב כז).
מצה זו שאנו אוכלים על שום מה? על שום שלא הספיק בצקם של אבותינו להחמיץ עד שנגלה עליהם מלך מלכי המלכים הקדוש ברוך הוא וגאלם שנאמר: "ויֹאפו את הבצק אשר הוציאו ממצרים עֻגֹת מצות כי לא חמץ כי גֹרשו ממצרים ולא יכלו להתמהמה וגם צדה לא עשו להם" (שם יב לט).
אף משנה זו רבו בה השינויים, ההוספות ובעיקר ההרחבות. השינויים מרובים בסדר ההגדה, אולם הם מצויים כבר בספרי המשנה שלפנינו, ומהם מצויים כבר בכ"י קאופמן שממנו אנו מעתיקים את המשניות. אחדים מן השינויים, בעיקר בסדר ההגדה, מקורם בפרשנות של המשנה ובפרשנות של תולדות הסדר. ההוספות וההרחבות מצויות בעיקר בסדר ההגדה, שלא הקפידו לשמור על נוסחו כפי שהקפידו במשנה. היה קיים טקסט, ונוספו בו במהלך הדורות הַרחבות ושינויים קלים. יש להניח שאחדות מן ההוספות המצויות במשנה מקורן בסדר ההגדה, ומשם הועברו למשנתנו. העברה זו קדמה בהרבה לנוסחאות שבידינו, וניתן לשער כי התחוללה בימי הביניים המוקדמים.
<b>רבן גמליאל אומר</b> – בדפוסים ובהגדת פסח: רבן גמליאל היה אומר, אולם המלה "היה" אינה אלא הרחבה, ואינה ברוב כתבי היד של המשנה ושל הגמרא, וכן אינה בנוסחאות מדויקות רבות בהגדה. הנחתם של מפרשי המשנה ושל חוקרים שזהו רבן גמליאל הזקן, מפני שהוא מזכיר את הפסח, אינה נכונה, שכן כפי שכבר ראינו<sup class="footnote-marker">64</sup><i class="footnote">ראו לעיל, פ"ז מ"א-מ"ב.</i> קראו את הגדי המקולס אשר רבים נהגו לאכלו בשם "פסח", ורבן גמליאל דיבנה הוא שנהג בגדי מקולס. מתוך ההנחה שרבן גמליאל הוא רבן גמליאל הזקן מימי הבית ומוסר מסורת מימי הבית הוסיפו בהגדת פסח: פסח [שהיו אוכלין בזמן שבית המקדש קים], אולם משפט זה חסר בהגדות קדומות רבות<sup class="footnote-marker">65</sup><i class="footnote">67  כגון ג1 ,ג2 ,ג4 ועוד רבות.</i>. הרמב"ם כותב: "ובזמן הזה אומר פסח שהיו אבותינו אוכלין בזמן שבית המקדש קיים על שם שפסח..." (רמב"ם, משנה תורה, הלכות חמץ ומצה פ"ח ה"ד). אולם פיסקא זו נמצאת כבר בהגדות רבות שכנראה קדמו לרמב"ם<sup class="footnote-marker">66</sup><i class="footnote">היא נמצאת בהגדת רב נטרונאי (ליהמן, הגדה), רב עמרם, רב סעדיה ואחרות.</i>. בידינו גם נוסחים ללא תוספת זו.
כל שלא אמר שלושה דברים אלו בפסח לא יצא ידי חובתו – בימיו של רבן גמליאל כבר לומדים, דורשים ומסבירים את הפסח ואת סדרי הסעודה והמעמד הוא בגדר של חובה, אולם תוכנן של הדרשות עדיין אינו מגובש, ורבן גמליאל מעמידנו על כך שמי שלא אמר שלושה דברים אלו לא יצא ידי חובתו. טיפוס הנחיה כללי זה מאפיין את ראשית היווצרות טקסט. כך מצינו בהגדרות התפילה של ראש השנה (משנה, ראש השנה פ"ד מ"ה-מ"ו), בברכות "שמע ישראל" (בבלי, ברכות מח ע"ב), בברכת המזון (בבלי, ברכות מו ע"א) ובמקומות אחרים.
<b>פסח מצה ומרורים</b> – אלו הם שלושת הדברים שנזכרים ב"מה נשתנה", אלא שהסדר שונה. במשנה ד נזכרים שלושת הדברים לפי סדר הסעודה: הטבלת המרורים, אכילת המצה ואכילת הפסח, ובדברי רבן גמליאל סדורים הדברים לפי חשיבותם: פסח, מצה ומרורים, ולפי סדרם במקרא. הצורה מרורים מצויה כמעט בכל כתבי היד של המשנה ושל התלמוד, ברבים מספרי הפוסקים ובהגדות הקדומות. אין ספק כי הצורה "מרורים" היא הנכונה, שכן במשנה לעיל (פ"ב מ"ו) נאמר: "ואלו ירקות שאדם יוצא בהן ידי חובתו בפסח בחזרת... ובמרור". כיוצא בזה, וביתר בהירות, במכילתא דרבי שמעון בן יוחאי: " 'על מצות ומרורים' – ריבה (כאן) מרורים הרבה החזרת... ו[ה]מרור" (מכילתא דרשב"י, שמות יב ח, עמ' 13 ,(הרי ש"מרור" הוא אחד ממיני הירקות של מצוות אכילת המרורים<sup class="footnote-marker">67</sup><i class="footnote">נדפסה גם ב"ילקוט תלמוד תורה" אצל מאן, המקרא, ח"ב עמ' קמ.</i>. לעיל ראינו שאף בנוסח הברכה על אכילת המרור יש שאמרו "מצה ומרורים". בדיוננו בהגדה ניווכח שגם הרמב"ם ואחרים פסקו כך בנוסח הברכה.
<b>פסח על [שם] שפסח המקום על בתי אבותינו במצרים<br> מרורים על שם שמררו המצרים את חיי אבותינו במצרים<br> מצה על שם שנגאלו</b>
שני המשפטים הראשונים גם הם כתובים במקצב שירי. במשנה אין סיוע לדברים מן הכתובים, שהרי אין זו דרשה אלא דרישה שלא להשמיט מן הדרשות בפסח את שלושת הדברים. הרחבת הדברים תוך הבאת כתובים, המצויה בכל ספרי ההגדה, לא עברה למשנה.
<b>על שם [ש]ניגאלו</b> – ההוספה שנגאלו רשומה בשולי הגיליון ומצויה בכל כתבי היד של המשנה. במשניות שבדפוסים, אחרי דברי רבן גמליאל, נמצאת הפיסקא: "בכל דור ודור חייב אדם לראות את עצמו כאילו הוא יצא ממצרים" וכו'. פיסקא זו מצויה גם בכל ספרי ההגדה, אולם אין היא נמצאת ברוב כתבי היד של המשנה<sup class="footnote-marker">68</sup><i class="footnote"><b>מל</b>, <b>מפ</b>, <b>פרמא</b>, <b>ק104</b> .ב- <b>מיל</b> היא נמצאת, אך בכ"י ליידן נשמטה ורשומה בצד בכתיבת יד אחרת. בעל מלאכת שלמה מביא בשם ר' יהוסף אשכנזי: "בספרים אחרים לא גרסינן האי בכל דור ודור עד לפיכך".</i> ואצל אחדים מן הראשונים<sup class="footnote-marker">69</sup><i class="footnote">אינה ברי"ף )מהדורת היימן עמ' 136 )וברא"ש סימן ל.</i>. יש להניח שפיסקא זו לא הייתה במשנה, אלא מקורה בהגדה ומן ההגדה הועברה למשנתנו<sup class="footnote-marker">70</sup><i class="footnote">הפיסקא בהגדה הורחבה במסורת הבבלית של ההגדה בהשפעת דברי רבא בתלמוד הבבלי. ראו על כך להלן.</i>.
<b>לפיכך אנו חייבים להודות להלל... ונאמר לפניו הללויה</b> – פיסקא זו מצויה בכל ספרי המשנה. בתלמוד הבבלי (קיז ע"א) הסוגיה פותחת בשאלה האם "הללויה" היא מילה אחת או שתי מילים, ונראה שהשאלה קשורה למשפט האחרון של המשנה "ונאמר לפניו הללויה". אולם אין הכרח בכך, וייתכן כי בעריכות מאוחרות צירפו את הסוגיה למשנתנו, כי אין בה התייחסות ישירה למשנתנו. לשונה של הפיסקא אינה לשון משנה, וקרובה יותר ללשון ספרי ההיכלות. כשהמשנה מבקשת להביא דברים שבתפילה, או קריאה שיש לאמרה, היא מציינת זאת בלשון "אומר", "וכך היה אומר", "על הראשונה אומר" וכיוצא באלו<sup class="footnote-marker">71</sup><i class="footnote">73  משנה, ברכות פ"ד מ"ד; יומא פ"ג מ"ח; תענית פ"ב מ"ד, וכבר העמידנו על כך גולדשמידט בהגדה, עמ' 53-54 .</i>. יש להניח שהפיסקא שובצה במשנתנו מן ההגדה, והיא באה במקום הלכה שהייתה כתובה בלשון ישירה על החיוב לסיים את ההגדה בקריאת החלק הראשון של ההלל.
<b>להודות להלל לשבח לפאר לרומם לגדל</b> – במילות השבח מצויים שינויים רבים בין ספרי המשנה השונים, ספרי הפוסקים והנוסחאות השונות בהגדות פסח, תוך נטייה להרחבה בספרי ההגדה. לפנינו שש מילות שבח. התוספות (בבלי, קטז ע"א, ד"ה "לפיכך", וכן במרדכי) כותבים: "יש אומרים שבע הודאות ולא יותר, כנגד שבעה רקיעים". אך יש שנוקטים טעמים למספרים אחרים. הראשונים מתדיינים האם יש לומר "לקלס" כפי שמצוי בספרי המשנה המודפסים, שהרי בלשון המקרא מובנו גנאי<sup class="footnote-marker">72</sup><i class="footnote">ספראי וספראי, הגדת חז"ל, עמ' 37 הערה 82.</i>.
<b>למי שעשה לנו ולאבותינו את כל הניסים האילו והוציאנו מעבדות לחרות</b> – במשניות המודפסות ובתלמוד הבבלי מופיעה שורה של לשונות מקבילות: "מיגון לשמחה... ומאפילה לאור גדול" וכו'. בכל הנוסחאות העיקריות במשנה ובגמרא נמצא "מעבדות לחרות" בלבד, וכיוצא בזה אף בהגדות קדומות אחדות. אולם יש הגדות קדומות אשר כל הלשונות מצויות בהן, ואף מוסיפות עליהן<sup class="footnote-marker">73</sup><i class="footnote">ראו שם, עמ' 228.</i>. יש להניח שמקורן של הוספות אלו בהגדת פסח, ומשם הן הועברו לספרי המשנה והגמרא.
<b>ונאמר לפניו הללויה</b> – כך בכל ספרי המשנה, בכתבי היד ואף בדפוסים, וכך גם בכל ספרי התלמוד הבבלי. ההוספה "ונאמר לפניו שירה חדשה הללויה" היא רק בהגדות המאוחרות יותר<sup class="footnote-marker">74</sup><i class="footnote">היא מצויה במשנה שבכתב יד מינכן, בהשפעת נוסח ההגדה של אשכנז. ראו שם, עמ' 228.</i>.

Mishnah 6

<b>עד איכן הוא אומר</b> – את ההלל. ההלל נאמר על הקרבן, ומכיוון שבקרבן פסח האכילה עיקר, הרי שבזמן האכילה אמרו הלל. <b>בית שמי אומרים עד אם הבנים שמחה</b> – סוף הפרק הראשון של מזמורי ההלל, <b>ובית הלל עד חלמיש למעינו מים</b> – סוף הפרק השני של ההלל. יש להניח כי המחלוקת של בית שמאי ובית הלל היא מימי הבית, שהרי אז קראו את ההלל אף בבית בשעת הסעודה. בית שמאי סבורים שאין להזכיר את יציאת מצרים, כלומר אין לקרוא את הפרק השני של ההלל הפותח ב"בצאת ישראל ממצרים" אלא לאחר הסעודה המסמלת את היציאה ממצרים, היציאה מעבדות לחרות. לדעת בית הלל, כיוון שהתחיל לספר ביציאת מצרים – גומר את כל סיפור הגאולה<sup class="footnote-marker">75</sup><i class="footnote">ירו', לז ע"ד: "מכיון שהתחיל במצוה אומר לו מרק".</i>. בהמשך השנים, בימי יבנה, נקבעה ההלכה כבית הלל, ובכל ספרי ההגדות אין עקבות לדעת בית שמאי. וחותם בגאולה – בברכת גאל ישראל שנדונה בהמשך.
<b>רבי טרפון אומר אשר גאלנו וגאל את אבותינו ממצרים והיגיענו הלילה הזה ואינו חותם</b> – רבי טרפון רואה בברכה חתימה של ההלל, והרי ההלל טרם הושלם. <b>רבי עקיבה אומר כן אלקינו ואלוקי אבותינו יגיענו לרגלים הבאים לקראתנו שמחים בבנין עולם</b> – ההלכה הראשונה קבעה שמסיימים את ההגדה בברכת גאולה, ונחלקו רבי טרפון ורבי עקיבא בנוסח הברכה. לדעת רבי טרפון אין לסיים את הברכה ב"ברוך", ורבי עקיבא קבע את הנוסח לברכה ארוכה, כלומר ברכה המסתיימת בברוך. רבי עקיבא מקבל כנראה את הנוסח של רבי טרפון אבל מוסיף עליו "כן..."; קשה להניח שהנוסח שלו החל במילה "כן". מילה זו באה להשוואה, ואי אפשר להתחיל בה ברכה. רבי עקיבא מדגיש גם את תקוות הגאולה העתידה, ואילו רבי טרפון מזכיר רק את העבר, את הגאולה ביציאת מצרים. בנוסח ההגדה מועתק הנוסח של רבי טרפון ואחריו דברי רבי עקיבא בהשמטת השמות, כפי שנהוג במקרים רבים לצרף את שתי הדעות ולאמרן יחד.
<b>לאכל שם מן הפסחים ומן הזבחים אשר יגיע דמם על קיר מזבחך לרצון ונודה לך על גאולתינו אתה ה' גואל ישראל</b> – מטבע הלשון "גואל ישראל" מצוי במקרא: "כה אמר ה' גֹאל ישראל" (ישעיה מט ז). בבן סירא (נא יב) הוא מצוי במעין חתימה של ברכה: "הודו לגואל ישראל". בתפילת העמידה, בברכה השביעית על הגאולה, נמצאת בכל הנוסחאות החתימה: "גואל ישראל". בתלמוד הבבלי למשנתנו (קיז ע"ב) אומר רבא: "קריאת שמע והלל – גאל ישראל, דצלותא – גואל ישראל". לדברי רבא יש לגרוס "גָאָל ישראל" בברכות שלאחר קריאת שמע והלל מכיוון שהן ברכות הודיה על העבר, אולם בתפילת העמידה, שהיא תפילה על העתיד – יש לומר "גואל ישראל". על פי דברי רבא יש לגרוס בקריאת שמע ובמשנתנו, וכמובן בהגדת פסח, "גָאָל ישראל", ואמנם כך הנוסח הרווח ביותר בסידורי התפילה, במשנה ובהגדת פסח. אולם מטבע הלשון "גואל ישראל" נמצא לא רק בקטעי גניזה של תפילת העמידה בנוסח ארץ ישראל ובקטעי גניזה אחדים של ההגדה בנוסח ארץ ישראל, אלא גם במקורות גאונים בבליים של נוסח התפילה, ואף של ההגדה. מבחינתם של התנאים רבי טרפון מייחד את התפילה לעבר, ורבי עקיבא לעבר ולעתיד גם יחד.
בכל נוסחאות התפילה של בני ארץ ישראל, בין בשחרית ובין במעריב, נמצא בסיום הברכה השנייה לאחר קריאת שמע הלשון "צור ישראל וגואלו" (מאן, קטעי גניזה, עמ' 308 ;שכטר, גניזה, עמ' 636)<sup class="footnote-marker">76</sup><i class="footnote">נוסח זה מבוסס על דבריו של רבי יהושע בן לוי: "וצריך לומר: צור ישראל וגואלו" (ירו', ברכות פ"א ה"ה, ג ע"ד). כך גם בנוסחאות ההגדה ג5 ,ג8.</i>. נוסח זה שרד בנוסח של אשכנז בתפילת מעריב של לילי הרגלים. בקטעי הגדה מנוסח ארץ ישראל שרד הנוסח "גואל ישראל"<sup class="footnote-marker">77</sup><i class="footnote">ספראי וספראי, שם, עמ' 39.</i>.
קרוב לוודאי כי הנוסח במשנה היה כשאר מטבעות הלשון של סיומי הברכות בתפילה, "גואל ישראל". דברי רבא, שבקריאת שמע ובהלל יש לברך על הגאולה של העבר "גאל ישראל", השפעתם הייתה מרובה על הנוסחאות במשנה ובהגדה, אולם הנוסח הקודם נשאר בנוסחאות במשנה, בהגדת פסח ובספרי ההלכה הסודרים את סדר פסח.

Mishnah 7

<b>מזגו לו כוס שלישי בירך על מזונו</b> – כרגיל לוותה ברכת המזון בכוס של ברכה, ועסקנו בכך במבוא למסכת ברכות. בתלמוד הבבלי (קיז ע"ב) רבא מסביר את משנתנו שאת ארבע הכוסות תיקנו "דרך חירות כל חד וחד נעביד ביה מצוה". הוא רואה בכוסות מצווה שאינה תלויה באמירות השונות (קידוש, הגדה, ברכת המזון והלל), ורק צירפון לברכות השונות. אולם לדעת רב חנן<sup class="footnote-marker">78</sup><i class="footnote">בכ"י מינכן <b>א</b> ו- <b>ב</b>, <b>וטיקן</b> 134 וראשונים: רבינא.</i> כוס שלישי זה, שהמשנה מצרפת לברכת המזון, מלמדנו שברכת המזון טעונה כוס, שהרי לא מצינו במפורש בספרות התנאים שחייבים או נוהגים בכוס של יין לברכת המזון<sup class="footnote-marker">79</sup><i class="footnote">בבבלי ברכות נא ע"א נאמר: "במתינתא תנא עשרה דברים נאמרו בכוס של ברכה", כלומר בכוס של ברכת המזון. אמנם ספק אם זו ברייתא תנאית, ובאיזו מידה ראו את הכוס של הברכה כחובה. בהמשך הסוגיה אומר רבי יוחנן: "אנו אין לנו אלא ארבעה בלבד". להלכות אלו אין מקבילה בירושלמי. בירושלמי מצויים דיונים על הכוס של ברכת המזון, אך ספק אם אלו דיוניהם של תנאים או רק של האמוראים. ראו משנת ברכות סוף פ"ז והדיון על כך בירושלמי שם פ"ז ה"ג, יא ע"ג. מכאן חילוקי הדעות בין הפוסקים על מידת החיוב בכוס של ברכת המזון. ראו משנה תורה, הלכות ברכות פ"ז הט"ו, לעומת פסקו של טור אורח חיים, סימן קפב. אולם הנוהג של כוס היין בסיום הסעודה הוא מימי הבית ונזכר כבר בלוקס כב 20 ,ובאגרת הראשונה אל הקורינתים יא 25 .בשני המקורות מוזכרת הכוס שלאחר הסעודה כמציאות קיימת וידועה, ואף הביטוי "כוס של ברכה" נזכר באותה אגרת (שם י טז).</i> .פירוש זה הולם את שאמרנו למעלה שארבע הכוסות קשורות לארבע ה"אמירות" שבסדר ליל פסח: קידוש, הגדה, ברכת המזון והלל, וכפי שהמשנה מונה במשפט הבא.
<b>רביעי גומר את ההלל</b> – על שלוש הכוסות הראשונות נאמר במשנה: "מזגו לו כוס ראשון" (משנה ב), "מזגו לו כוס שני" (משנה ד), "מזגו לו כוס שלישי" (בראש משנתנו) ורק בכוס הרביעי לא נאמר "מזגו לו כוס רביעי", ומוזכר רק "רביעי גומר את ההלל". מסתבר שבגלל הסמיכות במשנה לכוס השלישי לא נאמר אלא "מזגו לו כוס שלישי מברך על מזונו רביעי גומר את ההלל". "גומר את ההלל" אין פירושו מסיים את ההלל אשר את תחילתו קרא עם קריאת ההגדה, אלא לשון נרדף ל"קורא את ההלל". זהו מונח רווח לציין בו את קריאת ההלל, וכפי שעמדו על כך הראשונים וחוקרים בדורותינו<sup class="footnote-marker">80</sup><i class="footnote">עמד על כך רבנו תם בספר הישר, סימן תמא (דפוס וינה מג ע"א), ש"גומרין" פירושו קורין, "אבל האחרונים חלקו בלשון לקרות ולגמור". כך גם בתוספות לסוכה מד ע"ב, ד"ה "כאן" ובתוספות רבי יהודה לברכות יד ע"א, ד"ה "ימים". הלשון "גומר" לציון קריאה משמשת אף בקריאת שמע: "ותיקין היו גומרין אותה עם הנץ החמה" (בבלי, ברכות ט ע"ב, ועוד), ואין פירושה אלא שהוותיקין היו קוראים את שמע עם הנץ החמה (שבלי הלקט סי' קעד, סט ע"ב, בהערתו של בובר מתוך כ"י ב של הספר). ראו ביכלר, מוזיקה, עמ' 130 ;ליברמן בפירושו לתוספתא סוכה, עמ' 872.</i>, שני הפרקים הראשונים, או רק הפרק הראשון, נקראו עם ההגדה, ולאחר ברכת המזון בא עיקר קריאת ההלל, ולכן יש שאף בירכו לפני קריאת ההלל לאחר ברכת המזון<sup class="footnote-marker">81</sup><i class="footnote">ספראי וספראי, שם, עמ' 242.</i>.
ההלל שלפנינו ובכל ספרי הראשונים כולל שישה פרקים מספר תהלים, פרקים קיג-קיח. ממקורות תנאיים שונים מימי הבית ניתן להוכיח כי כבר בימי הבית ובימי התנאים שלאחר החורבן שימשו שישה פרקים אלו כפרקי ההלל<sup class="footnote-marker">82</sup><i class="footnote">ראו פירושנו לעיל, פ"ה מ"ז ותוס', פ"ד (ג) הי"א, שבה מעיד רבי יהודה שזבחי הפסח במקדש של אלה שנמנו על הכת השלישית היו מועטים, ו"מימיה של כת שלישית לא הגיעה לומר 'אהבתי כי ישמע...' ", הוא הפרק הרביעי בהלל, כלומר לא הגיעו אלא למחצית פרקי ההלל. במשנת סוכה פ"ג מ"ט חלוקים בית שמאי ובית הלל היכן מנענעין בלילה בקריאת פרק קיח, והוא הפרק האחרון שבששת פרקי ההלל. בהמשכה של המשנה רבי עקיבא מספר שהיה צופה ברבן גמליאל ורבי יהושע ונוכח שהם לא נענעו אלא ב"אנא ה' ", והוא סוף פרק קיח.</i>.
במשנה בכל הפרק לא נזכרות אלא ארבע כוסות. גם בתוספתא ובתלמוד הירושלמי לא נזכרות אלא ארבע כוסות בלבד. בתלמוד הבבלי אנו קוראים: "תנו רבנן: רביעי גומר עליו את ההלל ואומר הלל הגדול דברי רבי טרפון" (קיח ע"א), והוא כפי הנוסח המצוי בהגדת פסח שלפנינו ובהגדות קדומות רבות. אולם הנוסח שלפנינו הוא על פי גרסתם או תיקונם של רש"י, הרשב"ם ובעלי התוספות (קיז ע"ב, ד"ה "רביעי אומר עליו"), ואילו בתשובות ובספרי גאונים שונים,<sup class="footnote-marker">83</sup><i class="footnote">רשימה ארוכה מובאת אצל רי"ץ גיאת, עמ' ק-קא, וראו אוצר הגאונים, עמ' 126-128 ;ירושלמי כפשוטו, עמ' 517 ;הגדה שלמה, עמ' 94 ,ובאריכות בקונטרס של מ' כשר, כוס חמישי.</i> בספרי ראשונים רבים<sup class="footnote-marker">84</sup><i class="footnote">רבינו חננאל, רי"ף, רי"ץ גיאת, רמב"ם, רא"ש ורבים אחרים.</i> וכן בכתבי יד אחדים של הבבלי<sup class="footnote-marker">85</sup><i class="footnote">כשר, כוס חמישי, עמ' 1 .</i> הנוסח הוא: "חמישי אומר עליו הלל הגדול דברי רבי טרפון". לפי נוסח זה רבי טרפון אינו מוסיף רק שיש לומר את ההלל הגדול, אלא גם שיש לאמרו על כוס חמישי<sup class="footnote-marker">86</sup><i class="footnote">הלל הגדול נזכר פעם נוספת במשנה, תענית פ"ג מ"ט במעשה הוראתו של רבי טרפון: "מעשה שגזרו תענית בלוד וירדו להם גשמים קודם חצות, אמר להם רבי טרפון: צאו ואכלו ושתו ועשו יום טוב ויצאו ואכלו ושתו ועשו יום טוב ובאו בין הערבים וקראו הלל הגדול", וראו פירושנו למשנה. הלל הגדול נזכר פעמים מספר בתלמודים ובמדרשי האגדה, כפי שנראה להלן.</i>.
בתקופת הגאונים מצינו שהיו שנהגו לשתות כוס חמישי, ונראה שהנוהג המאוחר הקרין על נוסחאות הראשונים למשנתנו<sup class="footnote-marker">87</sup><i class="footnote">ספראי וספראי, שם, עמ' 41-42.</i>. אף בדרשות הכתובים על ארבע הכוסות כנגד ארבע לשונות של גאולה יש מן הראשונים שמוסיפים "וכוס חמישי דהיינו למאן דצריך למישתיה, הוא כנגד 'והבאתי' " שבאותם פסוקים, בספר שמות ו ו-ח, המדברים על הגאולה<sup class="footnote-marker">88</sup><i class="footnote">בספר ארחות חיים, הלכות ליל פסח, סימן יג: "והראב"ד ז"ל כתב: גרסינן בירושלמי ד' כוסות הללו כנגד ד' גאולות שנאמרו במצרים והוצאתי וכו' ורבי טרפון היה מביא חמישי כנגד והבאתי". שבע התיבות האחרונות אינן לפנינו בירושלמי, ולא מצאנו אותן במקבילות במדרשים. אל לנו לשכוח כי לפנינו רק ציטטה של ציטטה, וייתכן כי הרכיבו דברי מדרש לתוך התלמוד הירושלמי. לעתים יש בספרי ראשונים ציטטות של ירושלמי שאינן לפנינו, ורובן הן תוספות מעין אלו, וראו גם מעשה רוקח עמ' יז, רמזי רבינו יואל: "ארבע גלויות וחמישי כנגד ישועה... כנגד חמש מלכויות המשעבדות את ישראל" (מובא בתורה שלמה לפרשת וארא, במילואים עמ' קי).</i>. אף רבי יהודה, תלמידו הנאמן של רבי טרפון<sup class="footnote-marker">89</sup><i class="footnote">בבלי, מגילה כ ע"א; יבמות קא ע"ב. ראו במיוחד תוס', נגעים פ"ח ה"ב.</i>, מדבר על ארבע כוסות ששותה בליל פסח (ירו', לז ע"ג).
בשני התלמודים<sup class="footnote-marker">90</sup><i class="footnote">ירו', פ"ה ה"ה, לב ע"ג; תענית פ"ג ה"ט, סז ע"א; בבלי, קיח ע"א; מסכת סופרים, פי"ח 314 ;מדרש תהלים, מזמור קלו (רס ע"א).</i> אמוראים חלוקים מהו הלל הגדול. יש שקבעו את המזמורים קלד, קלה, קלו מ"שיר המעלות" עד "על נהרות בבל" (ולא עד בכלל), ויש שקבעו רק את מזמור קלו: "הודו לה' כי טוב". מזמור קלו משותף בכל השיטות. דעות אלו משתקפות בכתבי יד שונים של ההגדה ובדפוסים ראשונים. בדפוסים המאוחרים של רוב העדות נמצא מזמור קלו בלבד.
<b>ואומר עליו ברכת השיר</b> – "אומר עליו", על ההלל, את ברכת השיר. במילה "השיר" התכוונו אולי להלל אשר אותו סיימו בבתי הכנסת במועדים בברכה (תוס', סוכה פ"ג ה"ב ומקבילות בתלמודים), ואולי התכוונו לקבוצת מזמורי תהלים שנהגו לומר בימי שבת ומועד, מעין "פסוקי דזמרה" הבבליים המאוחרים. מן הגניזה הקהירית אנו למדים שמנהגם של בני ארץ ישראל היה לומר בשבתות, ולאחר מכן אף בימות החול, את מזמורי שירי המעלות (מזמורים קכ-קלד), ויש שנוסף גם המזמור שלאחריהם, מזמור קלה. אמירת מזמורים אלו נקראה "השיר" או "תפילת השיר", ולוותה בברכות ובסיומים שונים<sup class="footnote-marker">91</sup><i class="footnote">פליישר, תפילה, עמ' 215-257 ,העלה פרשה זו וביארה יפה.</i>. בתלמוד הבבלי שאלו "מאי ברכת השיר"? רב יהודה אמר "יהללוך ה' אלהינו" ורבי יוחנן אמר "נשמת כל חי" (קיח ע"א), ואמנם שתי חתימות ברכות אלו מצויות בנוסחאות שונות של תפילת השיר. נוסח "נשמת" שלפנינו ארוך ואינו מתאים לחתימה, ויש להניח שהיה בימי התנאים ואף בימי האמוראים קצר בהרבה. בהגדות פסח רבות מצויות שתי החתימות, כפי שנראה להלן, אלא ש"יהללוך" חותמת את ההלל ו"נשמת" את ההלל הגדול.
המשנה אינה מזכירה אלא את החתימה או את הברכה שלאחר ההלל, ואינה מזכירה את הברכה שלפני ההלל. כיוצא בזה, במשנה סוכה בקריאת ההלל בחג הסוכות נאמר: "מקום שנהגו... לברך אחריו – יברך אחריו" (משנה, סוכה פ"ג מי"א). בתלמוד הבבלי בסוכה (לט ע"א) אומר האמורא אביי: "לא שנו אלא לאחריו, אבל לפניו מצוה לברך". הסוגיה הבבלית למשנתנו מעתיקה סוגיה זו, וכנראה מתכוונת לומר שאף בהלל של פסח יש לברך לפניו (בבלי, קט ע"א)<sup class="footnote-marker">92</sup><i class="footnote">ראו תוספות לדף קיט ע"ב, ד"ה "אבל".</i>. אולם במקורות התנאיים, בדורות ראשונים, אין אנו מוצאים שבירכו על מצוות של אמירה או קריאה. הברכות על קריאת התורה ועל קריאת שמע אינן ברכות על המצווה, הן ברכות תודה של ישראל לבוראם שנתן את התורה, או על ברכת האור בקריאת שמע, והרי אין ברכות על מצוות ברכת המזון או על מצוות אחרות כיוצא באלו. בסוגיה אחרת מסופר שתלמידיו של רבי אלעזר בן שמוע שאלוהו "במה הארכת ימים", והוא זקף לזכותו, בין שאר מעשיו המיוחדים, "ולא נשאתי כפי בלא ברכה" (בבלי, מגילה כז ע"ב, ומקבילה בסוטה לט ע"א)<sup class="footnote-marker">93</sup><i class="footnote">אין מקבילה למעשה זה בתלמוד הירושלמי.</i>. הרי שאמירת ברכה על אמירת ברכת הכוהנים היא מעשה שראוי להזכירו, ולא דבר בשגרה. המשנה בפסחים ובסוכה שהזכירה את החתימה של ההלל ולא הזכירה את הברכה שלפניה טעמה אינו מפני שאמירת הברכה על ההלל היא מצווה ומובנת מאליה, אלא מפני שבדור יבנה עדיין אין מברכים על מצוות של קריאה ואמירה, ורק בימי האמוראים מצינו שדנו בברכה על ההלל, וכפי שנראה להלן.
המשנה בסוכה אינה מחייבת לחתום את ההלל בברכה, ואינה מוסרת אלא שיש שנהגו לברך ויש שנהגו שלא לברך ו"הכל כמנהג המדינה", בניגוד למשנה שלפנינו בסדר פסח הקובעת שיש לחתום בברכה: ו"אומר עליו ברכת השיר". ייתכן שהמשנה בסוכה מייצגת שלב קדום יותר בגיבוש הנוהג וההלכה באמירת ברכות וחתימות, אולם ייתכן שבסדר ליל פסח ביקשו להדר את ההלל ולפארו בברכות יותר מבמעמדות אחרים של קריאת ההלל.
<b>בין הכוסות האילו אם לשתות ישתה בין השלישי לרביעי לא ישתה</b> – מפרשי המשנה (הרשב"ם ורבים אחריו) פירשו כהלכה שהמשנה מתירה לשתות בין כל הכוסות, בין כוס שני לשלישי שהוא באמצע הסעודה ואף בין ראשון לשני, שהרי הם אכלו כמה וכמה פרפראות והיו יכולים לשתות עמן יין<sup class="footnote-marker">94</sup><i class="footnote">אם כי ראשונים אחדים מסתייגים מן השתייה בין כוס ראשון לשני. ראו כל בו, סימן נ, ואחרים.</i>. האיסור לשתות בין הכוס השלישי לרביעי מוסבר בתלמוד הירושלמי: "שלא ישתכר... יין שלאחר המזון משכר שבתוך המזון אינו משכר" (לז ע"ד). אולי אף רצו להעמיד ולהדגיש ששותים עם גמר ברכת המזון ועם קריאת ההלל, ואם ישתו ביניהם לא יהיה הדבר ניכר ששותים לאמירות המיוחדות.

Mishnah 8

<b>אין מפטירים אחר הפסח אפיקומן</b> – אין משלימים, אין מסיימים את סעודת הפסח באפיקומן. בשני התלמודים נמסרו פירושים שונים, שלמעשה מצטרפים לפירוש אחד ולמציאות אחת. בתלמוד הבבלי נמסר בשם אמוראים שונים שפירושו מיני מאכל שונים (קיט ע"ב). כיוצא בו בתלמוד הירושלמי (לז ע"ד), בשם אמוראים אחרים, נפרטו מיני מאכל ומיני מתיקה. אולם נזכרו גם "מיני זמר". בסוגיה אחרת באותו פרק (שם ושם) מצוי הפירוש המלא והממצה: "[מהו אפיקימון]?<sup class="footnote-marker">95</sup><i class="footnote">97  שתי תיבות אלו היו כתובות בכ"י ליידן (<b>מיל</b>) ונמחקו שלא כדין. הן מצויות גם בעין יעקב. ראו ליברמן, ירושלמי כפשוטו, עמ' 521.</i> שלא יהא עומד מחבורה זו ונכנס לחבורה אחרת", ומעין דברים אלו אף בתלמוד הבבלי בשם רב. ודאי שצודקים חכמים אחרונים שפירשו משפט זה כמכוון נגד נוהגם של היוונים ודרכם במשתה ושמחה, שבשעה שהגיעה השמחה לשיאה היו מתפרצים לבתים אחרים ומכריחים את האחרים להצטרף עמם תוך נגינה וזלילה. הם קראו לזה epikwmion) 'אפיקומיון) [תרגום: הצטרפות לשמחה]. המשנה הזהירה שאין משלימים-מפטירים את סעודת הפסח באפיקומן. המילה "פסח" כאן פירושה סעודת הפסח, מעמד סדר הפסח, כבמקורות תנאיים ובמקורות מאוחרים.
ישנו מקצתם יאכלו וכולם [לא] יאכלו – הרקע הרֵאלי להלכה ברור. סעודת הפסח נמשכה זמן ממושך, כדרכן של סעודות החבורה בעולם הרומי, ודברי ההגדה ומפגש הרעים האריכו אותה עוד יותר. הישיבה הייתה בהסבה על מיטות, וקל היה לגלוש מהאכילה והדיבור לנמנום או אף לשינה (איור 40 לעיל). גם בספרות הרומית מסופר לעתים על אנשים שנרדמו בסעודה. לפי המשנה, אם חלק מהנוכחים נרדמו הרי שסעודת הקודש נמשכה, ומי שהתעורר היה רשאי לחזור ולהצטרף לסעודה. אבל אם כולם ישנו – הסעודה נפסקה בכך. הירושלמי (לז ע"ד) מציע שני הסברים: האחד מפני החשש שזמן חצות עבר, והאחר מפני "הסיע דעת". הפירוש השני פשוט, החבורה כקבוצה הסיחה דעתה מהקרבן והרי זה כלל ידוע בהלכה שהסחת דעת מהווה הפסקה לעניינים שונים, וכאן היא הפסקה בקיום המצווה, והרי זה כאילו קמו ממקומם. מעבר לכך, מונח זה של הסחת דעת נזכר בדיני טהרה בכלל, וטהרת קודשים בפרט. השומר על טהרה צריך לתת את דעתו כל הזמן על המצווה ולהקפיד בה, ואם הסיח דעתו יש לחשוש שהחפץ נטמא. ההקפדה איננה רק מחמת חשש אמיתי לטומאה, הרי כולם ישנו ומי יכול היה לטמא את הקרבן, אלא יש כאן תפיסה עקרונית שאין להסב את תשומת הלב מהמצווה.
ההסבר הראשון בירושלמי לכאורה תמוה. עניין חצות נזכר רק במשנה הבאה, וכיצד ניתן להשליכו למשנה זו? הרי אם עבר זמן חצות בכל מקרה לא יאכלו, גם אם כולם היו ערים כל הזמן, ואם לא עבר זמן חצות – מדוע הקרבן טמא? ייתכן שההלכה באה על רקע מצב שאין דרך למדוד את הזמן המדויק בלילה, שכן שעוני חול או דרכים אחרות למדידת זמן בלילה היו נדירים. על כן קיים חשש שמא עבר זמן חצות והחבורה, שכל חבריה נרדמו, אינה מודעת לשעה. אכן הירושלמי טוען שאם הייתה שם חבורה אחרת יאכלו, שכן הם יכולים לברר מה השעה המדויקת.
<b>רבי יוסי אומר אם נתנמנמו יאכלו ואם נרדמו לא יאכלו</b> – רבי יוסי חולק, ודעתו צריכה הסבר. ניתן להסביר שרבי יוסי מדבר רק על מצב שכולם התנמנמו או נרדמו, ואם הם נתנמנמו, אין כאן הסחת דעת ואין חשש לבלבול לוח הזמנים, לכן יאכלו, וההלכה שברישא היא רק כשהתנמנמו כולם. ייתכן גם להסביר שרבי יוסי אינו מכיר כלל בהלכה שברישא, ולדעתו אין הבדל בין מקום שכולם נרדמו לבין מקום שרק חלקם נרדמו, שכן נמנום אינו בבחינת הפסקה, ולעומתו שינה ממש היא הפסקה. מסתבר שלדעתו ההלכה היא פרטית, כל אחד שנרדם יצא בכך מסעודת הפסח, ואילו התנא הראשון סבור שהדין אינו פרטי אלא כל החבורה היא קבוצה אחת, וגם אם רק אחד נשאר ער יש בכך משום המשכיות. מבחינה הלכתית יש בכך חידוש גדול שהקבוצה שנמנתה על הקרבן נחשבת כיחידה אחת, ולא כל בודד נדון לעצמו, ושוב הגענו לתפיסה הבסיסית שפסח הוא קרבן ציבור. מימרתו של רבי יוסי חוזרת בתלמוד הבבלי (קכ ע"ב), וכאילו לא הייתה במשנה שלפני הבבלי. לעתים קרובות מצינו במשניות קטעים שחדרו מתוך ברייתא בתלמוד למשנה, ואולי גם כאן לפנינו עדות לתהליך זה.
במשפט "אין מפטירין אחר הפסח אפיקומן" מסתיים תיאור סדר ליל פסח. המשכה של המשנה והמשנה שלאחריה, העוסקים בסדר אכילת קרבן הפסח, אינם שייכים לכאן אלא לסופו של פרק ז הסודר את סדר אכילת קרבן הפסח<sup class="footnote-marker">96</sup><i class="footnote">ראו הערתו של אלבק בפירושו, עמ' 457.</i>. פרקנו, הפרק העשירי, אינו עוסק בקרבן פסח אלא בסדר הפסח, בסעודת הפסח שלאחר החורבן, ומסתיים ב"אין מפטירין אחר הפסח אפיקומן", ואמנם בברייתא על "ארבעה בנים" (מכילתא בא, פי"ח, עמ' 93 ; ירו', לז ע"ד), המצויה גם בהגדת פסח, נאמר בתשובה לחכם או לטיפש<sup class="footnote-marker">97</sup><i class="footnote">במכילתא ובאגדה זו התשובה לחכם, ובירושלמי זו התשובה לטיפש.</i> שיש ללמדו את הלכות הפסח עד ההלכה האחרונה של המסכת: "אין מפטירין אחר הפסח אפיקומן"<sup class="footnote-marker">98</sup><i class="footnote">ראו הערתו של מ' איש שלום בפירושו למכילתא, עמ' כב ב, הערה כג. קדם לו מפרש בהגדה תימנית כ"י של בית המדרש לרבנים, מס' 12841" :פי'[רוש] אף אתה אמור לו הלכות הפסח כולם עד אין מפטירין אחר הפסח אפיקומן שהיא האחרונה". השווה ריטב"א בפירושו להגדה, ט ע"ב.</i>.

Mishnah 9

לסיום הפרק המשנה חוזרת למה שנידון בפרקים האחרונים, לדיני קרבן פסח. נראה שמשנה זו היא תוספת למסכת פסחים, והייתה עריכה קדומה שבה הסתיים הפרק במשנה הקודמת.
<b>הפסח אחר חצות</b> – התלמודים קושרים זאת עם מחלוקת התנאים רבי אליעזר ורבי עקיבא: האם הפסח נאכל עד חצות כדעת רבי אליעזר (בבבלי רבי אלעזר בן עזריה). המחלוקת שנויה במפורש בספרי (ספרי דברים, קלג, עמ' 190), ונרמזת במקורות נוספים. הבבלי מצטט ברייתא, ואף הירושלמי, לדעה אחת, מכיר בכך שמשנת פסחים היא כרבי אליעזר<sup class="footnote-marker">99</sup><i class="footnote">מכילתא בא, ו, עמ' 19 ;יח, עמ' 74 ;ספרי דברים, קלג, עמ' 190 ;ירו', ברכות פ"א ה"א, ג ע"א; ספראי וספראי, הגדת חז"ל, עמ' 45 ;בבלי, קכ ע"ב - קכא ע"א; ברכות ט ע"א.</i>.
בתלמוד הבבלי למשנת ברכות (ט ע"א) נזכרת ברייתא שבה נמנית אכילת פסחים עד חצות עם ההלכות שנקבעו כדי להרחיק אדם מן העבירה, שכן מן התורה מצוותה עד הבוקר<sup class="footnote-marker">100</sup><i class="footnote">לַ עיקרון ראו ברכות פ"א מ"א ופירושנו בה. במשנה שתי נוסחאות: נוסח ארץ ישראל, הכולל אכילת פסחים, ונוסח בבל, שאינו כולל צמד מילים אלו במשנה. ראו אפשטיין, מבוא, עמ' 74-76 ;430.</i>, והתלמוד מסביר כי זו דעת רבי עקיבא. לפיכך ניתן אף לפרש שמשנת פסחים היא לדעת הכול, ונאמרה כבר לפי הסייג של חכמים שגם רבי עקיבא מסכים לו. עם זאת, קשה להניח שבגלל הסייג היה רבי עקיבא קובע שהפסח הפך כבר אחר חצות למטמא ידיים. משנת זבחים אומרת שהפסח נאכל עד חצות (פ"ה מ"ח). משנה זו ניתן לפרש (בדוחק מה) כרבי עקיבא אחר הסייג. בירושלמי למשנת ברכות יש כאמור שתי נוסחאות. האחת כוללת אכילת פסחים והאחרת אינה כוללת, אך יש בה שלוש דעות של אמוראים:
1 .מי ששונה בברייתא "אכילת פסחים" הוא כרבנן (רבי עקיבא). כלומר, רבי עקיבא מקבל את הסייג.
2 .מי שאינו שונה "אכילת פסחים" הוא כרבי אליעזר וסובר שאכילת פסח היא רק עד חצות (כמשנת פסחים).
3 .אין לשנות אכילת פסחים בברייתא, וזו דעת הכול, שכן נקבע במשנתנו שפסח אחר חצות מטמא את הידיים. אם כן, אין זה כבר סייג בלבד אלא הלכה לכל דבר. רבי עקיבא (רבנן) סבור שבאופן עקרוני מותר לאכול פסח עד הבוקר, אך כדי להרחיק אדם מעברה נקבע שיש לסיים את הארוחה עד חצות. סייג זה הפך להלכה לכל דבר, שהרי נקבע שהאוכל אחר חצות נטמא, וממילא אי אפשר לאכול את קרבן הפסח כיוון שיש לאכלו בטהרה.
מן הראוי להדגיש שדיוני התלמודים מתעלמים ממסכת זבחים המפורשת, וזו עדות למידת העיסוק הנמוכה בה.
כפי שראינו, יש ברייתות הכוללות אכילת פסחים בטהרה, וזו מחלוקת בין מכילתא דרבי ישמעאל לבין המכילתא דרבי שמעון בר יוחאי<sup class="footnote-marker">101</sup><i class="footnote">מכילתא, בא ו, עמ' 19 ;מכילתא דרבי שמעון בר יוחאי, כג יח, עמ' 219 .מקור זה ננתח במפורט בפירושנו לברכות פ"א מ"א.</i>. אי אפשר לקבוע מה הכרונולוגיה של ההלכות השונות. מבחינה הגיונית נראה שגם לגבי קריאת שמע וגם לגבי אכילת הפסח היו מלכתחילה שתי דעות. בשלב שני הן אוחדו לדעה אחת, ונקבע שמותר לעשות את המצווה עד הבוקר, אך רצוי לסיימה עד חצות, וזו דעה מפשרת בין שתי הדעות הקיצוניות. אלא שבפסח נדחתה ה"פשרה" ונקבעה ההלכה המחמירה לגבי קרבן פסח, אולי משום שהבעיה כבר לא הייתה מעשית וניתן היה להחמיר בה, ואולי דווקא כיוון שעוצב טקס מובהק חלופי, והמציאות שימרה אותו במסגרת זו.
מבחינה מעשית, במוצאי שבתות קשה היה לסיים את סעודת הזבח עד חצות. הצלייה החלה רק במוצאי שבת, ומי שהסב רחוק מהמקדש יצא מהמקדש במוצאי שבת ועד שהגיע, צלה את הקרבן, הסב ואכל עלולה הייתה שעת חצות להגיע. לאחר שהמקדש חרב ניתן היה להחמיר בכך מבלי להתחשב בבעיות המעשיות. כנגד זה נקבע בפשטות שאת הסדר מותר, ואף רצוי, להמשיך עד עלות השחר<sup class="footnote-marker">102</sup><i class="footnote">ספראי וספראי, הגדת חז"ל, עמ' 45.</i>.
בספר היובלים נקבע שאכילת הפסח היא עד "שלישית הלילה", שהיא סוף האשמורת הראשונה מתוך שלוש האשמורות<sup class="footnote-marker">103</sup><i class="footnote">ספר היובלים, מט י. לחלוקת הלילה לשלוש אשמורות ראו פירושנו למשנה, ברכות פ"ב מ"א.</i>. לדעה זו אין מקבילה בספרות חז"ל. ברם מצינו בספרות חז"ל מחלוקת דומה האם קריאת שמע היא עד חצות, עד הבוקר או עד האשמורת הראשונה. יתר על כן, המשנה שם מחברת את קריאת שמע להקרבת הפסח ואומרת ששתיהן זמנן עד חצות מאותה סיבה<sup class="footnote-marker">104</sup><i class="footnote">ראו היטב פירושנו לברכות פ"א מ"א.</i>. ייתכן, אפוא, כי המחלוקת על זמן קריאת שמע הייתה זהה למחלוקת על זמן קריאת שמע.
במגילת המקדש נקבע בפשטות שזמן אכילת קרבן פסח הוא עד הבוקר<sup class="footnote-marker">105</sup><i class="footnote">מגילת המקדש, עמ' יז; ידין, מגילת המקדש, עמ' 79-80.</i>. אם כן, בהלכה זו ספר היובלים נוקט עמדה שונה ממגילת המקדש, זאת על אף קרבתם הרבה של שני החיבורים. ייתכן שגם אצל בני הכת הייתה אבחנה בין דין תורה (עד בוקר) והסייג שגדרו, אך לא עד חצות אלא עד שלישית הלילה.
<b>מטמא את הידים</b> – כפי שנראה הפסח אחר חצות נחשב מיד לנותר, שכן הפיגול – פיגול הוא בשר שחשבו לאכלו שלא כיאות, או שפסלו בו באחד ממרכיבי העבודה, והנותר – לכל קרבן זמן אכילה, ונותר הוא בשר שנשאר לאחר זמן האכילה, <b>מטמאים את הידים</b> – הנוגע בהם חייב בנטילת ידיים. זו גזֵרה מיוחדת שמטרתה להבליט את הפסול ולעודד אנשים שלא להותיר מהקרבנות. בירושלמי מובאת מחלוקת האם הנותר מטמא גם תרומה (לז ע"ד). ההיסוס מראה עד כמה טומאה זו אינה שגרתית ויש לראות בה גזֵרה מיוחדת שנועדה למנוע את העברה.
<b>בירך ברכת הפסח</b> – לפי המשתמע מהמשנה נהגו לברך שתי ברכות, האחת על קרבן הפסח, שנוסחתה לפי התוספתא "ברוך אשר קדשנו במצוֹתיו וצִונו לוֹכל הפסח", וברכת הזבח, שנוסחתה "ברוך אשר קדשנו במצוֹתיו וצִונו לוֹכל הזבח" (תוס', פ"י הי"ג). לפי נוסחן לא נאמרו הברכות בשעת השחיטה אלא בזמן האכילה.
הברכות שבידינו מתחלקות לסוגים מספר. סוג אחד הוא ברכות הנהנין, הנאמרות כתודה לאל על שהעניק לנו מטובו. אלו נאמרות לפני האוכל או אחריו, בזמן ראיית מראות חשובים או לפני כל הנאה אחרת. הסוג השני הוא הברכות על המצוות. אלו נאמרות כתודה על הזכות שניתנה לנו לשמור את מצוותיו. הן מתחילות ב"ברוך... אשר קדשנו במצוֹתיו וצִונו", ומסתיימות למשל ב"להקריב מנחות" (תוס', ברכות פ"ה הכ"ב), "להקריב זבחים" (שם), "לאכל זבחים" (שם, וכן תוס', פסחים פ"י הי"א) וכיוצא באלו (כגון סופרים פי"ד ה"ד; ה"ו). בימי הבית לא מצינו ברכות על המצוות אלא בבית המקדש. על הקרבנות בירכו, כמובן, וגם על אכילת הפסח. אין לנו דוגמאות רבות לברכת המצוות, ומשנתנו היא אחת הדוגמאות הקדומות והבולטות. משנת ברכות (פ"ז מ"ג) רומזת לברכה אחרת: "אמר רבי עקיבא מה מצינו בבית הכנסת אחד מרבין ואחד מעטין אומר ברכו את ה' המבורך...". מאז ימי הביניים מופיעה הנוסחה של "ברכו את ה' [המבורך]" בשתי הזדמנויות, בפתיחה של ברכת התורה ובפתיחה של הברכות שלפני שמע. רוב הראשונים מפרשים בפשטות שכוונת רבי עקיבא לברכת שמע, ברם בשני התלמודים למשנתנו משתמע שהכוונה לברכת התורה<sup class="footnote-marker">106</sup><i class="footnote">וכן פירשו מפרשים רבים. ראו המאירי, מלאכת שלמה ועוד.</i>, ולכאורה זו ראיה לקיומו של נוהג ברכה על המצוות. כך, למשל, מסופר בבבלי: "רפרם בר פפא איקלע לבי כנישתא דאבי גיבר, קם קרא בספרא ואמר: ברכו את ה', ואשתיק ולא אמר המבורך. אוושו כולי עלמא: ברכו את ה' המבורך" (נ ע"א). החכם אמר רק "ברכו את ה' המבורך", כרבי עקיבא, והציבור התרעם. כל המעשה אירע בזמן קריאת התורה. סיפור דומה, על רבי חייא, מצוי בירושלמי (יא ע"ג), וכן: "אמר רב אחא גם אני כביכול, אף אני בשכחה, מי יאמר בתורה לפני ברכו את ה' המבורך לא היונקים?" (שיר השירים רבה, א ג). אם כן, התינוקות הלומדים מברכים ברכה זו לפני לימוד התורה. כן הוא נוסח הברכה על התורה במסכת סופרים: "והיכי מברך? בעשרה אומר ברכו את י"י המבורך, ביחיד כשהוא משכים לקרוא אומר ברוך אתה י"י אלהינו מלך העולם הנותן תורה מן השמים חיי עולמים ממרומים, ברוך אתה י"י נותן התורה, וגולל ואומר, ברוך אתה י"י אלקינו מלך העולם אשר נתן לנו תורת אמת וחיי עולם נטע בתוכנו<sup class="footnote-marker">107</sup><i class="footnote">צריך להיות: "חיי עולם נטעה בתוכנו" או "לחיי עולם נטעה בתוכנו", ראו פלוסר, יהדות, עמ' 191-192 .</i>, ברוך אתה י"י נותן התורה", וכן יוצא ממקורות נוספים<sup class="footnote-marker">108</sup><i class="footnote">סופרים פי"ג ה"ו; פסיקתא רבתי, הוספה א, פ"ד, ר ע"א; פסיקתא דרב כהנא, פכ"ח, עמ' 422 ;מדרש פטירת משה (אוצר המדרשים, עמ' 365 לפי חלק מהנוסחאות); מדרש עשרת הדברות )שם, עמ' 457 ;)ילקוט שמעוני, תקמז, תשפב; אליהו זוטא, יז, עמ' 23 ועוד.</i>. לעומת זאת, בספרות המשנה והתלמוד אין רמז לאמירת "ברכו..." לפני קריאת שמע. נוסחה זו מופיעה רק במסכת סופרים (פ"י ה"ו) ובסידורים הקדומים. בחלק מקטעי תפילה מן הגניזה נמצאת הנוסחה, ובחלקם היא חסרה<sup class="footnote-marker">109</sup><i class="footnote">מאן, קטעי גניזה, עמ' 286 ;אסף, סידור תפילה, עמ' 119.</i>. מכל מקום, הנוהג התנאי לברך על קריאת התורה נזכר במפורש (משנה, מגילה פ"ד מ"א), והברכה טרם השתרשה בציבור, על כן היו נוהגים שונים בדבר החובה לברך על קריאת מגילת אסתר (שם שם). יש להעריך שהדבר משקף את מרכזיותו של ערך לימוד התורה בעולמם של חכמים, או שהברכה החלה מעצם המעמד הציבורי. מכל מקום, ברכת התורה מיוחדת, שהרי מברכים אותה לפני המצווה ואחריה כברכות הנהנים.
מאוחר יותר אנו שומעים על ברכות על המצוות במצוות רבות. כל העדויות הן מהתוספתא לכל המוקדם, לפיכך מותר לראות בהן חידוש של שלהי תקופת התנאים, או שלפחות התגבשו והתפשטו רק אז<sup class="footnote-marker">110</sup><i class="footnote">כגון תוס', ברכות פ"ו ה"ט-הט"ו; סוטה פ"ז ה"ז, ושם בכתב יד וינה "ברכות" ובכתב יד ערפורט "ברכת הלל". ראו עוד בבלי, ברכות מד ע"ב; נא ע"א; פסחים ז ע"ב ועוד.</i>. כך, למשל, משנת נידה קובעת: "כל הטעון ברכה לאחריו, טעון ברכה לפניו. ויש טעון ברכה לפניו, ואין טעון ברכה לאחריו" (פ"י מ"י). עיקרו של המשפט חל על ברכות הנהנים, שהרי ברכת המצוות איננה נוהגת כלל אחרי המצווה. רק בדוחק ניתן לפרש ש"ויש טעון ברכה לפניו, ואין טעון ברכה לאחריו" מתכוון לגוף גדול של ברכת המצוות. גם מאוחר יותר טרם חדרה תודעת הברכה על המצוות. כך, למשל, הירושלמי קובע ש"הכל יודעין לתקוע ואין הכל יודעין לברך" (ראש השנה פ"ד ה"ט, נט ע"ד)<sup class="footnote-marker">111</sup><i class="footnote">ההערה מובנת על רקע הנוהג לתקוע כל אחד לעצמו בנוסף לתקיעת היחיד, ועל רקע הנוהג הארץ-ישראלי לגוון בברכות וליצור לכל מצווה ברכה ספציפית ככל האפשר. נוהג זה מאפיין את טופסי הברכות הארץ- ישראליות גם בתקופת הגאונים. ראו למשל ספראי וספראי, הגדת חז"ל, עמ' 59 ;61-62 ;107 .</i>, והרי זו הלכה אופיינית לתקופה שבה טרם השתרשה תודעת הברכות, והן טרם היו מוכרות לכול. כיום, למשל, היה הפוסק מנסח להפך ואומר שכולם יודעים לברך, אך רק בודדים יודעים לתקוע.
אם כן, ניתן לסמן את המסלול שבו התפתחה ברכת המצוות. היא החלה במקדש, ועברה לקריאת התורה כבר בדור יבנה. משנתנו (משנת מגילה) משקפת מצב שבו נוהג הברכה על קריאת מגילה טרם נקבע סופית, והרי היא שייכת לאותו שלב מעבר שבו החל להתפשט הנוהג של ברכה על מצוות. מאוחר יותר התפשט הנוהג על מצוות ספציפיות נוספות, וכמובן היו גם מצוות שעליהן לא בירכו. בשלב מאוחר נקבע נוהג כללי של ברכה על המצוות; ההלכה התפתחה מהמקרה הפרטי, ואז נוסח כלל שהתאים לחלק מהמקרים. אמוראים, ואחריהם הראשונים, עמלים להסביר מדוע אין הוא חל על כל המקרים, ולעצב כללי משנה שונים<sup class="footnote-marker">112</sup><i class="footnote">ראו ירו', ברכות פ"א ה"ה, ג ע"ד; בבלי, שם מו ע"ב.</i> האמוּרים לפתור ולהסביר חלק מהנוהגים, ועדיין הראשונים נאלצים לפלפל ולהסביר מדוע מצוות חשובות (כמתן צדקה, למשל, או אמירת הלל בפסח<sup class="footnote-marker">113</sup><i class="footnote">ספראי וספראי, הגדת חז"ל, עמ' 161-167.</i> (לא זכו לברכה<sup class="footnote-marker">114</sup><i class="footnote">ראו עוד במבוא הכללי לפירוש המשניות.</i>.
<b>ופטר את שלזבח</b> – ייתכן שווי"ו החיבור נמחקה בידי המעתיק, אך המחיקה אינה ברורה. אם האות וי"ו כתובה הרי שהיא נועדה להדגשה, ורבות כמוה בכתב יד קאופמן. הזבח הוא קרבן החגיגה הבא עם הפסח. נוסח ברכת הפסח הוא כללי וכולל את כל הקרבנות של הפסח, כולל החגיגה שהיא נלוות לקרבן החג. קרבן החגיגה נדון לעיל, וראינו כי היו חכמים שראו בו חלק ממצוות היום, והחילו עליו חלק גדול מהמצוות האופייניות לקרבן הפסח<sup class="footnote-marker">115</sup><i class="footnote">ראו פירושנו לעיל, פ"ו מ"ג-מ"ד.</i>. על כן ברור שברכה על ה"פסח" כוללת את הזבח, ופוטרת אותו מברכה נוספת. אבל אם בירך <b>את</b> ברכתו <b>שלזבח לא פטר את שלפסח</b> – שכן נוסח ברכה זה מצומצם ומתייחס רק לקרבן החגיגה. בעל אור זרוע אומר שבירכו לאחר האוכל, שכן רק בסוף האכילה של החגיגה הסועדים אכלו את הפסח. לפיכך, אם בירכו בסוף סעודת החג פטרו את כל מה שאכלו, אך בסוף אכילת הזבח טרם בירכו, ולכן לא יצאו ידי חובה. שאלה זו של זמן הברכה, לפני המצווה או מיד לאחריה, תופסת מקום בספרות הבתר תנאית. ספק אם הוצגה כבר בימי בית שני. ייתכן שבירכו לפני האוכל והתחבטו מה לברך, ברכה אחת על הפסח או שתיים: על הזבח, ואחר כך על הפסח.
<b>דברי רבי ישמעאל רבי עקיבא אומר לא זו פוטרת זו ולא זו פוטרת זו</b> – כל ברכה יש לברך בנפרד, וכשם שמצוות צריכות כוונה, כך גם ברכות, כל ברכה על מה שהיא, ואין הברכה הכללית פוטרת את הברכות הפרטיות.
<b>המסורות התנאיות על ליל הסדר שאינן במשנה</b>
לשם השלמת התמונה על ליל הפסח וההגדה בימי תנאים נעלה מסורות תנאיות נוספות שאינן כלולות במשנה.
בהגדת פסח שלפנינו מודגש פעמים מספר שעלינו לספר "ביציאת מצרים", ו"כל המרבה לספר ביציאת מצרים הרי זה משובח", ומובאת אף מסורת מהתכנסותם של חכמים בבני ברק, שהיו מסובין ומספרים ביציאת מצרים כל אותו הלילה. אמנם כמעט אין דברי הלכה בהגדה שלפנינו, וכל כולה מספרת ביציאת מצרים בצורות שונות. אולם בסוף תוספתא לפסחים (פ"י הי"ב) אנו קוראים: "מעשה ברבן גמליאל וזקנים שהיו מסובין בבית ביתוס בן זונין בלוד והיו עסוקין בהלכות הפסח כל הלילה עד קרות הגבר, הגביהו מלפניהן [וניערו]<sup class="footnote-marker">116</sup><i class="footnote">כך יש לגרוס, כלומר ניערו את הטבלה והחמירו כבית שמאי שאין מלקטים את העצמות והקליפות אלא מנערים. רבן גמליאל, כדרכו, הולך בשיטת בית שמאי. ראו ליברמן, תוספת ראשונים א, עמ' 178.</i> והלכו להן לבית המדרש". קרוב ביותר להניח שלפנינו מעין מעשה מקביל למעשה שבהגדת הפסח שהזכרנו זה עתה, ואולי אף מנוגד לו. בשניהם מסופר על החכמים שהיו עסוקים בסדר הפסח כל ליל הפסח עד שקמו והלכו לבית המדרש. במעשה שבהגדה מסופר על התלמידים שבאו ואמרו לרבותיהם "הגיע זמן קריאת שמע של שחרית", ובתוספתא החכמים קמו משולחנם והלכו לבית המדרש. אולם יש הבדל רב בין שתי המסורות. במעשה שבהגדה החכמים "מספרים ביציאת מצרים", ואילו בתוספתא הם "עסוקין בהלכות הפסח". רבן גמליאל נהג בגינונים של איש רם המעלה המתרחק במידת מה מן העם ונהג בבחירה מוקפדת של קבלת תלמידים, ואף התריסו כנגדו ש"אוי לו לדור שאתה פרנסו שאי אתה יודע בצערן של תלמידי חכמים" (בבלי, ברכות כח ע"א)<sup class="footnote-marker">117</sup><i class="footnote">הדברים קרובים במקבילה בירושלמי, ברכות פ"ד ה"א, ז ע"ד.</i>, והוא עסק בהלכות הפסח, דבר שרק בודדים יכולים לעסוק בו, בעוד שבהגדה עסקו החכמים האחרים בסיפור יציאת מצרים השווה לכל נפש. בשתי המסורות השונות בא לידי ביטוי ההבדל שבין ההגדה – סיפור יציאת מצרים, שרבים עסקו בה, לבין ההלכה, שהייתה עיסוקם של שכבת העילית שבעם.
בהמשכה של ההגדה אנו קוראים בדברי רבן גמליאל: "כל שלא אמר שלושה דברים אלו בפסח לא יצא ידי חובתו", והם דברים שבהלכה. במכילתא דרבי ישמעאל (מסכתא דפסחא, בא, פי"ח, עמ' 74) אנו קוראים: "רבי אליעזר אומר: מנין אתה אומר שאם היתה חבורה של חכמים או של תלמידים שצריכים לעסוק בהלכות פסח עד חצות<sup class="footnote-marker">118</sup><i class="footnote">הנוסח "עד חצות" בכל הספרים, וכך היה לפני הריטב"א (בפירושו להגדה, ז ע"ב). בספרים מאוחרים אחדים ביקשו למחוק את המילים "עד חצות" מפני שקשה היה להם לקבל שמותר לעסוק בהלכות פסח רק עד חצות, אולם אין להגיה כנגד כל הספרים, וראו ליברמן, תוספתא כפשוטה, עמ' 655.</i> לכך נאמר מה העדות וגו' ". בניגוד לדעת רבי אליעזר, בתוספתא נאמר: "חייב אדם לעסוק בהלכות הפסח כל הלילה, אפילו בינו לבין בנו, אפילו בינו לבין עצמו, אפילו בינו לבין תלמידו" (פ"י הי"א). מחלוקת זו תלויה במחלוקתם של חכמים ורבי אליעזר בזמן אכילת קרבן הפסח, שרבי אליעזר סבור שקרבן הפסח אינו נאכל אלא עד חצות וחכמים סבורים שהוא נמנה בין שאר המעשים "שמצותן עד שיעלה עמוד השחר", ורק מפני הסייג "להרחיק אדם מן העבירה", שלא ייכשל בהלכות הפסח ויביאהו לידי פסול ונותר, מן הראוי לאכלו עד חצות<sup class="footnote-marker">119</sup><i class="footnote">מכילתא דרבי ישמעאל, מסכתא דפסחא, בא, פ"ו עמ' 19 .ראו ברכות פ"א מ"א )לפי הנוסחאות העיקריות, ראו פירושנו למשנה, ודברי אפשטיין, מבוא, עמ' 76-78 ;430.</i>. גם לפי דעת רבי אליעזר וגם לפי דעת החכמים הלימוד בהלכות פסח בליל סדר פסח הוא כעין הקרבת קרבן הפסח ואכילתו, כשם שלימוד תורה בכללותו הוא מעין תחליף לקרבן, ואף קיימת התאמה בזמן. אלא שלדעת החכמים, וכמוהם נהג רבן גמליאל בבית ביתוס בן זונין בלוד, יש לעסוק בהלכות הפסח כל הלילה, כשם שהפסח נאכל עד סופו של הלילה, אולם לדעת רבי אליעזר הפסח אינו נאכל אלא עד חצות, וחכמים וחבורותיהם אינם עוסקים בהלכות פסח רק עד חצות. בברייתא המצויה רק בהגדת פסח, המספרת על החכמים שהתכנסו בבני ברק בליל פסח "והיו מספרים ביציאת מצרים כל אותו הלילה", נזכר בראש רבי אליעזר. ייתכן שלפנינו מסורות חלוקות ומנוגדות בשאלה מה הייתה עמדתו של רבי אליעזר. אולם לא מן הנמנע כי היה סבור שהלכות פסח הן העיקר ורק את העיסוק בהן יש לראות כדין אכילת קרבן פסח, ויש לעסוק בהן רק עד חצות. אולם בדברי הגדה, הסיפור ביציאת מצרים, רשאים לעסוק כל הלילה<sup class="footnote-marker">120</sup><i class="footnote">ראו דברי הריטב"א לעיל.</i>.
<b>חוטפין מצה לתינוקות</b>
המסורת האחרונה שנדון בה היא ברייתא המצויה בתוספתא, ובשינוי לשון ומבנה גם בתלמוד הבבלי. בתוספתא שנינו: "רבי לעזר אמר: חוטפין מצה לתינוקות בשביל שלא ישנו. רבי יהודה אומר אפילו לא אכל אלא פרפרת אחת, אפילו לא טבל אלא חזרת אחת, חוטפין מצה לתינוקות בשביל שלא ישנו" (פ"י ה"ט). בתלמוד בבלי נאמר: "תניא רבי אליעזר [הגדול]<sup class="footnote-marker">121</sup><i class="footnote">123" הגדול" מופיע בנוסחאות רבנו חננאל, הרי"ף, הרא"ש (בכתב יד) ואחרים.</i> אומר חוטפין מצות בלילי פסחים בשביל תינוקות שלא ישנו. תניא אמרו עליו על רבי עקיבא מימיו לא אמר הגיע עת לעמוד בבית המדרש חוץ מערבי פסחים וערב יום הכפורים, בערבי פסחים בשביל תינוקות כדי שלא ישנו וערב יום הכפורים כדי שיאכילו את בניהם" (קט ע"א). ממפרשי התלמוד יש שפירשו שחוטפים מצה מן התינוקות כדי שלא יאכלו הרבה ולא יבואו לידי שינה מתוך כרס מלאה וישאלו, או ש"מגביהין את הקערה בשביל התינוקות שישאלו" (רשב"ם, מהר"ם חלאווה ועוד). בהתאם לפירושים אלו הרמב"ם כותב בהלכותיו: "וצריך לעשות שינוי בלילה הזה, כדי שיראו הבנים וישאלו... וחוטפין מצה זה מיד זה" (משנה תורה, הלכות חמץ ומצה פ"ז ה"ג). אולם רש"י (בבלי, שם, ד"ה "חוטפין")<sup class="footnote-marker">122</sup><i class="footnote">וכן הראב"ד בהשגותיו למשנה תורה, ועוד.</i> כותב בתור פירוש שני: "ואית דמפרש חוטפין מצה אוכלין מהר וזה הלשון עיקר". ואמנם הדברים תואמים את הצעת הדברים בתוספתא ובסוגיית הגמרא שיש למהר ולהתחיל בעיקר הסעודה כדי שהתינוקות לא ישנו: "אפילו לא אכל אלא פרפרת אחת", ובגמרא הדברים מצטרפים לנוהגו של רבי עקיבא לעמוד מלימודו בבית המדרש בשביל התינוקות שלא ישנו. מתחילים בסעודה עם הקידוש ואכילת פרפראות וטיבולים, אך אם נראה שהתינוקות עלולים להירדם – יש לחטוף-למהר ולהתחיל בעיקר הסעודה באכילת המצה, "אפילו לא אכל אלא פרפרת אחת".
<b>ליל פסח בימי התנאים – סיכום</b>
חורבן הבית הביא עמו חורבן והתמוטטות של תחומים רבים בהוויה ובחוויה הדתית, הציבורית והחברתית של העם היהודי, ביניהם אף חגיגת הפסח והעלאת זיכרון יציאת מצרים. בימי הבית נחוג חג הפסח בידי עולי הרגל בירושלים, במסגרת המשפחה והחבורה שעלו לרגל לירושלים. הבסיס והמסגרת לקיום החג וההתכנסות של החבורה והמשפחה היו קרבן הפסח, שנשחט במקדש אך נאכל תוך שירת ההלל בבתים. עם החורבן עמדה להיבטל ולעבור מן העולם חגיגת הפסח כולה, כשם שהייתה קיימת סכנה להיעלמותם של גושי מצוות אחרים שיסודם היה קשור בעבודת האלוהים במקדש. בדור יבנה, בימי רבן גמליאל וכנראה כבר לפניו, בימי רבן יוחנן בן זכאי, הולכת ומתעצבת דמותו של ליל הסדר. במקום קרבן הפסח מצינו את הלימוד בהלכות הפסח, או כפי צורתו הנפוצה יותר סיפור מעשי הפסח או סיפור מעשי יציאת מצרים על רקע תולדותיה של האומה: "מתחיל בגנות ומסיים בשבח" (פ"י מ"ד). מעשה הלימוד והסיפור נעשה מתוך מאמץ של שיתוף כל בני הבית, לרבות האישה והתינוקות. הלכות וטקסטים מדגישים את שיתוף הילדים מתוך מגמה שהילדים ישאלו על טיבו של היום ושל המעשים שנעשים. הגיוס הכללי של כל המשפחה מעיד על תודעת החידוש ועל הצורך ליצור מעמד בר קיימא לליל הסדר המתחדש ללא מקדש וקרבן.
לסעודה יש קווים משותפים רבים עם סעודות חגיגיות אחרות ועם הסעודות בעולם הרומי-יווני שחיו בו, אולם ניתנה לו דמות יהודית מובהקת. כוסות היין נתקשרו לברכות ולהיגדים: לקידוש, להגדה, לברכת המזון ולקריאת ההלל. במקומו של השיח התרבותי- פילוסופי נקבעו קריאת ההגדה או הסיפור על יציאת מצרים, ואלו מבוצעים בעיקר בדמות שאלות ומדרש כתובים. ההלל, שליווה את קרבן הפסח בשחיטתו ובהקרבתו, מלווה את הסעודה בצורה מדוקדקת: חלקו הראשון נקרא לפני הסעודה וחלקו השני לאחר הסעודה.
הלימוד של מעשה יציאת מצרים וההלל מלווים בברכות, ובהן שזורות הודיות ותקוות הגאולה. העלאת מעשה יציאת מצרים אינו רק לימוד אלא דרישה וחיוב לתחושה ולחינוך עצמי, שיראה האדם את עצמו כאילו הוא יצא ממצרים, כלומר הוא מחויב בשחזור אוטנטי של החוויה הראשונית של עם ישראל.
בסעודה אוכלים כמובן רק מצות, כמצוות התורה שאין לאכול חמץ ויש לאכול מצה בכל שבעת ימי הפסח. למצה נוסף המרור. בשני המקומות שאכילת המרור נזכרת בהם (שמות יב ח ובמדבר ט יא) הוא נזכר יחד עם קרבן הפסח: "על מרֹרים יאכלֻהו". בתורתם של תנאים המרור נאכל עם המצה, או אף יחד עם הגדי המקולס כפי שמתברר בהמשך דברינו, מלבד אכילת ירקות-מרור בראשית הסעודה, כדרך שאוכלים ירקות בתחילת הסעודה כל השנה. המשנה בפרק העשירי מייצגת את הנוהג של אכילת גדיים מקולסים, "כולו צלי". מציאות זו עולה בסעיפי "מה נשתנה" (משנה ד) ובדבריו של רבן גמליאל (משנה ה) המדבר על אכילת "הפסח" והסברו. אכילת הגדי המקולס היא מעין זכר לקרבן הפסח ומעין זכר למקדש, כפי שמצינו מעין זה אף בחג הסוכות.
המשנה בראש הפרק קובעת ש"לא יפחתו לו מארבע כוסות", אולם רבי טרפון בברייתא סבור שיש להוסיף כוס חמישי ועליו אומרים את ההלל הגדול, והיו שנהגו כדברי רבי טרפון. בפרק של המשנה המקביל בדרשתו לדרשה שבהגדה ובספרי דברים נוספו וצורפו קטעים מן ההגדה, בעלי אופי ליטורגי מובהק. אין להכריע מתי נוספו קטעים אלו למשנה, האם בימי האמוראים או שמא כבר בימיהם של תנאים והם חלק מעריכתו של רבי יהודה הנשיא, ומן העריכה של הספרי. החכמים החלוקים בפרק העשירי במשנה ובברייתות הם רבן גמליאל, רבי עקיבא ורבי טרפון, חכמי דור יבנה, וכבר בימיהם היה סדר ליל פסח. הם חלוקים בפרטים מסוימים, בנוסחאות הברכות שבסיום ההגדה ובתוכנו של הלימוד בליל פסח – סיפור יציאת מצרים או הלכות פסח. רבן גמליאל מדגיש על מה אין לדלג, או מה אין להשמיט, מן הלימוד או מהסיפור על יציאת מצרים. אף המסורות השונות בברייתות על מעשיהם של חכמים והתנהגותם בליל פסח הם על חכמי יבנה כרבן גמליאל, רבי עקיבא, רבי אליעזר, רבי אלעזר בן עזריה, רבי יהושע ורבי טרפון. בימיהם של בני דור יבנה היה אפוא לא רק סדר ליל פסח אלא אף סדר הגדה, או מעין סדר הגדה, שהלך ונתגבש לסדר הגדת פסח שבידינו.

נספח

<b>גודל הסאה, כזית וכביצה</b><br>מידת הנפח הבסיסית של חז"ל היא הסאה, ואילו בספרות הרומית המידה הבסיסית היא המודיה, ובעברית "מידה". חז"ל עצמם מדברים על שלושה סוגי סאות: "סאה מדברית" שנהגה במדבר, כלומר בתקופת המקרא, סאה ירושלמית וסאה של ציפורי. הסאה הירושלמית גדולה מהסאה המדברית בשישית, והציפורית גדולה ממנה בשישית נוספת (בבלי, עירובין פג ע"א). סתם סאה בספרות חז"ל היא זו של ציפורי, והעדות התלמודית מעידה על סאות קטנות יותר שנהגו בעבר. תופעה זו, של משקלות ומידות שונות באזורים שונים, הייתה נפוצה ביותר. גם במשק הערבי המסורתי היו שינויים מעין אלו. שמות המידות והמשקלות היו פחות או יותר מקובלים ואחידים, אך ביטוים הכמותי השתנה. חז"ל מעידים שהסלע של הגליל היה חצי מהסלע של יהודה<sup class="footnote-marker">125</sup><i class="footnote">משנה, כתובות פ"ה מ"ט; חולין פי"א מ"ב; תרומות פ"י מ"ח; תוס', שם פ"ט ה"א ועוד.</i>. גם אפיפניוס מעיד כי שמות המידות והמשקלות במזרח היו במידה רבה קבועים, אך נפחיהם (או משקלם) שונים במקצת זה מזה. כך, למשל, אותה מידה (שפיתא) הכילה באשקלון 22 קססטאי, באשדוד 18 קססטאי ובעזה 14 קססטאי בלבד )אפיפניוס, על המידות ועל המשקלות, סעיף 41).
הסאה היא מידה קבועה. המידות הקטנות יותר הן כזית וכביצה. במקורות מתקופת המשנה והתלמוד אין ביטוי ברור ליחס שבין הזית והביצה. בספרות הפרשנית נקבע שביצה היא שני זיתים, ברם קביעה זו אינה בספרות הקדומה. יתר היחסים הפנימיים בין המידות קבועים וברורים, כדלהלן: סאה = 6 קבים = 24 לוג = 96 רבעים = 144 ביצה.
יחידות המשקל שחז"ל משתמשים בהן הן המידות הרומיות: למשקלות קטנים משמשים השקל, הזוז או הסלע; הזוז הוא הדינר, ובסלע ארבעה דינרים. למשקלות גדולים יותר השתמשו בליטרה, וביתר דיוק בליטרה האיטלקית )איור 43). היו שני סוגי שקלים: שקל רגיל ושקל הקודש, שמשקלו כשני שקלים. שקל הקודש הוא הסלע, ומשקלו כ- 14 גרם. בספרות הפרשנית הצעות שונות למשקל השקל, אך נקטנו במשקלן של מטבעות שנטבעו על ידי הרשויות היהודיות (במרד הגדול), ומשקלן הממוצע 14 גרם. לפי זה הזוז הוא כ- 5.3 גרם. עם זאת, מצינו גם משקולת פיניקית של שני שקלים שמשקלה 16 גרם<sup class="footnote-marker">126</sup><i class="footnote">קידר תערוכה, ג', עמ' 36.</i>, ואזי הזוז הוא ארבעה שקלים.
השאלה החשובה לענייננו היא תרגום המידות התלמודיות למושגים בני זמננו. בשאלה זו עסקו פרשנים קדמונים, והשקיעו בה מאמץ רב. הבעיה העיקרית היא שיש בידינו סולם פנימי של ערכים, אך לא השוואה עם מושגים כמותיים מוחלטים. פרשנים השוו את המידות או המשקלות הנזכרים בספרות חז"ל עם מטבעות ומידות נפח הנהוגות בימיהם. פרשנים מדורות אחרים, או מתפוצות אחרות, השתמשו באותן הגדרות, אך כבר לא ידעו "לתרגם" את המונחים לשפתם. אחת התופעות המכשילות את הבדיקה היא העובדה שמונחי המידות חוזרים בשפות ובדורות שונים, אך בכל דור ואזור יש להם משמעות שונה. כפי שראינו, אפילו באותו דור עשויות להיות לאותו מונח כמו דינר, אמה או ליטרה משמעויות שונות. דוגמה לכך יכול לשמש המונח "ליטרה". הליטרה הרומית הייתה 320 גרם, והוגדלה ל- 360 גרם. אך בערבית ובשפות המערביות היא הפכה למידת נפח (ליטר או רוטל), ונפחה השתנה מתרבות לתרבות. הבעייתיות חדרה כמובן גם להלכה בת זמננו, ורבו המחלוקות בין הפוסקים. אנו לא נעסוק בהלכה בת זמננו, וענייננו רק בפרשנות המושגים והמונחים הקדומים. לכאורה היה קל לברר את נפח הסאה על ידי מדידת נפחה הממוצע של ביצה. בפרשנות ההלכתית נשמעת הטענה ש"הגדילו המידות", כלומר שהביצה או הזית הקדומים היו קטנים משל ימינו. לטענה זו אין בסיס בממצא. הביצים שנמצאו בפומפיי גדולות כמו אלו של ימינו<sup class="footnote-marker">127</sup><i class="footnote">פליקס, החקלאות, עמ' 145.</i>. גרעיני זיתים הנמצאים בחפירות בארץ גם הם בגודל המקובל בימינו )כסלו, כזית, עמ' 429-432). יתר על כן, אין בסיס לטענה שנפח ה"ביצה" של חז"ל הוא כביצה ממוצעת. המונח נקבע בהשראת הביצה הרֵאלית, אך אין המידה הקדומה זהה ל"ביצה ממוצעת". כך גם "אמה" איננה ממוצע של גודל אמת איש. המונח משמש בשפות רבות. בכל ארץ לאמה אורך שונה במקצת, ואין לו קשר ישיר ומדויק לגוף האדם.
יש המגדילים את המידות ומעריכים שסאה היא 13 ליטר. קביעה זו נשענת על יוספוס האומר שהסאה היא מודיה וחצי )קדמוניות, ט 85 ,)כלומר קצת יותר מ- 13 ליטר. אם נקבל את התֵאוריה בדבר סאה ירושלמית הרי שהסאה של חז"ל אמורה להיות גדולה עוד יותר. ברם יש לזכור שיוספוס אינו מתאר את הסאה של ימיו אלא מפרש את המונח המקראי "סאה", וספק אם זו עדות למציאות זמנו, או תֵאוריה של פרשנות למקרא. מן המקורות קשה להוכיח מה היה נפח הסאה, אך נראה שנפחה קרוב לזה של המודיה הרומית שהיה 74.8 ליטר, ולדעתו של פליקס סאה היא 9 ליטר )פליקס, החקלאות, עמ' 144-145). הערכה זו מבוססת על סדרה של נתונים ומקרים שמידה זו של סאה מופיעה בהם בהקשרים חקלאיים וטכניים. אפיפניוס קובע שסאה היא מודיה מלאה במיוחד, ולכן אומר שסאה היא מודיה ורבע )אפיפניוס, על המשקלות ועל המידות, סעיף 21).  הקביעה שמודיה מלאה היא מודיה ורבע נראית מופרזת במקצת. במקביל הייתה מודיה קסטרנסיס, של המחנות הצבאיים, שנפחה היה כמודיה וחצי. מכל מקום, נראה שסאה היא קצת יותר מעשרה ליטר.
חז"ל מכירים שלושה סוגי סאות. המדברית (שנהגה בתורה), זו שנהגה בירושלים (משנה, מנחות פ"ז מ"א) והתלמוד מוסיף עוד סאה ציפורית הנהוגה בימיהם בציפורי שבגליל (בבלי, עירובין פג ע"א). היחס בין הסאות השונות הוא שחמש סאים מדבריות שוות לשש ירושלמיות שהן שבע ציפוריות.
בתלמוד הבבלי (עירובין פג ע"א) מסופר על חכם ששלח לרבי "מודיא דקונדיס דמן נאוסא", ורבי שיער בה 217 ביצים. הבבלי מבין שם שמודיה היא בדיוק סאה, ומתדיין כיצד זה יש במודיה 217 ביצים, שכן בסאה הגדולה ביותר (הסאה של ציפורי) יש 207 ביצים. באופן פשוט הסיפור אינו מעיד דבר. "נאוסא" היא בית שאן, שכונתה ביוונית "נאוסה סקיתופוליס", "קונדיסין" הם כנראה ירק הקינרס או ירק קוצני אחר<sup class="footnote-marker">128</sup><i class="footnote">ראו בבלי, ביצה לד ע"א; שם הקונדיס מופיע יחד עם העכביות. בילקוט שמעוני, בראשית לב, קונדיסין ועכביות הם התרגום ל"קוץ ודרדר", מכאן שמדובר בקוץ כלשהו. אבל פליקס הסיק שמדובר בקינרס לפי ירושלמי, שביעית פ"ט ה"ו, לט ע"א, ראו פליקס, שביעית, עמ' 283.</i>. מודיה זו הייתה מעט גדולה מהסאה. לו הייתה זו המודיה הרגילה – היה עלינו להסיק שהסאה היא כ- 5.9 ליטר בערך. ברם המודיה של בית שאן אינה זהה בהכרח לכל מודיה אחרת, וראינו שלמקומות שונים היו מידות שונות במקצת. אדרבה; אם כל המודיות זהות – מה ההדגשה של מודיה פלונית שנשלחה מבית שאן לרבי? אין זאת אלא שמדובר במודיה גדולה שהייתה זהה לסאה (גדולה), או גדולה ממנה.
נתון אחר עולה מתוך ספרות חז"ל. אגב הדיון במידתה של ה"כוס" הקדומה חכמים קובעים קביעות מספר: הכוס היא רביעית, והיא גם טטרטון ורביע בליטרה האיטלקית (ירו', שקלים פ"ג ה"ב, מז ע"ב). כוס מעין זו מכילה יין מזוג. המזג הוא ביחס של 1:3 (רבע יין) או 1:2 (שליש יין). רבי יהודה מגדיר את חלק היין כ"כדי לגימה"<sup class="footnote-marker">129</sup><i class="footnote">ראו הדיון בפירושנו לשבת פ"ח מ"א. הבבלי מזכיר את היין האיטלקי, אך אין הכוונה ליין תוצרת איטליה אלא למשקל של ליטרה איטלקית, ואכן בחפירות נמצאו משקלות שכתוב עליהן "ליטרה )או ליברה( איטלקית". הוא הדין למשקלות אחרים. ראו למשל קידר, תערוכה ד, עמ' 36 ,וכמוהו רבים אחרים. לפרשנות זו ראו ספראי, הכלכלה, עמ' 383.</i>. הסוגיה קובעת עוד שהכוס היא אצבעים על אצבעים ברום אצבע וחצי ועוד שליש (אצבע וחמש שישיות). אם כן, לפנינו למעשה ארבעה נתונים פחות או יותר מקבילים. טטרטון הוא החלק הרביעי של ליטרה. הליטרה הרומית שקלה 320 גרם, ובתקופה הרומית המאוחרת 360 גרם<sup class="footnote-marker">130</sup><i class="footnote">למשקל הליטרה ראו קידר, תערוכה ג, עמ' 52 ,37 ;תערוכה ד, עמ' 47 .הנתונים משקפים את הממצא בארץ ישראל, ולכן נבחר לציטוט דווקא מקור מסכם זה.</i>. טטרטון הוא החלק הרביעי של הליטרה. )אין זה מקרה שאין בידינו שמות משקלים בעברית אלא רק ברומית, ונראה שהשימוש בהם בחברה היהודית היה מועט). אם כן, טטרטון ורביע הם 100-112 גרם. לפי חישוב זה סאה יין היא 9600-11200 גרם. לגימה של אדם היא בערך 30 גרם, כשליש ממשקל זה. נתון אחרון זה הרבה פחות מדויק. סאה יין מעט כבדה מסאה מים, וניתן לסכם שסאה (מים) היא 5.9-10 ליטר בערך. בדיוננו השתמשנו בממוצע של 10 ליטר לסאה.
רוחב אצבע ממוצעת של אדם היא 4-5.4 ס"מ, אם כן נפח הרביעית הוא 75.5x3.5x4.4 ס"מ, ובסך הכול 76 גרם. אלא שהאצבע הקדומה אינה בהכרח רוחב של אצבע ממוצעת. כמו הרגל או האמה זו מידה שהאבר "אצבע" מתאים לה באופן כללי בלבד. האצבע היא שישית הטפח, ובאמה שישה טפחים. האצבע היא, אפוא, אחד חלקי 36 של אמה. גם גודל האמה שנוי במחלוקת, ומכל מקום האמה הגדולה ביותר היא כ- 60 ס"מ. האצבע היא, אפוא, פחות משני ס"מ, ונתון זה אינו הולם את הנתונים האחרים שהבאנו.
בהר חברון נתגלה קנקן יין ועליו הכתובת "יין כחל", ומצוירת עליו המידה אחד חלקי שלוש. הכלי הוא מתקופת המקרא (המאה השמינית או השביעית לפני הספירה). נפח הכלי 3.2 ליטר. נראה שהכוונה לשליש הין. אם כן, בתקופה זו ההין היה 9.6 ליטר. ההין הוא שלושה קבים, כחצי סאה<sup class="footnote-marker">131</sup><i class="footnote">משנה, עדיות פ"א מ"ג; ספרי זוטא, טו ה, עמ' 281 ;בבלי, מנחות פז ע"ב.</i>, ומכאן שבתקופה זו הסאה הייתה גדולה ביותר – 8.13 ליטר. אלא שאין להקיש מתקופת המקרא על ימי חז"ל, והמידה "סאה" לא הייתה מוכרת בתקופת המקרא.
מידה נוספת נזכרת בתוספתא: "רבי נחמיה אומר קופות גדולות והסאין גדולים שיש להן שוליים והן מחזיקין ארבעים לח שהם כוריים ביבש אף על פי שאין מטלטלין במשתייר בהן וכמה הן אמה על אמה על רום שלש אמות" )כלים בבא מציעא פ"ה ה"א, עמ' 583).  גודל האמה בלתי ידוע ונע בין 48 ס"מ ל- 60 ס"מ. פלג דן בנושא בהרחבה והציע שיעור של 56 ס"מ. לפי שיעור זה, ארבעים סאה הם 525 ליטר (53.0 מ"ק), וסאה היא 13 ליטר. ברם, אם האמה היא 50 ס"מ הרי שהסאה היא 3.9 ליטר בלבד. מעבר לכך, המידה חשודה כסכמטית, ואם חכמים לא דייקו מעט בגודל הסאה (כדי לא לנקוב במידות שאינן שלמות) כבר השתבש החשבון.
ממקורות אחדים משמע שחכמים יצרו זיקה בין "כזית", שהיא מידת המוצק, ל"רביעית", שהיא מידת הנוזל. כזית יין יבש נפחו רביעית<sup class="footnote-marker">132</sup><i class="footnote">תוס', שבת פ"ח ה"י; עדיות פ"ב ה"ה; ירו', שבת פ"ח ה"א, יא ע"א.</i>, וגם כזית דם נבלת חיה הוא רביעית )בבלי, שבת עז ע"א; יבמות קד ע"א<sup class="footnote-marker">133</sup><i class="footnote">השוו בבלי, חולין פז ע"א.</i>.) שתי המידות קשה להלמן, ואין הן מתאימות זו לזו. זאת לפי חישובים המבוססים על נתונים מדעיים המקובלים כיום (כסלו, כזית)<sup class="footnote-marker">134</sup><i class="footnote">הוספנו על הוכחותיו, וכאמור אנו מפרשים אחרת את הדברים.</i>. לדעתנו חז"ל משתמשים כאן במונחים "כזית" ו"רביעית" באופן כללי בלבד; כוונתם לומר רק ששתי המידות הן המידות הקטנות המטמאות, וכזית בשר שווה לרביעית דם במובן זה ששניהם מטמאים. מידות אלו נקבעו משום שהיו המידה הקטנה ביותר שעדיין נחשבה למשמעותית, ואין במקורות תיאור כמותי מדויק שלהן. כך גם המשנה קובעת שלנזיר אסור לאכול כזית ענבים ולשתות רביעית יין (משנה, נזיר פ"ו מ"א ומקבילות), ואין כל זיקה בין כמות התירוש שב"כזית" ענבים לבין "רביעית" יין. כן משמע ממשנת אהלות (פ"ב מ"ב) הקובעת שעצם מטמאה ב"כזית" ורימה ב"רביעית".
אשר לזית ולביצה – גם כאן, ספק אם חז"ל נתנו להם שיעור מדויק, ונסתפק כאן בדברי הגאון: "לרב שרירא. וששאלתם לפרש לכם אם יש משקל לזית... היו יודעים שאין לאלו שעורים במשקל בכסף לא במשנה ולא בתלמוד שלנו כל עיקר. ואלו בקשו לתת שעור מן המשקל לדינרים היו עושים כן. אלא שנתנו שעור בביצים ופירות שמצוים תמיד ואין לחוש שנשתנו... אלא הכל לפי דעתו של רואה... לא גדול ולא קטן אלא בינוני, וגם היא לפי דעתו שלרואה" )שערי תשובה מו, תשובות הגאונים הרכבי, סימן רסח, עמ' 137). אם כן, המידות של "כזית" ו"כביצה" אינן מידות מדויקות<sup class="footnote-marker">135</sup><i class="footnote">כסלו, כזית.</i>.
נסיים דיון קצר זה בקטע מפיוט של הקליר, הסודר את מערכת המידות של חז"ל:
אז ראית וספרת והכנת וחקרת ומדדת וכלת ושקלת ואמדת וצברת ופקדת וחשבת וסכמת ומנית וספרת וקצבת וחרצת וגזרת וטפחת ושערת והבטת והבנת והשכלת ושרת וסקרת וכתבת וחרטת וחקקת וצינת וחרת ולמדת והדעת וחוית והורית וגזרת וצוית וקרת וענית ודברת ואמרת כל מנין ומפקד וחשבון ומספריו כל משקל ופלס וכיס וגזוריו כל כיל לח ויבש ומשוריו, כל קו וקצב מדד ושעוריו... והכלה אחד ממאה ועוד בסאה, וסאה יבש חסרה שליש בלח, וסאת הלח אחד משלשה בבת. וכל בת מחזקת ששה בהין, וההין כלו שנים עשר לג ועוד. הלג מתחלק לארבעת רבעים ורבע וכן לרבוע כוס ישועות....