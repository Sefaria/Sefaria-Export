Mishnat Eretz Yisrael on Mishnah Beitzah
משנת ארץ ישראל על משנה ביצה
merged
https://www.sefaria.org/Mishnat_Eretz_Yisrael_on_Mishnah_Beitzah
This file contains merged sections from the following text versions:
-Mishnat Eretz Yisrael, Seder Moed, Jerusalem, 2008-2012
-https://www.nli.org.il/he/books/NNL_ALEPH002634378/NLI

משנת ארץ ישראל על משנה ביצה

הקדמה

פירוש משנת ביצה וראש השנה המונח לפני הקורא ללימוד ולעיון הוא המשך הסדרה של פירוש המשניות במסגרת פרויקט משנת ארץ ישראל.
חובה נעימה היא לנו להודות לחברים רבים שסייעו לנו במהלך עבודתו. בראש ובראשונה התודה לד"ר יעקב הדני, מנהלה של מכללת ליפשיץ בשעתו. ד"ר הדני הציע ליטול תחת חסותו את המפעל כולו, ומאז העמיד את משאבי המכללה ואת יכולתה הארגונית לרשותו של המפעל. עבורנו הייתה שותפות זו סגירת מעגל חיים. אבא ז"ל למד ולימד במכללה, עוד כשהייתה סמינר המורים הדתי היחיד בארץ, ואנו גדלנו על סיפורי תקופה זו. המכללה עמדה מאחורינו בכל ההתלבטויות וסייעה רבות, לולא זאת ספק אם היינו מעזים לחלום על מפעל בהיקף כזה. בפועל, מי שהניע את מנועי המפעל היה ידידנו מאיר גרוס, שקידם ודחף את העשייה. ייזכר לטוב גם ידידנו ד"ר יאיר ברקאי, סגן ראש המכללה, שהיה היוזם והמתווך של השידוך המוצלח, ובאחרונה בתוקף תפקידו כנשיא המוסד הוא ממשיך לסייע ולקדם את המפעל. מעטים הם המחברים הזוכים לתמיכה ולמחויבות של מוסד כזה העומד מאחורי הפרויקט. שנה אחת קיבלתי את פרס שר החינוך ליצירה יהודית, ואני מודה על שנת חופש ופנאי שאפשרה לי להקדיש את מלוא עתותיי למפעל.
אנו מודים לדן הלוי על עריכת הלשון וליצחק ש' רקנטי, המביא לבית הדפוס. כל אחד במקומו עזר לניכוש השגיאות שבספר ולצורתו החיצונית. חובה נעימה לא פחות היא לציין את עזרתם של תלמידים-חברים שעזרו בעיקר באיסוף האיורים, ד"ר בועז זיסו, פרופ' חנן אשל ז"ל, שלצערי נפטר ממש ערב כתיבת הדברים הללו, ואליקים איטלי, בנותיי עדי ואסנת, מרדכי בר דרומא, ולאשתי דינה שהפכה לצלמת הבית וגם למפיקה של הפרויקט. לאחרונה הצטרף לצוות תלמיד-חבר נוסף, ד"ר יואל פיקסלר, שתרומתו לגיוון האיורים רבה עד מאוד. על עיצוב העטיפה אנו מודים לנחמה שפילמן ולמיכל אלטמן מ"עדי עיצובים" שבביתי, בקבוצת יבנה. גברת רחל גרוסמן העתיקה עבורנו את החלקים שאבא כתב מכתב ידו, ובעיקר את המשנה מדפוס נפולי, ועל העתקתה הנקייה היא ראויה לשבחים מיוחדים. חברתנו איילה אפרתי הגיהה שנית את העתקת הדפוס. לפרופ' שאול שטמפר אני מודה על הגהה נוספת של הביבליוגרפיה שעזרה לניקוש עוד מעט מהשגיאות שנפלו במהלך שנות העבודה. אנו מודים גם לעדי צור ששיפרה את עיצוב הספר וגם עימדה אותו בדייקנות מופתית והוציאה לפועל בכישרון את המסכת כפי שחלמנו עליה. תודה מסוג אחר אני חב לד"ר דוד יסלזון שבזכותו הבנתי את חשיבות העיצוב החיצוני של הספר. ואכן כבר במסכת עירובין, ועוד יותר במסכת זו, שקדנו על שיפור צורתו החיצונית של החיבור ועל נגישותו לציבור.
בתחום הכספי נעזרנו ב"קרן הזיכרון לתרבות יהודית" שסייעה לנו בשני מענקים, בקרנות המחקר שליד המחלקה ללימודי ארץ ישראל וארכיאולוגיה על שם מרטין זוס באוניברסיטת בר-אילן, בקרן קושיצקי ובקרן לחקר ארץ ישראל בגבולותיה ההיסטוריים על שם א' וצ' מוסקוביץ. מה טוב שאנו יכולים לגמול להם בתודה. אני חב תודה למרכז דוד וימימה יסלזון לחקר תולדות ישראל לאור האפיגרפיה באוניברסיטת בר-אילן, ולפרופ' חנן אשל ז"ל שעמד בראשו עד ימיו האחרונים על סיועם לעיצוב החיצוני של החיבור. ברצוני להביע תודה מיוחדת ונוספת לדוד וימימה יסלזון שהגדילו את סיועם.
אסיר תודה אני לשלושת הבתים שאני חי בהם. הראשון הוא ביתי המדעי באוניברסיטת בר-אילן, שחרתה על דגלה את שילוב התורה והמדע; אני מקווה שהכרך המונח לפני הקוראים ייחשב בעיניהם כביטוי הולם של השילוב בין העולמות הנתפסים לעתים כסותרים. תודה מסוג אחר היא לביתי בקבוצת יבנה. החיים בקיבוץ דתי המתחבט כקהילה בבעיות של שמירת מצוות ושל גיבוש הסכמה חברתית ללא אמצעי אכיפה, ציבור המתמודד גם הוא בשאלות של ניסוח משפטי של רעיונות מופשטים וניסוחם המרומם בלשון של חוק ונוהל, כל אלה חידדו את הבנת הרקע החברתי שבו פעלו חכמים. במקביל לחכמים של אז, גם כיום אנו מתחבטים כיצד לנסח בצורה משפטית הסכמות חברתיות, הסכמות שניסוחן קשה ומעורפל אבל הן מובנות ללא מילים, והמילים רק מגמדות את הרעיון הגדול. אורח החיים בקיבוץ דתי, ובחברה הדתית הכללית בת זמננו, העניקו לנו מבט נוסף על תהליך עיצוב ההלכה, מבט שבו ניסינו לשתף את הקוראים.
אחרונים חביבים הם בני ובנותיי, שכולם עזרו לי בדרכם ובמקומם במתן "רוח גבית אוהבת" ופה ושם בהעתקות, צילומים ובהגהות, ובעיקר לאשתי שעמלה רבות גם בתחום הארגוני וגם בהכנת האיורים לדפוס. יבואו כולם על הטובה ועל הברכה.
ועל כולם יתברך ויתפאר שמו. זכות מיוחדת שזכיתי לה מהחונן לאדם דעת היא שעבודתי היא לי אורח חיים. את יום העבודה אני מתחיל ומסיים בשירת "מה אהבתי תורתך כל היום היא שיחתי", ואשריי שזכיתי לכך.
זאב ספראי
מוצאי פסח תש"ע

מבוא



Section 1

<b>שמות יב טז</b>
וביום הראשון מקרא קדש וביום השביעי מקרא קדש יהיה לכם כל מלאכה לא יעשה בהם אך אשר יאכל לכל נפש הוא לבדו יעשה לכם.
<b>תוכן המסכת</b>
מסכת ביצה מוקדשת כולה להלכות המלאכות המותרות והאסורות ביום טוב.
<b>הלכות יום טוב</b>
הלכות יום טוב תלויות ונובעות מפסוק אחד המצוטט לעיל. הפסוק עוסק בחול המועד פסח, אך חכמים החילו אותו על כל ימי החג שאינם שבת או יום כיפור. מפסוק זה למדו חכמים כלל יסודי: "אין בין יום טוב לשבת אלא אוכל נפש בלבד" (פ"ה מ"ב; מגילה פ"א מ"ה). כלומר, כל המלאכות האסורות בשבת נאסרו גם ביום טוב, להוציא עבודות המיועדות להכנת "אוכל נפש", כלומר סעודת החג. ההבדל העקרוני בין שבת ויום טוב הוא שבשבת נאסרה כל מלאכה בזכות עצמה, כמעט ללא קשר לשאלה לשם מה היא מתבצעת. אסור לשחוט או לבשל, ואין זה משנה לשם מה הבישול. רק בישול שהוא לצורך פיקוח נפש הותר. כך גם הותרו מלאכות מסוימות במקדש, ולשם מצוות מוגדרות כגון עשיית ברית מילה הדוחה שבת<sup class="footnote-marker">1</sup><i class="footnote">חריג נוסף נדון בפירושנו לשבת פי"ז מ"ד, ועל כך להלן.</i>. לעומת זאת ביום טוב מלאכה עשויה להיות מותרת אם היא נעשית לצורך ארוחת החג, אך אסורה אם היא נעשית לשם מטרה אחרת.
כמו כן: "אך אשר יאכל לכל נפש. כל אוכל נפש דוחה יום טוב ואין כל עבודה דוחה יום טוב, שהיה בדין ומה אם במקום שאין מקצת אוכל נפש דוחה שבת מקצת עבודה דוחה את השבת מקום שכל אוכל נפש דוחה יום טוב אינו דין שכל עבודה דוחה יום טוב ת"ל אך אשר יאכל לכל נפש כל אוכל נפש דוחה יום טוב ואין כל עבודה דוחה יום טוב ויהא מקצת אוכל נפש דוחה שבת והדין נותן ומה אם במקום שאין כל עבודה דוחה יום טוב כל אוכל נפש דוחה יום טוב במקום שמקצת עבודה דוחה שבת אינו דין שיהא מקצת אוכל נפש דוחה שבת ת"ל אך אשר יאכל לכל נפש וגו' מקצת עבודה דוחה שבת ואין מקצת אוכל נפש דוחה שבת" (מכילתא דרבי ישמעאל, בא, מס' דפסחא פ"ט, עמ' 31). אם כן, אוכל נפש דוחה יום טוב ואין עבודת המקדש דוחה יום טוב. חציו השני של הכלל שנוי במחלוקת, כפי שנברר בפ"ב מ"ד; בית הלל חולקים על הכלל, אם כי אולי מקבלים אותו באופן עקרוני.
לכאורה הכלל פשוט ומובן, אך החומר התנאי והאמוראי מצביע כי אין הדברים כך. סדרת החריגים מהכלל הנזכר כאן גדולה למדי. יתר על כן, המושג "הכנת הסעודה" הוא מושג גמיש ביותר, שכן ההכנה מתחילה ימים לפני הסעודה עצמה. האם הכנת ברזל ליציקת הסכין לצורך שחיטת בהמה לסעודת החג היא עדיין בבחינת הכנה? השאלה אינה אבסורדית. כאמור, בשבת עצמה הותרו מלאכות לצורך מצוות מסוימות (מקדש, ברית מילה), ונחלקו חכמים האם התירו רק את ברית המילה עצמה או שמא "כורתין עצים לעשות פחמין ולעשות כלי ברזל" (בשביל המילה – משנה, שבת פי"ט מ"א). דנו בכך בפירושנו להלן מ"ה וראינו כי רבי אליעזר, מאחרוני בית שמאי, הוא המתיר הכנה לצורך מצווה בשבת. אבל ביום טוב דווקא בית שמאי הם המחמירים, אם כי את המשנה בביצה (פ"א מ"ה) ניתן לפרש גם באופן שונה.
בספרות עולים שני שיקולים מנוגדים. האחד הוא "מתוך שהותר לצורך הותר שלא לצורך" (כגון בבלי, יב ע"א-ע"ב; כתובות ז ע"א<sup class="footnote-marker">2</sup><i class="footnote"> הביטוי הוא אמוראי בבלי, אך העיקרון ההלכתי תנאי, כפי שנראה להלן.</i>), והשני "מנין לעושה מדורה ומתחמם כנגדה ומחמין לו חמין ומרחץ בהם פניו ידיו ורגליו ומרחץ בהם את התינוק תלמוד לומר לכם לכל שהו צורככם" (מכילתא דרבי שמעון בר יוחאי, פרק יב פט"ז, עמ' 21, וראו פירושנו לפ"ב מ"ה). לפי דרשה זו לא רק אוכל נפש הותר אלא כל צורך, ולפי הראשונה (כל) מלאכה שכאשר היא לצורך אוכל נפש היא מותרת, מותרת גם שלא לצורך אוכל נפש. עוד בטרם נברר את שני הכללים הללו ואת תחולתם מן הראוי להדגיש השערה שעלתה במהלך דיוננו.
הלכות שבת הן לכאורה כהלכות יום טוב, אלא שמצינו בהלכות יום טוב הגדרות שבדיני שבת הן התפרשו כהגדרות ארכאיות. במסגרת זו נסתפק בשלוש דוגמאות.
א. דין מוכן – כל מה שאינו מוכן אסור לשימוש בשבת, ואולי גם ביום טוב<sup class="footnote-marker">3</sup><i class="footnote"> ראו פירושנו לשבת פ"ג מ"א; פ"ד מ"א; להלן פ"א מ"א, ובמבוא למסכת שבת.</i>. בהלכות שבת זוהה מרכיב זה, אך פורש כמרכיב קדום הנמצא גם בהלכות הכת. הווה אומר, בשלב הקדום נקבע שמה שאינו מוכן אסור בשבת; במהלך הזמן נקבעו הגדרות למלאכות אסורות (לט אבות מלאכה) וההגדרה של "אינו מוכן" איבדה את ערכה, שהרי היא הוחלפה במערכת שיטתית ומשפטית יותר, אבל במסגרת הלכות יום טוב היא נותרה על כנה (משנה, להלן פ"א מ"א).
ב. עובדין דחול – גם מעשה שהוא דרך חול נאסר בשבת וביום טוב, ובמידת מה גם בחול המועד<sup class="footnote-marker">4</sup><i class="footnote"> ראו פירושנו לשבת פכ"ד מ"ה, המבוא למסכת שבת והמבוא למסכת מועד קטן.</i>. אך בשבת הוחלפה הגדרה זו ברשימה של סדרת המלאכות האסורות בשבת.
ג. לצורך ושלא לצורך, עיקרון הלכתי שנברר להלן.
על סמך דוגמאות אלו ואחרות ניתן לשער שבהלכות יום טוב נותרו מרכיבים קדומים שפעם היו מקובלים בהלכות שבת, אלא שהלכות שבת התפתחו וההגדרות הכלליות הוחלפו במערכת משפטית מסודרת יותר. הלכות יום טוב טופלו פחות משום שבפועל האיסורים קשיחים פחות, וכך נוצר מצב שההגדרות הקדומות נותרו על כנן.
ההיתר לטלטל כלים שלא לצורך (הואיל והותר לצורך) מהווה חריגה מהכלל שרק מלאכות לצורך אוכל נפש מותרות בשבת. לפיכך עלינו לברר הלכה זו. ההלכה מופיעה במפורש בתוספתא: "אמר רבן שמעון בן גמליאל מודים בית שמיי ובית הלל שמוליכים כלים מלאים [שלא] לצורך וריקנין למלותן. על מה נחלקו? על ריקנין שלא לצורך, שבית שמיי אוסרין ובית הלל מתירין" (תוס', פ"א הי"א; ירו', פי"ז ה"ד, טז ע"ב). ההלכה נידונה במפורט בפירושנו לפ"א מ"ה, וראינו שם שהירושלמי גורס "שלא לצורך" והעדפנו גרסה זו. ראינו גם שמקורה של ההלכה בדיני שבת, ובדיון עליה במסכת שבת (פי"ז מ"ד) ראינו כי זו הלכה קדומה, וראשיתה בשרשרת שינויים שקדמו לבית שמאי ובית הלל. ההלכה המאוחרת הייתה שונה, ועיקרון זה של "לצורך" ו"שלא לצורך" נותר רק כדעת מיעוט, בניגוד למשנה הסתמית. זו, אפוא, דוגמה נוספת לעיקרון הלכתי שנקבע במסגרת הלכות שבת, אך נותר רק במסגרת דיני יום טוב. לפי הסבר הבבלי ייתכן שהמשנה במסכתנו (פ"א מ"ה) "אין מוציאין את הקטן..." עוסקת בהוצאה כזו שלא לצורך, בית שמאי אוסרים ובית הלל מתירים זאת. ברם, בדיוננו במשנה הצענו גם הצעות אחרות לפירוש המשנה.
עיקרון זה של "הואיל והותר לצורך" עשוי להסביר משנה אחרת ובה מחלוקת בית שמאי ובית הלל: "לא יחם אדם חמים לרגליו אלא אם כן ראוים לשתייה ובית הילל מתירין" (פ"ב מ"ה). בדיוננו במשנה ראינו כי זה הסבר אפשרי למחלוקת במשנה, אם כי לא ההסבר היחיד. יתר על כן, ראינו כי המחלוקת אינה קיצונית. בית שמאי מתירים להשתמש במים מעבר לצורך אוכל נפש, ובית הלל מתירים לחמם מים גם שלא לצורך אוכל, אך גם הם מקבלים חלק מהדרישות של בית שמאי.
בסוף פרק א במסכת שלנו יש שתי משניות (מ"ט-מ"י) ובהן בית שמאי ובית הלל חולקים שוב על אותו עיקרון. שם יש כאילו הסכמה שאין לשלוח דבר שאין בו צורך לאוכל לחג, אך בית הלל מסתפקים באפשרות רחוקה שבאופן תאורטי ייעשה שימוש בחפצים בחג, ובית שמאי דורשים שהאפשרות תהיה רֵאלית יותר. גם את משנה ו בפרק א הסביר הבבלי כמחלוקת על הוצאה שלא לצורך אוכל נפש, אך כפי שהראינו בפירוש עדיף להסביר את המחלוקת שם על רקע שונה.
העיקרון שמתוך שהותר לצורך הותר גם שלא לצורך מופיע בתלמוד הבבלי כהסבר למחלוקת האם מותר לבעול בתחילה ביום טוב: "...רב זביד שרא למיבעל (התיר לבעול) בתחלה בשבת. איכא דאמרי: רב זביד גופיה<sup class="footnote-marker">5</sup><i class="footnote"> יש אומרים רב זביד עצמו…</i> בעל בתחלה בשבת. רב יהודה שרא למיבעל (התיר לבעול) בתחלה ביום טוב. אמר רב פפי משמיה דרבא: לא תימא ביום טוב דשרי, הא בשבת אסור, דהוא הדין דאפילו בשבת נמי שרי, (אל תאמר ביום טוב מותר מכאן שבשבת אסור, שהוא הדין גם בשבת מותר) ומעשה שהיה כך היה. רב פפא משמיה דרבא אמר: ביום טוב שרי, בשבת אסור. אמר ליה רב פפי לרב פפא: מאי דעתיך? מתוך שהותרה חבורה לצורך – הותרה נמי שלא לצורך? אלא מעתה, מותר לעשות מוגמר ביום טוב, דמתוך שהותרה הבערה לצורך – הותרה נמי שלא לצורך?! אמר ליה, עליך אמר קרא 'אך אשר יאכל לכל נפש' – דבר השוה לכל נפש" (בבלי, כתובות ז ע"א).
הסוגיה קשורה למחלוקת עקרונית האם אסור לבעול בתחילה בשבת משום שיש בכך חשש של חבורה, או שמא הדבר מותר, והיו גם דעות שזו מצווה לבעול בתחילה גם בשבת<sup class="footnote-marker">6</sup><i class="footnote"> ראו על כך במבוא למסכת שבת.</i>. הסוגיה מעלה את האפשרות שהכלל "מתוך שהותר לצורך הותר גם שלא לצורך" חל במקרה זה, ולפיו מותר לבעול בתחילה רק ביום טוב. דעה זו אכן משובצת בסוגיה, אם כי נדחית מסיבות אחדות. אפילו אם נקבל את הדעה שאכן בעילה הותרה רק ביום טוב, גם אז ספק אם יש לכך קשר לכלל של מתוך שהותרה לצורך. האם באמת איסור בעילה דומה לאיסור שחיטה, שמתוך שהותרה חבורה בבהמה הותרה גם בעילה? זו נראית העמדה מלאכותית וספרותית בלבד. אשר לדין מוגמר הנזכר<sup class="footnote-marker">7</sup><i class="footnote"> מוגמר הוא קטורת שהובאה בסוף הסעודה כדי לבשם את האוויר. רבן גמליאל התיר להביא מוגמר וחכמים אסרו, ראו פירושנו להלן, פ"ב מ"ז.</i>, לכאורה אכן מי שמתיר זאת סובר שמתוך שהותרה הדלקה לצורך הותרה שלא לצורך. לפי הבבלי חכמים אוסרים הבאת מוגמר מסיבה אחרת, משום שאין המוגמר חלק מסעודתו של סתם אדם מישראל. כפי שנראה בפירושנו למשנה זו, זהו חידוש של הבבלי. את המחלוקת שבמשנה עצמה ניתן גם להעמיד סביב שאלה שונה במקצת, האם מוגמר הוא חלק מהסעודה, נספח של האוכל או אירוע כשלעצמו. כפי שנראה בפירושנו לברכות פ"ו מ"ו הייתה הבאת המוגמר מעמד טקסי לכל דבר, חלק מהמרכיב הציבורי בסעודה, על כן אין כאן בבחינת שימוש בהבחנה ההלכתית של מתוך שהותרה לצורך.
עוד שולל הבבלי את השיקול ש"מתוך שהותרה לצורך הותרה שלא לצורך" כפרשנות המשתמעת מברייתא המיוחסת לרבי עקיבא: "שמע מינה מדרבי עקיבא תלת; שמע מינה: אין ביעור חמץ אלא שריפה, ושמע מינה: הבערה לחלק יצאת, ושמע מינה: לא אמרינן הואיל והותרה הבערה לצורך הותרה נמי שלא לצורך" (בבלי, פסחים ה ע"ב). גם כאן אין להסיק את המסקנה ישירות מדברי רבי עקיבא, וייתכן שאין הוא דן בשאלה כלל ועיקר.
נמצאנו למדים שהאבחנה "הואיל והותרה לצורך הותרה גם שלא לצורך" היא בעייתית. במקורות התנאיים היא נזכרת במפורש בתוספתא, אך ספק אם היא מתייחסת ליום טוב. בירושלמי היא מופיעה רק בהקשר לדיני שבת. הבבלי משתמש בה פעמים רבות יותר, אם כי באף אחד מהמקרים אין זה הסבר הכרחי לדברי התנאים. אין ספק שאמוראי ארץ ישראל הכירו את הכלל כמונח משפטי. בימי התנאים הוא טרם חודד והוגדר, אבל היה קיים בצורה היולית במקצת. מכל מקום, המשנה (פ"ב מ"ה) מאשרת חימום מים לא רק לצורכי אוכל נפש. עם זאת, המחלוקת אינה עקרונית ואינה אחידה. בית שמאי אינם אוסרים תמיד, ובית הלל אינם מתירים אלא במקרים מיוחדים, כאשר זהו צורך הקרוב לאוכל נפש.
לתחום זה של הגדרה שייכת גם שאלת ההערמה. תמיד קיימת אפשרות שמלאכה תוצג כצורך אוכל נפש, אך בפועל לא תשמש לאוכל בחג, או שלא תשמש לאוכל כלל. כך, למשל, האם מותר לחמם מים אף שיישאר עודף שישמש לרחצה, או האם מותר להכין אוכל לחג על מנת שיישאר ממנו למוצאי החג. עירוב התבשילים שיוזכר להלן הוא הערמה מעין זו, שמטרתה להשאיר אוכל מהחג לשבת שחלה במוצאי יום טוב.
שאלת ההערמה עולה בהלכות שונות בתחום שבת ויום טוב<sup class="footnote-marker">8</sup><i class="footnote"> ראו פירושנו להלן, פ"ג מ"ה; שבת פט"ז מ"ב; פכ"ב מ"א, והשוו פסחים פ"ג מ"ג ודיוננו בה.</i>.
והא תנינן בורר כדרכו בחיקו ובתמחוי. אמר רבי חנינה ענתנייה, דרבן גמליאל היא, דרבן גמליאל אמר אף מדיח ושולה. והא תני שלבית רבן גמליאל היו שוחקין פילפלין בריחים שלהן, מותר לטחון ואסור לבור. אמר רבי יוסי בירבי בון לא הותרה טחינה כדרכה. מניין שאין בוררין ולא טוחנין ולא מרקידין, רבי אחא בשם רבי שמעון בן לקיש, 'כל מלאכה לא יעשה בהם' עד 'ושמרתם את המצות'. רבי יוסי בעי, כלום למדו לתבשיל אלא מיכן, רבי יוסה לא אמר כן אלא רבי יוסי בשם רבי שמעון בן לקיש, 'אך אשר יאכל לכל נפש הוא לבדו יעשה לכם', עד 'ושמרתם את המצות'  (ירו', פ"א ה"ח, ס ע"ד; שבת פ"ז ה"ב, י ע"ב). התלמודים עמלו לגבש מכל ההלכות והדעות השונות מערכת משפטית שיטתית ואחידה<sup class="footnote-marker">9</sup><i class="footnote"> ראו דיוננו במשניות המוזכרות בהערה הקודמת; ירו', פ"א ה"ז, ס ע"ג; פ"ב ה"א, סא ע"ב; פ"ג ה"ה, סב ע"א; עירובין פ"י הכ"ו, כו ע"ד; מועד קטן פ"ב ה"ג, פא ע"ב.</i>, אך דומה שאכן אין בעניין שיטה אחידה, והכול תלוי בנושא, במידת ההערמה ובעיקר במידת הפומביות. אין גם לצפות לכך שההלכה בנושא תישאר סטטית. הלכות עירוב החלו כאפשרות שאדם יבשל ביום טוב שחל בערב שבת כמות רבה וישאיר לשבת, "ובלבד שלא יערים" (ירו', פ"ב ה"א, סא ע"ב; בבלי, יז ע"ב), ולבסוף הפכו למצווה, ואדם מצווה בעצם להערים (להלן).
כאמור, הגדרת ההיתר לצורכי אוכל נפש בלבד אף היא לא נשמרה. ההלכה התנאית הרחיבה את ההיתר והשתמשה בו כנימוק להיתר להעביר לבוש ביום טוב (להלן מ"י), שכן הוא ישמש לצורך יום טוב, אם כן לא רק לצורכי אוכל נפש הותרה מלאכה אלא גם לצורכי התקנת לבושים לחג. כמו כן, חכמים התירו להביא קרבנות ביום טוב כדי שהמקדש, "שלחן גבוה", לא יהא שומם, אף שגם זה איננו בבחינת אוכל נפש. כך גם טיפול בבהמה (פ"ב מ"ח), הכנת מוגמר (לעיל) וכיוצא באלו. בית הלל התירו הכנה מוגבלת של עור משום שהתירו סופו בשל תחילתו, כלומר שמא יימנע אדם משחיטה משום שלא יוכל לטפל בעור טיפול ראשוני. כל אלו שנויים במחלוקת ומלמדים על הרחבת הכלל של אוכל נפש.
חכמים נחלקו מה היקפה של הגדרת אוכל נפש, האם היא כוללת בהמות, ואם כן האם כלבים בכלל. מצינו שתי הגדרות, האחת כוללנית, האם בהמה בכלל אוכל נפש או לא: " 'אך אשר יאכל לכל נפש' וגו' – שומע אני אף נפשות בהמה ונפשות אחרים במשמע, תלמוד לומר 'לכם'. לכם ולא לבהמה, לכם ולא לאחרים, דברי רבי ישמעאל, רבי יוסי הגלילי אומר: 'אך אשר יאכל לכל נפש', אף נפשות בהמה במשמע? ...משמע מביא נפשות בהמה, ומביא נפשות אחרים, תלמוד לומר 'אך' חלק. רבי עקיבא אומר: 'אך אשר יאכל לכל נפש', אף נפש בהמה במשמע. משמע מביא נפש בהמה, ומביא נפשות אחרים? תלמוד לומר 'לכם' – לכם ולא לאחרים. מה ראית לחלוק? שאתה מוזהר על הבהמה ואי אתה מוזהר על הגוי" (מכילתא דרבי ישמעאל, מסכתא דפסחא, בא, פ"ט, עמ' 32). המחלוקת נידונה גם בתלמודים (ירו', פ"א ה"י, סא ע"א; בבלי, כא ע"א). אם כן, לפי רבי יוסי הגלילי האכלת בהמה נאסרה, לפי רבי עקיבא הותרה, אך ההיתר אינו כולל מלאכה לצורך אכילת נכרי.
האכלת כלבים עוררה מחלוקת נוספת: " 'אך אשר יאכל לכל נפש', שומע אני אף נפשות בהמה שהיא קרויה נפש כעינין שנאמר 'ומכה נפש בהמה ישלמנה' (ויקרא כד ח), יכול יהו מהלקטין תורמסין לתרנוגלים ועושין לימודים לכלבים? תלמוד לומר 'לכם' – לכם ולא לגוים לכם ולא לכלבים" (מכילתא דרבי שמעון בר יוחאי, פרק יב פט"ז, עמ' 21). בהמשך שם מובאים דברי רבי עקיבא ש"לכל נפש" כולל גם בהמה. ברם, בפ"ג מ"א הדיון כוללני פחות, והמשנה מבחינה בין בהמות שמזונותיהן עליך לבין חיות עצמאיות שאין מזונן על אדם. אשר לכלבים, למרות הדרשות לעיל רבי טרפון מתיר להאכילם, כנראה מאותה סיבה<sup class="footnote-marker">10</sup><i class="footnote"> ראו פירושנו להלן, פ"ג מ"ה; פ"ד מ"ב; שבת פכ"ד מ"ד.</i>. במקרה זה של האכלת בהמה ייתכן שלאיסור לאפות עיסת כלבים מצטרף חשש נוסף שהכמות גדולה מדי, וממילא מספיקה ליותר מליום טוב. זאת לאור פירושנו שכעך הוא כיכר גדולה וגסה<sup class="footnote-marker">11</sup><i class="footnote"> ראו משנה, חלה פ"א מ"ח, כפי שנפרשה שם בעזרת החונן לאדם דעת.</i>. זאת ועוד; כלב אינו סתם בהמה. אמנם מצד אחד הוא תלוי פחות באדם, אבל מצד שני "אפשר לפייסן בנבלה" (בבלי, כא ע"א). אפשר לתת לכלב לאכול נבלה, והכנתה של זו אינה כרוכה באיסורי מלאכה ביום טוב. הווה אומר, גם מי שמתיר לאפות בשביל להאכיל בהמה יודה שאין להתיר אפייה לכלב, כי ניתן לספק את מזונו בדרכים מותרות יותר.
מנגד אנו עדים גם לתהליך של צמצום ההיתר. כפי שאמרנו לעיל, הבבלי מצמצם את ההיתר למלאכות השוות לכל נפש. להערכתנו זהו עיבוד של התפיסה התנאית שהותרה רק עבודה פשוטה ולא עבודה מקצועית, מעשה אומן, ובקנה מידה גדול<sup class="footnote-marker">12</sup><i class="footnote"> ראו פירושנו לפ"א מ"ז ומ"ח.</i>. זהו ביטוי אחר להיתר לעשות רק עבודות שאינן בבחינת עובדין דחול, והגדרות אלו אינן מוחלטות ואינן אחידות.
פן אחר של התביעה שלא לבצע עבודות שהן עובדין דחול יש בתביעה שהמלאכה תיעשה בשינוי, או נכון יותר בצורה פחות שגרתית ורגילה הדומה למעשה שבכל יום<sup class="footnote-marker">13</sup><i class="footnote"> להלן, פ"ד מ"א.</i>. בבבלי מסתפקים בעצם השינוי (ל ע"א). לא כן יוצא מהמשניות עצמן אשר מהן משמע שהשינוי הוא של עשיית המלאכה בצורה קשה יותר, נוחה פחות, ומיועדת להיקף קטן יותר של מלאכה<sup class="footnote-marker">14</sup><i class="footnote"> ראו פירושנו לפ"א מ"ז ומ"ח; פ"ג מ"ח; פ"ד מ"א.</i>. עיקרון זה של שינוי ממלא תפקיד מרכזי בהלכות חול המועד<sup class="footnote-marker">15</sup><i class="footnote"> ראו המבוא למסכת מועד קטן ופירושנו למועד קטן פ"א מ"ח ועוד.</i>ומופיע גם הוא במסכת שבת, אלא שמשמעותו קטנה הרבה יותר, שהרי כל מלאכה נאסרה באופן מוחלט. עם זאת, בין השיטין מבצבץ ההיתר לבצע פעולות מסוימות בצורה של שינוי<sup class="footnote-marker">16</sup><i class="footnote"> ראו פירושנו לשבת פ"י מ"ג, מ"ד ואולי גם מ"ה.</i>.
הבבלי העלה את נושא השינוי לכלל עיקרון כללי שמן הראוי להחילו בכל מקום: "אמר ליה רב חנן בר רבא לרב אשי: אמור רבנן, כמה דאפשר לשנויי משנינן ביומא טבא. והא הני נשי, דקא מליין חצבייהו מיא ביומא טבא, ולא קא משניין ולא אמרינן להו ולא מידי? אמר ליה: משום דלא אפשר; היכא ליעבד?" (ל ע"א). אם כן, ראוי היה שגם הנשים השואבות מים ונושאות אותם הביתה תשננה. ברם אי אפשר להציע שינוי של ממש, והתלמוד דן ומראה כיצד כל שינוי יגרום נזק הלכתי בשל מאמץ רב יותר, או חשש לנזק אחר. טיעון זה חוזר בסוגיות נוספות (בבלי, יד ע"ב; שבת קיז ע"ב; קכח ע"ב). עם זאת, בפועל לא שמענו על דרישה ממשית לשינוי בכל מצב, וזו נותרה הנחיה כללית מופשטת. גם בסוגיה שציטטנו בפועל לא נדרש כל שינוי, והתלמוד מנמק זאת בכך ש"אי אפשר", וזה נימוק בדיעבד למצב קיים. מכל מקום הנחיה זו אינה תנאית, אם כי שורשיה בתקופת התנאית ובעיקר בשיטת בית שמאי. המדיניות של התלמוד הבבלי יש בה לא רק החמרה אלא ביטוי לשינוי תפיסתי כולל. בתקופת התנאים, ובעיקר בשיטת בית הלל, עבודה מותרת היא מותרת לחלוטין, ואפילו רצויה לצורך החג, ואילו בתקופת האמוראים היא נתפסת כמלאכה אסורה מעיקרה שהתירו אותה לצורכי החג. תפיסה זו מבצבצת מהלכות רבות, תנאיות ואמוראיות, אך בתקופת האמוראים כנראה התפשטה יותר.
כאמור התביעה לשינוי היא תנאית, והיא באה בעיקר מבית מדרשם של בית שמאי. אלא שבספרות התנאית באה תביעה זו רק במקומות מעטים. התלמוד הבבלי מחיל אותה על הלכות רבות ככל האפשר.
כפי שהדגשנו פעמים מספר, להלכות חול המועד אופי גמיש במקצת; מה שקובע את האיסור אינו סוג המלאכה אלא לשם מה היא נעשית ובאילו תנאים. בתקופה מאוחרת יותר ניסו לדמות את הלכות יום טוב כתבנית הלכות שבת. ריש לקיש לומד את הגדרת המצוות המותרות מהפסוק "ושמרתם את המצות" (שמות יב יז) הבא במקרא מיד אחרי הפסוק "אך אשר יאכל לכל נפש" (שם טז), מכאן שמלאכות הקשורות לאפיית העיסה נאסרו מלישה ואילך (ירו', פ"א ה"י, ס ע"ד; שבת פ"ז ה"ב, י ע"ב). גאוני בבל כבר הרכיבו רשימה של מלאכות אסורות כמו בשבת<sup class="footnote-marker">17</sup><i class="footnote"> אלבק, מועד, בפירושו למסכת סוכה עמ' 281.</i>. ברם, כל אלו התפתחויות מאוחרות, ובספרות התנאים ההגבלות גמישות יותר ושיטתיות פחות, כפי שהצגנו אותן. למרות ההדגשה על המטרות שבשבילן המלאכה נעשית, המרכיב של מראית עין כמעט איננו מופיע. לא מצינו את השיקול שהמלאכה נראית לאחרים כמסחרית, או שלא לצורך, ופרשנותה של המלאכה תלויה רק בעושה אותה. כל זאת בניגוד לתחומים ככלאיים, פאה או שביעית שמרכיב מראית העין חשוב בהם ביותר<sup class="footnote-marker">18</sup><i class="footnote"> למרכיב הזה בהלכות שבת ראו למשל פירושנו לשבת פי"ט מ"א; פכ"ב מ"ד.</i>.

Section 2

<b>עריכתה של מסכת ביצה</b>
במסכת ביצה מחלוקות רבות, ורבות מהן קדומות ומיוחסות לבית שמאי ובית הלל. התלמוד הבבלי, כדרכו, ממזער את הוויכוח העקרוני. כבר ראינו כי פעמים מספר הוא מעמיד את המחלוקת על "גזירה שמא...", ואילו התלמוד הארץ-ישראלי מצביע על מחלוקת עקרונית יותר<sup class="footnote-marker">19</sup><i class="footnote"> כגון פ"א מ"א; פ"א מ"ג; פ"ד מ"ו ועוד.</i>. תופעה זו מאפיינת גם את מסכת שבת<sup class="footnote-marker">20</sup><i class="footnote"> ראו למשל פירושנו לשבת פ"א מ"ג; פ"א מ"ח ועוד.</i>. בחלק מהמקרים מופיעה במשנה מסורת אחת שאין בה מחלוקת או שיש בה מחלוקת בית שמאי ובית הלל, ובתוספתא או בתלמודים מסורת שונה בדבר המחלוקת בלשון "מודים בית שמאי ובית הלל..." או "לא שנו...". התופעה נובעת מכך שאלו מחלוקות קדומות ששיני הזמן כבר נגסו במסורתן. לעתים התקשו בני דורות מאוחרים להבין כיצד זה חולקים אבות עולם בדברים שעבור בני דורות מאוחרים כבר נחשבו למובנים מאליהם. כך או כך, זו תופעה בולטת בהלכות שבת בכלל, ובהלכות יום טוב בפרט, אם כי אינה ייחודית להם.
השלב האחרון במסכת ביצה הוא מחכמי דור אושא, אך כאמור יש בה חומר קדום רב שעובד ונערך.
<b>עמדות של חכמים</b>
בדיני שבת, ובמסכת ביצה בפרט, בולטת העובדה שלחכמים מסוימים עמדה מחמירה או מקלה. רבי יהודה בדרך כלל מחמיר<sup class="footnote-marker">21</sup><i class="footnote"> פ"א מ"י; פ"ב מ"ו, מ"ח, מ"י; פ"ג מ"א; פ"ג מ"ו.</i>, או לפחות מחמיר מתנא קמא, אם כי בפרק ג משנה ו הבבלי מביא (כח ע"ב) שרבי יהודה מקל במכשירי אוכל נפש, ובאותו פרק במשנה ח הוא מחמיר, והבבלי מקשה על כך. מבין התנאים המאוחרים נזכר רבי יהודה מספר הפעמים הרב ביותר (8), ובדרך כלל הוא חולק על תנא קמא אנונימי. רבי שמעון נזכר רק פעמיים, ובהן הוא מקל ביותר (פ"א מ"ט; פ"ג מ"ד), כמו בכלל הלכות שבת<sup class="footnote-marker">22</sup><i class="footnote"> ראו המבוא למסכת שבת ופירושנו לביצה פ"ב מ"י.</i>. רבי מאיר נזכר רק פעם אחת.
בהלכות יום טוב נקבע העיקרון שגם עבודות הנחשבות למותרות הן כאלה רק בתנאי שהעבודה מתבצעת בצורה לא שגרתית (פ"ד מ"א). השינוי הנדרש יש בו משום "הורדת רמה", כגון טלטול בצורה "מקצועית" פחות המבטאת שאין זו העבָרָה רגילה אלא פעולה ארעית. לא בכל מרכיבי העבודה נדרשה שיטת פעולה דומה. כך, למשל, "תבלין נידוכין כדרכן" (להלן, פ"א מ"ז). אבל בדיני ברירה "בורר כדרכו... אבל לא בטבלה ולא בנפה" (להלן, פ"א מ"ח). אם כן, המדיניות אינה אחידה אך ניכר קו של שינוי, ויש בו הורדת רמה של העבודה.
<b>עירוב תבשילין</b>
עירוב התבשילין נדון בראשית פרק ב. כפי שהראינו הייתה הכנת העירוב מלכתחילה פתרון בדיעבד למצב קשה, ברם ככל שעברו הדורות היא הפכה למעשה דתי בפני עצמו. בשלב הראשון חכמים חולקים מה צריך העירוב לכלול. שלב זה הוא מסוף ימי בית שני, והחולקים בו הם בית שמאי ובית הלל (להלן). בשלב מתקדם יותר נוצר המינוח ההלכתי "עירוב", והנחתו הפכה למצווה בפני עצמה. על הנחת העירוב מברכים, וצריך להניח עירוב אף אם אין האדם מתעתד לבשל מיום טוב לשבת. ברכת המצוות מופיעה לראשונה במקורות האמוראיים. בימי בית שני עדיין לא היה מקובל לברך על המצוות אלא במקדש עצמו<sup class="footnote-marker">23</sup><i class="footnote"> ראו לעיל, דיוננו במשנת פסחים פ"י מ"ח.</i>. בימי התנאים הורחב הנוהג (ההלכה) לברך על המצוות על רוב המצוות. ברכת העירוב מופיעה רק במקורות בתר אמוראיים<sup class="footnote-marker">24</sup><i class="footnote"> פסיקתא זוטרתי, טז ה; שכל טוב, טז ה ועוד.</i>, אך כמובן ייתכן שנוצרה קודם לכן. סופו של התהליך במעמד דתי בפני עצמו, מצווה להניח עירוב תבשילין.
תהליך דומה התחולל גם בהנחת עירוב חצרות-מבואות. ראשיתה באפשרות שנועדה להקל על טלטול, ובהמשך הפכה למעמד בפני עצמו. אדם נדרש להניח עירוב חצרות, אף אם הניחו כבר עירוב מבואות<sup class="footnote-marker">25</sup><i class="footnote"> ראו המבוא למסכת עירובין.</i>.

Section 3

<b>מבנה המסכת</b>
פרק א והחצי הראשון של פרק ב (עד משנה ה) הם יחידה עצמאית הערוכה בקפידה. היחידה מכילה את מחלוקות בית שמאי ובית הלל, וערוכה אפוא לפי שמות הדוברים ולא לפי סדר ענייני. פרקים דומים מצויים בסדרי המשנה, ובמיוחד ידועה משנת עדויות המכילה סדרה ארוכה של הלכות, בנושאים שונים, הערוכה לפי שמות הדוברים, מועדי העדויות או מוסרי המחלוקות. שתי המשניות הראשונות בפרקנו מלוקטות ממסכת עדויות (פ"ד מ"א-מ"ב) המציעה את המחלוקות מקולי בית שמאי. מתוכן ליקט עורך הפרקים שלנו את המחלוקות מקולי בית שמאי הנוגעות ליום טוב. התלות במסכת עדויות בולטת, שכן משנתנו מצטטת את מחלוקת בית שמאי ובית הלל על אכילת חמץ ושאור; מחלוקת זו משובצת במקומה במסכת עדויות, אך אינה שייכת לפרקנו. היא הובאה רק משום שהייתה במקור שממנו לוקטו המחלוקות שבפרקנו.
היחס בין שיטת העריכה לפי שמות לבין עריכת המשנה עורר כמובן תשומת לב במחקר. דומה שרבי יהודה הנשיא, שהיה עורך המשנה כולה, לא בחר בשיטה זו. רוב פרקי המשנה מסודרים לפי עניינם ולא לפי סדר הדוברים. נראה, אפוא, שרבי ליקט את הפרקים וההלכות שהביא למשנה מתוך מקורות מגוונים. חלק מהם היו משניות קדומות ערוכות, ואף חיבורים מגובשים הערוכים לפי עקרונות ספרותיים שונים; בין השאר ליקט למשנתנו גם פרקים הסדורים לפי סדר שמות, את מסכת עדיות כולה ופרקים דומים. פרק א וחצי פרק ב שייכים למסגרת זו.
יחידה זו היא אנונימית ברובה, אך נושאת את חותמם של חכמי אושא. בתוספתא נמצאת סדרת תוספות למשנה המציגות את מחלוקות בית שמאי ובית הלל בצורה אחרת. בדרך כלל הנוסחה החילופית מוצגת בסגנון "אמר רבי פלוני מודים בית שמאי לבית הלל ב... על מה נחלקו על...". סביר להניח שהמשנה היא בת זמנם הכללי של החולקים. עורך המשנה מציג נוסח אחד של המחלוקת, ובני דורו מציגים ניסוחים חילופיים. ייתכן גם שהיחידה שבמשנת ביצה קדמה לדור אושא, וחכמי דור אושא מגיבים עליה.
החולק העיקרי על משנתנו הוא רבי שמעון בן אלעזר; הוא מציג את רוב המחלוקות באופן שונה, וברור שלא הוא ערך את משנתנו. משניות א-ב, ואולי גם ההמשך, הן בשיטת רבי מאיר ששנה גם את הפרק בעדויות שממנו נלקטה תחילת המשנה<sup class="footnote-marker">26</sup><i class="footnote"> ראו הדיון במשניות א-ב; אפשטיין, מבוא, עמ' 257-255.</i>. רבי יהודה ורבי יוסי חולקים על משנה אחת<sup class="footnote-marker">27</sup><i class="footnote"> ראו להלן, פירושנו למ"ו.</i>, ודברי משנתנו באותה משנה מתאימים לרבי מאיר. כמו כן, דברי רבי מאיר מתאימים למשנה ז שלנו. כאמור, רבי יהודה הוא החולק העיקרי על תנא קמא, לפיכך ייתכן שבמשנתנו משוקע הרבה ממשנת רבי מאיר, או אולי היא מדור יבנה ורבי מאיר מוסר באדיקות את דברי הדור הקודם<sup class="footnote-marker">28</sup><i class="footnote"> את הנימוק למשנה א מוסרים "אחרים משם רבי אליעזר". התלמוד אמנם מעיר פעם ש"אחרים" הם רבי מאיר, אך כלל זה אינו עקבי, על כל פנים רבי מאיר לא למד אצל רבי אליעזר ואינו מוסר משמו.</i>.
המשך פרק ב אינו שונה את מחלוקות בית שמאי ובית הלל, אך עדיין ערוך על בסיס אישי: "שלושה דברים רבן גמליאל מחמיר" (מ"ו); "אף הוא אמר שלושה דברים להקל" (מ"ז); "שלושה דברים רבי לעזר בן עזריה מתיר..." (מ"ח). היחידה הערוכה לפי שיטה זו מסתיימת, אפוא, רק במשנה ח, ואולי גם משנה ט שייכת עדיין אליה<sup class="footnote-marker">29</sup><i class="footnote"> המשנה עוסקת בדין ריחיים של פלפלין הנדון במשנה הקודמת.</i>.
על בסיס ההנחה שהיחידה כוללת מחלוקות בית שמאי ובית הלל בדיני יום טוב דנו במשנה ד שבפרק הראשון. במשנה זו אין מחלוקת בין הבתים, אך שריד למחלוקת מצוי בתוספתא. הסקנו שבעבר כללה המשנה מחלוקת כלשהי, אך זו נעקרה במהלך עריכות מאוחרות. אף טענה זו תומכת בראייתה של היחידה כיחידה מגובשת קדומה שהועברה למשנתנו וחלו בה ידי עורכים מאוחרים, ואולי היה זה רבי, עורך המשנה, עצמו.
היחידה עוסקת בשתי שאלות הלכתיות מרכזיות הקשורות זו בזו: שאלת ההכנה, וגבולות ההיתר להכין אוכל נפש בשבת.
שאלת ההכנה נדונה בשלוש המשניות הראשונות, והיא מלכדת אותן. כך פירשנו את המשניות לפי הירושלמי. בתלמוד הבבלי סירבו לקבל הסבר פשוט זה, אולי משום שלא האמינו שאבות עולם חלקו בשאלות שעבור אנשי התלמוד כבר היו ברורות ופתורות מעצמן. מכל מקום אנו נקטנו בדרך הפשט ובחרנו תמיד בהסבר שהיה נראה הפשוט והמשתמע מן הכתוב במשנה.
המשך היחידה עוסק בהגדרה של המונח "אוכל נפש". כידוע, ההבדל העיקרי בין יום טוב לשבת הוא "אין בין יום טוב לשבת אלא אוכל נפש בלבד" (פ"ה מ"ב; מגילה פ"א מ"ה)<sup class="footnote-marker">30</sup><i class="footnote"> ראו פירושנו למגילה שם.</i>. הגדרה זו נראית פשוטה, עד שהיא מגיעה אל המטבח הפרטי. השאלה המתבקשת מעצמה היא הגדרת גבולות אוכל נפש. ברור שמותר לבשל או לאפות עיסה מוכנה, ברם לא ברור אילו הכנות מותר להכין לשם כך. מצד אחד ייתכן שההכנות נדרשות להכנת האוכל, ומצד שני קיים חשש ממשי של הפיכת החג ליום עבודה רגיל.
היחידה הספרותית ממשיכה עד סוף פרק ב, כפי שהסברנו את המשניות האחרונות, ושם גם מתנהל דיון בשלבי העריכה של גוש זה. פרק ג פותח יחידה ספרותית חדשה הדנה בדיני הכנת בשר בחג. כפי שנראה בדיון בפרק, היחידה ממשיכה עד משנה ז. אחריה מתחיל גוש ספרותי מעריכה אחרת. משנה ז היא חוליית הקישור בין שני הגושים. הלכות מספר חוזרות ומוכפלות בשני הגושים. דומה שההלכות שוות, אך כפילות הדברים מלמדת על עריכה שונה, של תנאים הקרובים בדעותיהם. כדי לשרשר את כל הפרק נקט התנא באמצעים חיצוניים שונים, כגון הבאת מעשים או העמדה ניגודית:
אין צדין... אבל צדין (מ"א)
לא יביאנה... אבל מביא (מ"ג)
אין נמנין... אבל נמנין (מ"ו)
אין משחיזין... אבל משיאה (מ"ז)
לא יאמר... אבל שוחט (מ"ז)
הניגודים השונים מנוסחים במטבעות לשון קרובות, כגון "אלא אם כן". כל אלו סימני עריכה חיצוניים שבאו לאחד את הפרק<sup class="footnote-marker">31</sup><i class="footnote"> ראו בהרחבת מה שטינפלד, סדר, עמ' 166-163.</i>.
בפרק ג חוזר שמו של רבי יהודה כחולק על התנא קמא. נראה, אפוא, שהחלק הזה נערך בדור אושא.
<b>עדי הנוסח (דפוסים וכתבי היד) למסכת</b>
כמו במסכתות האחרות השתמשנו במאגר חילופי הנוסח שבמכון הש"ס השלם, ושוב תודתנו לרב הוטנר ז"ל על הרשות להשתמש במאגר הערוך והמסודר, ולעובדי המכון על הסיוע שהוגש ועל הסבלנות שבה נענו לבקשותינו.
רשימת עדי הנוסח מצויה במבוא למסכת ראש השנה.





Chapter 1



Mishnah 1

הפרק מרכז את מחלוקות בית שמאי ובית הלל ביום טוב. החטיבה הראשונה (משניות א-ב) מופיעה גם במסכת עדויות<sup class="footnote-marker">1</sup><i class="footnote">אי אפשר לשלול את האפשרות התאורטית שמשנת עדויות ומשנתנו ליקטו את שתי המשניות ממקור שלישי. ברם, סידור המחלוקות לפי שמות ולפי מקלים ומחמירים אופייני למסכת עדויות, ועל כן סביר שהדברים גובשו לראשונה במסגרת מסכת עדויות.  </i>. במסכת עדויות חטיבה זו נפתחת במילים "אלו דברים מקולי בית שמאי ומחומרי בית הלל..." (פ"ד מ"א). משם הועברו משניות א-ב שלנו לפרקנו, ובהמשך נשנות בפרק שלנו מחלוקות נוספות "רגילות" שבהן בית שמאי מחמירים. מכאן שמשנתנו מבוססת על מסכת עדויות שהייתה כבר ערוכה לפני עורך משנתנו, שכן לו הייתה משנתנו המקור הייתה משנת עדויות מביאה את כל הרשימה שבפרקנו. עריכת מסכת עדויות מוכיחה כי העורכים כבר היו מודעים לכך שבית שמאי בדרך כלל מחמירים. להערכתנו ההחמרה לשמה אינה המניע העיקרי של בית שמאי, אלא היא פועל יוצא של שיטתם שיש בה תפיסה מורכבת פחות, "מתוחכמת" פחות, וללא אבחנות משנה משפטיות של המציאות. דרכם של בית שמאי מדגישה תפיסה תאוצנטרית המזהה בקדוש ברוך הוא ובתורה את מרכז שיקול הדעת ההלכתי, ולעומתם עמדתם של בית הלל מזהה את האדם שומר המצווה ויכולתו כמרכיב חשוב בשיקול ההלכתי. כפי שנעלה בהמשך הפרק, משנתנו ומשנת עדויות הן משניות של רבי מאיר.
כפי שנראה, במסורת האמוראית מוצעות מסורות שונות מאלו שבמשנה, ובהן שמות החולקים מוחלפים. המינוח הירושלמי הוא "מוחלפת השיטה". לפי מסורת זו, או פרשנות זו, גם במשנה א בית שמאי הם המקלים. איננו יכולים לקבוע איזו מהמסורות "נכונה" או מקורית יותר, עם זאת יש לומר שברוב המקרים הנוסח שלפנינו בדפוסים "מתאים" יותר לשיטת בית שמאי. במונח "מתאים" אנו מתכוונים בעיקר לפן זה של שיטה הלכתית מורכבת פחות, שיש בה פחות דקויות ואבחנות משנה. יתר על כן, כידוע רבי אליעזר הוא שמותי, וגם במשניות שבפרק זה הוא קרוב יותר לדעה המיוחסת לבית שמאי לפי נוסח הדפוס<sup class="footnote-marker">2</sup><i class="footnote">להלן, מ"א ומ"ב. אבל במ"ג רבי אליעזר נוקט עמדה הקרובה לבית הלל, וראו גם פירושנו לסוף הפרק. </i>. כל אלו כמובן אינם נימוקים מכריעים, אך הם מעניקים עדיפות מה לנוסח הדפוס. הפרטים השונים יבוררו במהלך דיוננו.
הפרק עוסק רק במחלוקות בדבר הכנת האוכל של יום טוב. ככלל, סדר המשניות עוקב אחר סדרן הכרונולוגי של פעולות הכנת האוכל, אם כי נראה שאינו מדוקדק. להלן נביא הבדלים מספר בין עדי הנוסח השונים בדבר הסדר הפנימי במשניות. הבדלים אלו חשובים, אך לא לעניין סדר המשנה שכן הסדר אינו מדוקדק. כך, למשל, הבאת היונים (משניות ג-ד) צריכה לקדום לשחיטה (משנה א), ובסוף משנה ה מופיע קטע דיון בעניין שונה לגמרי. מכל מקום, לפנינו גוש מלוכד שיש לו נושא כללי ברור של הכנות לאוכל.
סידור לפי סדר כרונולוגי אינו נדיר. גם הפרק הראשון במשנת שבת מסודר לפי סדר הפעילות מסיום ההכנות לקראת השבת ועד סיום הכנות הסעודה של ערב שבת, אם כי שם שולבו לתוך סדר הדברים חטיבות שלמות ממקורות אחרים<sup class="footnote-marker">3</sup><i class="footnote">על משניות הסדורות לפי סדר כרונולוגי ראו פירושנו לשבת פ"א מ"א, ושם הובאו דברי בעל מלאכת שלמה ומחקרים מודרניים, וראו במפורט תבורי, סדר.  </i>.
<b>ביצה שנולדה ביום טוב – </b>הלול בתקופת המשנה והתלמוד היה בעיקרו משק עזר. בחצר הסתובבו תרנגולות מעטות שנועדו לשחיטה או להטלת ביצים<sup class="footnote-marker">4</sup><i class="footnote">ספראי, הכלכלה, עמ' 181-179; שפירא, עופות, עמ' 45-9; ראו פירושנו לשבת פכ"ד מ"ג. </i>. כך, למשל, השוכר בית מחברו אסור לו לגדל בו תרנגולים, שכן מקומם של אלו בחצר (תוס', בבא מציעא פ"ח ה"ל). מקובל היה שבחצר המשותפת ויתרו השותפים זה לזה ואפשרו גידול תרנגולים בחצר, ואולי אף הצבת לול בנוי<sup class="footnote-marker">5</sup><i class="footnote">משנה, בבא בתרא פ"ג מ"ה לפי הסבר הירושלמי שם, יד ע"ב. </i>. במקורות מספר, המשיחים לפי תומם, הנשים הן שמגדלות, מוכרות, קונות ועושות עסקים בתחום זה, כגון "האשה שאמרה לחברתה תרנגלת משלי ובצים משליכי..." (תוס', בבא מציעא פ"ד הכ"ה; בבלי, שם סח ע"ב). במקרה זה מדובר בשותפות, ושני המשקים מיוצגים על ידי הנשים. בברייתא בתלמוד הבבלי: "משכרת אשה לחברתה תרנגולת בשני אפרוחין" (שם שם), ובירושלמי: ה"שמה תרנגולת מחברתה" (שם פ"ה ה"ד, י ע"ב). הנשים היו פעילות בעיקר במשק העזר, בבית ובחצר, על כן יש לראות במקורות הללו ראיות למקומו של הענף, ולשכיחותו של התרנגול בחצר הבית.
עם זאת, בחלק מהמקורות הטיפול בתרנגולת מתואר בלשון זכר: "גידל תרנגלין בחצר" (ירו', בבא בתרא פ"ג ה"ה, יד ע"ב), או "מעשה באחד שהיה לו לול שלתרנוגלין" (עירובין פ"ח ה"ד, כה ע"א), או "מעשה באחד שהניח בית שלתרנוגלין..." (ירו', פאה פ"ג ה"ו, יז ע"ד) ועוד. לפי דרכנו יש להניח שהשימוש בלשון זכר הוא סתמי ואיננו מלמד דבר על מינו של העובד, ברם השימוש בלשון נקבה, ובעיקר בדוגמאות סתמיות מעין אלו, מלמד על מקומן המרכזי של נשים בענף גידול התרנגולים.
לעומת זאת לא נזכרת מעורבותן של נשים בגידול יונים, וכל האזכורים והתיאורים במקורותינו באים בלשון זכר: "מכר כוורת מכר דבורים מכר שובך מכר יונים" (משנה, בבא בתרא פ"ה מ"ג) ומקורות רבים נוספים. משמעותה של מסקנה זו תידון במשנה ג.
הביצה הייתה מאכל מרכזי וחשוב בסל המזון של יהודי התקופה. במקורות רבים היא מופיעה כתבשיל חשוב הנאכל לעתים מזומנות<sup class="footnote-marker">6</sup><i class="footnote">קרויס, קדמוניות התלמוד ב, א, עמ' 276-271. </i>. בתנאי ימי קדם לא הייתה אפשרות של שימור האוכל בקירור, על כן תובן חשיבותה של השאלה ההלכתית שהמשנה דנה בה, האם מותר לאכול ביצה שנולדה בבוקר ביום טוב (איור 1). 
<b>בית שמי אומרים תיאכל ובית הילל אומרים לא תיאכל –</b> בספרות ההלכה מחלוקת זו היא אב לדיונים הלכתיים, ויש לה מקום חשוב בפסיקה. התלמוד הבבלי מקדיש לנושא ולספיחיו לא פחות מחמישה דפים וחצי (ב ע"א - ז ע"ב); במסגרת זו לא נעמוד אלא על עיקרי הדברים. סוגיית "ביצה שנולדה ביום טוב" היא דוגמה נאה להבדלים בדרך ההלכתית שבין שני התלמודים. בתלמוד הירושלמי מוקדש לנושא דיון קצר שמסקנתו פשוטה. לפי הירושלמי המחלוקת היא סביב שאלת ההכנה. לכל הדעות מותר ביום טוב לשחוט את התרנגולת, שכן היא נחשבת למוכנה ליום טוב; אם בתוך התרנגולת מצויה ביצה שטרם בקעה, מותר לכל הדעות לאכלה אגב אִמה. המחלוקת היא בהערכת הביצה שבקעה. בית שמאי רואים בה המשך של הביצה שבמעי התרנגולת, ועל כן אין היא בבחינת דבר חדש ונחשבת ל"מוכן". בית הלל, כדרכם, מבחינים בהבחנות ביניים וראייתם מורכבת (מתוחכמת). לדידם הביצה שבקעה היא מוצר חדש, שכן קודם הייתה חלק מהתרנגולת ועתה היא מאכל עצמאי (ס ע"א). ייתכן גם שהביצה נחשבת מוכנה משום שדרכה לבקוע, והכול יודעים על כך. 
ההסבר של הירושלמי מבוסס על פרשנותו לתוספתא: "ביצה שנולדה ביום טוב, אחרים אמרו משם רבי ליעזר תיאכל היא ואמה" (פ"א ה"א). בשני התלמודים ניסו לפרש את המימרה כדעה שלישית, וכך היא מעוצבת מבחינה סגנונית, הווה אומר שלדעת רבי אליעזר מותר לאכול את הביצה אם אמהּ מוכנה לשחיטה. הסבר זה נדחה בשני התלמודים. הירושלמי טוען שכל התרנגולים מוכנים לשחיטה, על כן הוא מפרש שרבי אליעזר אינו משמיע דעה חדשה אלא מנמק את דעת רבותיו מבית שמאי, הווה אומר שביצה שנולדה תיאכל משום שהיא מוכנה אגב אמהּ. עד כאן הירושלמי, והוא ברור ומובן. מן הראוי להוסיף שעיקרון זה של אוכל מן המוכן הוא מהעקרונות הקדומים של הלכות שבת, ודנו בכך במבוא למסכת שבת.
בתלמוד הבבלי הילכו בדרך שונה לחלוטין. בתחילה ניסו להסביר את התוספתא כמו הירושלמי (בבלי, ד ע"א). ברם, הסבר זה נדחה משום שהבבלי מניח, באופן עקבי, שיש תרנגולים שנועדו לשחיטה ויש שנועדו לגידול ביצים<sup class="footnote-marker">7</sup><i class="footnote">כך גם שם, ב ע"א ועוד. </i>, ממילא תרנגולת שנועדה לגידול ביצים אינה מיועדת לאכילה. ייתכן שבשורש המחלוקת בין התלמודים מצוי ההבדל החברתי-כלכלי בין שתי הארצות. בארץ ישראל היו התרנגולים בחצר ויועדו לשחיטה ולהטלה כאחת, ואולי בבבל הייתה הפרדה בין תרנגולים לפיטום לבין תרנגולי רבייה. ייתכן גם שההבדל אינו מעשי אלא הלכתי<sup class="footnote-marker">8</sup><i class="footnote">מן הראוי לבדוק את מצב גידול התרנגולים בבבל. אולי דווקא היעדר תרנגולים בפועל אִפשר את הדיון המשפטי ואת האבחנות התאורטיות. לגידול תרנגולים בארץ ראו פירושנו לשבת פכ"ד מ"ג.  </i>; הבבלי מעדיף את הבירור המשפטי המדויק (המתוחכם), על כן הוא יורד לשורשי המונח "הכנה", ועל כן תרנגולת שאינה מיועדת לשחיטה אינה נחשבת "מוכנה". מכל מקום, הבבלי מהלך בדרך הלכתית ופרשנית שונה ומציע סדרת הסברים למשנה. לפי הסברי הבבלי ביצה שנולדה בסתם יום טוב תיאכל<sup class="footnote-marker">9</sup><i class="footnote">אולי רק בתרנגולת העומדת לשחיטה. </i>, אך המשנה מדברת על מקרה מיוחד. ההסבר הרווח בספרות פרשני התלמוד הוא שמדובר בביצה שנולדה ביום טוב לאחר השבת, והבעיה היא שאין להכין משבת ליום טוב, וביום טוב רגיל ביצה שנולדה נאסרה רק בגלל גזרה משום "ביצה שנולדה ביום טוב שלאחר השבת"<sup class="footnote-marker">10</sup><i class="footnote">בתוס', פ"א ה"ג, חולקים על הנחת הבבלי שמעמדה של הביצה בחג שלאחר השבת שונה מזה של חג רגיל. </i>. בתלמוד מובאים אף הסברים נוספים קרובים לאלו, והמשותף להם הוא שביום טוב בעצם הביצה מותרת ונאסרה רק בגלל גזרה, ולא נרחיב בכך. דומה שאת פשט המשנה יש להסביר לפי הירושלמי, והבבלי החדיר למשנה אבחנות הלכתיות נוספות המבוססות על הבחנה משפטית מעמיקה<sup class="footnote-marker">11</sup><i class="footnote">ראו בהרחבה פינליש, דרכה של תורה, סימן קעה.  </i>. עדות נוספת לפירוש המקורי של המשנה הוא עצם העיסוק דווקא בביצה. כבר בעל מלאכת שלמה העיר כי למעשה אותו דין יש לביצה ולתרנגולת שאינה עומדת לשחיטה. תירוצו דחוק. ברם, לפי הסבר הירושלמי ברור שכל דין "נולד" הוא רק בביצה.
כאמור, בשני התלמודים מוצעת האפשרות להחליף את בית שמאי בבית הלל (בבלי, ט ע"ב - י ע"א; ירו', ס ע"א).
המשך המשנה עוסק בשיעורי מינימום של אכילת חמץ. קביעת השיעורים והמידות לאיסורים ומצוות היא ביטוי ברור להתפתחות התורה שבעל פה. בתורה אין ביטוי לשאלה זו. ברור שאם אסור לאכול – כל אכילה אסורה. ברם חז"ל, ולא רק הם, תבעו לברר מתי בדיוק חל האיסור, ומה פירושו הכמותי של המונח "לאכול". בדברי חז"ל יש ביטוי לתפיסה שהשיעורים הם הלכה למשה מסיני (בבלי, יומא פ ע"א; ירו', חגיגה פ"א ה"ב, עו ע"ב). ברם, אין להסיק מהגדרה זו מסקנות היסטוריות. בדברי תנאים אין המונח "הלכה למשה מסיני" הערכה היסטורית, אלא ביטוי למוצקותה של ההלכה ונכונותה כפי שעולה ממקורות תנאיים רבים<sup class="footnote-marker">12</sup><i class="footnote">ראו ספראי, הלכה למשה. </i>. לעתים חכמים מדגישים שהלכות מסוימות הן למשה מסיני, והן שנויות במחלוקת כיתתית, לפיכך ייתכן שהם הדגישו את אמִתותן דווקא בגלל המחלוקת. כך מונים האמוראים את דין ערבה (הקפת המזבח בערבות) ואת ניסוך המים כ"הלכה למשה מסיני", ושתיהן שנויות במחלוקת כיתתית<sup class="footnote-marker">13</sup><i class="footnote">ניסוך המים וערבה הם הלכה למשה מסיני, והם שנויים במחלוקת כיתתית. בבבלי הוסיפו לקבוצה זו גם את ההלכה בדבר "עשר נטיעות" (הגדרה מתי שדה דגן נחשב למטע); הלכה זו אינה שנויה במחלוקת כיתתית, והיא תוספת של התלמוד הבבלי להלכה התנאית, ראו בבלי, מועד קטן ג ע"א ומקבילותיה, לעומת מקורות ארץ ישראל כגון ירו', שביעית פ"א ה"ה, לג ע"ב; סוכה פ"ד ה"א, נד ע"ב. ייתכן גם שהלכת עשר נטיעות נוספה לרשימה רק משום שדברי רבי יוחנן שערבה וניסוך המים הם הלכה למשה מסיני משובצים בדיון הירושלמי סביב הלכת עשר נטיעות, וכן משום שרבי צדוק חולק ואומר שהם "מיסוד נביאים" ומצרף את עשר נטיעות לרשימה. מכל מקום, ברשימה הארץ-ישראלית דין עשר נטיעות חסר, וסוגיה זו ייחסה ל"הלכה למשה מסיני" רק מחלוקות כיתתיות.  </i>.
במקביל לטענה שהשיעורים הם הלכה למשה מסיני חכמים אומרים בפשטות "וכל השיעורין לא חכמים הן שנתנו?"<sup class="footnote-marker">14</sup><i class="footnote">ירו', שם, וכן יוצא ממשפטים נוספים בתלמודים. </i>, או "ושינו חכמים בשיעורן..." (בבלי, שם). כאמור, אין הבדל משמעותי בין הגדרת ההלכה כדברי חכמים ובין הקביעה שהלכה זו היא בבחינת "הלכה למשה מסיני", עם זאת הבינו בתלמודים, בעיקר בתלמוד הבבלי, את המונח "הלכה למשה מסיני" כאמת היסטורית, וכן פירש הרמב"ם (משנה תורה, הלכות ממרים פ"א ה"א - ה"ד ועוד) ובעקבותיהם חכמים רבים אחרים.
כבר תנאים ראשונים נחלקים בנושאים שונים של שיעורים, והמחלוקות הקדומות בנושא מיוחסות לבית שמאי ולבית הלל (משנה, עדויות פ"א מ"ג; מ"ז; אהלות פ"ב מ"א ועוד). גם בספרות הכיתתית יש התייחסות ברורה לשיעורים. כפי שרמזנו חלקו האיסיים על השיעורים שקבעו חכמים אך לא על עצם קביעת השיעורים. כך קובעים חכמים איזו כמות עצמות מטמאת בטומאת מת (משנה, אהלות שם; עדויות פ"א מ"ז), ובעל מגילת המקדש טוען כנראה שהעצם מטמאת בכל שהוא; אמנם הקטע קטוע ולא ברור איזו עמדה נקט, אך ודאי שעסק בכך<sup class="footnote-marker">15</sup><i class="footnote">מקצת מעשה תורה, מגילות מדבר יהודה, כרך 27, עמ' 54. יש עדויות נוספות שמתברר מהן שבני הכת התנגדו לחלק מהשיעורים. </i>. הייתה, אפוא, בנושא מחלוקת כיתתית, ומכאן ההדגשה כי השיעורים השונים שחז"ל קבעו הם אמת מוכחת, ולא רק החלטה טכנית. 
<b>בית שמי אומרים שאור כזית – </b>הגדרת שאור היא "המחמץ את אחרים" (תוס', פ"א ה"ה ומקבילות). בימי המשנה והתלמוד לא היו שמרים מוכנים לאפייה. כדי לזרז את ההחמצה השתמשו בבצק ישן שבדרך כלל כבר היה פסול לאכילה<sup class="footnote-marker">16</sup><i class="footnote">ראו פירושנו לפסחים פ"ב מ"ב. </i>. ברור שהשאור יותר חמצי מכל אוכל חמצי אחר, <b>וחמץ ככותבת –</b> כותבת היא תמרה יבשה, והיא גדולה מכזית. בדרך כלל שיעורי המינימום הם כזית, ומידה זו נחשבה למינימלית כמו "פרוטה" בדיני ממונות, שהיא הקטנה מבין המטבעות. רק בשני מקרים נזכרות מידות גדולות יותר: באכילת חמץ ובאכילה ביום הכיפורים. בשני מקרים אלו היו חכמים שקבעו שיעורים גדולים יותר<sup class="footnote-marker">17</sup><i class="footnote">ראו פירושנו ליומא פ"ח מ"ב. </i>, אולי משום שמדובר בהם בהכנסת אוכל לפה, וחכמים תבעו שיהא זה אוכל של ממש. ברם, בתלמוד הבבלי פירשו שהמחלוקת אינה על אכילת חמץ, שבה מודים בית שמאי לבית הלל, ולא נחלקו בית שמאי ובית הלל אלא בקביעת השיעור של ביעור חמץ<sup class="footnote-marker">18</sup><i class="footnote">בבלי, ז ע"ב, וראו עוד פירושנו לפסחים פ"ג מ"ב. </i>, שאין עוברים עליו אלא בשיעור של "כותבת". התפיסה שחמץ אסור ב"כל שהוא" היא תפיסה בבלית שאין לה מקור תנאי, ואף אין לה עדות בתלמודם של בני ארץ ישראל<sup class="footnote-marker">19</sup><i class="footnote">אדרבה, הירושלמי לפסחים פ"ג ה"ב, ל ע"א, מבין שחמץ שהוא פחות מכזית אין צריך לבערו, וחמץ שהוא כזית ניתן אולי למעטו, מכאן שחמץ נאסר רק בכזית. התלמוד אינו מזכיר את האבחנה בין איסור חמץ לבין חובת ביעור חמץ. כך גם יוצא מפשט המשנה שם. </i>, על כן אין לראות בה מרכיב בפשט המשנה. המאירי מציין שבמשנתנו אין בית שמאי מקלים, בניגוד ליתר המשניות. 
<b>בית הילל אומרים זה וזה כזית –</b> זו המידה המקובלת בדרך כלל, והיא אף מופיעה בסתם משניות אחרות, כולל משנת פסחים הדנה בעניין חמץ (פ"ג מ"ב). כאמור יש אמוראים המייחסים את משנתנו לרבי מאיר, ולדעתם יש להחליף את השיטות<sup class="footnote-marker">20</sup><i class="footnote">ראו אפשטיין, מבוא, עמ' 125 ועמ' 257-255. </i>. לפי מסורת פרשנית זו, המשנה הסתמית במסכת פסחים היא כבית שמאי. משנה סתמית כבית שמאי היא תופעה נדירה, אך אפשרית בהחלט<sup class="footnote-marker">21</sup><i class="footnote">כפי שכבר אמרנו פעמים רבות. ספרות חז"ל מציגה מצג שלפיו דברי בית שמאי נדחו בצורה כוללת, להוציא חריגים מוסכמים אחדים. בפועל זו תמונה רטרוספקטיבית ומוגזמת. ההלכות נפסקו זו אחר זו, כל אחת לגופה. נכון שבדור יבנה גברה, בדרך כלל, ידם של בית הלל, אך מחלוקות רבות נפסקו כבית שמאי. לעומת זאת, בימי הבית הילך העם במידה רבה לפי ההלכה של בית שמאי. ראו על כך ספראי, הכרעה כבית הלל; ביכלר, בית הלל, ובמבוא למסכת.  </i>.
מבחינת תוכן הדעות השונות יש לנוסחת הדפוס עדיפות. מבחינה הלכתית אין הבדל בין שאור וחמץ, על כן מי שחותר לאחדות בכל המקרים יקבע ש"זה וזה כזית". לעומת זאת, מי שבדרכו ההלכתית רגיש להבדלים מעשיים קטנים הגורמים לשינוי בהלכה, ולכן גם חותר לאבחנות משנֶה, עשוי להעדיף את הקביעה ש"שאור כזית וחמץ ככותבת". כפי שראינו, בית שמאי דוגלים בדרך המשפטית שאין בה אבחנות משנה חדות. להם מתאימה יותר הדעה ש"זה וזה כזית". הווה אומר, בשתי הפסקאות שבמשנה יש לנוסח הדפוסים שלנו (שיטת רבי מאיר) עדיפות ברורה. 
פרשנים מאוחרים קבעו ש"כזית" הוא חצי ביצה, ובספרות הפרשנית, כולל בדורות האחרונים, נעשו ניסיונות שונים לתרגם את המידות הקדומות לשפת הנומרולוגיה של בני הדורות, כל אחד לדורו. אחת ההנחות היא שמאז ימי קדם "השתנו המידות", והזית הקדום היה גדול מהזית בן ימינו. לא ניכנס כאן לדיון ונסתפק בדברי רב שרירא גאון, מאבות ההלכה הנוהגת בתפוצות ישראל: "וששאלתם לפרש לכם משקל כזית... הוו יודעים שאין לאלו שעורים במשקל כסף, לא במשנה ולא בתלמוד שלנו כל עיקר. ואילו בקשו לתת שעור מן המשקל לדינרים היו עושין כן. אלא שנתנו שעור בביצים ופירות שמצוים תמיד ואין לחוש שנשתנו... אלא הכל לפי דעתו של רואה... לא גדול ולא קטן, אלא בינוני וגם היא לפי דעת הרואה"<sup class="footnote-marker">22</sup><i class="footnote">תשובות הגאונים אסף, עמ' 80. השוו שערי תשובה לרב האי, סימן מו; תשובות הגאונים הרכבי, עמ' 137. </i>. העמעום של השיעורים הקדומים הוא חלק מובנה משיטת הפסיקה הקדומה. מן הראוי להעיר עוד כי בדיקות ארכאו-בוטניות של גרעיני זיתים ששרדו באתרים ארכאולוגיים מוכיחה כי אין כל בסיס לטענה שהפרות בעבר היו גדולים מאלה שבימינו<sup class="footnote-marker">23</sup><i class="footnote">כסלו, כזית. </i>.

Mishnah 2

המשנה קשה ונחלקו בפירושה ובגרסתה, על כן מנסח המאירי: "משנה זו אינה נשנית בדיוק". 
<b>השוחט –</b> המשנה מנוסחת בלשון בינוני: מי ששוחט בפועל, וניתן גם להבינה כלשון של "בדיעבד", כלומר אם שחט יכסה, אך רצוי שאדם לא ישחט ביום טוב. לשון זו מתאימה לשיטת בית הלל להלן, אך לא לשיטת בית שמאי. הבבלי (ז ע"ב) דן בדבר, ברם לפי פשוטם של דברים מצינו במשנה פעמים רבות לשון בינוני-הווה שאינו בדיעבד, כגון "המביא גט ממדינת הים" (גיטין פ"א מ"א); "המפקיד אצל חבירו" (בבא מציעא פ"ג מ"א); "השוכר את הפועלים" (בבא מציעא פ"ז מ"א), וכך מנוסחות עשרות משניות<sup class="footnote-marker">24</sup><i class="footnote">אפשטיין, מבוא, עמ' 368. </i>. משנת (חולין פ"ו מ"א), האוסרת לשחוט לכתחילה, היא כבית הלל, ושם גם הפתרון של הכנת העפר מבעוד יום אינו נזכר ומשמע שנאסר. כלומר, משנת חולין איננה רק כבית הלל אלא מחמירה עוד יותר מהם.
הרקע הרֵאלי ברור. אי אפשר לשמור בקירור אוכל, ובעיקר בשר, ועל כן רצוי לשחטו בבוקר החג עצמו. בשבת נאסרה שחיטה, אך ביום טוב השחיטה מותרת. את הדם צריך היה לכסות באדמה, זו ההלכה, כמו גם צורך אסתטי ותברואתי. רצפת החצר הייתה בדרך כלל מרוצפת, ורצפת ה"בית" (חדר המגורים) לעתים מרוצפת ולעתים עפר כבוש. גם אם הייתה הרצפה בלתי מרוצפת הרי שהעפר היה כבוש ומהודק, וכדי לכסות בו את הדם היה צורך להכינו מבעוד מועד. הבעיה ההלכתית היא שגם אם מותר לשחוט ולכסות את הדם ביום טוב אסור לחפור ולהכין עפר ביום טוב. חפירה זו היא בבחינת חרישה, ואסור לעבוד ביום טוב אלא לצורך האוכל בלבד. 
אין צריך לומר שכל השחיטה היא שחיטה פרטית. אדם שחט בביתו ולעצמו. ברבות הימים, בעיקר באירופה בימי הביניים, הפכה השחיטה לעניין מקצועי ולמשאב קהילתי. רק שוחטים מוסמכים שחטו, והונהגה מדיניות של ביקורת ואכיפה. מדיניות זו שירתה את הקהילה שהפכה את השחיטה ואת אספקת הבשר למקור הכנסה חשוב של הקהילה. ברם המשנה משקפת, כמובן, מצב של שחיטה פרטית ובלתי מבוקרת.
<b>חייה ועוף ביום טוב – </b>עוף הוא בדרך כלל התרנגול, והחיה הוא מונח כללי. בדרך כלל שחטו בהמה, כבש, עז או פרה. אין צורך לכסות את דם הבהמה, ולכן אין מגבלה על שחיטת בהמה ביום טוב.
<b>בית שמי אומרין יחפור בדקר</b><sup class="footnote-marker">25</sup><i class="footnote">בעדי נוסח אחדים בדקל (גא, מל, ואולי גם בכתב יד קופמן), ודומה שזה שיבוש גרפי בלבד. דקר הוא כשמו, כלי לדקירה, כנראה קטן, ומן הסתם בעל ידית. </i><b> ויכסה – </b>כאמור, יש צורך בחפירה של ממש כדי שתהא אדמה לכיסוי הדם. בדברי בית שמאי אין כל הסתייגות. מותר לחפור בדקר כדי לכסות. נראה שדעתם של בית שמאי היא שכל עבודות ההכנה לצורך אוכל הותרו. במקורות חז"ל דעה זו מיוחסת לרבי אליעזר. לדעתו אם הותרה מצווה ביום טוב או בשבת – מותר גם לעשות ביום טוב או בשבת את כל ההכנות לה: להביא בשבת סכין מילה מרחוק, להביא קרבן פסח מחוץ לתחום וכיוצא באלו הלכות נוספות<sup class="footnote-marker">26</sup><i class="footnote">ראו פירושנו לשבת פי"ט מ"א; פסחים פ"ו מ"א. </i>. עמדתו של רבי אליעזר היא, אפוא, תוצאה של עמדת בית שמאי. רבי אליעזר היה כידוע שמותי, כפי שעולה גם מהמשנה הקודמת, ושתי הדעות (בית שמאי ורבי אליעזר) דעה אחת הן.
<b>ובית</b> <b>הילל אומרין לא ישחוט אלא אם כן היה לו עפר מוכן –</b> יש היתר לשחוט אך לא לבצע את עבודות ההכנה, ולכן אם אין לו עפר מוכן לא ישחוט. בכמה עדי נוסח משניים נוסף "מבעוד יום"<sup class="footnote-marker">27</sup><i class="footnote">כנוסחת כתב יד קופמן גם ב- רא, מפי, מגק, גמ, רא, מל, גמב, מפ, מיל ועוד. התוספת "מבעוד יום" היא בעיקר בדפוסים ובכתבי יד הקרובים להם. </i>.
<b>ומודים –</b> בית הלל לבית שמאי, <b>שאם שחט –</b> אם כבר נשחטה הבהמה, קיימת מצווה לכסות את הדם, ואיסור שלא לכסות את הדם, והרי זה לא תעשה של איסור מלאכה ביום טוב מול מצוות לא תעשה ועשה של כיסוי הדם (ירו', ס ע"ב), <b>שיחפור בדקר ויכסה – </b>בתלמוד הבבלי מתירים רק אם הדקר מוכן מבעוד יום, או שמדובר בעפר תחוח. הווה אומר, למעשה איסור העבודה חמור ממצוות כיסוי הדם, והתירו לכסות בדיעבד רק אם הכול כבר היה מוכן לחפירה. כפי שאמרנו, המשנה משקפת מצב של שחיטה פרטית. בבבל החלו חכמים לפקח על השחיטה (לא באותה מידה כמו בימינו). ייתכן שזו הסיבה לכך שגם בכיסוי הדם התלמוד נוקט עמדה מחמירה בהרבה. אם מדובר בשחיטה תחת פיקוח רבני, אין כל סיבה שלא לתבוע הכנה נאותה לשחיטה ביום טוב. 
<b>שאפר הכירה מוכן –</b> משפט זה עורר קשיים מרובים. הבבלי (ח ע"א) שואל: "אפר כירה מאן דכר שמיה?" (מי הזכירו?). הבבלי מתרץ שהכוונה היא "ואפר כירה". כלומר, אפר כירה שהוסק מערב יום טוב נחשב מוכן, וניתן לכסות בו את הדם. ואכן במקורות חז"ל, ובעיקר במשנה, מתחלפות לעתים קרובות ו' ו-ש'<sup class="footnote-marker">28</sup><i class="footnote">אונא, ויו שין. </i>. אלבק<sup class="footnote-marker">29</sup><i class="footnote">אלבק, מועד, עמ' 480. </i> אף מצביע על גרסאות ב-ו', "ואפר כירה", ברם ברור שלא כך גרסו בתלמוד הבבלי, ושם הציעו לתקן את הגרסה בש', או נכון יותר לפרש: "<b>ש</b>אפר" משמעו "<b>ו</b>אפר". המשפט הוא לדעת בית הלל. בית שמאי אינם דורשים הכנה כל עיקר, אך לדעת בית הלל אפר הכירה נחשב מוכן, הווה אומר שהפִסקה היא לדעת הכול. מבחינה מבנית אחרי שהוצעה המחלוקת, ונקבע במה אין מחלוקת, המשנה ממשיכה ומציעה את דעת הכול<sup class="footnote-marker">30</sup><i class="footnote">כך מסביר הרמב"ם. </i>. יש מהמפרשים הרואים במשפט הלכה בפני עצמה שאינה קשורה למחלוקת. אפר כירה נחשב מוכן לצורך כיסוי צואה או כל דבר אחר שמן הדין יש לכסות<sup class="footnote-marker">31</sup><i class="footnote">כך המאירי, מלאכת שלמה ואחרים. </i>, ואין לכך קשר למחלוקת הקודמת בדבר היתר השחיטה. 
קושי עיקרי בפירוש זה הוא שבמקום אחר בית שמאי קובעים שאין לכסות דם באפר אלא רק בעפר. הווה אומר, אולי אפר הכירה מוכן אך אין הדבר מועיל בכל הנוגע לכיסוי דם<sup class="footnote-marker">32</sup><i class="footnote">בבלי, חולין פח ע"ב, וראו תוספות לביצה כאן, ד"ה "הכי קאמר". </i>. 
אלבק הציע הצעה נוספת ולפיה בעבר הייתה גרסה "אין אפר הכירה מוכן". אמנם בכירה יש אפר, ונתן לכסות בו את הדם, אך לדעת בית הלל אין הוא נחשב מוכן, שכן הוא נעשה בחג עצמו, ובערב החג היה עדיין בול עץ בלבד. הצעה זו חריפה, אך אין לה ביסוס בעדויות הטקסט. מעבר לכך, האפר שנוצר מהבישול בחג הוא מועט, ואין הוא מספיק לכיסוי דם, ואם מדובר על האפר שהצטבר בכירה הרי שהוא מוכן בהחלט. מן הראוי להעיר שהכירות שהתגלו בחפירות "יושבות" בדרך כלל על ערמת אפר מהודקת, משנים רבות של בישול ושרפה.
אפשטיין הציע שהמשפט במשנתנו מלוקט ומקוצר ממשנה קדומה העוסקת בעניין אחר, ושם הייתה למשפט משמעות ברורה יותר<sup class="footnote-marker">33</sup><i class="footnote">אפשטיין, מבוא, עמ' 368, וראו שם, עמ' 653-652. </i>. אפשטיין אינו מציע מהיכן נלקטה המחלוקת, ואולי עסקה המשנה בדיני טלטול או הטמנה ביום טוב ושם קבעה שאפר נחשב "מוכן", אך השימוש בו לכיסוי דם שנוי במחלוקת אחרת (זו שבבבלי חולין). 
פינליש מסביר שהמשפט "שאפר הכירה" אינו לדעת הכול, ואין הוא המשך של המשפט הקודם "ומודים..." אלא חוזר לדין של בית הלל<sup class="footnote-marker">34</sup><i class="footnote">פינליש, דרכה של תורה, סימן כה. </i>. בכך נפתרת הסתירה בין המשנה שלנו לברייתא בחולין. אשר לסתירה זו, ייתכן שאין צורך לתרצה שכן שתי מסורות מנוגדות הן, ועדיף להציג מחלוקת מאשר לתרץ בדוחק<sup class="footnote-marker">35</sup><i class="footnote">ההסבר שאפר שאינו אפר כירה פסול לכיסוי, אך אפר כירה מוכן ומותר לכסות בו, אינו הגיוני, שכן מה ההבדל בין אפר כירה לבין אפר של כל שרפה אחרת?  </i>.
התלמוד הבבלי כלל במשנה גורם נוסף, שיש לשחוט על עפר תחוח ולא על אדמה נוקשה. גורם זה, שהראשונים מפתחים, ממלכד את השוחט, שכן אי אפשר יהיה לשחוט לפני שהאפר מוכן, ואי אפשר להכין עפר תחוח ביום טוב שמא לא ישחוט. מרכיב זה אינו בפשט המשנה, ואף חלק מהראשונים לא הזכירו אותו<sup class="footnote-marker">36</sup><i class="footnote">המאירי מפתח מרכיב זה, ואינו בדברי הרי"ד, הריטב"א ואחרים. </i>. 
עוד מן הראוי להדגיש את אשר מדגישים גם רבותינו הראשונים. הבעיה ההלכתית של המשנה, כמו של זו הקודמת, היא בעיית ההכנה ולא תיחוח העפר עצמו. מה שמוכן מותר לעבוד עמו, והחשש אינו מעבודה ואינו מטרחה (איור 2). 
המשנה מניחה בפשטות שכיסוי הדם הוא באפר. המדרש מציג זאת לא כהרחבה של הפסוק אלא כחידוש, בניגוד לתורה: "מיכן היה רבי ישמעאל אומר בשלשה מקומות הלכה עוקפת המקרא. התורה אמרה 'ושפך את דמו וכסהו בעפר' והלכה אמרה בכל דבר שמגדיל צמחים, התורה אמרה..." (ספרי דברים, קכב, עמ' 180; מדרש תנאים לדברים, כד א, עמ' 154). הירושלמי מביא מדרש זה אך מדגיש שלדעת רבי עקיבא אין אלו בבחינת "חידושי הלכה" אלא לימוד של פרשנות מדרשית רגילה. ביטוי אחר הוא "מנהג מבטל הלכה". ביטוי זה מופיע בירושלמי כהסבר לכך שחולצים בסנדל ולא במנעל, ובבבלי מובא הסבר אחר התולה את החידוש בפרשנות (ירו', יבמות פי"ב ה"א, יב ע"ג; בבלי, שם ק ע"ב). שערי פירושים מעולם לא ננעלו. גם הירושלמי יכול היה להסביר את הנוהג הרווח לחלוץ בסנדל ולומר שזהו המנעל של התורה<sup class="footnote-marker">37</sup><i class="footnote">ייתכן אפילו שפירוש זה נכון מבחינה עובדתית.  </i>. הבבלי, כדרכו, מציע הסבר כזה. אבל הירושלמי מגדיר את הנוהג כ"מנהג מבטל הלכה", ומכיר בכך את השינוי הנדיר של דין תורה. הבבלי מעמעם את המהפכה, וכאמור יש בו גם הסבר מדוע סנדל עדיף<sup class="footnote-marker">38</sup><i class="footnote">גם הראשונים התחבטו בשאלה. הרא"ש והרמב"ן הביאו את ההסבר שבירושלמי, והתוספות למנחות ל ע"ב ד"ה מנעל מסבירים ש"אין אנו בקיאין בסנדל". הוא אשר אמרנו, שערי פירושים לא ננעלו לא במנעל ולא בסנדל. </i>. ההסבר ש"מנהג מבטל את ההלכה" מופיע עוד פעמיים בספרות האמוראים. כך, למשל, בתורה נאמר שאישה חולצת במנעל ובציבור היהודי חלצו בפועל בסנדל, שהיה הלבוש הרגיל יותר. אנו נדון בנושא בפירושנו ליבמות (פי"ב מ"א). 
ניתן, אפוא, לסכם את שלבי ההתפתחות. דין תורה, כפי שחז"ל פירשוהו, היה שחליצה נעשית במנעל. בפועל נהגו העם לחלוץ גם בסנדל, או אולי רק בסנדל. בתקופת התנאים עדיין נאבקו חכמים במנהג, וזו מחלוקת התנאים שהתלמוד מספר עליה, והדים לה במשנה ובתוספתא. ההלכה שבדיעבד חליצה בסנדל כשרה היא עדות לנסיגה מסוימת של התנאים. בסופו של דבר התפשט המנהג לחלוץ בסנדל. בבבל חלצו במנעל, אם כי ייתכן שבהמשך תקופת האמוראים התפשט הנוהג לחלוץ בסנדל. ההבדל נובע מנוהגי הנעלה שונים. 
החידוש שבטיעון "מנהג מבטל הלכה" איננו בעצם השינוי; חז"ל שינו דיני תורה רבים. החידוש הוא בהודאה שיש כאן שינוי ולא פרשנות או דרשה. השינוי הוא, אפוא, ברטוריקה של ההלכה ולא במעשה ההלכתי עצמו. הביטוי שייך לקבוצה קטנה של עדויות שבהן באה לידי ביטוי תודעתם של חכמים כמי שרשאים לשנות את דין התורה. בפועל קבעו חכמים בהלכות רבות קביעות שהן בניגוד לתורה, או שלפחות אינן בה, אבל בדרך כלל הם מציגים את עצמם כפרשנים ולא כיוצרים.
קולמוסים רבים נשברו סביב שאלה זו של חידוש הלכות או פרשנות להלכות מקראיות. השאלה חרגה מגדר שאלה מדעית והפכה לאבן בוחן ומחלוקת בין הלימוד המסורתי ללימודה של חכמת ישראל, וסלע מחלוקת בין האורתודוקסיה לקונסברטיבים ולרפורמים. לא נעסוק כאן בשאלה עצמה<sup class="footnote-marker">39</sup><i class="footnote">ראו לאחרונה הלברטל, מהפכות. </i>, ונסתפק בהארה חברתית קצרה. הרטוריקה המציגה את חידושי חז"ל כפרשנות נאמנה של המקרא מעצימה את כוחם של חכמים. אין הם מחדשים אלא מהלכים בדרך אבות, כמימים ימימה. עם זאת הם מצהירים שזכותם לחדש, והימנעותם איננה נובעת מהיעדר סמכות אלא מאופייה של ההלכה. שילוב זה מעניק לחכמים עוצמה חברתית רבה, ולגיטימציה לדרך הדתית שהם רוצים להנחיל. איננו אומרים שחז"ל בחרו בדרכם מתוך השיקול החברתי, וודאי שלא עשו כן במודע. עם זאת, זו התוצאה החברתית של דרך הביניים שבה הם מהלכים. לדרך זו הייתה גם תוצאה נוספת בכיוון של שמרנות עמוקה. הרטוריקה של חז"ל, שעבור התנאים הייתה אולי תדמית הסברתית בעיקרה, הפכה לתודעתם העצמית של חכמים ושל הציבור, ובדרך זו נבלמו מהפכות דתיות בעודן באִבן.
כיסוי הדם הוא מצווה מן התורה. כבר התורה מנמקת זאת בקשר שבין הדם והנפש, קשר הבא לידי ביטוי גם בפסוקים אחרים (ויקרא יז יא; בראשית ט ה ועוד). חז"ל אימצו אפוא תפיסה זו, וכן עולה הרעיון בספרות ימי בית שני<sup class="footnote-marker">40</sup><i class="footnote">מכבים ב, ח ג; חכמת שלמה, 10 2; בן סירא, לח כג ועוד. </i>. תפיסה זו מופיעה במקביל גם בספרות היוונית הקדומה. כאשר חז"ל מדברים, אפוא, על הנושא הם מוצאים את עצמם בחזית התרבות העולמית<sup class="footnote-marker">41</sup><i class="footnote">לאותה מסקנה מגיע רושה, נפש. </i>. עם זאת, אין ראיה שהם היו מודעים לפילוסופיה היוונית בנושא, וסביר שעמדותיהם מבטאות רק את ההקשר המקראי, לעומת דברי פילון שבהם הזיקה לעולם היווני מודגשת<sup class="footnote-marker">42</sup><i class="footnote">רושה, שם, עמ' 401-364. </i>.

Mishnah 3

השובך הוא המתקן הקבוע לגידול יונים. בספרות חז"ל שני סוגי שובכים. האחד הוא מערת הקולומבריה. זו מערה שחצובים בה מאות כוכים ובכל אחד מהם התגורר זוג יונים; אלו מכונות במקורות "יוני הרדיסאיות" או "הרדוסיות", או בנוסח דומה<sup class="footnote-marker">43</sup><i class="footnote">לגידול יונים בתקופה הנדונה ראו טפר, יונים; ספראי, הכלכלה, עמ' 179-174. מבדיקות מתברר שלעתים קרובות שכנו מערות הקולומבריה, ששימשו כבית גידול ליונים, במעגל החיצוני מעבר לבתי היישוב. דוגמה לכך היא חורבת שם טוב. </i>. מערות אלו שכנו בשולי היישוב. מצד אחד הייתה האבסת היונים מוטלת על המגדל, והדבר הותר בשבת<sup class="footnote-marker">44</sup><i class="footnote">משנה, שבת פכ"ד מ"ג, וראו להלן, פ"ג מ"ב; בבלי, כה ע"א.  </i>, מצד אחר לא היה אפשר לקחת יונים משם שכן הדבר היה כרוך בטלטול היונה מהמערה לחצר המגורים. השימוש במערות קולומבריה אופייני למחוז יהודה בימי בית שני, אם כי מערות מעטות נמצאו גם בתקופות מאוחרות יותר. מערות הקולומבריה היו ענף חקלאי בהיקף גדול (איור 3 מערת קולומבריום.
סוג שני הוא שובכים קטנים שניצבו על עמודים בחצר. יונים אלו ליקטו את מזונם בשדות, והיוו חלק ממשק העזר של החקלאי בימי המשנה. נראה שמשנתנו מדברת בעיקר על הסוג השני של היונים. יונים גדלו גם בעלייה, כלומר בפער שבין הגג לתקרת הבית. יונים אלו היו בעצם יוני בר, ובעל הבית לא השקיע בהן טיפול או טיפוח.
המשנה מניחה שמותר "לצוד" את היונים בחג אם בוצעה הכנה סמלית שלהן, כלומר שהבעל אותת שבכוונתו לתפוס אותן לשחיטה בחג. כל זה ביוני שובך. אבל יוני הרדיסאיות מוכנות תמיד<sup class="footnote-marker">45</sup><i class="footnote">תוס', פ"א ה"י, וראו פירושנו להלן, מ"ג-מ"ד. </i>, כנראה משום שהיונים ממעטות לעוף והבעל מאביס אותן דרך קבע, על כן תמיד יש בשובך יונים ואין צורך בזימון מיוחד.
<b>בית שמי אומרים אין מוליכים את הסולם משובך לשובך –</b> מותר לתפוס יונים, אבל אסור להעביר את הסולם ממקום למקום. לפי המשך המשנה הסולם מבטא את ה"הכנה". אדם העמיד סולם במקום שממנו התכוון לתפוס את היונים ובכך הוכנו היונים, ואוכל מוכן מותר לתפוס ולשחוט בחג. על כן אסור להעביר את הסולם לשובך אחר, שכן היונים בשובך האחר אינן מוכנות, והעברת הסולם היא כמו ציד האסור בחג (תמונה 1). כאן אנו פוגשים לראשונה הגדרה מוחשית למושג "מוכן". "מוכן" הוא כשנעשה מעשה המוכיח לכול את ההכנה. לעניין זה נחזור להלן, ונראה שבכך חלקו אבות עולם<sup class="footnote-marker">46</sup><i class="footnote">למושג המשפטי "מוכן" ראו במבוא למסכת שבת, ובפירושנו לשבת פ"ג מ"א ופ"ד מ"א.  </i>. אנו דנו במושג זה במבוא למסכת שבת.
הסולם היה עשוי משני מוטות ארוכים, "העומדים", ובהם נקבים להשחלת שלבי הסולם<sup class="footnote-marker">47</sup><i class="footnote">ראו פירושנו לסוכה פ"א מ"ח.  </i>. שני סוגי סולמות נזכרים במקורותינו: "סולם מצרי", שהיה קל ונייד יחסית, ו"סולם צורי", שהיה כבד יותר (משנה, בבא בתרא פ"ג מ"ו). בסולם השתמשו לעלות לעלייה, כלומר לקומה השנייה, וכמובן גם לטפס לשובך, ובכך עוסקת משנתנו (איור 4). 
<b>אבל מטיהו מחלון לחלון –</b> בשובך היו קנים ליונים. ייתכן שהייתה גם חלוקת משנה ל"חלונות", או שחלון הוא שם אחר לקן שבו גר זוג היונים<sup class="footnote-marker">48</sup><i class="footnote">שתי האפשרויות תלויות בשתי נוסחאות למדרש אחד. בתנחומא (תצווה ה) הנוסח הוא שהיונה מכרת שובכה וחלונה, ומשמע שבשובך חלונות רבים וחלון הוא קן, ואילו במקבילה בשיר השירים רבה (א טו) אותה יונה מכירה את שובכה, חלונה וקנה, ומשמע שהחלון מכיל קנים רבים. </i>. מכל מקום, העיקרון הוא שמותר להטות את ראש הסולם מבלי להזיז את רגליו.
<b>בית הלל מתירין –</b> אפילו להזיז את הסולם. המחלוקת היא במשמעותה של הכנה. בית שמאי דורשים שההכנה תהיה פעולה ממשית ומוחשית, ובית הלל מסתפקים בפעולה עקרונית, הכנה כללית ומעורפלת יותר.
בתוספתא נוספו פרטים: "אמר רבי שמעון בן לעזר מודים בית שמיי ובית הלל שמוליכין את הסולם משובך לשובך, על מה נחלקו על החזירה (כלומר על החזרת הסולם), שבית שמיי אוסרין ובית הלל מתירין" (פ"א ה"ח). אין להשוות את הנוסח שבתוספתא למשנה, ולפי פשוטם של דברים התוספתא חולקת על המשנה. לפי התוספתא המחלוקת אינה על צורת ההכנה ליום טוב אלא ממוקדת בשאלה אחרת, שאלת הטרחה. לפי בית שמאי אין לעשות כלום אחרי לקיחת היונה משום שזו מלאכה שאינה לצורך הסעודה, ובית הלל מניחים שאם לא נתיר לו להחזיר את הסולם יפגע הדבר גם בהכנות לארוחה עצמה, בבחינת "התירו סופו בשל תחילתו"<sup class="footnote-marker">49</sup><i class="footnote">לעיקרון הלכתי זה ראו במבוא למסכת. </i>. בהמשך התוספתא (שם) אומר רבי יהודה בשם עזריה<sup class="footnote-marker">50</sup><i class="footnote">אולי זה אביו של אלעזר בן עזריה. עזריה זה פעל בראשית דור יבנה, ולכן לא זכה לתואר "רבי", כמו רבים מחכמי דור יבנה הקדומים. אחיו היה "שמעון אחי עזריה", אף הוא מחכמי הדור הראשון של דור יבנה, ראו משנה, טהרות פ"ח מ"ז; זבחים פ"א מ"ב. רבי אלעזר בן עזריה פעל בלוד ובציפורי ורבי יהודה למד בלוד, ייתכן אפוא שבשהותו בלוד פגש רבי יהודה בעזריה או בתלמידיו. </i>: "אין מטלטלין את הסולם. במי דברים אמורים בסולם של שובך אבל בסולם של עליה אסור לטלטל אפילו בעלייה. רבי דוסה אומר מטין אותו מחלון לחלון, אחרים אמרו משם רבי דוסה אף מדדין בו". ההבדל בין סולם עלייה לסולם שובך מופיע גם בתלמודים, ומסופר שם שבני רבי חייא יצאו אל הכפרים ושם הורו בטעות שלא כתוספתא. מן הסיפור משמע שההבדל בין השובך והעלייה מוסכם על הכול (בבלי, י ע"ב; ירו', ס ע"ג)<sup class="footnote-marker">51</sup><i class="footnote">בירושלמי המעשה מיוחס לרבי יהודה בנו של רבי חייה. המונח "נפקו לקרייתא" משמעו שהם יצאו לסיור-פיקוח באחוזות הפרטיות של אביהם. הוראת ההלכה נעשתה תוך כדי סיור עסקי, והדבר רגיל בעולמם של חכמים. </i>. מניסוח התוספתא לא ברור האם דברי רבי דוסה אמורים רק בסולם של עלייה או בכל הסולמות, הווה אומר שלא ברור האם דבריו נסובים על המשנה או על דברי רבי יהודה. כך או כך, משמעם שמותר למטפס לדדות עם הסולם, כלומר להזיז את בסיסו תוך כדי אחיזה בחלון השובך והזזה מועטת של רגלי הסולם. 
ההבדל בין סולם שובך לסולם עלייה אינו ברור. הירושלמי (שם) מסביר: "סולם שלשובך יכול הוא לעמוד עליו ולעשות מלאכתו, סולם שלעלייה אינו יכול לעמוד עליו ולעשות מלאכתו. סולם שלשובך שהוא עולה בו לעלייה, סולם שלעלייה שהוא עולה בו לשובך". החלק הראשון ברור: סולם של שובך הוא סולם שמשמש לעבודה. הוא בנוי כך שניתן לעמוד עליו בקלות ולעבוד על גביו, ואילו סולם של עלייה נועד רק לטיפוס. על כן סולם של שובך עומד הוא ומוכן, ולכן היונים נחשבות למוכנות. אבל סולם של עלייה נועד לטיפוס לקומה השנייה ולא לעבודת היונים, לכן אינו נחשב "מוכן". המשך הירושלמי ברור פחות, ונראה שהוא קטוע. אך נראה שהתלמוד מדגיש שהדברים תלויים בטיב הסולם, ולא במטרה שהוא משמש לה באותו רגע<sup class="footnote-marker">52</sup><i class="footnote">ליברמן פירש את התוספתא שסולם של שובך קבוע פחות ולכן קל יותר לטלטלו, אך המשנה והתוספתא עוסקות בהכנה, ולא במידת הטרחה. בכלל, ספק אם כמות הטרחה משמעותית. עבודה לצורך הכנת אוכל הותרה ללא קשר למאמץ הכרוך בה.  </i>. 
הסברנו את המשנה כפי שמשתמע מפשוטה, לאור הירושלמי, ובעיקר לאור המחלוקת הבאה העוסקת בהכנה. אבל הבבלי מנתק בין שתי המשניות ומסביר את המחלוקת בשאלות אחרות. הסבר אחד הוא שבית שמאי ובית הלל חולקים ב"מראית עין", שמא הרואה מבחוץ יחשוב שהאיש עובד לצורכי חולין<sup class="footnote-marker">53</sup><i class="footnote">הסבר זה מתאים במיוחד להבדל שבין סולם שובך וסולם עלייה. סולם שובך משמש לעבודה, לכן היה צריך לאסור את השימוש בו או להגבילו יותר מהשימוש בסולם של עלייה שאינו משמש לעבודת היונים. ברם, מן התוספתא והתלמודים ברור שבסולם שובך יש יותר צד של היתר. </i>. הסבר זה אפשרי אולי לשיטת הבבלי. הכלל ש"כל מה שאסור משום מראית עין אסור גם בחדרי חדרים" מקובל מאוד בתלמוד הבבלי<sup class="footnote-marker">54</sup><i class="footnote">כגון בבלי, ט ע"ב; שבת סד ע"ב ועוד. </i>. התלמוד הירושלמי מכיר אותו ומזכיר את הכלל כדברי רב (האמורא הבבלי) בניגוד לדברי בר קפרא הארץ-ישראלי, והסוגיה מסכמת "הדא פליגא על רב ולית ליה קיום" (ירו', עירובין פ"ח ה"י, כה ע"ב; גיטין פ"ז ה"א, מח ע"ג ועוד). בפירוש המונח נחלקו ראשונים ואחרונים. רבי אליעזר רוקח ואחרים מפרשים שאין קיום לדברי רב שכל מה שאסור משום מראית עין אסור גם בחדרי חדרים<sup class="footnote-marker">55</sup><i class="footnote">ספר העיטור, שער שני הלכות שחיטה כג א, וכך פירש רטנר באהבת ציון וירושלים, כלאים עמ' 72. </i>, ויש המפרשים בדרך הפוכה, שאין קיום לדברי בר קפרא<sup class="footnote-marker">56</sup><i class="footnote">ליברמן, ירושלמי כפשוטו, עמ' 349, וכן פיינשטיין, אגרות משה, חלק אבן העזר לו. </i>. אם כן, הירושלמי מכיר את הכלל ככלל בבלי וספק אם הוא מקבלו.
זאת ועוד. במסכת שבת הבבלי מזכיר מחלוקת בדבר הכלל "כל מקום שאסרו חכמים מפני מראית העין אפילו בחדרי חדרים אסור" (קמו ע"ב), ברם אין זו מחלוקת בית שמאי ובית הלל אלא מחלוקת של תנאים אחרים. אם כן, סוגיית הבבלי כאן סותרת במידת מה את הסוגיה במסכת שבת. אי לכך, להערכתנו ההסבר הבבלי כאן מאולץ ואינו פשט המשנה.
הבבלי אף מנסה להעמיד את המחלוקות בין בית שמאי ובית הלל על יסוד שאלה עקרונית אחרת, שאלת שמחת יום טוב. בית הלל מחמירים ומאפשרים חופש יתר בבישול, ובית שמאי מגבילים. בדיקת המשניות מראה שאין עקיבות בעמדות שני הבתים (בית שמאי מחמירים בסולם ומקלים בביצה ובכיסוי דם), ועל כן הבבלי מציע את התירוץ שכבר הוזכר, "מוחלפת השיטה" (ט ע"ב - י ע"א). נראה שההסבר של "מוחלפת השיטה" הוא ביסודה של קושיית הבבלי. עורך התלמוד כבר הכיר את ההסבר וניסה ליצור מערכת שיטתית כלשהי שתכלול את כל המשניות, ברם המחלוקות השונות אינן נסובות על השאלה הכללית של "שמחת יום טוב" אלא סביב שאלות משנה של משמעות המונח "הכנה". המחלוקת היא במידה רבה מתודולוגית, האם צריך להבחין באבחנות משפטיות מדוקדקות או שמא ההכנה היא מושג מעורפל יותר. ההחמרה או ההקלה אינן מטרת הפסיקה אלא פועל יוצא מהנורמות המשפטיות, וזו במידת מה תוצאה מקרית של החשיבה המשפטית. כך נוצרת עקיבות בדרך הפסיקה של הבתים השונים במחלוקת שלפנינו, ובחלק גדול מכלל מחלוקות בית שמאי ובית הלל<sup class="footnote-marker">57</sup><i class="footnote">ראו הסיכום למחלוקות שני הבתים במבוא. </i>. 
<b>בית שמי אומרים לא יטול אלא אם כן נענע מבעוד יום –</b> בית שמאי מהלכים באותה גישה כמו בהלכה הקודמת ודורשים שהאדם ינענע לפני השבת את היונה שהוא רוצה לשחוט בשבת; כך היונה הופכת להיות מוכנה לשבת.
<b> ובית הילל אומרים עומד ואומר זה וזה אני נוטל –</b> ההכנה מוחשית פחות, הכנת הלב ולא הכנה בפועל. גם בית הלל דורשים הכנה מסוימת, ונחזור לכך בפרק ג משנה ב. בתוספתא נאמר: "רבי שמעון<sup class="footnote-marker">58</sup><i class="footnote">נראה שהוא רבי שמעון בן אלעזר שבמקומות אחדים בפרקנו מוסר את מחלוקות בית שמאי ובית הלל בדרך אחרת מהתנא במשנתנו. </i> אומר בית שמיי אומרים לא יטול אדם גוזל עד שיקשר, בית הלל אומרים לא יטול אדם עד שינענע" (פ"א ה"ח). העמדות הן אותן עמדות, אלא שהן מחמירות יותר. בית שמאי דורשים הכנה ממשית (תמונה 2), ובית הלל מסתפקים בנענוע כדעת בית שמאי במשנתנו<sup class="footnote-marker">59</sup><i class="footnote">בעל מלאכת שלמה מצרף למשנתנו דיון בנושא "ברירה". לדעת האומר "זה וזה אני נוטל" אינו משתמש בכל היונים אלא מסמן מאילו יונים יבחר את הנחוצות לו.  </i>. הדרישה להכנה מוחשית אינה רק "משום מראית עין", כדי שהרואה מבחוץ לא יחשוד כפי שהזכיר הבבלי לעיל, אלא היא דרישה פנימית כדי להגדיר את ההכנה. 
כפי שראינו לעיל יש במקורות האמוראיים גם דעה ש"מוחלפת השיטה"<sup class="footnote-marker">60</sup><i class="footnote">אפשטיין, מבוא, עמ' 257-255.  </i>. רבי אליעזר, מתלמידי בית שמאי, אומר להלן (פ"ד מ"ז) "עומד אדם על המוקצה ערב שבת בשביעית ואומר מיכן אני אוכל למחר, וחכמים אומרים עד שירשום". הדין דומה לענייננו, ותלמיד בית שמאי מקל. אמנם אין הדינים שווים לחלוטין; כאן מדובר על הכנה ליום טוב ושם על הכנה לשבת, כדי לעקור דין מוקצה. עם זאת דומה ששוב בית שמאי מקלים, ומוחלפת השיטה המוצגת במשנתנו. התלמודים שם תירצו שיש הבדל נוסף, והשאלה תידון להלן<sup class="footnote-marker">61</sup><i class="footnote">שם, שם. שאלת התלמודים מעידה כי ההסבר "מוחלפת השיטה" לא התקבל למעשה.  </i>.
בתוספתא רבי שמעון בן אלעזר מוסיף חילוק שכל ההכנה נדרשת רק ביוני שובך ויוני עלייה, "אבל אווזין ותרנגלין ויונים חדסיות אין צריכין זימון" (פ"א ה"י). כבר ראינו לעיל (מ"א) כי בארץ ישראל התרנגולים "מזומנים היו לשחיטה", הוא הדין ביונים הגדלות במערות הקולומבריה שנחשבו למקום סגור שממנו היונים אינן עפות כמעט וממילא הן נחשבות למוזמנות ומוכנות. מימרתו של רבי שמעון קטועה (להלן במשנה הבאה), ועל כן קשה לדעת האם דבריו הם לדעת הכול או שהדברים שנויים במחלוקת בית שמאי ובית הלל. אם כן, לשיטתו הכנה נדרשת רק במה שאינו מוכן לכול.

Mishnah 4

לכל הדעות יש צורך בזימון יונים כדי שניתן יהא לשחטן, ובמשנה הקודמת נחלקו בית שמאי ובית הלל מהו הזימון הדרוש. משנתנו עוסקת במקרה שהאיש מצא בקן יונים אחרות מאלו שתיכנן וזימן. ממשנה זו ברור שהזימון הוא בפה או בנענוע, ולא בקשירה, אחרת קשה להניח שאדם יקשור שתי יונים שחורות וימצא יונים לבנות קשורות. הווה אומר, משנתנו אינה מקבלת את דברי רבי שמעון בן אלעזר התובע, לדעת בית שמאי, שאדם יקשור את היונים, ובכך משנתנו היא לדעת הכול, ולפי שיטת רבי שמעון בן אלעזר היא לדעת בית הלל בלבד.
<b>זימן – </b>יונים <b>שחורים ומצא לבנים –</b> או מקרה אחר שבו זימן יונים <b>לבנים ומצא שחורים –</b> או מקרה אחר שבו זימן <b>שנים –</b> זוג יונים <b>ומצא שלושה –</b> יונים,<b> אסורין –</b> בכל המקרים הללו היונים אסורות, שהרי היונים ודאי התחלפו, ובמקרה השלישי לפחות אחת היונים לא זומנה.
<b>שלושה ומצא שנים מותרים –</b> אם זימן שלוש יונים ומצא שתיים יש לשער, או שרשאים אנו לשער, שאחת היונים עפה מקִנה והשתיים האחרות הן היונים שזימן. בירושלמי ובבבלי מנסים לקשר את משנתנו למחלוקת רבי וחכמים במי שהניח שתי מטבעות מעשר שני ומצא רק אחת (תוס', מעשר שני פ"ה ה"ד; ירו', ס ע"ג; בבלי, י ע"ב). התלמודים מסכמים שיש הבדל בין הנושאים, שכן מטבעות אינם עשויים לפרוח ללא סיוע חיצוני. 
מקרה אחר הוא במי שזימן יונים שב<b>תוך הקן ומצא –</b> את היונים <b>לפני הקן –</b> היונים <b>אסורין –</b> החשש הוא שאלו יונים אחרות מאלו שזימן.
<b>אין שם אלא אם הם הרי אילו מותרין –</b> הנחיה זו חלה רק על המקרה האחרון. כלומר, אם היונים זזו אך אין בשובך אלא יונים אלו, החשש שמא התחלפו היונים הוא זעיר. הבנת צורת הקן היא מרכיב מרכזי בהבנת המשנה. בעל מלאכת שלמה אומר שלפני כל קן היה מדף, מעין מרפסת שבה שוהות היונים חלק מהיום, על כן ניתן להניח שהיונים המצויות לפני הקן הן אלו שהיו בקן. איננו יודעים כיצד נראָה שובך העץ, ברם במערות הקלומבריה אין מדף לפני הקן אבל יש מדפים לפני גוש קנים. זו, אם כן, הסיבה לאיסור. אבל אם היה מדף לפני הקן הרי זה בחזקת "אין שם אלא הם" – והיונים שלפני הקן הן הן היונים שזומנו מערב החג.
במשנה אין מחלוקת בין בית שמאי ובית הלל, והדבר תמוה, שהרי כל הפרק כולל מחלוקות בין שני הבתים, וזה העיקרון המבריח את הפרק ואשר הנחה את העורך. מדברי רבי שמעון בן אלעזר בתוספתא משתמע כי גם כאן הייתה מחלוקת בין בית שמאי ובית הלל, אלא שדבריו כנראה קטועים. רבי שמעון בן אלעזר, כמו חכמים אחרים במהלך הפרק, חולק על התנא במשנתנו ומציג אחרת את המחלוקות בין הבתים. כמעט לכל משנה בפרקים א-ב נוסח שונה בתוספתא. בדרך כלל הנוסחה החילופית מוצגת בסגנון: "אמר רבי פלוני מודים בית שמאי לבית הלל ב... על מה נחלקו על...". דוגמה טובה וסטנדרטית מובאת בפירושנו לסוף המשנה הקודמת. בתוספתא שלפנינו נאמר: "אמר רבי שמעון בן לעזר מודים בית שמיי ובית הלל שאם זימן בתוך הקן ומצא לפני הקן שהן אסורין..." (פ"א ה"י). עד כאן הדברים הולמים את משנתנו. היה מקום לצפות שבהמשך יוסיף החכם גם "על מה נחלקו על שזימן...", ברם המשך זה חסר ובמקומו נמצא דיון ביוני שובך וביוני עלייה, וגם בו אין מחלוקת בין הבתים. 
נראה, אפוא, שבעבר הייתה במשנה ובתוספתא מחלוקת כלשהי בין הבתים, איננו יודעים על מה. בזכות המחלוקת נכללה משנה זו בפרק, ועל כך הגיבה התוספתא. בהמשך שלבי העריכה של המשנה נעקרה המחלוקת, ובמקביל נעקרה גם ההתייחסות אליה בתוספתא. אם אכן ההשערה נכונה, יש לה חשיבות להבנת העריכה הקדומה והשתלשלות המסירה במשנה ובתוספתא. לפי הסברנו ברור שלאחר עריכת המשנה, או לפחות לאחר גיבוש המשנה הקדומה שממנה נלקט הפרק שלנו, המשיכו חכמים לערוך את המשנה, להוסיף ולקטוע ממנה. הווה אומר, לפנינו למעשה שלושה שלבים ספרותיים:
שלב א – עריכת המשנה הקדומה, לפי עיקרון חיצוני של ריכוז מחלוקות בית שמאי ובית הלל. עריכת קובץ זה כבר הסתמכה על מסכת עדויות. כפי שנראה להלן יש לקובץ זיקה מיוחדת לתורתו של רבי מאיר, וחכמים אחרים בני דורו נחלקו על פרטיו.
שלב ב – שיבוץ הפרק במסכת ביצה, במסגרת עריכת המשנה.
שלב ג – תיקוני נוסח ותוספות עריכה, ובמסגרת זו נעקרה המחלוקת ממשנתנו. 
התוספתא הכירה במקורה את המחלוקת בין בית שמאי לבית הלל, ורבי שמעון התייחס אליה. ברם, לאחר שהמחלוקת נעקרה מהמשנה היא נעקרה גם מהתוספתא. הווה אומר, בתוספתא יש התייחסות למשנה כפי שהייתה בשלב ב, אך היא תוקנה במקביל לתיקון של שלב ג במשנה. לפי שחזור משוער זה ברור ששלב ב קדם לשלב ג.
כאמור, יש להשערה השלכות על הבנתנו את תהליכי העריכה של המשנה, ברם עדיין איננו יודעים על מה נחלקו בית שמאי ובית הלל, ולמה נעקרה המחלוקת ממשנתנו<sup class="footnote-marker">62</sup><i class="footnote">על כך ראו בקצרה במבוא לפירוש המשניות. </i>.
דרך שונה במקצת להבנת המשנה היא לפי השיטה שלדעת בית שמאי יש צורך בקשירה. אם כך הוא הרי שלא ייתכן שהיונים תימצאנה לפני הקן; ממה נפשך: אם היונים קשורות – אין הן יכולות לצאת מהקן, ואם יצאו ודאי מזומנות הן, ואם אין הן קשורות – אין זאת אלא שהן יונים אחרות, שאינן מזומנות. הוא הדין אם "זימן שחורים ומצא לבנים". אם כן, המשך המשנה הוא לדעת בית הלל בלבד.

Mishnah 5

המשנה עוסקת בסילוק והחזרה של תריס שעל פי החנות ביום טוב, כדברי הבבלי: 
"...אמר עולא תריסי חנויות" (יא ע"ב), וכך עולה גם מן הסוגיה בתלמוד הירושלמי (ס ע"ג). אך כפי שנראה ייתכן שלא רק לגבי חנויות נשאלה שאלה זו. הנחת היסוד של המשנה היא שמותר לפתוח את החנות ולמכור סחורה לצורך הכנת החג. אין במשנתנו דיון בשאלת המכירה. יש להניח שמכירה זו התבצעה ללא תשלומים כספיים, אך מתוך הבנה שהתשלום יתבצע בעתיד (או התבצע בעבר). ברם התעוררה בעיה לגבי החזרת התריס. המשנה אינה מזכירה דיון על פתיחת דלת החנות, זו לא נחשבה למלאכה, גם לא בשבת, משום שאינה מלאכת מחשבת אלא פעולה פשוטה. ברם, שונה היה המצב לגבי התריס.
סדר המשפטים במשנה שונה בכתבי היד השונים, אך אין לכך משמעות לתוכן המשנה, וכבר עמד על כך בעל מלאכת שלמה<sup class="footnote-marker">63</sup><i class="footnote">אפשטיין, מבוא, עמ' 955. </i>. אמנם בצדק העיר תבורי כי שינוי בסדר המשפטים עשוי לשבש את הסידור הכרונולוגי של הפרק<sup class="footnote-marker">64</sup><i class="footnote">תבורי, סדר. </i>, ברם דומה ששאלת הסדר הייתה עבור העורך משנית, והא ראיה שיש פרקים ללא סדר כלשהו<sup class="footnote-marker">65</sup><i class="footnote">סוף מסכת עירובין, סוף מסכת שבת. היו שמצאו סידור מתוחכם ומפולפל כלשהו, ברם סידור שאינו גלוי לעין אינו משמעותי. דומה ששחזורים אלו מעידים רק על כישרונם של המשחזרים וכושר היצירה שלהם, אך אינם תורמים להבנת אופי העריכה הקדומה.  </i>. עבור בני זמננו נושא הסדר נראה חשוב, אך ספק אם כך ראו זאת קדמונים.
נראה שהחנות שמדובר בה הייתה כמו דוכני השוק המוכרים בשווקים המסורתיים (איור 5 תמונה 3). הדוכן היה מתקן עץ גדול, מעין קופסה גדולה, אך לא עמוקה, שנסגרה על ידי לוח עץ גדול וכבד, וננעלה או נקשרה היטב. התלמוד הבבלי מזכיר שלושה סוגי תריסים: תריס עם ציר אורך, שקל לפתחו ולסגרו; תריס עם ציר מהצד, כנראה תריס השוכב על פתח הקופסה מלמעלה, ותריס ללא ציר שהסרתו כרוכה בעבודה רבה<sup class="footnote-marker">66</sup><i class="footnote">בבלי, יא ע"ב, וראו להלן. </i>. נמצאנו למדים שהעיקרון המנחה במשנתנו הוא הטרחה, וטרחה רבה אסרו חכמים. הבתים נחלקו האם הסרת התריס היא טרחה האסורה בחג, או שזו טרחה קלה המותרת בו. כפי שנראה, יש למשנה גם הסבר אחר.
<b>בית שמי –</b> אומרים, <b>אין מסלקין את התר[י]סין ביום טוב ובית הילל מתירין אף להחזיר – </b>לפי בית שמאי אסור לסלק את התריס, אולי כי זו טרחה רבה, וודאי שאסור להחזירו. עם זאת אין ההסבר נאמר במפורש. לפי בית הלל מותר אף להחזיר את התריס. את דעתם של בית הלל ניתן להסביר בשני אופנים: או שלדעתם החזרת התריס היא כפתיחת הדלת ואין בה שום איסור, או שאמנם יש כאן נדנוד איסור אבל התירו סופו משום תחילתו, שאם לא נתיר את החזרת התריס לא יסכים בעל החנות לפתוח את התריס, שכן לא יסכים להשאיר את חנותו פתוחה, "ואף הוא ממעט בשמחת יום טוב" (ירו', ס ע"ג). שני התלמודים מעדיפים את האפשרות השנייה. הבבלי מבחין, כאמור, בשלושה סוגי תריסים, והאפשרויות מוצגות בטבלה (יא ע"ב). עד כאן ההסבר עשוי להיות פשט הכתוב, אך בהמשך הוא שוב בוחר את ההסבר לפי שיטת הגזרה. בית שמאי אסרו לסלק תריס שיש לו ציר צד, גזרה שמא יסלק תריס שאין לו ציר כלל. גם במשניות הקודמות העדיף הבבלי את ההסבר של "גזירה משום..." מתוך ניסיון לצמצם את המחלוקת, הנראית כעקרונית, למחלוקת בהיבט טכני. זו דרכו של התלמוד הבבלי בנושאים רבים בתחומי שבת (מסכתות שבת, עירובין וביצה)<sup class="footnote-marker">67</sup><i class="footnote">ראו במבוא למסכת, להלן מ"ו ועוד.  </i>, ובדרך כלל הירושלמי מציע הסברים אחרים.
סילוק תריס והחזרתו בשבת (לפי הבבלי)
 
בתוספתא כבר נזכרת האבחנה בטיפוס הציר. לדעת התוספתא דלת שנשבר צירה אין פותחים אותה ואין נועלים אותה בשבת וביום טוב. דומה שאין בדבר מחלוקת, וקשה להעמיד את התוספתא רק כשיטת בית שמאי שבדרך כלל היא דחויה מהלכה<sup class="footnote-marker">68</sup><i class="footnote">לא שמענו הצעה ש"מוחלפת השיטה" גם במשנה זו.  </i>. אם כן, לפי התוספתא המחלוקת היא בתריס עם ציר, אבל בתריס ללא ציר בית הלל מודים שאסור. האבחנה בין תריס מהצד לבין תריס מהאמצע אינה בתוספתא. גם בתלמוד הבבלי אבחנה זו מובאת רק כתירוץ דיאלקטי לסתירה בין שתי ברייתות, האחת שבתריס ללא ציר דברי הכול אסור, והאחרת שבתריס ללא ציר דברי הכול מותר. נראה, אפוא, שהאבחנה בין ציר מהצד לבין ציר מהאמצע היא מלאכותית, ונועדה לצורכי הסתירה הספרותית בלבד. בפועל היו כנראה שתי גישות, האחת (תוספתא) שדלת ללא ציר לדברי הכול אסור לסלקה בחג, והאחרת שבדלת ללא ציר יש מחלוקת, אך תריס עם ציר מותר לפתחו ולסגרו לכל הדעות. 
בתוספתא (פ"א ה"י) ובבבלי (יא ע"ב) מובאת דעתו של רבי שמעון בן אלעזר המבחין בין סילוק התריס לבין החזרתו, כמבואר בטבלה:
סילוק תריס והחזרתו בשבת (תוספתא)
ניתן, כמובן, לתרץ את המחלוקת בין המשנה והתוספתא (התוספתא עוסקת בתריס עם ציר והמשנה בתריס ללא ציר), אך לפי המבנה הספרותי רבי שמעון בן אלעזר חולק על משנתנו, כמו במשניות האחרות בפרק. אין ספק שפרקנו אינו בשיטת רבי שמעון בן אלעזר, ולחכם זה הייתה גישה שונה ומסורת אחרת לכלל המחלוקות בנושא. 
הבבלי שואל האם הדיון בתריסים הוא רק בחנות או גם בבית פרטי של אדם. הירושלמי מניח בפשטות כי ההלכה נאמרה גם לגבי בית פרטי. הירושלמי מספר על רבי אבהו שהתיר לטלטל מפתח של ה"פלמנטרין" שלו משום שהיו בו פלפלין<sup class="footnote-marker">69</sup><i class="footnote">טלטול מפתח הוא כמובן חלק מפתיחת התריס, ראו תוס', פ"א הי"א. </i>. הפלמנטרין היא קופסת תכשיטים, מעין כספת בלשון ימינו (בלטינית DIPLOMANTARIUM, וביוונית המינוח דומה)<sup class="footnote-marker">70</sup><i class="footnote">שומר הקופסה הוא הדיפלומט, ומכאן ה"דיפלומט" בלשונות המערב המקובלות כיום, שמשמעו נציג המלך או השלטון.  </i>. ב"כספת" זו החזיק רבי אבהו פלפלין, שהיו תבלין יקר ביותר. המקרה דומה לנדון במשנה, ברם שם אולי לא היה זה תריס אלא דלת רגילה. מכל מקום, התריס קשור בעיקר לדוכן הניצב ברשות הרבים, אף שגם רהיטים פרטיים היו עם תריס, כמו זה שבאיור לעיל (איור 6).
הבבלי מציע שני הסברים לשורש המחלוקות. לפי עולא החזרת התריסים שייכת לקבוצת ההיתרים ש"התירו סופם בשביל תחילתם" (יא ע"ב). אין בסיס להיתר החזרת תריסים, אבל חכמים רוצים שהחנווני ייתן מסחורה שבחנות בשעת הצורך ביום טוב. על כן התירו לו לסגור את החנות, כדי שלא יימנע מפתיחתה וימעט משמחת החג. הסבר זה מופיע גם בירושלמי (ס ע"ג). במהלך הסוגיה הבבלי מעלה אפשרות נוספת שהוויכוח ההלכתי הוא האם יש סתירה ובנייה בכלים. ברם הרעיון מועלה רק כ"הוה אמינא", כדי להציע פרשנות חילופית אפשרית למשנה. עם זאת, יש מהראשונים שאימצו פירוש זה כדרך העיקרית לפירוש המשנה ולפסיקת ההלכה (מאירי ואחרים). ברם, קשה להעמיד את המשנה כנחלקת בנושא כה עקרוני. לו כך היה, לא היה הבדל בין תריס עם ציר לתריס בלעדיו. זאת ועוד, דומה שאיש לא נחלק על כך שסגירת תריס או פתיחתו נאסרו בשבת<sup class="footnote-marker">71</sup><i class="footnote">ראו פירושנו לעירובין פ"י מי"א; שבת פי"ז מ"ו.  </i>, ומשמע שבוודאי הבינו שסגירתו היא בנייה האסורה בשבת, ובתחום זה לא צריך להיות הבדל בין יום טוב לשבת. המחלוקת היא, אפוא, רק האם סגירת התריס נחוצה בשביל הכנת סעודת יום טוב או אינה נחוצה.
<b>בית שמי אומרים אין נוטלין את העלי לקצב עליו בשר – </b>העלי מופיע בדרך כלל עם המכתש (איור 7, תמונה 4 הקצב). המכתש הוא קערת עץ גדולה בעלת שוליים שכתשו עליה תבלינים או ריסקו אוכלים אחרים. לעתים עשוי היה המכתש ממתכת, אך ודאי שלא מחרס שביר. העלי הוא גליל קצר ממתכת או מעץ, ובמקרה זה הכוונה לרסק או לכתוש את הבשר על ידי העלי.
<b> ובית הילל מתירין – </b>המחלוקת היא בהגדרת הכלים שבהם מותר להשתמש להכנת האוכל ביום טוב. לכל הדעות אסור לכתוש תבלינים בעלי, ברם כפי שנראה במשנה ז הנחה זו אינה מובטחת. ייתכן שלדעת בית הלל מותר להשתמש בעלי לטחינת תבלינים, אך לבית שמאי מלאכת העלי השגורה אסורה, לכן אסור להשתמש בו גם לדבר המותר. בתוספתא נוסף "מודים שאם קצב על העלי שאסור לטלטלו" (תוס', פ"א הי"א), הווה אומר שלאחר העבודה אסור להחזירו למקומו. יש בכך ביטוי ברור לכך שהעלי נחשב לכלי שמלאכתו לאיסור, ואפילו בית הלל לא התירו אלא לרסק בו בשר לסעודת החג, ולא להחזירו. הירושלמי (ס ע"ג) מסביר שהעלי הוא כלי גדול<sup class="footnote-marker">72</sup><i class="footnote">כך פירש גם בעל מלאכת שלמה.  </i>, ולכן עשיית המלאכה בו אסורה<sup class="footnote-marker">73</sup><i class="footnote">להלן מ"ז, וראו דיוננו במסכת שבת פי"ז מ"א-מ"ב.  </i>.
<b>בית שמי אומרים אין נותנים את העור לפני בית הדר[י]סה – </b>בדפוסים "לפני הדורסן"<sup class="footnote-marker">74</sup><i class="footnote">כנוסחתנו גם ב- גא, מגק, מפי, מל, מפ, מנ, מתצ, כ, מת, מגק, מגא, מג, מז, מרש, מדק, מרא, מרב. ב- מיל, רא "הדריסה".  </i>, והכוונה אחת. סדר עבודת העור כך הוא: בשלב ראשון שחטו את הבהמה, פשטו את העור ופרסוהו; השלב השני התבצע עדיין בבית או בבית הבורסקי, ובו כתשו את העור והידקו אותו, ובשלב הבא שרו אותו בתמיסות שונות שהמלח היה מרכיב מרכזי בהן. מותר לשחוט את הבהמה לסעודת החג בחג, ולכל הדעות אסור לעבד את העור בחג עצמו. אבל נראה שנהגו "להערים" ולהניח את העור במקום שבו הולכים רבים מבני הבית. כך מתחילה להתבצע פעולת הכתישה. ברור שבית שמאי אוסרים כל פעולה לעיבוד העור, גם אם אין היא עבודה ממש. לדעתם הגורם הקובע הוא מטרת העבודה, אף אם הפעולה עצמה אינה מלאכה אסורה. בית הלל מתירים, ולא נאמר האם הדבר נובע מהחשש להפסד מרובה או משום שאין בהנחת העור מלאכה אסורה. לדברי התלמודים גם כאן היה מעורב הנימוק "התירו סופו מפני תחילתו" (בבלי, יא ע"ב; ירו', סג ע"ב)<sup class="footnote-marker">75</sup><i class="footnote">לנימוק זה ראו לעיל, בפירושנו למשנה ג, ליד הערה 50. </i>: אם לא נניח לאדם להעניק טיפול ראשוני לעור, אולי יימנע משחיטת בהמה לחג. אם זהו הנימוק – אין צורך בהסברים נוספים המובאים אצל ראשונים כאילו העור הוא בבחינת נולד, וכן נימוקים אחרים.
לעור היה ערך כספי גדול ביותר, ואנו שומעים מן המקורות שערך העור היה מרכיב כלכלי רב חשיבות. כך, למשל, בכסף שקיבלו תמורת העורות של קרבנות השלמים שהקדישו בעלי הקרבנות (במקום לתת אותם לכוהנים) ציפו את תקרת המקדש בזהב (תוס', מנחות פי"ג הי"ט ומקבילות). עולי הרגל שילמו למארחיהם בעורות תמורת האירוח שכשלעצמו היה בחינם, והעורות היוו פיצוי על הטרחה והסיוע. עולים אף הקפידו לקנות בהמות קרבן "מצומרים" שעורם טוב, כדי שיוכלו לגמול למארחיהם כיאות<sup class="footnote-marker">76</sup><i class="footnote">הלכה זו "שאין לוקחין בה... (בירושלים) שכר מטות מוצעות" (אבות דרבי נתן, נו"א פל"ה, עמ' 104) נמנית בין "עשרה דברים שאמרו בירושלים" (שם שם). הקובץ סדור בארבע נוסחאות: אבות דרבי נתן, נו"א פל"ה, נב ע"ב; שם, נו"ב פל"ט, נד ע"א; תוס', נגעים פ"ו ה"ה; בבלי, בבא קמא פ"ב ע"א, וראו ספראי, עליה לרגל, עמ' 133 והערה 82 שבעמוד 163.  </i>. שחיטת בשר הייתה נדירה ביותר, וממילא גם העור היה מוצר נדיר, וברור שחכמים (בית הלל) ראו עצמם מחויבים למנוע את השחתתו. 
<b>לא יגביהנו אלא אם כן יש עליו בשר – </b>אסור לטלטל את העור כל עיקר, אך מובן שאם יש בו בשר מותר לטלטלו אגב הבשר, שכן הבשר הוא צורך סעודת החג. בדפוסים נוסף "כזית", כלומר בשר בשיעור של כזית לפחות<sup class="footnote-marker">77</sup><i class="footnote">כך ב- דו, דש, ל, מנ. </i>. זו עדות מעניינת לתהליך הגיבוש המשפטי של ההלכה היהודית. המשנה אינה נוקבת בכמות, אך כתבי היד מוסיפים נתון זה.
<b>ובית הילל מתירין –</b> בתוספתא נוסף "מודים שאין מולחין עורות ביום טוב אבל מולחין עליו בשר לצלי" (פ"א הי"א). מניחים את הבשר לצלי על העור ומולחים אותו, ושאריות המלח נופלות על העור. הירושלמי אף מוסיף שמותר "להערים", כלומר להניח את הצלי ולהרבות במלח כך שייפול מלח רב על העור (ס ע"ג). ניכר שהתוספתא והירושלמי מעדיפים את טובת הבעלים ומנסים להרחיב את ההיתר לטיפול ראשוני בעור. 
<b>בית שמי אומרים אין מוציאין לא את הקטן –</b> לא נאמר האם הכוונה להוצאת הקטן לצורך מצווה, כגון למולו, או שמא מדובר בהוצאתו במסגרת חיי החברה ושמחת יום טוב, וראו להלן, <b>ולא את הלולב</b><sup class="footnote-marker">78</sup><i class="footnote">המשפט חסר ב- מג, ובטלה עדות זו כנגד עדות יתר עדי הנוסח. </i><b> – </b>שוב לא נאמר האם הכוונה להוצאת הלולב לשם נטילת לולב, שהיא צורך מצווה, או סתם להלך בו ברשות הרבים. אין ספק שהיה נוהג מקובל להלך בסוכות עם ארבעה מינים ביד<sup class="footnote-marker">79</sup><i class="footnote">תוס', סוכה פ"ב ה"י, וראו דיוננו במסכת סוכה פ"ג מי"ב-מי"ד. </i>. נוהג זה אינו מצווה ממש, אך הוא בהחלט נוהג רצוי וחלק מאווירת החג, <b>ולא את ספר תורה ברשות הרבים – </b>ושוב לא נאמר האם הוציאו את הספר בשביל הקריאה בבית הכנסת או לצורך האווירה החגיגית בלבד. בימי חול נהגו אנשים להלך עם ספרי תורה בחיקם<sup class="footnote-marker">80</sup><i class="footnote">מסכת סופרים פ"ג הט"ו, עמ' 40; שם, הוספה ב פ"ב ה"ט, עמ' 381; בבלי, סוכה מא ע"ב.  </i>, <b>ובית הלל מתירין – </b>יש להניח שהכוונה לרשות הרבים שאין בה עירוב. כך הנוסח בעדי נוסח אחדים<sup class="footnote-marker">81</sup><i class="footnote">בנוסף לכתב יד קופמן גם ב- רא, מגק, מפי, מפ, כ, מדק. </i>, אבל ביתר עדי הנוסח "לרשות הרבים". דומה שתיקון זה בא להבהיר שמדובר בטלטול מרשות לרשות.
הלכה זו שבמשנה קשה, ולא ברור באיזה מקרה מדובר. עצם שאלת הטלטול ביום טוב אינה פשוטה. ההלכה קבעה שמותר לטלטל ביום טוב; מתוך שהותר לטלטל לצורך אוכל, הותר גם שלא לצורך. אם כן מובן שגם כאן מותר לטלטל, כפי שפוסקים בית הלל. האפשרות הראשונה להבנת משנתנו היא שלדעת בית שמאי נאסר הטלטול, וההלכה שהובאה היא לדעת בית הלל בלבד. הבבלי מנסה הסבר זה ומקשה, בצדק, מדוע אין המשנה אומרת זאת במפורש; מדוע אין חכמים חולקים על טלטול אבנים? לפי הבבלי קושיה זו דוחה את ההסבר המוצע (יב ע"א-ע"ב)<sup class="footnote-marker">82</sup><i class="footnote">אפשרות להסבר קושיית הגמרא תידון להלן. </i>. קושי נוסף הוא שלא שמענו שבית שמאי אוסרים כל טלטול. זאת, כמובן, אינה דחייה מלאה. יתר על כן, הציטוט שהובא לעיל במבוא "אין בין יום טוב לשבת אלא אוכל נפש בלבד" רומז, אולי, שבאמת יש מי שסבור שגם בחג נאסר טלטול שלא לצורך סעודת החג. אם כן הסבר זה קשה, אך לא בלתי אפשרי.
הבבלי מסביר שהמחלוקת היא על העיקרון של "מתוך שהותרה לצורך הותרה גם שלא לצורך", אם כן "בהוצאה שלא לצורך פליגי". המונח "שלא לצורך" אינו מוברר. ייתכן ש"לא לצורך" משמעו שלא לצורך אוכל נפש אלא לצורך מצווה, הווה אומר מדובר בהוצאת לולב לנטילת לולב, ספר תורה לקריאת בתורה וקטן למולו. בעל ספר יראים מסביר כך ואומר שמתוך שהותר לצורך גופו הותר לצורך מצווה, ומפרש פירוש מרחיק לכת למונח "מתוך". לדעתו הכוונה היא שאותו פסוק שלמדו ממנו שמותר להכין אוכל נפש למדו ממנו גם שלצורך נפשו (לצורך מצווה) מותר לטלטל<sup class="footnote-marker">83</sup><i class="footnote">ספר יראים, עמ' 339-338. עצם ההסבר שהטלטול הוא לשם מצווה מופיע אצל רבים. השאלה היא מה פירוש "מצווה" בהקשר זה – מצווה ממש, או סתם מנהג טוב וראוי? ראו תוספות לכתובות ז ע"א, ד"ה "מתוך", ודיוני ראשונים רבים נוספים.  </i>. ההסבר חריף, אך קשה לראות בו פשט הכתובים.
בתוספתא מופיעה הלכה העשויה להיות קשורה למשנתנו: "אמר רבן שמעון בן גמליאל מודים בית שמיי ובית הלל שמוליכים כלים מלאים לצורך, וריקנין למלותן, על מה נחלקו? על ריקנין שלא לצורך, שבית שמיי אוסרין ובית הלל מתירין" (פ"א הי"א; ירו', פי"ז ה"ד, טז ע"ב). הלכה זו נוגעת למשנתנו, ועלינו לסטות מפשט המשנה ולבררה. 
התוספתא אינה קושרת במפורש את מחלוקת בית שמאי ובית הלל למשנתנו, ואף אינה רומזת לאיזו מהפסקאות במשנה היא מתייחסת. עם זאת, לפי מבנה התוספתא נראה שההלכה מתייחסת להיתר לטלטל לולב או תינוק, ונרמז בה שהמשנה עוסקת בהחזרת לולב לאחר שנעשתה בו המצווה, או התינוק לאחר שנימול. עם זאת, עדיין ניתן לפרש שהתוספתא עומדת בפני עצמה. זאת ועוד, אין זה הגיוני שמדובר בתינוק לאחר שנימול או בספר תורה לאחר שקראו בו; וכי היכן ניתן להשאיר את התינוק או את הספר? במקרה זה דעתם של בית שמאי נראית כביכול לא אחראית, וחסרה ההתניה שכל דבריהם הם רק כשיש מקום להשאיר בו את התינוק או את הספר. על כן עדיף לפרש את התוספתא שלא בזיקה למשנה.
לפי הנוסח של התוספתא בית שמאי אומרים שאין מטלטלים שלא לצורך. חסרה בתוספתא התייחסות לטלטול כלים מלאים שלא לצורך. אם אכן לכל הדעות אין לטלטלם, לא ברור כיצד זה מתירים בית הלל לטלטל כלים ריקים שלא לצורך? ואם נאמר שבית שמאי חולקים גם במקרה זה (כלים מלאים שלא לצורך), מדוע מודגש שהמחלוקת היא רק על כלים ריקים? על כן נראה לקבל את נוסח הברייתא כפי שהשתמר בירושלמי: "תני אמר רבי יודן לא נחלקו בית שמאי ובית הלל על המלאין שמטלטלין אותן שלא לצורך, ועל הריקנין שיש בדעתו למלותן, ועל מה נחלקו על שאין בדעתו למלותן. שבית שמי אוסרין ובית הלל מתירין. אתיא דבית שמי כרבי נחמיה? את אמרת הלכה כרבי נחמיה, ולא הלכה כבית שמי?" (שבת פי"ז ה"ד, טז ע"ב). אם כן, שני הבתים מסכימים שמטלטלים כלים מלאים שלא לצורך, ועל אחת כמה וכמה שמטלטלים אותם לצורך. המחלוקת אינה אפוא כה קוטבית, וגם בית שמאי מודים שמטלטלים כלי אוכל שניתן היה לאכלם בחג, גם אם אין כוונה לאכלם. לפי זה, ולפי הטענה שהברייתא מוסבת על משנתנו, ניתן היה לפרש שמשנתנו עוסקת בנטילת הלולב כדי לקיים מצווה (מעין כלים לצורך).
טלטול כלים לפי הירושלמי
בירושלמי יש חידוש נוסף. הסוגיה שם מדמה את מחלוקת בית שמאי ובית הלל למחלוקת רבי נחמיה וחכמים האם מותר לטלטל כלים כבדים וגדולים בשבת שלא לצורך, כלומר שלא לצורך המותר בשבת (ראו פירושנו לשבת פי"ז מ"ד). אם כן, הברייתא אינה קשורה דווקא למשנת ביצה, ואינה עוסקת דווקא ביום טוב<sup class="footnote-marker">84</sup><i class="footnote">על ההיתר לטלטל שלא לצורך ראו במבוא.  </i>.
שאלת הטלטול לצורך מצווה ביום טוב נדונה בעיקר בהקשר ללולב<sup class="footnote-marker">85</sup><i class="footnote">ראו פירושנו לסוכה פ"ג מי"ב-מי"ד ופ"ד מ"א. </i>. בכל המקורות המגוונים, אף שיש בהם גישות שונות, לא שמענו שיש קושי בטלטול ביום טוב אלא רק בשבת. כך, למשל, המשנה קובעת שלולב ניטל לעתים שישה ימים ולעתים שבעה ימים (משנה, סוכה פ"ד מ"א); אם אסור לטלטל לולב ביום טוב – הרי שאם החג הראשון חל ביום חול ייטלו לולב רק חמישה ימים (לא כולל יום טוב ראשון ולא שבת). בכלל, קשה להלום את המקורות המתירים לטלטל לולב בשבת ואת הסיפורים על הסידורים המיוחדים שנעשו לקיום מצוות לולב בשבת. לא שמענו שנעשו הסדרים אלו ביום טוב שאינו שבת. יתרה מזו, בדיוננו ראינו כי רגליים לדבר שלדעת בית שמאי מותר לטלטל לולב בשבת, ורבי אליעזר השמותי הוא הסבור שאם הותרה מצווה (בשבת) מותר גם לעשות את כל ההכנות הנדרשות לה; ראינו כי יש יסוד לכך שרבי אליעזר הולך בשיטת בית שמאי, ובתלמוד הבבלי ברייתא מפורשת המעידה על כך.
כאמור, במסכת סוכה<sup class="footnote-marker">86</sup><i class="footnote">משנה, סוכה פ"ג מי"ג, וראו דיוננו שם. </i> מבואר שבתחילה נטלו לולב רק במקדש, בשלב שני נטלו לולב גם במדינה ביום הראשון ובשלב שלישי נטלו לולב גם במדינה שבעה ימים. הלכה זו מוצגת כדעת הכול, ואם נפרש את משנתנו בדרך שהוצעה יהיה צריך לומר שכל זה הוא רק לדעת בית הלל. 
אפשר כמובן לטעון שכל הדיונים במסכת סוכה הם רק לשיטת בית הלל, ושהמשנה כאן מעידה שלדעת בית שמאי אין נוטלים לולב ביום טוב ראשון, או שנוטלין את הלולב רק בבית. ברם, דומה שאין להעמיד את המשנה נגד כל מקורותינו.
נראה, אפוא, שאין מדובר בטלטול לולב לשם מצוות לולב אלא בטלטולו במשך כל היום, לאחר שהתקיימה מצוות לולב. ראינו כי היו שהתירו זאת גם בשבת עצמה<sup class="footnote-marker">87</sup><i class="footnote">ראו פירושנו לסוכה פ"ג מי"ד. </i>, אלא שקשה ששם בית שמאי הם דווקא המקלים, ואילו במשנתנו הם המחמירים בטלטול. ייתכן כי שוב יש להשתמש בהסבר שמוחלפת השיטה, והדעה המיוחסת כאן לבית שמאי היא דעת בית הלל, אך כמובן קשה לומר הצעה זו ללא ביסוס במקורות הקדומים.
ההסבר האפשרי היחיד הוא שההיתר של בית שמאי לטלטל לולב הוא "לצורך", כלומר לשם מצווה, כולל החזרת הלולב הביתה כפי שפירש הירושלמי את דברי רבי יוסי במשנת סוכה<sup class="footnote-marker">88</sup><i class="footnote">שם שם. </i>. היתר זה חל ביום טוב ובשבת. אבל לדעת בית שמאי אסור להלך עם הלולב סתם גם ביום טוב (וודאי גם בשבת). לפי פירוש זה בית הלל מתירים להלך עם הלולב שלא לצורך כיוון שמותר לטלטל ביום טוב. למעשה זה ההסבר הקודם, ועתה גם מובן מדוע המשנה מדגישה דווקא מקרים אלו בבחינת "להודיעך כוחם של בית שמאי". בית שמאי מתירים לטלטל בשבת לצורך מצוות המותרות בשבת, אך אוסרים לטלטל ביום טוב אפילו לצורך מצוות קלות שאינן חובה חד-משמעית. טלטול הקטן בהקשר זה אינו טלטול להבאתו לברית מילה<sup class="footnote-marker">89</sup><i class="footnote">ברית המילה נערכה בבית היילוד, ולא התעוררה בעיית טלטולו. כל זאת כנגד פרשנים שהסבירו שמדובר בטלטול למצווה. ראו, למשל, הסברו של המאירי למקום. </i>, אלא הבאתו לשמחת המשפחה. אם נאסר לטלטל תינוק הרי שאמו מנועה מלצאת מחוץ לבית, וכך נפגעת שמחת החג<sup class="footnote-marker">90</sup><i class="footnote">כך מפרש בעל מלאכת שלמה. בלולב המצווה היא "לצאת בו" ובספר תורה "לקרות בו"; אין הכוונה לקריאת התורה בבית הכנסת, אלא ללימוד בבית. </i>. גם במקרה זה אוסרים בית שמאי את הטלטול. אם כן, לסיכום, המשנה עוסקת באחת משלוש אפשרויות:
* מדובר בטלטול שלא צורך כלל, והמחלוקת היא על עצם ההיתר לטלטל בחג – הדבר קשה: למה לא הוגדר כך הדבר במשנה, ולמה ניתנו דווקא דוגמאות אלו שניכר עליהן שהן מיוחדות? אם האיסור או ההיתר הם כלליים – צריך היה לנסחם בסגנון כללי יותר. 
* מדובר בטלטול לשם מצווה, והמחלוקת היא בדבר היתר לטלטל לשם מצווה. בית שמאי, האוסרים לטלטל בשבת, אוסרים גם טלטול שלא לשם מצווה. הנחה זו קשה, שהרי לא שמענו שיש מי שסבור כך, למרות שפע העדויות. יתר על כן, בית שמאי מקלים יותר בעניין הכנה לקיום מצווה המותרת בשבת. 
* מדובר בטלטול לשם מצווה קלה, נוהג חגיגי שיש בו יראת שמים. בית שמאי אוסרים כמובן שוב בגלל האיסור לטלטל בחג. להסבר זה מרב היתרונות, אם כי גם הוא אינו מניח את הדעת בשלמות. 
הבבלי, כדרכו, מעמעם את המחלוקת ומעמידה לא על העניין העקרוני אלא על חשש משני יחסית של שימוש שלא לצורך, אף שמלשון המשנה נראה שלא בשימוש מדובר אלא בטלטול. 

Mishnah 6

<b>בית שמי –</b> בדרך כלל הכתיב הארץ-ישראלי הוא שמיי והכתיב הבבלי שמאי, <b>אומרים אין מוליכין חלה –</b> לדעת אפשטיין המילה "חלה" לא הייתה במשנה. הירושלמי (ס ע"ד) שואל למה אין שונים חלה במשנה, ומתרץ שאת החלה מותר וצריך לאפות בחג, וממילא ודאי שמותר למסרה לכוהן לאכילה<sup class="footnote-marker">91</sup><i class="footnote">אפשטיין, מבוא לנוסח, עמ' 955. בנוסח הירושלמי שלנו "ולה תנינן חלה", וצריך להיות "ולמה לא תנינן חלה".  </i>. המילה "חלה" נוספה בנוסחאות רבות, ואף בתוספתא (פ"א הי"ג). מבחינה עניינית אפשטיין צודק, עם זאת שפע ההופעות של המילה "חלה" בתלמודים, בכתבי היד של המשנה ובכתבי היד של התוספתא מעלה את החשד שמא בכל זאת הייתה המילה כתובה, אף שכפי שנראה להלן קשה ליישב את המשנה, <b>ומתנות – </b>המתנות הן הזרוע והלחיים שיש לתת לכוהן. אלו הן מתנות כהונה, והן חולין לחלוטין, <b>לכהן ביום טוב בין שהורמו מאמש ובין שהורמו מהיום ובית הלל מתירין – </b>המתנות הן אוכל לכל דבר, והשוחט רשאי לאכלן מבחינה הלכתית שכן הן חולין, אלא שעליו לתת אותן לכוהן. לפי בית הלל הן אוכל נפש לכל דבר ומותר לשלחן. לפי בית שמאי אמנם הן אוכל נפש עבור הכוהן, אך לא עבור המפריש. עבורו אין זה צורך החג. הווה אומר, אוכל נפש אינו מושג מוחלט אלא מושג המשתנה מאדם לאדם. מתנות לכוהן ניתן לתת מִשְלמים, וכידוע גם לפי בית שמאי מקריבים ביום טוב שלמים<sup class="footnote-marker">92</sup><i class="footnote">להלן, פ"ב מ"ד.  </i>. 
<b>אמרו</b><sup class="footnote-marker">93</sup><i class="footnote">בדפוסים ובכתבי היד הקרובים להם (דו, דש, מ, רג): "אמרו להם".  </i><b> בית שמי לבית הלל –</b> בדרך כלל אין במשניות פרטים על הטיעונים של שני הצדדים, אך לעתים המשנה שומרת מעין פרוטוקול של הוויכוח. אין צורך להניח כי כך בדיוק התנהל הוויכוח, אך הטיעונים נמסרים. נראה שלא קשה להבחין בין ויכוחים קדומים לבין ויכוחים מאוחרים יותר שתנאים מאוחרים או אמוראים מנמקים בהם את דברי התנאים הקדומים. התנאים הקדומים (עד דור יבנה לפחות) אינם סומכים את דבריהם על דרשות כתובים אלא על השוואה בין מצוות, תוך ניסיון ללמוד מן הידוע על שאינו ידוע. דוגמאות לוויכוחים מעין אלו פזורות בספרות חז"ל, והמשנה להלן היא דוגמה מצוינת לוויכוח פנים-מדרשי מעין זה<sup class="footnote-marker">94</sup><i class="footnote">ראו, למשל, פירושנו להלן פ"ב מ"ד, היא חגיגה פ"ב מ"ג; ידים פ"ד מ"ג ועוד.  </i>.
<b>גזירה שווה חלה –</b> המילה "חלה" אינה נמצאת כאמור בחלק מכתבי היד, ואולי לא הייתה בנוסח המקורי של המשנה. המונח "גזירה שווה" יידון להלן, <b>ומתנות –</b> אם המילה "חלה" אינה יש לגרוס, כמובן, "מתנות" בלבד, <b>מתנה</b><sup class="footnote-marker">95</sup><i class="footnote">המילה חסרה ב- גמב, מגק, מת. </i><b> לכהן ותרומה מתנה לכהן כשם שאין מוליכים את התרומה כך לא יוליכו את המתנות – </b>ההשוואה ברורה, והמסקנה היא שאין להביא לכוהן את מתנות הכהונה.
<b> אמרו להם בית הילל לא אם אמרתם בתרומה שאינו זכיי בהרמתה –</b> אסור להפריש תרומה ביום טוב, משום שיש בכך משום תיקון האוכל, הפיכת מוצר גולמי למצרך מאכל<sup class="footnote-marker">96</sup><i class="footnote">ראו פירושנו להלן, פ"ה מ"ב. </i>, <b>תאמרו במתנות שהוא זכיי בהרמתם – </b>מותר לשחוט ולבשל ביום טוב לכל הדעות, על כן מותר גם להפריש את המתנות ביום טוב, וממילא מותר להביאן לכוהן. בית שמאי דוגלים בדעה שיש לצמצם את היתרי המלאכה ביום טוב לדברים שניתן היה לעשותם ערב החג<sup class="footnote-marker">97</sup><i class="footnote">ראו פירושנו להלן, פ"ב מ"ד ומ"ה. </i>. את התרומה הפרישו, בדרך כלל, בבית הגרנות, במקום איסוף הפרי. כך גם נפתרה שאלת הטהרה, שהרי אמנם רוב עמי הארץ לא שמרו על טהרה, אך הפרי לא נטמא לפני הכנסת האוכל לבית. עם זאת לא הייתה שאלת הטהרה המרכיב העיקרי, שכן בדרך כלל טרם הוכשר הפרי לקבל טומאה כלל, כך שהאיסוף בבית הגרנות לא פתר שום בעיה. הסיבה העיקרית הייתה כנראה רצונם של הכוהנים למנוע מצב שבו בעל הבית יפריש תרומות אך לא יטרח להביאן לבית הכוהן. יתר על כן, הופעתם של הכוהנים בבית הגרנות הפעילה לחץ סמוי על בעל הבית לבל יימנע מהפרשת מעשרות.
לפי בית שמאי אסור להעביר תרומה לכוהן, הרי היה צריך לעשות זאת ערב החג. אבל את מתנות הכהונה הפרישו בשעת השחיטה, אי אפשר היה להפרישן ערב החג, אם כן מדוע יש למנוע את הבאתן אל הכוהן? תשובתם של בית שמאי אינה נמסרת. 
הבבלי קושר את המחלוקת במשנה עם השאלה האם מותר לטלטל אוכל שלא לצורך. לאחר דיון, הסוגיה מסכמת: "שמע מינה: בהוצאה שלא לצורך פליגי. ואף רבי יוחנן סבר: במתוך שהותרה הוצאה לצורך הותרה נמי שלא לצורך פליגי" (בבלי, יב ע"א). כאמור קל יותר לפרש את המשנה באופן שונה, וכן משמע מהעדויות שהבאנו<sup class="footnote-marker">98</sup><i class="footnote">ייתכן שהסוגיה כפי שהיא לפנינו מורכבת משכבות מספר ורק צירופן מוביל להעמדה כאילו המחלוקת במשנתנו היא על הוצאה שלא לצורך, אך הסבר התלמוד חורג ממסגרת דיוננו. </i>. זו דרכו של הבבלי למזער מחלוקות עקרוניות ולהעמידן סביב שאלה של "גזירה שמא..."<sup class="footnote-marker">99</sup><i class="footnote">ראו במבוא למסכת, ולעיל מ"ה. </i>.
גזרה שווה היא אחת המידות שהתורה נדרשת בהן. בדרך כלל החכם משווה שתי מצוות שהצד השווה שבהן היא מילה. זו השוואה חיצונית המשווה מילה ולא עניין. כבר התנאים, מדור אושא ואילך, מגבילים את הלימוד בגזרה שווה וקובעים שאין אדם דן גזרה שווה מדעתו, ואין דנים גזרה שווה אלא כדי לעגן הלכה קיימת. ברם, ברור שחלו שינויים בהבנת דרך הלימוד של גזרה שווה. בהקשר של משנתנו אין זו דרשה, ואין כאן דיוק ממונח זה או אחר בכתובים אלא דמיון של התוכן, וזו דרך לימוד והיסק לוגי לכל דבר. כבר אלבק וליברמן<sup class="footnote-marker">100</sup><i class="footnote">אלבק, קודשים, עמ' 403. ספרות נוספת אצל גילת, להלן בהערה הבאה.  </i> הבחינו כי בעדויות הקדומות נעשה שימוש בגזרה שווה רק להשוואות של תוכן. דיון ארוך ומפורט הקדיש לנושא גילת. הוא הצביע על כך שכל ההגבלות שהציבו חז"ל על ההיסקים בשיטת גזרה שווה הם מדור אושא ואילך, ובספרות האמוראים ההגבלות מתרבות<sup class="footnote-marker">101</sup><i class="footnote">גילת, גזירה שווה.  </i>. המשנה שלפנינו היא הדוגמה הבולטת והטובה ביותר לכך<sup class="footnote-marker">102</sup><i class="footnote">לדוגמה נוספת, חד-משמעית פחות, ראו דיוננו בגזרה השווה שממנה למדו על הקרבת קרבן פסח בשבת, בפירושנו לפסחים פ"ו מ"א. לדעתו של נאה כל הדרשות התנאיות הן לימודים ענייניים, ורק בספרות האמוראים החלו לדרוש דרשות המבוססות על מילים מנותקות מהקשרן. ראו נאה, אם למסורת. גם אם נקבל את האבחנות שנאה מציע, עדיין ברור שלימודי הגזרה השווה הקדומים הם הסק לוגי ממש, שלפסוק ולנוסחתו המדויקת מקום קטן בו. </i>. בדיקת המקורות מעידה כי כל המקורות הדנים בהגבלות על היסק מגזרה שווה מיוחסים לתנאים (רבי מאיר ואחרים), אך נמסרים רק בספרות אמוראים. גילת הצביע על כך שלמעשה גם תנאים וגם חלק מהאמוראים אינם מהססים ללמוד הלכות מגזרה שווה. על כן המסקנה מתבקשת שמגבלות אלו הוטלו רק בימי האמוראים, אם כי גילת נמנע מלהסיקה.
עד כאן המחלוקת כפי שהיא במשנה. ברם, בתוספתא (פ"א הי"ב; ירו', ס ע"ד) יש נוסח שונה של המחלוקת, כפי שמוסר רבי יהודה. לפי רבי יהודה המחלוקת נסובה על הפרשות שהורמו מערב יום טוב. לפי בית שמאי אסור להעבירן לכוהן ביום טוב כיוון שניתן היה לעשות זאת בערב החג, אך מה שהופרש ביום טוב עצמו מותר להעביר לכוהן. יתר על כן, אפילו לבית שמאי מותר להעביר מתנות שהופרשו בחג עם המתנות שהופרשו ערב החג. הווה אומר, לדעת בית שמאי אין לתת לכוהן מה שניתן היה לתת מערב החג, אבל מותר להעביר מתנות שהורמו בחג עצמו. זאת ועוד, אין גם חובה להשתדל להפריש את המתנות מערב החג, אך אם הן כבר הורמו (הופרשו) יש לתת אותן לפני החג.
 
מחלוקת בית שמאי ובית הלל לפי רבי יהודה
נתינת מתנות לכוהן בחג
בהמשך התוספתא רבי יוסי מוסר גרסה שונה של המחלוקת. לפי גרסה זו כולם מסכימים שמותר להעביר מתנות לכוהן, שכן זהו מאכל לכל דבר, ומותר לשחוט את הבהמה בחג, וממילא רק אז חלה החובה לתת את מתנותיה לכוהן. המחלוקת היא על התרומה. אותה אסור, כאמור, להפריש בחג, אך מי שהפריש את תרומתו – התרומה תרומה, ונחלקו אבות העולם אם מותר לתת אותה לכוהן, כמבואר בטבלה.
נתינת מתנות ותרומה לכוהן בחג לפי רבי יוסי
 
הבבלי (יד ע"ב) מביא אף הוא את דעות רבי יהודה ורבי יוסי, וברייתא נוספת בשם אחרים המתאימה למשנתנו, וכדרכו הבבלי מוצא דרך שלפיה הזהות בין משנתנו לבין דעת "אחרים" אינה מוכחת. כידוע הבבלי אומר ש"אחרים" הם רבי מאיר; באופן כללי זיהוי זה אגדי, ואין הוא עומד במבחן כל המקורות הנוגעים לעניין<sup class="footnote-marker">103</sup><i class="footnote">ראו, למשל, בתוספתא פ"א ה"א, הנדונה לעיל בפירושנו למשנה א. שם מוסרים אחרים בשם רבי אליעזר, אך רבי מאיר לא למד אצל רבי אליעזר ואינו מוסר תורה מפיו.  </i>. ברם, במקרה שלפנינו ייתכן ש"אחרים" קרובים לדעתו של רבי מאיר, וכבר ראינו את זיקתו של רבי מאיר להלכות מספר מפרקנו.
אם כן, שלוש דרכים לביאור המחלוקת. בכולן בית שמאי הם המחמירים, והטיעונים של בית שמאי ובית הלל מתאימים לכל שלוש הגרסאות.
טבלת סיכום
מחלוקת בית שמאי ובית הלל בהובלת תרומה ומתנות

Mishnah 7

<b>בית שמי אומרים תבלין – </b>תבלין הוא מינוח כללי לסדרה של עלים וזרעונים הנותנים טעם למאכל. קדמונינו הרבו להשתמש בהם, שכן בהם טמון ההבדל בין בישול לבישול. את התבלינים הכינו על ידי כתישתם בעזרת המדוך, שהיה כלי כתישה עשוי מעץ. להכנה של תבלינים בכמויות גדולות (מסחריות) השתמשו בעלי ומכתש שכבר נזכרו במשנה ה. שם ראינו כי המכתש והעלי נחשבו לכלי שלכל הדעות מלאכתו לאיסור, עתה חולקים חכמי שני הבתים בשימוש בכלי הכתישה הקטנים יותר. באופן טבעי היה חשש שמא יכתשו ביום טוב תבלינים בכמות גדולה מדי, מעבר לצורך היום טוב, <b>נידוכים</b><sup class="footnote-marker">104</sup><i class="footnote">ב- גמ הנוסח "כדרכן". </i><b> במדוך של עץ – </b>המדוך של עץ הוא דרך לא רגילה לכתישת התבלינים, אך יעילה, <b>והמלח במדוך שלאבן –</b> המילים "במדוך שלאבן" אינן ביתר עדי הנוסח וקשה להניח שאכן היו כתובות, ואולי השתרבב המשפט מההמשך. ניתן אולי גם להסביר שכתישה באבן היא כתישת יתר למלח, ולכן הותרה. מכתש האבן נועד רק לכתישת חומרים קשים, וגוש המלח אינו כה קשה (להלן), אך ההסבר דחוק (איור 8), <b>ובעץ הפרור –</b> פרור הוא כלי הנזכר פעמים מספר במקרא. את המן בישלו בפרור (במדבר יא ח), ובמדרש מוסבר שבפרור בישלו את המן במים ושמן (מדרש תהילים, כג ג, עמ' ק). גדעון בישל מרק ובשר בפרור (שופטים ו יט), וגם את בשר הקרבנות בישלו בדוד, קלחת או פרור<sup class="footnote-marker">105</sup><i class="footnote">תרגום יונתן לשמואל א ב יד; תרגום ירושלמי לבמדבר יא ח. </i>.
בספרות חז"ל הפרור כמעט אינו מופיע והוא נזכר רק בהקשר של טחינה קלה בעץ הפרור, כלומר בידית שבה בחשו בפרור. חז"ל הבינו מהו הפרור, כפי שראינו במדרש שהובא. בתרגומים הוא מתורגם כקדרה<sup class="footnote-marker">106</sup><i class="footnote">אונקלוס לבמדבר, שם; יונתן לשופטים ושמואל, שם. </i> או אלפס<sup class="footnote-marker">107</sup><i class="footnote">תרגום יונתן לבמדבר, שם. </i>, שניהם כלי בישול. אולי הפרור הוא קדרה ממתכת<sup class="footnote-marker">108</sup><i class="footnote">ראו מהר"ם חלאווה לפסחים ל ע"א. בתרגום יונתן לשמואל א ב יד מתורגם "מיליסא". </i>. נראה שהפרור היה קדרה גדולה במיוחד שהייתה לה כף בישול אופיינית גדולה. בכף זו ניתן היה לרסק גרעינים או גושי מלח. גם חרובים ריסקו בעץ הפרור כדי שזקנים, ששיניהם נפלו, יוכלו לאכלם<sup class="footnote-marker">109</sup><i class="footnote">תוס', שבת פי"ד הט"ז (סוף פט"ו בכתב יד ערפורט). </i>. בתלמוד הבבלי הוא מובא פעם כדוגמה לכלי שמלאכתו ברותחים (פסחים ל ע"ב). בשני המקרים שציינו נזכר עץ הפרור ולא הפרור עצמו. על כן נראה שבימי חז"ל לא השתמשו במונח המקראי "פרור", אך עדיין קראו לכף הבישול הגדולה "עץ הפרור". בספר בן סירא נזכר הפרור כמקביל לסיר: "מה יתחבר פרור אל סיר... או מה יתחבר עשיר אל דל" (יג ב). אם כן הפרור הוא סיר גדול, ויחסו לסיר כיחס העשיר אל הדל. בן סירא מלמד כי אכן המונח היה מקובל עדיין בעברית של ימי הבית השני, אך בהמשך התקופה נשתקע המונח "פרור" ונותר שמה המיוחד של כף העץ שערבבו בה את התבשיל בפרור הגדול<sup class="footnote-marker">110</sup><i class="footnote">ייתכן שהפרור היה כלי הבישול של המשפחה הגדולה; צמצום המשפחה המורחבת הפך את השימוש בפרור לנדיר, וכינויו המיוחד נעלם. לצמצום המשפחה המורחבת ראו ספראי, המשפחה; רובין, קץ החיים, עמ' 102-88. </i>. 
נשוב להלכה עצמה. בתקופת המשנה והתלמוד היו שני מקורות מלח עיקריים. הראשון הוא מלח ים שהובא בעיקר מאוסטרקיני שעל חופו של חצי האי סיני, ומאתרי ייבוש אחרים לאורך חופי הים התיכון<sup class="footnote-marker">111</sup><i class="footnote">ספראי, הכלכלה, עמ' 187-185. </i>. מקור המלח השני היה מחצבי המלח שעל יד ים המלח, "מלח סדומית". מלח ימי הוא מלח מפורר. אמנם במהלך השינוע בשקים הוא עשוי להתגבש לגושים, אך קל מאוד לפררם בכתישה קלה. המלח היבשתי נחצב כגושים, והוא נוקשה כאבן. יש לפורר אותו בכתישה בכלי גדול וגס, ולהשקיע בכך מלאכה וטרחה. המקורות אמנם מזכירים את שני סוגי המלח, "מלח סדומית" ו"מלח אסתרקנית" (תוס', מנחות פ"ט הט"ו, עמ' 526)<sup class="footnote-marker">112</sup><i class="footnote">גם בעל מלאכת שלמה מבחין בין סוגי המלח השונים לפי מידת קושיים, אך הבחנותיו תלויות במלח שהכיר מארץ ישראל בימי הביניים.  </i>. לפי הנוסח של כתב יד קופמן מוכח ממשנתנו שסתם מלח הוא מלח ימי. על כן מותר לכתשו בשינוי, במדוך של אבן שנועד לכתישה של חומרים קשים בהרבה, ובמדוך של עץ המאפשר רק כתישה קטנה. אבל כאמור העדפנו את נוסח יתר עדי הנוסח, ומשמע מההמשך שכתישה באבן היא דרכה של כתישת מלח, ומשמע שהמלח היבשתי היה נפוץ בהחלט.
מפרשים התקשו בזיהוי "עץ הפרור". המאירי פירש שהפרור הוא בוכנה, כלומר כלי כתישה העשוי מצינור ועץ הנכנס לתוכו וכותש בתנועה סיבובית. בעל מלאכת שלמה מסביר שהפרור הוא מעין מטחנה: "עץ, שתוקעים בו עצים ובולטים ממנו אילך ואילך וממחים ומפררים בו כל מאכל עבה"<sup class="footnote-marker">113</sup><i class="footnote">ראו מלאכת שלמה בשם הרמב"ן והר"ן, והביאו אלבק, משנה, עמ' 481. </i>. איננו מכירים מכשור כזה בעולם הרומי. הירושלמי אמנם מזכיר בוכנה, אך יש להניח כי הכוונה לסוג של מכתשת שלמכתש יש בה צורת צינור גלילי. מכל מקום, כאמור, עץ הפרור משמעו שונה, וזהו כלי פשוט, מעין כף גדולה של עץ<sup class="footnote-marker">114</sup><i class="footnote">אלבק, עמ' 481, דן האם מדוכה היא מדוך, ופשוט ששניהם כלי אחד.  </i>. 
אם כן, עץ הפרור ומדוך של אבן הם צורות כתישה שיש בהן "שינוי", ובית שמאי התירו רק כתישה בשינוי, <b>ובית הלל אומרין תבלין נידוכין כדרכן –</b> כלומר <b>במדוך שלאבן והמלח –</b> אף הוא נדוך כדרכו <b>במדוך שלעץ –</b> הבבלי (יד ע"א) אומר שהמלח היה נדוך כדרכו במדוך של אבן, וחכמים תובעים שהכתישה תהיה במדוך של עץ, כדי שיהיה שינוי מה. ברייתא הקובעת שלפי רבי מאיר, לדעת בית הלל, מלח נידוך כדרכו, מתפרשת כחולקת על משנתנו. ברם, מבחינה טכנית מדוך של עץ מספיק לכתישת מלח, ודומה שזו "דרכו". בירושלמי מוזכרות הלכות מספר ולפיהן כל הנידוכין נידוכין כדרכם, ונראה שאף המלח כן (ירו', ס ע"א). הברייתא של רבי מאיר זהה, אפוא, למשנתנו. גם בתוספתא נקבע כי משנתנו היא כדעתו של רבי מאיר<sup class="footnote-marker">115</sup><i class="footnote">בנוסח שבתוספתא (פ"א הט"ו) לא נאמר האם המלח נידוך כדרכו. </i>. כבר ראינו, גם במשנה הקודמת וגם במשניות הראשונות של הפרק, כי הפרק שלנו קרוב לדעתו של רבי מאיר.
הבבלי שינה, אפוא, מפשט המשנה, ואולי אף "תיקן" את נוסח הברייתא כך שייקבע בו שגם כתישת מלח חייבת בשינוי מה. נראה שבבבל התקבלו, באופן חלקי, החומרות של בית שמאי, ועל כן "תוקנו" או "עודכנו" המקורות ופורשו כך שיתאימו לתפיסת ההלכה הבבלית. מכל מקום, במקורות ארץ ישראל אין רמז לכך שגם חכמים תובעים שינוי, אם כי גם בירושלמי הוטלו מעט מגבלות ולא בכל המקרים הותרה הכתישה. ייתכן שהבבלי סטה מפשט המשנה משום שבבבל היה המלח ממחצבים תדיר והמלח הימי היה נדיר יותר. מלח יבשתי מחייב כתישה מסיבית יותר, ולפיכך היסב הבבלי את המשנה לכיוון זה של החמרה. 
בהלכה נוספת בתוספתא נשנה באופן סתמי: "אין עושין סיטני<sup class="footnote-marker">116</sup><i class="footnote">סיטני, או טיסני, הוא מאכל גריסים, כלומר חיטה שנטחנה באופן גס לארבעה חלקים. ראו ירו', סוטה פ"ב ה"א, יז ע"ד; בבלי, יד ע"א; ערוך השלם, כרך ד, עמ' 50. </i> ואין כותשין במכתשת ביום טוב ואין כותשין את המלח במדוך של עץ, אבל מרסק הוא ביד של סכין" (פ"א הי"ח). התוספתא היא לכאורה כבית שמאי. הדבר נראה תמוה, שכן ההלכה נקבעה כבית הלל. ברם כפי שאמרנו וחזרנו, קביעת ההלכה כבית הלל הייתה תהליך ארוך ובימי הבית רווחה הפסיקה כבית שמאי, על כן הופעתה של ברייתא כבית שמאי אין בה כדי להפתיע. ברם, דומה שלא זה המקרה כאן. אותה מימרה מצויה בתוספתא שבת (פ"ד הט"ו), ובשבת זו דעת הכול. ייתכן, אפוא, שמשם הועברה המימרה לתוספתא שלנו, אף שעִסקה בשבת בלבד, וזו דעת הכול.
אשר לנימוקי המחלוקת. ברור שבית שמאי תובעים שהכתישה תיעשה בשינוי. הבבלי מסביר שהחמירו בתבלין משום שכתישת מלח תדירה יותר ולא כל הקדרות זקוקות לתבלין, או שמא גם בית שמאי מסכימים שכתישת התבלין מערב החג מפיגה את טעמו. אך מלח ניתן לכתוש גם ערב החג, ואין בו מקום לחשש של הפגת הטעם, ולכן החמירו בו יותר. אם כן, לפי הבבלי בית שמאי דורשים שינוי, ואולי גם מתחשבים בנימוק שיש להחמיר במלאכה שניתן לעשותה ערב החג. הפגת הטעם נזכרת גם בירושלמי, אך לעניין אחר, כנימוק מדוע הותר בכלל לכתוש בחג עצמו (לבית שמאי?). בבבלי יש עוד אבחנות משנה שאינן חלק מפשט המשנה. 

Mishnah 8

קטניות היו מרכיב מרכזי בסל המזון הקדום. מהקטניות התקינו דייסה, והיא הייתה התבשיל הרגיל בסעודת הערב. בימי מועד כללה הסעודה לפחות עוד תבשיל אחד, ואולי אף יותר. את הקטניות קטפו בשדה ונראה שיחד עמן נאספו צמחי בר, עשבים ואף אבנים קטנות. מכל מקום, ברירת הקטניות נזכרת לעתים קרובות והייתה מהעבודות הקבועות במשק הבית, וחלק מתהליך התקנת האוכל<sup class="footnote-marker">117</sup><i class="footnote">מלאכת הבורר היא אחת המלאכות האסורות בשבת, משנה, שבת פ"ז מ"ב, והיא אחת המלאכות שבהן עוזרות הנשים אחת לרעותה כגון משנה, שביעית פ"ה מ"ט; גיטין פ"ה מ"ט ועוד. בדרך כלל הברירה היא עבודת האישה, כפי שעולה מהמקורות שהבאנו.  </i>. 
<b>הבורר קטנית ביום טוב בית שמי אומרין בורר אוכל –</b> וכך הגרסה אצל רוב הראשונים<sup class="footnote-marker">118</sup><i class="footnote">ראו ריטב"א: "ויש ספרים שגורסין בורר אוכל ואוכל", ודברי המאירי. </i>. ב- <b>רב</b> ו-<b>גמב:</b> "בורר ואוכל"<sup class="footnote-marker">119</sup><i class="footnote">ב- 6 נוסף משפט מהגמרא: "לא שנו אלא שהאוכל מרובה על הפסולת...", וזו בבירור תוספת שנגררה מהתלמוד. </i>.
<b> אוכל –</b> בדרך כלל הייתה הברירה הוצאת הפסולת מתוך האוכל לפני הבישול. בית שמאי מתירים לברור, אך מגבילים ביותר את הברירה. ראשית יש להוציא את האוכל מתוך הפסולת, אך מעבר לכך הברירה מתבצעת לאחר הבישול, בורר את האוכל ואוכל מיד. כך בית שמאי מבטיחים שברירת האוכל לא נועדה להכנת מאגר של מצרכי מזון, אלא לאכילה מידית. בטווח הארוך יותר בית שמאי מעדיפים שהברירה תיעשה לפני החג. מי שמקבל את המגבלות של בית שמאי יעדיף לברור לפני החג, שכן אז הברירה קלה ומהירה יותר. עם זאת, גם בית שמאי אינם מחייבים לברור לפני החג, <b>ובית הלל אומרין בורר כדרכו בחיקו –</b> לכאורה הכוונה שבורר בידו. ברם "חיק" אינו "יד", ואי אפשר לברור בחיק. על כן יש היגיון בטיעונו של בראנד ש"חיקו" הוא סוג כלי. מדרש אחר מדבר על החזקת הנר בפנס (איור 9) או בחיקו. ברור ש"חיקו" אינו חלק מגוף האדם, ואי אפשר להחזיק בו נר<sup class="footnote-marker">120</sup><i class="footnote">בראנד, כלי חרס, עמ' שס, הערה 273א; תוס', ברכות פ"ה (ו) הל"א, ומקבילות. </i>. אם כן, החיק עשוי לשמש לנר ולברירת קטניות. לפי הסבר זה היה זה טס שטוח שניתן להניח עליו את הנר, או לפרוס קטניות<sup class="footnote-marker">121</sup><i class="footnote">אפשר גם ש"חיק" הוא כינוי כללי לגוף האדם; "נר בחיק" הוא נר ביד, ו"ברירה בחיק" היא ברירה ביד. </i>. עם כל זאת קשה להוציא את המשפט מפשוטו, ומפשטם של מקורות רבים שבהם סתם "חיק" הוא חיקו של אדם.
לפי הסבר זה המחלוקת היא האם האדם רשאי לברור אוכל בכמות גדולה או רק בכמות מינימלית, צמוד לאכילה עצמה, כדי לוודא שלא יברור מיום טוב למחרתו. בדרך זו מחלוקת בית שמאי ובית הלל מתאימה למחלוקות אחרות בפרקנו, והיא נסובה על שני עקרונות הקשורים זה לזה: א. האם יש צורך בשינוי; ב. האם מותר לבצע את המלאכה בכמות רגילה, או יש לבצעה רק בצמוד לסעודה ובמסגרת הסעודה.
ברם, הבבלי ומפרשיו<sup class="footnote-marker">122</sup><i class="footnote">בבלי, יד ע"ב, וראו רש"י ומלאכת שלמה. </i> הסבירו את המחלוקת בצורה שונה. לדעתם ברירה כדרכה היא פסולת מתוך אוכל, דהיינו הוצאת הפסולת החוצה. מדברי בית שמאי משמע שהם מתירים לברור רק בצורה שונה, כלומר להוציא את האוכל ולהניח את הפסולת, ובית הלל מתירים אף להוציא פסולת מאוכל. עניין זה מובא בתוספתא, אך משתמע ממנו כי זו מחלוקת נוספת ולא הסבר למחלוקת שבמשנה: "רבי יהודה אומר בית שמיי אומרים אם היו צרורות מרובין על האוכלין בורר את האוכלין ומניח את הצרורות, בית הלל אומרים בורר אי זה מהן שירצה" (פ"א הכ"א). לפי רבי יהודה, אם הפסולת רבה על האוכל קיימת מחלוקת בצורת הברירה. זו, אפוא, מחלוקת נוספת, או מסירה אחרת וחולקת של מחלוקת בית שמאי ובית הלל.
ברירת אוכל (לפי רבי יהודה)
בתלמוד הבבלי מובא אותו עיקרון אך בצורה שונה במקצת: "אמר רבן גמליאל במה דברים אמורים כשהאוכל מרובה על הפסולת, אבל פסולת מרובה על האוכל דברי הכל נוטל את האוכל ומניח את הפסולת" (יד ע"ב). בַהמשך הגמרא שואלת האם יש מי שמתיר לברור כאשר הפסולת רבה על האוכל, ועונה שמדובר כאשר הפסולת מרובה מעט. ברור שהבבלי מחמיר מהתוספתא. התלמוד מניח בפשטות שאם הפסולת מרובה על האוכל אין לברור כלל, אף שאין הוא מביא אסמכתא לדבריו. הנחה ראשונית זו די בה כדי לפסול משנה מפורשת. מעבר לכך, הבבלי מחמיר מהתוספתא, כפי שמוצג בטבלה:
ברירת אוכל (בבלי ותוספתא)
 
הירושלמי הילך כנראה בדרך שהצענו לעיל, שכן הוא גורס במשנה "בורר אוכל אוכל", כפי שגורס כתב יד קופמן וכתבי יד נוספים. לאמִתו של דבר כל הדיון על צורת הברירה (פסולת מאוכל או אוכל מפסולת) אינו במשנה, ואין הוא מתאים לסגנונה. במשנה המחלוקת היא האם לברור בכלי או לא, ותו לא. נראה שבמקביל הייתה מחלוקת על צורת הברירה (פסולת מאוכל או אוכל מפסולת – תוספתא). הבבלי פירש את המשנה כאילו היא עוסקת בנושא של התוספתא, ולמעשה איחד את המשנה עם התוספתא. פירוש זה אינו מקרי, אלא הוא נובע מגישתו ההלכתית של התלמוד הבבלי שהחמיר בברירת פסולת מתוך אוכל, ושוב הבבלי מקבל להלכה מרכיבים מעמדתם של בית שמאי.
עוד ראוי להעיר שלפי הבבלי ההסבר למחלוקת מיוחס לרבן גמליאל. כפי שנראה להלן רבן גמליאל מחמיר ונוקט בשיטת בית שמאי. התלמוד הבבלי קיבל למעשה את דעתו של רבן גמליאל, והחדיר בכך את דעת בית שמאי לתוך דעת בית הלל, ולתוך המשנה. בתוספתא הביא הסבר זה רבי יהודה, שהיה מקורב לרבי אליעזר וממשיך טבעי של עמדת בית שמאי<sup class="footnote-marker">123</sup><i class="footnote">בכך הסוגיה מצטרפת לדוגמאות הרבות של מסורות מאוחרות שיש בהן הטמעה של דברי בית שמאי. ראו, למשל, פירושנו לסוכה פ"א מ"א וראו ספראי, הכרעה כבית הלל.  </i>.
<b>[בקנון</b>]<b> – </b>הקנון אינו נזכר בנוסח כתב יד קופמן, אך מופיע בתוספתא במקבילה המדברת על ברירת מלילות (להלן), ובמקבילות (בבלי, שבת עד ע"א). הווה אומר, בדרך כלל היה הקנון מופיע בהקשר זה של ברירה, וכנראה רק נשמט מכתב יד קופמן<sup class="footnote-marker">124</sup><i class="footnote">ראו דיונו של בעל מלאכת שלמה ובו הוא אומר שרבי יהוסף מחק את המילה ממשנתו. </i>.
המילה קנון לקוחה מן היוונית (κανοũν). הקנון הוא סל, ומופיע בתרגום השבעים כתרגום הקבוע לסל<sup class="footnote-marker">125</sup><i class="footnote">בראשית מ טז; שמות כט ג; ויקרא ה ב, וכן בשאר המקומות. </i>. גם בספרות חז"ל נזכר הקנון רבות, בעיקר יחד עם הסל. לבית אבל אסור להוביל אוכל בטבלה או בקנון, אך מותר להובילו בסל. זאת משום שהסל סגור והקנון והטבלה הם כלים פתוחים שהכול רואים מה יש בהם<sup class="footnote-marker">126</sup><i class="footnote">משנה, מועד קטן פ"ג מ"ז, וראו פירושנו שם. </i>. הקנון עשוי מקש וגמר מלאכתו הוא ה"קינוב" (קיצוץ שיירי הקנים שלא נארגו) (משנה, כלים פט"ז מ"ג ועוד). הקנון שימש לברירת עדשים וקטניות, מכאן שהיה ארוג בצפיפות, אחרת היו הגרעינים נופלים מתוכו. הווה אומר, הקנון הוא מעין סל רחב ופתוח, ארוג בצפיפות רבה<sup class="footnote-marker">127</sup><i class="footnote">בעל מלאכת שלמה מתאר כלי מעין צינור המשמש לברירת מטבעות. קוטר הצינור רחב בפתחו וצר בהמשך, הקטנית עוברת דרך הצינור והפסולת נותרת בו. בכלי מעין זה אי אפשר לברור אוכל, ואף אי אפשר להעביר קטנית אחר קטנית בצינור.  </i>. בספרות יוון הקלסית הקנון מופיע רבות ככלי שמביאים בו זרעוני שעורה לפולחן. בהקשר שלנו כמובן אין מדובר על פולחן, אך הקנון הוא אותו כלי כמו ביוון (איור 9א).
<b>ובתמחוי – </b>התמחוי הוא כלי הגשה גדול. התמחוי מופיע ככלי המכיל מאכלים רבים שאינם מתערבבים, כלומר זה כלי שטוח ובתוכו קעריות או שקערוריות אחדות, ובכל אחת ניתן להניח תבשיל אחר<sup class="footnote-marker">128</sup><i class="footnote">בראנד, כלי חרס, עמ' תקלט-תקמג, ובעיקר עמ' תקמא. </i> (איור 10). כלי כזה אידֵאלי לברירת קטניות. ניתן להניח בו ערמת גרעינים, לברור אותם ולהניח את מה שבורר בקערית שנייה, ואת הפסולת בקערית שלישית. ה"תמחוי" מופיע גם במשמעות משנית ככלי שאוספים ומגישים בו אוכל לעניים, זאת משום שבתמחוי ניתן היה להכיל מאכלים שונים. מאוחר עוד יותר הפך התמחוי לכינוי למוסד החברתי המספק אוכל לעניים.
<b>אבל לא בטבלה –</b> הטבלה היא טבולה בלטינית, לוח חלק שאין לו שוליים. זו הייתה הדרך לניפוי הרגיל בכמות גדולה, <b>ולא בנפה – </b>הנפה היא שוב כלי גדול המשמש לניפוי בכמויות גדולות (איור 11),<b> ולא בכברה – </b>כברה היא נפה גדולה עוד יותר. אם כן, גם בית הלל אינם מתירים ניפוי רגיל, אך מתירים ברירה. בתוספתא נוספו עוד הגדרות כיצד מותר לברור מלילות (גרעיני חיטים קלויים): "מנפח בקנון ובתמחוי אבל לא בטבלה... כדרך שעושה בחול" (פ"א הכ"א). דומה שזו דעת בית הלל, אך הדברים אינם נאמרים במפורש. 
ניתן להגדיר את תביעתם של בית הלל כצורך ב"שינוי", אך דומה שזו הגדרה כללית מדי. למעשה בית הלל אוסרים את העבודה הרגילה הנעשית בהיקף גדול. לכן הם אוסרים את טלטול העלי (מ"ה) ואת השימוש במכתשת גדולה (בבלי, יד ע"א)<sup class="footnote-marker">129</sup><i class="footnote">דעה זו אינה נחלת הכול, ראו הסוגיה שם.  </i>. אם כן אין זה סתם שינוי, אלא איסור עבודה בהיקף גדול מדי. לעומת זאת הם מתירים לדוך כדרכו מלח או תבלין. כאמור, הבבלי הוא שניסח את דברי בית הלל כצורך ב"שינוי", וזו הגדרה המושפעת מעמדתם של בית שמאי ומההלכה הבבלית שהושפעה בתחום זה מדעת בית שמאי. האיסור לעשות "כדרך שעושה בחול" מופיע כבר בתוספתא (פ"א הכ"א), ברם אף אם הוא מייצג את ההלכה שבמשנה עדיין יש להסבירו לא כצורך בשינוי סתם אלא ברצון שלא לבצע את העבודה בהיקף המקובל ביום חול, כלומר הכנת אוכל לימים אחדים מראש<sup class="footnote-marker">130</sup><i class="footnote">על איסור "עובדין דחול" והשלכותיו ראו המבוא למסכת שבת. </i>. ראשונים רבים מדגישים פן שונה במקצת ש"נראה" כעושה לצורך חול, או "שהרואין אומרים..."<sup class="footnote-marker">131</sup><i class="footnote">כך הריטב"א כאן, המאירי ועוד. </i>. כלומר, אין כאן בעיה של "עובדין דחול" אלא של מעין "מראית עין". זה חידוש שאין לו ביטוי ברור במשנה, אך ניתן להסביר בו כמה מן המחלוקות. במבוא דנו בהיבט זה. 
<b>רבן גמליאל אומר אף מדיח ושולה –</b> ממלא סיר ובו עדשים במים, והפסולת צפה ומותר לסלקה. לפי המשתמע מנוסח זה רבן גמליאל מתיר אפילו לברור בעזרת מים. ברם מהירושלמי משמע שרבן גמליאל מחמיר, והירושלמי (שבת פ"ו ה"א, ח רע"ב) אף מעיר שבית רבן גמליאל החמירו על עצמם והתירו לאחרים. אין זאת אלא שהמילה "אף" אינה מעיקר הנוסח<sup class="footnote-marker">132</sup><i class="footnote">אפשטיין, מבוא, עמ' 1012, וכך אף במאירי ועוד.  </i>. רבן גמליאל מחמיר, כדעת בית שמאי, ואוסר ברירה רגילה, אך מתיר ברירה בצורה משונה מאוד. ברור שהמעתיקים שינו את הגרסה מתוך שהתקשו לקבל שרבן גמליאל מחמיר כבית שמאי. אמנם רבן גמליאל הוא ממשיך של בית הלל, אך בכמה וכמה נושאים רבן גמליאל פוסק כבית שמאי<sup class="footnote-marker">133</sup><i class="footnote">ראו להלן, פ"ב מ"ז; ספראי, הכרעה כבית הלל. </i>. רבן גמליאל מצטרף לדוגמאות המלמדות עד כמה מסובך ושברירי היה תהליך הפסיקה כבית הלל. המדרש הציג את ההכרעה כמעשה חד-פעמי שהושפע מבת קול משמים, ברם למעשה היה זה תהליך רצוף של הכרעות בכל מקרה לגופו. בימי הבית השני הייתה בדרך כלל ההלכה כבית שמאי<sup class="footnote-marker">134</sup><i class="footnote">ראו להלן, פ"ב מ"ד. </i>. בדור יבנה גבר כוחם של בית הלל, ובראשם רבן יוחנן בן זכאי, אבל בחלק מהמקרים התקבלה דעת בית שמאי, ולעתים כבר התקבלה דעתם בימי הבית ושוב לא שונתה. המקרים הרבים שבהם "מודים בית הלל לבית שמאי" הם, בחלקם, מקרים שבהם גברה דעת בית שמאי. עם זאת, ברוב המקרים גברה ידם של תלמידי בית הלל.
ההלכה המיוחסת לבית רבן גמליאל לא נאמרה, כנראה, כהלכה, אלא נלמדה מהמעשה. רבי אלעזר ברבי צדוק, חברו הקרוב של רבן גמליאל דיבנה, מספר בתוספתא ובתלמודים על מנהגם של בית רבן גמליאל (תוס', פ"א הכ"א; ירו', ס ע"ד; בבלי, יד ע"ב). המנהג האישי מופיע כהלכה במשנה. במקרים רבים נלמדה ההלכה מתוך המעשה, התנהגותו של החכם שימשה מודל לחיקוי ונועדה להיות כזאת. מהמעשה נלמדה ההלכה, ולעתים מופיעה במקורות רק המסקנה ההלכתית, כאילו היא מנותקת מהמעשה. לעתים אף מופיעים המעשה וההלכה העקרונית, אף שמבחינה היסטורית אף פעם לא נאמרה אותה ההלכה לעצמה ולגופה<sup class="footnote-marker">135</sup><i class="footnote">לתופעה זו ראו פירושנו לסוכה פ"ג מ"ח.  </i>.
הבבלי מוסיף עוד מימרה משמו של רבן גמליאל: "במה דברים אמורים כשהאוכל מרובה על הפסולת, אבל פסולת מרובה על האוכל, דברי הכל נוטל את האוכל ומניח את הפסולת" (בבלי, יד ע"ב). רבן גמליאל עצמו פוסק כבית שמאי, ואף מפרש שבית הלל מסכימים במידת מה לדעת בית שמאי, כפי שעולה מהטבלה.
ברירה ביום טוב (לפי הבבלי)
* בית הלל מודים לבית שמאי
בתוספתא (פ"א הכ"ב) מופיעה רק השורה השלישית שבטבלה, ואולי משתמע מכאן שלדעת רבי יהודה אם האוכל מרובה יודו בית שמאי לבית הלל. אם כך הוא, הרי שיש להציג את הטבלה באופן זה:
ברירה ביום טוב (לפי הבבלי והתוספתא)
 
ניתן לתרץ בדוחק שמשנתנו מדברת רק על מקרה שהפסולת רבה בו על האוכל<sup class="footnote-marker">136</sup><i class="footnote">בלשון התוספתא (פ"א הכ"א): "צרורות מרובין על האוכלין". </i>, אך זו העמדה דחוקה, ולפי פשוטו של דבר משנתנו אינה כרבי יהודה, וכמובן גם אינה כרבן גמליאל. 
אם כן, גם משנתנו שונה מחלוקת בית שמאי ובית הלל, ובמקבילות יש העמדה שונה של המחלוקת ואולי שתי העמדות שונות, כמו במשנה הקודמת.

Mishnah 9

<b>בית שמאי אין משלחים ביום טוב אלא מנות –</b> ביסודה של המשנה מנהג קדום ומקובל לשלוח ביום טוב מתנות אוכל איש לרעהו. על המנהג אנו שומעים כבר במגילת אסתר: "לעשות אותם ימי משתה ושמחה ומשלֹח מנות איש לרעהו ומתנות לאביֹנים" (אסתר ט כב). אם הם ימי משתה, אז הם בהכרח גם ימי משלוח מנות איש לרעהו. מצווה זו אינה ייחודית דווקא לפורים, ואכן בהלכות התנאיות העוסקות בפורים לא נזכר משלוח מנות<sup class="footnote-marker">137</sup><i class="footnote">ראו להלן פירושנו למגילה פ"א מ"ד. </i>, שכן אין הוא הלכה מיוחדת לפורים אלא נוהג מקובל בכל חג. בספר נחמיה מסופר שהעם חגג את ראש השנה: "וילכו כל העם לאכֹל ולשתות ולשלח מנות ולעשות שמחה גדולה" (נחמיה ח יב), ואת שמחת העתיד מתאר הסופר: "וישבי הארץ ישמחו עליהם ויעלזו וישלחו מנות איש לרעהו"<sup class="footnote-marker">138</sup><i class="footnote">חזון יוחנן יא 10. </i>. במקורות אנו שומעים על חכמים ששלחו מנות איש לרעהו בחגים<sup class="footnote-marker">139</sup><i class="footnote">ירו', ברכות פ"ו ה"ה, י ע"ג; מגילה פ"א ה"ד, ע ע"ד; בבלי, שם ז ע"א; שם ז ע"ב; פסחים קז ע"א ועוד.  </i>, והמדרש מספר לתומו על הנוהג להוליך דורונות לבית הרב (המורה-סופר) בשבתות ובימים טובים<sup class="footnote-marker">140</sup><i class="footnote">ויקרא רבה, ל א, עמ' תרפח; פסיקתא דרב כהנא, ולקחתם א, עמ' 402.  </i>.
מנות הן מאכלים מבושלים הניתנים לאכילה מידית. כמו במשנה ו בית שמאי אוסרים לשלוח אוכל שאינו מוכן מידית לאכילה ומתירים לשלוח רק מנות מוכנות, <b>ובית הילל אומרין משלחין בהמה חייה ועוף חיים ושחוטים –</b> שמותר לשחטם ולהכין מהם אוכל, וקל וחומר בעלי חיים שחוטים.
<b>משלחים יינות שמנים וסלתות –</b> סולת היא מאכל קטניות או בצק בשמן,<b> וקטניות –</b> כל אלה מוכנים לאכילה, כלומר המקבל יכול להכין מהם אוכל. הצירופים "בהמה, חיה ועוף", כמו גם יינות, שמנים וסלתות (וקטניות) הם צירופים ספרותיים מקובלים, ומשמעם כל סוגי המאכלים.
<b>אבל לא תבואה –</b> שכן רוב בני האדם כבר הכינו את הקמח לאפייה, וודאי שלא ישתמשו בחג בתבואה שיש לטחון אותה לקמח, לנפות ורק אז ניתן יהיה להשתמש בה לאפייה. גם בית הלל יודעים שייתכן שהמקבל לא ישתמש במתנה שקיבל לצורך החג, אבל ייתכן שבכל זאת ישתמש במה שקיבל, אך שליחת תבואה היא מעבר לגבול הסבירות של שימוש בחג.
<b> רבי שמעון מתיר אף בתבואה – </b>רבי שמעון מהלך בשיטת בית הלל, אך מרחיק לכת ומתיר לשלוח גם תבואה.
בתלמודים ובתוספתא משמע שרבי שמעון מתיר לשלוח תבואה משום שהיא מאכל בהמה או משום שיש מקומות שבהם אוכלים את החיטים חיות, או שרויות במים: "משלחין חטין מפני שהן מאכל עמסיות<sup class="footnote-marker">141</sup><i class="footnote">כך יש לגרוס. </i>, פול מפני שהן מאכל לודיות, שעורין מפני שהן מאכל בהמה" (תוס', פ"א הכ"ג; ירו', סא ע"א; בבלי, יד ע"ב). חיטין הן מאכלן של הנשים מהעיר עססית; נראה שהכוונה לעמסית, כינוי לעמאוס<sup class="footnote-marker">142</sup><i class="footnote">השוו ליברמן, תוספתא כפשוטה, עמ' 39. </i>. פול חי הוא מאכל נשים מלוד, ולכן שני אלה נשלחים בחג, שכן במקום כלשהו יש מי שאוכל אותם כמות שהם. ייתכן גם שעססיות הן כינוי לעיר אחרת, ואם כך הכוונה כנראה ללוד, שכן בבבלי מסופר על עססית שהיו בה שתי הגמוניות (מחוזות מנהליים), והכוונה כנראה לחלוקה מנהלית באזור לוד<sup class="footnote-marker">143</sup><i class="footnote">בבלי, גיטין ה ע"ב; קליין, ארץ יהודה, עמ' 261-258; ספראי, גבולות ושלטון, עמ' 27-26. </i>. עמאוס סמוכה ללוד, ועל כן ייתכן שבעצם הכוונה לאותו אזור שנאכלו בו חיטים חיות או שרויות במים.
כמחלוקת במשנתנו על מידת התאמתן של חיטים חיות למאכל כך המחלוקת במשנת נדרים (פ"ו מ"י), סביב השאלה האם כסיסת חיטים היא אכילה רגילה של חיטים או צורת אכילה מיוחדת שאיש אינו חושב עליה.
הבבלי מוסיף לדברי בית הלל הסתייגות, שאין לשלוח מנות מרובות (יד ע"ב). הסתייגות זו אינה במקורות התנאיים. זו עדות נוספת לחדירה של דעת בית שמאי להלכה המאוחרת. אמנם דעתם נדחתה, אך מרכיבים ממנה התקבלו<sup class="footnote-marker">144</sup><i class="footnote">לתופעה ראו ספראי, הכרעה כבית הלל, פירושנו לעיל מ"א והמשנה הקודמת. </i>. 
הסברנו את המחלוקת במשנה על יסוד העיקרון האם מותר לשלוח מזון שאינו מוכן בשלמות. הרמב"ם מסביר שהמחלוקת היא על עיקרון אחר, "שלא יעשה כדרך שהוא עושה בחול"<sup class="footnote-marker">145</sup><i class="footnote">רמב"ם, הלכות שבת כא ג; ד; יא; יז ועוד. ניכר שאצל הרמב"ם קיבל כלל זה משמעות רחבה ביותר. </i>. על כן גם בית הלל מודים שאין לשלוח מתנות מרובות, שאז זו ממש דרך חול. 

Mishnah 10

אגב הדיון במשנה הקודמת בשליחת מאכלים, המשנה ממשיכה לתת דוגמאות נוספות בשיטת בית הלל. נראה שמשנה זו אינה מעיקר המשנה הקדומה, שכן אין בה מחלוקת, וזו אפוא תוספת של עורך המשנה הקדומה, או של רבי שליקט את המשנה הקדומה לכאן.
<b>משלחין כלים – </b>"כלים" בלשון חכמים הם בגדים, <b>בין תפורים ובין שאינן תפורים –</b> בגד שאינו תפור אי אפשר ללבשו לחג, אף על פי כן מותר לשלוח אותו שכן אפשר לתלותו לנוי או לכיסוי כלים, <b>אף על פי שיש בהם כלאים – </b>בגד כלאיים אי אפשר ללבוש אבל מותר לתלותו כווילון, או להניחו כמצע לישיבה או שכיבה, <b>והן לצורך המועד –</b> כל זאת ובלבד שייתכן שישמשו למועד. ברור שזו הרחבה ניכרת של ההיתר לשלוח מאכל לצורך החג, וודאי שבית שמאי לא יסכימו לכך.
<b>אבל לא סנדל מסומר –</b> סנדל מסומר, "קליגה" בלטינית (caliga), היה המנעל המסורתי של החייל הרומי, על כן נקרא החייל קלגס (איור 12). החיילים הרומיים מופיעים בציורים ופסלים נעולי סנדלים מסומרים, ואף נמצאו שרידי סנדלים עם מסמרים באתרים שונים ברחבי העולם, ובעיקר במחנות צבא. המסמרים נועדו להעניק לסנדל יציבות וחוזק, כמו גם אחיזה טובה בקרקע. מספר המסמרים וצורתם משתנה מסנדל לסנדל.
במסכת שבת שנינו: "לא יצא האיש בסנדל המסומר" (פ"ו מ"ב). ניסוח ההלכה מצביע על כך שהאיסור הוא במסגרת דיני שבת, והחשש הוא שמא תיצור ההליכה צורות על הקרקע. ברם, ההקשר אינו מסייע לפירוש זה. המשנה מצויה במסגרת פרק הדן בבעיות של טלטול, והחשש הוא שמא יוריד ההולך את הבגד ויטלטלו ברשות הרבים. ההמשך הוא "ולא ביחיד בזמן שאין ברגלו מכה, ולא בתפילין, ולא בקמיע בזמן שאינו מן המומחה, ולא בשריון, ולא בקסדא, ולא במגפיים"; ברשימה זו מעורבים כמה סוגים של בגדים 
ומעין בגדים. חלקם מעין בגדים שאינם נחוצים בשבת, או אין דרך ללבשם בשבת, וחלקם כאלה שיש חשש שההולך יפשוט אותם בשבת ויטלטלם ברשות הרבים. אם כן ניתן לפרש שהיה חשש שמא ההולך בסנדל מסומר יחלוץ אותו. הירושלמי אומר במפורש שאסור לצאת בסנדל מסומר כבר בערב שבת שכן "דרכו לחלוץ", כלומר רגילים היו לחלוץ את הסנדל המסומר, אם כי לא ברור מה מקורו של החשש. ייתכן שבזמן הליכה על מרצפות אבנים היה הסנדל המסומר נוח פחות בגלל חשש ההחלקה, ועל כן היו שהורידוהו. מכל מקום, חשש הכתיבה או הציור על החול אינו הנושא במשנה זו.
מן המקורות המקבילים מתקבלת תמונה מורכבת הרבה יותר. בתוספתא מופיעה אותה הלכה, אך בצורה מחמירה עוד יותר: "לא ינעול אדם סנדל מסומר ויטייל בתוך הבית, אפילו ממטה למטה, אבל נוטלו ומכסה בו את הכלים" (תוס', שבת פ"ד ה"ח). ברור שלאדם יש סנדל מסומר, אך בשבת אסור לו להלך בו אפילו בתוך ביתו. אם כן, החשש אינו משום טלטול ברשות הרבים. מצד שני הסנדל אינו מוקצה, אסור להלך בו אך מותר להשתמש בו לשימוש אחר, והוא אינו בבחינת "כלי שמלאכתו לאיסור". נראה, אפוא, שבתוספתא האיסור נובע מכך שהמסמרים יגרמו למעין ציור בקרקע.
בשני התלמודים מובא נימוק אחר. שם מסופר כי איסור סנדל מסומר הוא גזרה משום מעשה שאירע בסוף ה"שמד", כלומר בתקופת הגזרות שאחרי מרד בר כוכבא. יהודים התחבאו במערה, אחד מהם יצא החוצה כשהוא נועל סנדל מסומר וחזר למערה. חבריו סברו שהיה זה חייל רומי שהגיע למערה וחזר להודיע לחבריו על המערה, נבהלו וברחו בחיפזון מהמערה, ורבים מהם נהרגו<sup class="footnote-marker">146</sup><i class="footnote">ירו', שבת פ"ו ה"ב, ח ע"א; בבלי, שם ס ע"א. לדיון ראו ליברמן, תוספתא כפשוטה, שבת, עמ' 64; אלבק, מועד, עמ' 411; אשל, סנדל מסומר, ושם ספרות רבה נוספת, והמעיין יראה במה אנו מסכימים עם קודמינו ומה זכינו להוסיף על דבריהם. </i>. הרקע לסיפור מרתק. לאחר המרד התחבאו רבים במערות מקלט. כבר הסופר הרומי דיו-קסיוס מספר על כך, אך חוקרים פקפקו בסיפור. בדור האחרון נתגלו מחילות מסתור אלו ברחבי הארץ, ובעיקר בשפלת יהודה. בשפלה היו בכל יישוב כמה וכמה מחילות ארוכות ומוסתרות היטב. הכניסה והיציאה מהמחילות הייתה קשה, ועל רקע זה מובן הסיפור שבתלמודים. מכל מקום, "באותה שעה אמרו אל יצא אדם בסנדל המסומר". אם כן, האיסור חודש לאחר דור יבנה ומטרתו להרחיק את האדם מישראל מהלבוש האופייני לחייל הרומי (איור 13, תמונה 5 מנהרת מסתור).
דומה לכך היא המסורת שבנות ישראל היו רואות את רושמו של הסנדל המסומר ומפילות<sup class="footnote-marker">147</sup><i class="footnote">ירו', שבת פ"ו ה"ב, ח ע"א; דברים רבה, ליברמן, עמ' 81; איכה רבה, פ"ב ז, עמ' 113. </i>. גם כאן הסנדל המסומר הוא הנעל האופיינית לחייל, והציבור היהודי הרחיק את עצמו מביגוד אופייני זה. כבר התלמודים שואלים: אם האיסור הוא מטעם "לאומי" – מדוע נאסר דווקא בשבת, ומדוע לא התירו אותו אחרי השמד? הבבלי מתחבט בעניין ומסכם שהמעשה אירע בשבת ולכן גזרו רק על שבת, וברור שהתירוץ דחוק ביותר. הירושלמי עונה שבית הדין לא ביטל את הגזרה, אך גם הוא חש באי נוחות בשל הסבר דחוק זה. תירוצו הסופי הוא שלאדם רגיל אין שני זוגות סנדלים, ואם ייאסר השימוש בסנדל מסומר בשבת לא ישתמשו בו גם ביום חול. הווה אומר, המשנה נקטה בדרך הסברה שיש בה מעין "דיסאינפורמציה", כלומר מסירת מידע מטעה<sup class="footnote-marker">148</sup><i class="footnote">על מדיניות זו ראו בבלי, עבודה זרה לה ע"א. </i>. חכמים ניסחו את האיסור כאילו הוא במסגרת דיני שבת, אך התכוונו לטעם ה"לאומי". אולי ידעו שטעם זה יתקבל פחות על דעת הציבור, לכן העדיפו את הניסוח המרמז כאילו האיסור נובע מדיני שבת. אם כן, לפי הירושלמי הטעם הלאומי הוא העיקרי והמקורי.
גם מהבבלי משמע שהטעם הלאומי הוא העיקרי. אבל בהמשך דנים האמוראים בהלכות האיסור, ומשמע מדיונם שסברו שהנימוק ה"לאומי" הוא משני. הם מתירים ללכת בסנדל מסומר שכולו מחופה במסמרים ולכן אינו עושה רושם בקרקע, כמו כן התירו ללכת בסנדל שהמסמרים שבו הם לנוי (אולי משום שאינם מופנים לקרקע ואינם חורצים), מכל אלו משמע שהחשש היה החריצה בקרקע (בבלי, שבת ס ע"ב). במקביל הם דנים כמה מסמרים פוסלים את הסנדל. אם הטעם הוא חריצה בקרקע אין לכך חשיבות, ומשמע שנאסר רק סנדל הדומה לסנדל רומי, אם כן הטעם ה"לאומי" הוא העיקר.
שאלת עשיית החריץ בקרקע תוך כדי הליכה שנויה במחלוקת תנאים. לפי רבי שמעון הדבר אסור אך חכמים מתירים אותו<sup class="footnote-marker">149</sup><i class="footnote">ראו פירושנו להלן, פ"ב מ"י. </i>, ולא ברור, אם כן, מדוע כאן מופיע שיקול זה של עשיית חריץ כאילו היה איסור לכל דבר.
במערות מדבר יהודה ובמערה בכתף יריחו נמצאו סנדלים רגילים וגם סנדלים מסומרים<sup class="footnote-marker">150</sup><i class="footnote">אשל, שם. </i>. ברם, כל אלו הם מלפני המרד, וכאמור הגזרה הוטלה רק אחר המרד ובעקבותיו. בסנדלים מסומרים אחדים שנמצאו במחנות צבא בחו"ל המסמרים נעוצים בצורה של ססמאות אליליות או של ציורים שונים<sup class="footnote-marker">151</sup><i class="footnote">אשל, שם. </i>. אלה עשויים להיות סיבה נוספת לאיסור. אין זה חשש סתמי שמא יחרוץ אלא ממש איסור של כתיבה, או כתיבת ססמאות אליליות. אם אכן זו הסיבה, ברור מדוע האיסור כאן חד וחריף יותר מהאיסור בגרירה של ספסל הגורמת לחריץ מקרי.
לסיכום, לפנינו כמה הסברים:
1. הטעם הלאומי – סנדל הוא לבוש החייל הרומי (ומשום המעשה שהיה – שני התלמודים ומדרשים).
2. חשש לעשיית חריץ, או אפילו כתיבה או ציור בקרקע (בבלי).
3. שמא יחלוץ (ירושלמי).
דומה שהטעמים ההלכתיים הם המקור להלכה, והנימוק ה"לאומי" נוסף בשלב שני כנימוק בדיעבד. למרות ההלכה נמצאו כמה סנדלים מסומרים במערות מדבר יהודה. ייתכן שלאחר מרד בר כוכבא חלה ירידה בתפוצת הסנדלים המסומרים בגלל הנימוק הלאומי, עם זאת מהמשנה משמע שסנדל מסומר היה תופעה רווחת ואנשים הילכו בו, אבל לא ביום טוב, כמו שאסור היה ללכת בו בשבת. אם כן, הטעם הלאומי לא היה השיקול המכריע. יש להניח שההלכה נקבעה מטעם הלכתי טכני, והסבר הירושלמי (שמא יחלוץ) פשוט ומנומק טוב יותר, ומסתדר היטב עם תוכן המשנה. לאחר המרד נוסף גם הטעם הלאומי, שהיה משני ובדיעבד.
מעבר לכל ההסברים מצטיירת תמונה של אי בהירות. לפנינו הלכה דקדקנית הקובעת שסנדל מסוים אסור ואחר מותר. אין להלכה טעם מקובל, וריבוי הטעמים מעיד יותר מכול על היעדר סיבה מוסכמת. זאת ועוד. במהלך הדיון מועלה הטיעון שכל הנימוקים הנמסרים, או לפחות חלק מהם, נועדו לא להסביר את הטעם ההלכתי אלא דווקא להסתירו. בשלב זה מן הראוי לבחון עדות חיצונית של גוי המבקר את ההלכה מבחוץ. אוריגנס היה אב כנסייה שפעל בארץ באמצע המאה השלישית. הוא מביא את דין הסנדל, יחד עם פרט אחר בדיני טלטול, כדוגמה להלכות דקדקניות ובלתי מוסברות של היהודים ורבניהם. הוא טוען שמותר ללכת בסנדל עם מסמרים אך אסור ללכת בסנדל בלי מסמרים<sup class="footnote-marker">152</sup><i class="footnote">אוריגנס, על העקרונות (De Principils) ד, 17. </i>. ברור שהסופר הנוצרי השתבש, הוא לא הבין את ההלכה והפך אותה. מעבר לכך, נראה שלא הכיר את הטעם ה"לאומי" אלא את הטעמים שהוצגו לציבור הרחב, אם כי לא ברור האם האיסור היה שייך להלכות טלטול (שמא יחלוץ) או לעשיית רושם על הקרקע. אוריגנס עצמו לא ידע את טעמה של ההלכה, וכאמור גם התבלבל בהלכה עצמה, עם זאת אנו קולטים דרכו את תחושת הבלבול ואי ההבנה של ההלכה.
נחזור לפירוש משנתנו. אין לשלוח סנדל מסומר משום שלא ילכו בו בחג, ומשמע שביום חול היו שהילכו בסנדל מעין זה. בעל מלאכת שלמה מסיק שאסור לשלוח את הסנדל, ומשמע שמותר לטלטלו. ברם ודאי שאין איסור לטלטל ביום טוב, ובכלל בכל המשניות אין דנים בשאלת הטלטול אלא רק בשאלת שליחת החפץ ביום טוב. כמו כן אין להסיק ממשנתנו שמותר ללכת בסנדל בחול, וזאת מסיבה ספרותית: המשנה אוסרת את השליחה ביום טוב ואינה דנה כלל באיסורים אחרים הקשורים לחפץ. מעין גישה זו מצינו גם במשניות אחרות<sup class="footnote-marker">153</sup><i class="footnote">דמאי פ"ב מ"א, ואם יזכנו החונן לאדם דעת נפרשה בבוא העת. </i>.
<b>ולא מנעל שאינו תפור –</b> אסור לתפור מנעלים ביום טוב, וממילא אי אפשר להלך במנעל מעין זה. המנעל היה, למעשה, לוח עור שבקצותיו חורים. בחורים השחילו חוט, שרוך בלשון ימינו, וכאשר משכו את החוט הידקו את העור אל כף הרגל. מנעל שאינו תפור הוא לוח עור ללא החורים, כך שלא ניתן לשרוך אותו ולסגרו.
<b>רבי יהודה אומר אף לא מנעל לבן מפני שהוא צריך אומן – </b>את עור הנעל צבעו, ומנעל לבן הוא מנעל ללא צבע. לפי נוסח זה הנחת המשנה היא שלהתקנת המנעל נדרש בעל מקצוע, לכן אי אפשר לנעול את המנעל ביום טוב. ברם, הקושי הוא שהאיסור נובע מכך שהנעל אינה מוכנה ללבישה, ואין לכך קשר למעשה אומן; גם לאדם הדיוט אסור להתקין מנעל כזה. בירושלמי נאמר: "שנייא היא הכא שהוא כמכשיר כלי ביום טוב. תני אין מפרקין את המנעל מעל האימום ביום טוב" (סא ע"א). אפשטיין פירש שאין אומן אלא אמון, כמו אימום, המתקן שמניחים עליו את הנעל לסיום ההתקנה או לצביעה כדי להכשירה להליכה. אם כן, הרי שגרסת המשנה היא "שהוא צריך אמון". השלמת מלאכה מעין זו אסורה בחג, ועל כן אין לשלוח את המנעל שאי אפשר להשלים את מלאכתו בחג. ההסבר חריף ויפה, וליברמן מגדירו: "ערבים עלי מאד דברי מהר"ן אפשטיין"<sup class="footnote-marker">154</sup><i class="footnote">אפשטיין, מבוא, עמ' 466; ליברמן, תוספתא כפשוטה סדר מועד, עמ' 939. </i>.
בירושלמי (שם) הגדירו זאת "מפני שהוא צריך ביצת אומן" (אמון), כלומר צריך להניח את הנעל על האימום, והרי זו הרחבה של ההסבר הקודם. בבבלי נאמר: "רבי יהודה מתיר בשחור ואוסר בלבן מפני שצריך ביצת הגיר, רבי יוסי אוסר בשחור מפני שצריך לצחצחו" (בבלי, טו ע"א; ירו', סא ע"א). כלומר, צריך גוש של גיר כדי להלבין את הנעל או כדי לצחצחה. כפי שאומר הבבלי אין זו מחלוקת, אלא כל אחד משקף את הנוהג המקומי של הטיפול בנעל. מבחינת תולדות המסירה של תורה שבעל פה ברור שאין כאן מחלוקת כלל אלא מסורת בדבר הטעמים של התנאים, כשכל אחד ניסח את הדברים בצורה שונה. משנתנו היא, אפוא, כדעת רבי יוסי ורבי יהודה אליבא דבית הלל (תמונה 6).
מן הירושלמי משמע שמשנתנו היא נגד רבי אליעזר. השאלה הנדונה במשנתנו דומה לשאלה במסכת כלים האם מנעל שעל האימום, כלומר שטרם הושלם, טמא או טהור. רבי אליעזר אומר שהוא טהור, כלומר שטרם הושלמה מלאכתו, וממילא אסור לשלחו בחג, שכן אין הוא ראוי לשימוש בחג. אבל חכמים חושבים שהנעל טמאה, כלומר נחשבת לכלי וניתן להשתמש בה גם במצב זה (משנה, כלים פכ"ו מ"ד). לפי הסבר הירושלמי יש מי שחולק על משנתנו. ברם, למרות דברי הירושלמי אין להסיק כך. אמנם מנעל על האימום טמא ונחשב לכלי שאפשר להשתמש בו, אך עדיין ייתכן שאין לשלחו בחג שכן אין הוא ראוי לשימוש בחג. מכל מקום, קרוב לוודאי שרבי אליעזר השמותי הולך בשיטת בית שמאי, ובית שמאי יאסרו שליחת כל נעל שאינה מוכנה לחלוטין ללבישה, אפילו היא ראויה לקבל טומאה. כאמור לעיל מסתבר שבית שמאי אוסרים טלטול בחג<sup class="footnote-marker">155</sup><i class="footnote">לעיל, מ"ה. </i>, והתירוהו רק לצורך אוכל נפש ישיר. הם יתנגדו, מן הסתם, לטלטול נעליים אפילו הן מוכנות ללבישה.
<b>זה הכלל –</b> זהו סיכום של סדרת ההלכות,<b> כל שנאותין בו ביום טוב משלחין אותו - </b> לפי פשוטו הכלל הוא שמה שמשתמשים בו ביום טוב מותר לשלחו, וזה בעצם הכלל של בית שמאי, ושוב לפנינו סיכום של ההלכה לפי שיטת בית שמאי<sup class="footnote-marker">156</sup><i class="footnote">ספראי, הכרעה כבית הלל. </i>, וכמוה משניות מספר. הבבלי לא יכול היה לקבל הסבר זה והסביר שכל שניאותים בו ביום חול משלחים אותו ביום טוב. זה הכלל לשיטת בית הלל (בבלי, טו ע"א)<sup class="footnote-marker">157</sup><i class="footnote">בתלמוד שם מסופר שרב ששת התיר לטלטל תפילין ביום טוב. הגמרא שואלת ממשנתנו, הרי הכלל הוא שמה שאין ניאותין ממנו ביום טוב אין לשלוח, ואילו בתפילין אי אפשר להשתמש ביום טוב, ומתרצת "כל שנאותין בו בחול...". לפי פשוטם של דברים פסק רב ששת כבית הלל ואילו הכלל הוא כבית שמאי והוסבר כך שיתאים גם לבית הלל. בהמשך הגמרא אומר אביי שהואיל ונזכרו תפילין, נאמר בהן חידוש כלשהו להסבר המשנה (עירובין פ"י מ"א). מפרשים כרמב"ם, המאירי ואחרים הסבירו שמותר לשלח תפילין משום שניתן לעשות בהן שימוש מה, כדי להתלמד בהן ובדיניהן. כך הפכה הערת אגב של אביי לתירוץ אחר ולהסבר שונה לכלל "כל שניאותין בו", כלומר שראוי לשימוש רגיל בחול, וביום טוב יש לו שימוש מה.  </i>. "ניאותים" משמעו משתמשים, וכן במקבילות (משנה, שבת פ"ג מ"ו; תוס', מגילה פ"ב הי"ח; שקלים פ"ג ה"ד).

Chapter 2



Mishnah 1

<b>יום טוב שחל להיות ערב שבת –</b> יום טוב שחל להיות בערב שבת העמיד את קדמונינו בפני קשיים מרובים. ביום טוב עצמו מותר לבשל, אך בשבת הבישול אסור. מצד שני אסור גם לבשל מיום טוב לשבת, משום שההיתר לבשל ביום טוב הוא רק ליום הטוב עצמו. האפשרויות לשימור המזון היו מוגבלות ביותר. לקדמונינו לא הייתה אפשרות לשמור מזון בקירור, וכך נוצר מצב שלא ניתן היה לאכול בשבת אלא אוכל יבש. במקביל שבת היא יום חג בפני עצמו, וסעודת השבת אמורה להיות דשנה ומורכבת. על כן פותח הפתרון של עירוב תבשילים המוצג במשנתנו. העיקרון הוא שהבישול ביום טוב הוא לצורך יום טוב ושבת כאחד, ופרטיו יידונו במהלך המשנה.
<b> לא יבשל כתחילה</b><sup class="footnote-marker">1</sup><i class="footnote">בדפוסים ובעדי נוסח קרובים נוסף "אדם", וזו תוספת רגילה של מעתיקים, ראו להלן מ"ה ועוד.  </i><b> מיום טוב לשבת –</b> "מתחילה" או "כתחילה"<sup class="footnote-marker">2</sup><i class="footnote">כך ברוב עדי הנוסח חוץ מ- דו, דש, א, גט, מ, קאיט. </i> כאן אין משמעו ההפך מ"דיעבד", אלא "מעיקר הדין", כלומר אסור לבשל מיום טוב לשבת, <b>אבל מבשל הוא ליום טוב –</b> כידוע הותר הבישול ביום טוב לצורך יום טוב; <b>ואם הותיר הותיר לשבת –</b> אם נשאר אוכל ממה שהוכן ליום טוב מותר להותירו ולאכלו בשבת. עד כאן מהלך רגיל. זה היה ההיתר הראשון שחרג אך מעט מהתפיסה ההלכתית הפשוטה. החריגה הייתה שמלכתחילה הכוונה הייתה שיישאר אוכל לשבת; אין מדובר על אוכל שנותר בטעות, אלא על תכנון מוקדם כך שיישאר אוכל לשבת. 
<b>ועושה תבשיל מערב יום טוב וסומך עליו לשבת – </b>זהו עירוב התבשילים שהוזכר. מלשון המשנה משמע שרק אם הכין עירוב זה מותר לו להותיר אוכל מיום טוב לשבת. הכנת התבשיל היא מעשה סמלי ההופך את הבישול לשני הימים ליחידה אחת. מלכתחילה הייתה הכנת העירוב פתרון בדיעבד למצב קשה. הבבלי אף מביא ברייתא שלפיה "אסור להערים", כלומר אסור לבשל אוכל באופן מתוכנן בשביל שבת, ורק אם בטעות נותר עודף מותר להשתמש בו (יז ע"ב). בבבלי מובאת ברייתא אחרת המתירה להערים (יז ע"א; ירו', סא ע"ב). אמנם הברייתות אינן מתוארכות<sup class="footnote-marker">3</sup><i class="footnote">רבי שמעון בן אלעזר אומר בירושלמי (סא ע"ב) שמותר למלא תנור שלם אף שאין צורך אלא בפת אחת, משום "שהפת יפה בשעה שהתנור מלא", כלומר אין זו הערמה אלא צורך האפייה. ניתן לראות בברייתא זו מצב ביניים. עדיין אסור להערים, אך בפועל מותר לאפות ללא הגבלה (גם ללא עירוב). הירושלמי מספר שרבי יוחנן דרש שמותר לנהוג כרבי שמעון בן אלעזר, אך להלכה ולא למעשה, הווה אומר שעדיין איסור ההערמה נחשב שריר. </i>, וייתכן שזו מחלוקת הלכתית רגילה, אך נראה שלפנינו עדות לתהליך שפתרון העירוב הפך בו מפתרון דחוק לנוהג רגיל. האיסור הקדום בוטל על ידי המעשה הסמלי, או אולי מותר לנסח ולומר שהאיסור הקדום בוטל למעשה ונותר במישור הסמלי בלבד. עם זאת, מי שלא ביצע את המעשה הסמלי אסור לו לבשל מיום טוב לחג. ככל שעברו הדורות הפכה הנחת העירוב למעמד דתי כשלעצמו. בשלב הראשון חכמים חולקים מה צריך העירוב לכלול. שלב זה הוא מסוף ימי בית שני, וחולקים בו בית שמאי ובית הלל (להלן). בשלב מתקדם יותר נוצר המינוח ההלכתי "עירוב", והנחתו הפכה למצווה בפני עצמה. על הנחת העירוב מברכים, וצריך להניח עירוב, אף אם האדם אינו מתעתד לבשל מיום טוב לשבת. הברכה מופיעה לראשונה במקורות בתר אמוראיים<sup class="footnote-marker">4</sup><i class="footnote">פסיקתא זוטרתי (לקח טוב), טז ה; הלכות קצובות, י-יא; תשובות הגאונים, שערי תשובה מב, קכה; סדר רב עמרם גאון, הלכות עירובין ועוד.  </i>. בימי בית שני עדיין לא היה מקובל לברך על המצוות אלא במקדש עצמו<sup class="footnote-marker">5</sup><i class="footnote">ראו דיוננו בפירושנו לפסחים פ"י מ"ט. </i>, ובימי התנאים הורחב הנוהג (ההלכה) לברך על רוב המצוות. ברכת העירוב אינה מופיעה במקורות אמוראיים, אך כמובן ייתכן שנוצרה קודם לכן<sup class="footnote-marker">6</sup><i class="footnote">ראו דיון מפורט יותר במבוא. </i>. לפי דברינו ספק אם הנחת עירוב נחשבה למצווה כשלעצמה, ובוודאי לא הונהגה ברכה אלא לאחר שהתקבעה והתפשטה כמצווה בפני עצמה. 
בתלמוד הבבלי מובאות ראיות מהפסוקים להיתר או לחיוב להניח עירוב. ברור שמדרשים אלו נוצרו רק כאשר העירוב הפך לנוהג קבוע, ולא לפתרון של שעת דחק (בבלי, טו ע"ב). ייתכן שמקורה של הדרשה כבר במכילתא, אך מכלל ספק לא יצאנו<sup class="footnote-marker">7</sup><i class="footnote">מכילתא דרבי שמעון בר יוחאי, שמות טז כג, עמ' 113; מכילתא דרבי ישמעאל, מסכתא דשירה, בשלח ד, עמ' 168. הדרשה היא כמובן אסמכתא, ולשווא נדחק הנשקה לבארה כאילו הייתה דרשה של פשט, ראו הנשקה, מדרש. </i>.
פירשנו את משנתנו בפשטות, ועתה יש לדקדק בה מעט יותר<sup class="footnote-marker">8</sup><i class="footnote">פירט והרחיב הנשקה, עירובי תבשילין. מאמרו שהתפרסם בסיני עורר ויכוח "תאולוגי" באותו ביטאון בדבר זכותו של החוקר לשער התפתחות בהלכה. כפי שביארנו במבוא הכללי לפירושנו אנו מקבלים "זכות" זו כדבר טבעי, ואפילו כחובתו של החוקר. עם זאת, הנשקה נדחק מאוד משום שהניח שכל ברייתא בתלמוד הבבלי מתארת את ימי התנאים. הדברים אמורים במיוחד כלפי מימרתו של (רבי) חנניה (בבלי, יז ע"ב) בדבר מחלוקת בית שמאי ובית הלל. ברם, לדעתנו ברייתא מעין זו עשויה לשקף כבר תיקוני עריכה מאוחרים, ואין כל תימא באפשרות שהיא משקפת גם (או רק) את המצב ההלכתי בימי האמוראים. </i>. כאמור, פשט משנתנו וברייתות אחדות מצביעים על כך שבשלב הקדום הותר רק לאכול בשבת את אשר נותר ביום טוב. ייתכן שהמונח במשנתנו "סומך עליו לשבת" משמעו רק שמותר לאכול את השאריות בשבת. הברייתא בבבלי האוסרת להערים שייכת לשלב זה או לשלב הבא. 
בשלב שני התירו "להערים", כלומר להכין ליום טוב כמות אוכל רבה כך שתספיק גם לשבת. לשלב זה שייכת הרישא של המשנה. לשלב זה יש עדויות נוספות. בתוספתא נאמר: "אין אופין מיום טוב למוצאי יום טוב, אבל ממלא לו קדירה בשר אפילו לא אכל אלא דבר מועט, וממלא לו מיחם מים אפילו לא שתה הימנו אלא כוס אחד, אבל האופה אין אופה אלא כדי צרכו, רבי שמעון בן לעזר אומר ממלא אשה את התנור פת, מפני שהפת יפה כל זמן שהתנור מלא"<sup class="footnote-marker">9</sup><i class="footnote">תוס', פ"ב ה"ה; ירו', סא ע"ב; חלה פ"א ה"ח, נח ע"א; בבלי, יז ע"א. </i>. כנראה יש לגרוס "אין אופין מיום טוב לשבת"<sup class="footnote-marker">10</sup><i class="footnote">ראו הבירור אצל הנשקה, עירובי תבשילין, עמ' סא.  </i>, וברור שהתוספתא מדברת על מצב שאין בו עירוב תבשילין. לשלב זה שייכת גם הברייתא המשקפת את המסורת הבבלית: "חנניה אומר, בית שמאי אומרים: אין אופין אלא אם כן ערב בפת, ואין מבשלין אלא אם כן ערב בתבשיל, ואין טומנין אלא אם כן היו חמין טמונין מערב יום טוב, ובית הלל אומרים: מערב בתבשיל אחד ועושה בו כל צרכו" (בבלי, יז ע"ב; כב ע"א). אם כן, שוב היתר הבישול בשבת מוגבל ביותר. ראשונים, וכן הגמרא, הסבירו את הסתירה בדרכם, אבל לפי פשוטם של דברים אין מדובר במי ששכח להכין עירוב אלא במצב שבו טרם הותקנה תקנה זו. הווה אומר, בשלב השני הותר להערים, כלומר להכין ליום טוב כמות אוכל גדולה כך שייוותר די אוכל לשבת. 
בשלב שלישי התירו להתקין עירוב תבשילין מערב יום טוב, וכך הפכה ההערמה לדרך המלך. התקנת העירוב פתרה את המבשל מהצורך להערים ולבשל את האוכל כאילו נועד ליום טוב, ולהפריש לשבת רק את שנותר, כאילו בדיעבד. בהמשכו של שלב זה נחלקו אבות עולם על סדרי העירוב וחלותו.
בשלב רביעי הפך העירוב למצווה בפני עצמה. הדרשה בתלמוד הבבלי קובעת: "זכור את יום השבת לקדשו זכרהו מאחר שבא להשכיחו" (בבלי, טו ע"ב). אם כן, העירוב לא נועד לאפשר בישול אלא להזכיר ששבת עומדת בפני עצמה ואינה המשך של יום טוב גרידא. יש להבין את הדרשה על רקע המצב בבבל. לכל יום טוב היה יום טוב שני, אם כן השבת חלה ביום טוב שני, והעירוב נועד להזכיר שהיום טוב השני הוא גם שבת. על כל פנים, מי שדרש את הדרשה הניח שהבישול מיום טוב לשבת הוא פשוט וברור ואינו מותנה בעירוב. גם מי שהתקין את הברכה ראה בעירוב ערך לעצמו, ולא דרך טכנית לאפשר בישול מיום טוב לשבת. 
בשלב חמישי הקלו בהתקנת העירוב. אין כבר צורך שכל אדם יתקין עירוב, אלא בני החצר עושים זאת יחד (תוס', פ"ב ה"ג), או על ידי גדול החצר; מותר לאחרים להכין אוכל למי ששכח, וכיוצא באלו הקלות ההופכות את מעמד העירוב למעשה סמלי ביותר. שלב זה אופייני לדרכה של הלכה. מצוות רבות עוצבו לפי קו הלכתי מדוקדק שיש בו הקפדה על פרטי פרטים, ובשלב שני הפכו הפרטים לסמליים. אך אין זה סמל כללי, אלא סמלים המזכירים את פרטי המצוות. כך, למשל, עירובי מבואות נקבעו לפי עקרונות הלכתיים פרטיים מדוקדקים, ברם כיום הם הפכו למערכת סמלית. הגדר היא סמלית, הפתח הוא סמלי והסעודה היא סמלית. עם זאת, כל אחד מהסמלים מסמל פרט הלכתי מדוקדק.
לא קל להבין איזה מצב מתאר כל מקור תנאי. כך, למשל, נראה שמחלוקת בית שמאי ובית הלל מתארת את השלב השני או השלישי. אין גם כל ביטחון שאכן לפנינו הניסוח המקורי של דברי בית שמאי ובית הלל, ואולי ניסוח המחלוקת כבר מבטא את השלב השלישי, ויש לחזור ולבדוק כל מקור בפני עצמו. ייתכן גם שמחלוקת בית שמאי ובית הלל הייתה על עצם תקנת עירוב תבשילים, שבית שמאי אסרו ובית הלל התירו, הא ראיה שרבן גמליאל התנגד לעירוב תבשילים ואסר אפילו הטמנת אוכל מיום טוב לשבת, קל וחומר שאסר בישול מיום טוב לשבת<sup class="footnote-marker">11</sup><i class="footnote">להלן מ"ו. </i>. דברי רבן גמליאל הם עדות לוויכוח בשלב הראשון.
<b>בית שמי אומרים שני תבשילים –</b> העירוב המינימלי חייב לכלול לפחות שני תבשילים. שני תבשילים הם המרכיבים המינימליים של סעודת חג. בסעודת יום רגיל אכלו תבשיל אחד. שני תבשילים נדרשים כדי להבליט כי המזון נועד לעירוב ולא לסעודת ערב החג, <b>ובית הלל אומרים תבשיל אחד – </b>כפי שאמרנו, זה השלב השני או השלישי בתולדות התקנה, <b>מודים</b><sup class="footnote-marker">12</sup><i class="footnote">בדפוסים ובעדי הנוסח הקרובים להם "ושוין" או "ושווין" (דו, דש, גט, ל, מ). בעל מלאכת שלמה מביא גרסה זו בלשון "ל"א" (לשון אחרת). </i><b> בדג ובביצה שעליו שהן שני תבשילין – </b>בית שמאי מודים לבית הלל שדג עם ביצה נחשבים לשני תבשילים. בפירוש המונח נחלקו ראשונים, האם הכוונה לתבשיל ידוע שכלל דג ועליו ביצה, ותבשיל זה הוא תבשיל אחד הנעשה משני מרכיבים ומודים בית שמאי שנחשב לשניים, או שהכוונה לדג עם ביצי הדג, ובית שמאי מקלים לראות בכך שני תבשילים. בתוספתא מוסר רבי שמעון בן אלעזר את מחלוקת בית שמאי ובית הלל באופן שונה. גם בית הלל מודים שצריכים שני תבשילים, ואף בית שמאי מודים שדג וביצה הם שני תבשילים, אף אם בושלו יחדיו. המחלוקת היא רק האם דג והביצים שלו הם שני תבשילים (תוס', פ"ב ה"ד; ירו', סא ע"ב; בבלי, יז ע"ב). לכל אורך היחידה הספרותית (פרקים א ו-ב) מוסר רבי שמעון בן אלעזר את מחלוקות התנאים הקדומים באופן שונה. ברור שמשנתנו אינה משקפת את דעתו, אלא דעה שונה. הירושלמי מספר שרבי חייא התיר לערב בתבשיל אחד, ומסיקה מכך שמותר לערב בתבשיל אחד. ברם, התלמוד אינו מקבל הסבר זה וסבור שמדובר שם בשני תבשילים. אם כן העורך, או התרצן, פסק כבית שמאי לפי משנתנו, או שגרס את המחלוקת כמו רבי שמעון בן אלעזר.
התוספתא קובעת שאם הכין תבשיל מערב יום טוב מותר לעשות בו את כל סוגי הבישול: "אופה ומבשל עליו בשבת ומטמין עליו את החמין" (תוס', פ"ב ה"ב; ירו', סא ע"א; בבלי, טו ע"ב). נראה שזו הלכה מבית מדרשם של בית הלל<sup class="footnote-marker">13</sup><i class="footnote">בית שמאי הסתייגו מהטמנה, ראו להלן מ"ו. </i>. בירושלמי היא מיוחסת לרבי יהושע בן חנניה, אך רבי אליעזר, שהוא כידוע מאחרוני הממשיכים בשיטת בית שמאי, דורש להכין מאכלים שונים, אחד לכל צורת בישול: "אופין על האפוי ומבשלין על המבושל" (ירו', סא ע"א). בתלמוד הבבלי עמדה זו מיוחסת במפורש לבית שמאי (יז ע"ב). אם כן, ההלכה של בית הלל מקלה יותר גם בסעיף זה, או על כל פנים ההלכה המאוחרת ממשיכה בכך את מגמת ההקלות.
הדוגמה של דג וביצה אינה מקרית. הדג היה המאכל השכיח של שבת. על כך מוסר הסופר הנכרי פרסיוס (המחצית הראשונה של המאה הראשונה למניינם)<sup class="footnote-marker">14</sup><i class="footnote">ראו על כך במבוא למסכת שבת, ובסיכום העדות החיצונית שם. </i>. גם מקורות אמוראיים, בבליים וארץ-ישראליים, מעידים על הנוהג המקובל לאכול דגים בליל שבת, ואף סופרו אגדות המדגישות את ההמלצה לאכול דווקא דג בליל זה<sup class="footnote-marker">15</sup><i class="footnote">בבלי, שבת קיט ע"א; בראשית רבה, יא ד, עמ' 91; פסיקתא רבתי, כג, קיט ע"א ועוד. </i>. גם בית שמאי ובית הלל מדגימים את כללי הבישול בשבת בעזרת הדוגמה של דג (משנה, שבת פ"א מ"י). כך הפך הדג כבר בתקופה קדומה למאכל יהודי ולסמל דתי. סמל זה ליווה את עם ישראל כמרכיב במטבח הלאומי, עד לדורות האחרונים ועד לימינו. אנשי הגות נוטים לעתים לזלזל במרכיב המטבח האתני, וודאי שאכילת דגים אינה הלכה. ברם, מבחינה חברתית המטבח הלאומי הוא מסמלי האומה. 
<b>אכלו –</b> את העירוב, <b>או שאבד לא יבשל עליו כתחילה –</b> הנחת המשנה היא שכל אחד מכין עירוב לעצמו ואסור לסמוך על עירוב שהכין אחר. בתוספתא יש הקלה גדולה בכך שמותר להכין עירוב אחד לכל בני החצר (פ"ב ה"ג). הלכה זו היא כמובן הקלה, אך עוד יותר מכך היא שלב בהפיכת ההלכה לסמלית וטקסית. מעתה אין זו חובת היחיד, אלא מעמד ציבורי-פומבי. בשלב האחרון (החמישי לפי מנייננו), המופיע בספרות האמוראים, גדול העיר או החכם מניח עירוב בשביל כולם (בבלי, טז ע"ב)<sup class="footnote-marker">16</sup><i class="footnote">הבבלי מייחס את הנוהג לאמוראי ארץ ישראל, ברם העדות לו בתלמוד הירושלמי אינה בטוחה ונראה שלא נהגו כך בארץ ישראל. הייתה זו, אפוא, הלכה בבלית שסמכו אותה על חכמי ארץ ישראל, שכן הם נחשבו בעלי סמכות מופלגת. ברוח זו יש לראות את ההבדל שבין תלמודה של בבל ותלמוד ארץ ישראל בנושא הנדון בדבר הנחת העירוב אצל גדול העיר. </i>. ההלכה הופכת לטקס מחד גיסא, ומאידך גיסא יש בכך תרומה לקביעת מעמדו החברתי של החכם. תפקיד העילית הוא להגיש שירותים חיוניים לחברה. ככל ששירותיה רבים ומגוונים יותר כך מתחזק מעמדה וחיוניותה גדלה. עם זאת לא ויתרה ההלכה על חובת היחיד להניח עירוב, והעירוב שהחכם מניח הוא רק למקרה שהיחיד שכח להניח עירוב (בבלי, טז ע"ב).
<b>שייר ממנו כל שהוא –</b> כלומר רק חלק מהעירוב נאכל, <b>סומך עליו בשבת – </b>בשלב זה אין כל קביעה באשר לגודלו של העירוב. התוספתא קובעת במפורש: "ותחלתו וסופו אין לו שיעור" (תוס', שם שם), והגדרות מינימום נקבעות רק בספרות האמוראים. הבבלי מייחס תביעה זו לרב (בבלי, טז ע"ב). בירושלמי רבי יוחנן קובע שאין גודל מינימלי לעירוב, ואילו "רב אמר אומר אני אין פחות מכזית" (סא ע"ב)<sup class="footnote-marker">17</sup><i class="footnote">כך גם בכתב יד זוסמן לירושלמי. </i>. דומה, אפוא, שזו מחלוקת בין ארץ ישראל לבבל. התלמוד הבבלי, שהוא משפטי יותר, מגדיר את דין העירוב וקובע לו שיעור. לכאורה ייתכן שהמשפט "אומר אני" אינו דעתו של רב הבבלי, אלא של רבי יהודה הנשיא. הביטוי "אומר אני" רגיל רק בפי רבי יהודה הנשיא, כבחירה של עמדת ביניים בין שתי דעות חולקות של תנאים קדומים. רק רבי יהודה הנשיא משתמש במטבע לשון זו, ודומה שהוא משקף פסק הלכה, או לפחות מעין פסק הלכה אישי של רבי. אבל המונח מופיע גם בהקשרים אחרים כהבעת דעה לכל דבר, שלא בזיקה לדעות קודמות. בהקשר זה המונח "אומר אני" מופיע בפיהם של תנאים ואמוראים רבים, ואינו ייחודי לרבי. על כן אין סיבה להניח שהדרישה לשיעור מינימלי של עירוב נאמרה על ידי רבי יהודה הנשיא, ויש לקבל את ייחוסה לרב כמו בכתבי היד של הבבלי והירושלמי כאחד. 
בירושלמי חכמים צועדים צעד נוסף בכיוון זה של הקלה באיסור הבישול מיום טוב לשבת. ההלכה התנאית דרשה הנחה מכוונת של עירוב, אבל רבי חייא מסתפק בכך שנותר אוכל כלשהו מערב שבת, ואף אוכל מועט מעין זה נחשב עירוב (שם, שם). 

Mishnah 2

<b>חל –</b> יום טוב, <b>להיות לאחר שבת –</b> המשנה דנה בהכנה משבת ליום טוב. לכאורה ברור שאסור להכין משבת ליום טוב, ברם המדובר בפעולות שמותר לבצען בשבת לגופן. כל האיסור, או חשש האיסור, נובע מכך שהמעשה נועד לצורך יום טוב, אך אם היה לצורך גופו היה מותר לכתחילה. המדובר בנוהג מקובל להיטהר ברגל. אנו שומעים על נוהג זה בהקשר הטבעי של עלייה לרגל. לצורך העלייה לרגל בחג טיהרו אנשים את עצמם וטבלו בערב החג, אף אם היו טהורים קודם לכן<sup class="footnote-marker">18</sup><i class="footnote">ראו פירושנו לחגיגה פ"ג מ"ב; פ"ב מ"ו ועוד, ושקלים פ"ח מ"ב.  </i>. הנוהג להיטהר לחג מופיע גם שלא בזיקה למקדש. רבי יצחק קובע "חייב אדם לטהר את עצמו ברגל" (בבלי, ראש השנה טז ע"ב). הספרי דורש: "...לרבות שאר כל המיטמאין שיראו קודם לרגל" (ספרי זוטא, נשא ה ב, עמ' 229), וכן בסדרת מקורות אחרים תנאיים ואמוראיים<sup class="footnote-marker">19</sup><i class="footnote">ספרא, שמיני פרק ד; אלון, מחקרים, עמ' 157-156. </i>, שאין לזקקם דווקא לימי הבית. במקורותינו נזכרת גם היטהרות לשבת, אך ברור כי התופעה רווחה יותר לקראת החגים<sup class="footnote-marker">20</sup><i class="footnote">ראו המבוא למסכת שבת. </i>. הרקע הרֵאלי ברור. חז"ל ראו בשמירת טהרה בכל ימות השנה מצווה, ועבור רבים היה זה נוהג ראוי שקיימוהו הלכה למעשה. ברם, הקשיים בשמירת טהרה רבים ביותר. על כן בחרו רבים לרכז את המאמץ בערבי החגים, ולשמור על מצוות הטהרה לפחות בימים אלו.
<b>בית שמי אומרים מטבילים את הכל מלפני השבת –</b> מעיקר הדין מותר להטביל כלים בשבת<sup class="footnote-marker">21</sup><i class="footnote">תוס', שבת פט"ז הי"א; בבלי, יח ע"ב; ירו', פ"ב, סא ע"א בשם רבי חנינא סגן הכוהנים שפוסק כבית הלל. </i>, אם אין בכך משום עברה על דיני טלטול. כמו כן מותר לאדם לטבול בשבת לטהרתו<sup class="footnote-marker">22</sup><i class="footnote">ראו אוצר חילופי מנהגים שבין בני ארץ ישראל ובני בבל, סימן ט. בני בבל נמנעו מלטבול לטומאת קרי בשבת משום שהם ממילא טמאים, אך בארץ ישראל טבלו ואפילו ביום הכיפורים. </i> ומותר גם להתרחץ בשבת, וחכמים הטילו מגבלות רק על ההתנגבות או על ההתעמלות בבית המרחץ (משנה, שבת פכ"ב מ"ו). נראה שמדובר בטהרה לצורך יום טוב, כלומר אין מדובר בכלי שנטמא בטומאת שבעה והגיע זמנו להיטהר בשבת. כלי כזה מותר לטבול ולטהר בצורה מסודרת בשבת עצמה. ברם, כאן מדובר על טבילה בשבת לצורך החג, ובית שמאי אוסרים זאת משום שיש בכך הכנה מקודש לחול, <b>ובית הלל אומרים כלים מלפני שבת – </b>"כלים" בלשון חכמים הם בדרך כלל בגדים, אך ההלכה חלה גם על כלי מתכת. בירושלמי אף מקילים לטבול כלים קטנים, כלומר האיסור הוא רק על טבילת כלים גדולים. כמו כן מערים אדם וטובל את עצמו עם בגדיו,<b> ואדם בשבת –</b> אדם חייב תמיד להיות טהור. אמנם אין זו הלכה חד-משמעית, אך כידוע החילו חכמים את תביעות הטהרה על כל אדם וסברו שראוי לו לאדם שיהא טהור. על כן מותר לו לטבול בשבת גם אם נעשה הדבר לקראת יום טוב. כך מנמק הירושלמי: "שכן אדם טובל לקירויו בשבת" (שם), ובבבלי: "אדם נראה כמיקר" (יח ע"א). הירושלמי מתכוון לומר שאם הוא טמא טומאת קרי הוא טובל בשבת; הבבלי מתכוון לאותו הסבר<sup class="footnote-marker">23</sup><i class="footnote">כך פירשו המאירי ואחרים. </i>, או שמא כוונתו שאדם מצנן את גופו בשבת<sup class="footnote-marker">24</sup><i class="footnote">כך הרמב"ם בפירוש המשניות, בעל מלאכת שלמה ואחרים. </i>. 
הבבלי מנמק את האיסור לטבול כלים בגזרה שמא יטלטל או משום גזרות דומות, ובמהלך הסוגיה נערמת על הסבר זה סדרת קושיות. הסבר זה אופייני לבבלי. ראינו במהלך הפרק הקודם ובמבוא למסכת שהבבלי בוחר לנמק כמה וכמה איסורים ב"גזירה שמא...", שמא המעשה המותר יגרום לעברה צדדית כלשהי<sup class="footnote-marker">25</sup><i class="footnote">כגון לעיל, פ"א מ"א; מ"ב; מ"ד ועוד. </i>. בדרך זו הבבלי מגמד את המחלוקות העקרוניות. ההבדל בין התלמודים ברור. הבבלי מחפש שיטה הלכתית אחידה. מבחינה זו אין הבדל בין אדם וכלים; ההבדל הוא מעשי ולא משפטי. טבילת אדם היא תמיד גם לצורך הרגע, ואילו טבילת הכלי או הבגד אין לה ערך עצמי והיא נועדה רק ליום שבו ייעשה בחפץ שימוש. אין זה הבדל משפטי, אך הוא מוחשי ומובן על רקע חיי היום יום. לעומת זאת הירושלמי מוכן לקבל הבחנות שאינן משפטיות ואחידות. ההבדל הוא באופי של הנטבל (שאדם רוצה גם לטבול להנאה ולקירור). במבוא למסכת עמדנו על כך שאנו מצפים למערכת הלכתית שאינה אחידה תמיד מבחינה משפטית, ומשנתנו היא דוגמה נוספת לכך.

Mishnah 3

<b>שווים – </b>בית שמאי ובית הלל, <b>שהם משיקים את המים בכלי אבן לטהרה –</b> בדפוסים "לטהרם" או "לטהרן", כלומר כדי לטהר אותם. כלי האבן אינם מקבלים טומאה, והשתמשו בהם כדי לשמור אוכל כך שלא ייטמא. במקור חיצוני אחד מסופר על חתונה שנערכה בקנה שבגליל, ושם היו ערוכים "ששה כדי אבן כמשפט היהודים לטהרתם"<sup class="footnote-marker">26</sup><i class="footnote">יוחנן ב 6. ראו על כך בהרחבה במבוא למסכת חגיגה. </i>. כלי האבן היו נפוצים, בעיקר ביהודה, בסוף ימי בית שני. מוצאים אותם בכל אתר יהודי מתקופה זו, אם כי כאמור הם רבים יותר ביהודה. אחרי החורבן, או לכל היותר לאחר מרד בר כוכבא, הם נעלמים ממכלולי הכלים ביישובים היהודיים<sup class="footnote-marker">27</sup><i class="footnote">ראו המבוא למסכת חגיגה. </i>. משנתנו משקפת, אפוא, את ימי הבית, ואכן היא משקפת את דברי בית שמאי ובית הלל בנושא. חכמים מצביעים כאן על דרך לטהר מים שנטמאו, מרק שנטמא או נוזל דומה. מכניסים אותם בכלי אבן ומכניסים את כלי האבן למקווה כך שמי הכלי משיקים למי המקווה. מעט ממי המקווה חודרים לכלי, אך לא עד כדי קלקול המאכל שבכלי. מכל מקום, המים שבכלי נחשבים כחלק ממי המקווה, והם מטוהרים על ידי מי המקווה. נראה שבית שמאי מודים כאן מכיוון שמדובר בטבילה לצורך השבת, וכן מותר לדעת הכול להשיק את המים בכלי לצורך יום טוב עצמו. מטרה נוספת שעבורה אפשר להשתמש בשיטה זו היא הגדלת כמות מי החטאת העומדת לרשות הציבור. בכלי אחד מי חטאת, בכלי אחר מים רגילים (שראויים לקדש בהם, כלומר שנשאבו ממים חיים), ומניחים חפץ בתוך כלי מי החטאת כך שמפלס המים עולה עד שהוא משיק למים שבכלי השני, ובכך המים שבכלי השני הופכים למי חטאת (פרה פ"ה מ"ח)<sup class="footnote-marker">28</sup><i class="footnote">שיטה זו מוצעת גם לטהרת מקוואות. ראו משנה, מקוואות פ"ו מ"ב; מ"ג; מ"ו ועוד. </i>. הסברנו לשם מה להשיק את המים, וזאת מבלי לדון בשאלה האם התקנת מי חטאת מותרת ביום טוב. 
ההלכה עצמה סבוכה, ורבו בה הדעות. התוספתא מספרת שמשנתנו היא כדעת חכמים, אבל רבי סבור ש"אין משיקין את המים בכלי אבן לטהרן בשבת" (פ"ב ה"ט). אם כן, משנתנו אינה כרבי. יתרה מזו, ברור שהמשנה מדברת על הטבלת כלים בשבת. רבי היה עורך המשנה, ועם זאת הביא לעתים משניות שהן בניגוד לדעתו. הוא עשה זאת משום שמיעט להשפיע על תוכן המשניות שליקט, או משום שכפף את דעתו לדעת חבריו<sup class="footnote-marker">29</sup><i class="footnote">ראו על כך במבוא לפירוש המשניות. </i> (איור 14). 
<b>אבל לא להטביל –</b> ההשקה היא טבילה קטנה ולכן הותרה, אך אסור להטביל כלים בשבת בצורה הרגילה. הסיבה היא שיש בכך התקנת כלי, כלומר הפיכת כלי שאינו בר שימוש לבר שימוש, ודבר זה נאסר בשבת לדעת הכול.
בתוספתא שבת המחלוקת מוצגת באופן שונה: "אין מטבילין את המים ביום טוב, ואין משיקין את המים בכלי אבן לטהרן בשבת, דברי רבי, וחכמים אומרים מטבילין את המים ביום טוב, ומשיקין את המים בכלי אבן לטהרן בשבת, אבל לא להטבילן" (פט"ז הי"א). 
הקושי נובע מכך שהתוספתא אינה מעלה את כל האפשרויות, ועוברת משבת ליום טוב. את ההלכות שבה ניתן להציג בטבלה. 
טהרת כלי אבן בשבת וביום טוב
                                                                                       מותר/אסור<sup class="footnote-marker">30</sup><i class="footnote">כך בתוס’, פ”ב ה”ח ובירו’, סא ע”ב. </i>
משנתנו היא, כאמור, לפי חכמים, ועוסקת כנראה בשבת, שכן ביום טוב ההטבלה מותרת. לפי משנתנו משיקים מים בשבת (כגרסת תוספתא שבת ולא כתוספתא ביצה), אבל אין מטבילים בשבת. אפשר גם להעמיד את משנתנו כעוסקת ביום טוב לפי רבי (מותר להשיק ואסור להטביל). בתלמוד הבבלי אומר שמואל שמדובר ביום טוב (יח ע"ב). בגרסת הבבלי לברייתא הנמצאת גם בתוספתא לא נאמר כלל האם רבי מדבר בשבת או ביום טוב<sup class="footnote-marker">31</sup><i class="footnote">כמה מהפרטים הללו נעדרים גם בחלק מכתבי היד לתוספתא, ראו חילופי הנוסח במהדורת ליברמן. </i>, והבבלי מנסה להעמיד את דברי התנאים בשבת או ביום טוב. לא נכנס לפירוט האפשרויות, אך ברור שאם דברי התנאים עמומים ולא ידוע אם הם מדברים על שבת או על יום טוב, אזי מגוון האפשרויות כמעט בלתי מוגבל. המעיין בתלמוד הבבלי מתרשם כאילו הבבלי ניסה לבחון את מרב האפשרויות, והדבר ניתן רק אם לא גרס "יום טוב" או "שבת" בתוספתא.
בהלכה הבאה בתוספתא שבת ובתוספתא ביצה: "כלים שנטמאו באב הטומאה<sup class="footnote-marker">32</sup><i class="footnote">אב הטומאה הוא מי שנגע במת או בשרץ. הוא טמא שבעה ימים וצריך לטבול פעמיים, ביום השלישי וביום השביעי. זו טומאה חמורה, ואיסורה מהתורה. ולד הטומאה הוא מי שנגע באב הטומאה. הוא טמא יום אחד, טובל בערב ובכך מיטהר. טומאתו מדרבנן. טבילה נועדה לטהר את הכלי וההשקה לטהר את מימיו, כפי שהעיר ליברמן, עמ' 272. </i> אין מטבילין אותן ביום טוב, ואין צריך לומר בשבת, אבל ממלא הוא כוס, דלי או קיתון לשתות וחושב עליהן ומטבילן". אם כן כלי הטמא מהתורה אסור להטבילו, אבל מותר להטביל מטומאה קלה. רש"י מפרש שאם הכלי נאסר מהתורה אסור להתקינו לשימוש, אך אם הוא נאסר רק מדרבנן (שנטמא בטומאה קלה) מותר להטבילו. פסקה זו היא, אפוא, לדעת חכמים, או שהיא דעת ביניים בין רבי לחכמים. אלא שקשה, הרי לעיל דנו בהטבלת כלים והתירו חכמים להטבילו בכל מצב, ללא קשר לעומק הטומאה. אם הברייתא מתייחסת ישירות להלכה הקודמת – מדוע אין היא שנויה ברצף אחד? יתר על כן, אם הכלי טמא בטומאה כה חמורה – מדוע מותר לטהר דלי או קיתון? ברם, התוספות (לביצה יח ע"ב) פירשו אל נכון שהכלי נטמא בערב יום טוב, וממילא הוא טמא שבעה ימים, על כן אין הטבילה מועילה כלל לטהרו. לפי ההלכה יש להטביל את הכלי ביום השביעי, והבעל רוצה לטהרו בשביל המשך השבוע. דבר זה נאסר משום שיש בו הכנה מיום טוב לחול, על כן גם מותר להטביל דלי או כלי קטן אחר אגב תוכנו, כדי לטהר את מימיו, וכך להערים ולהטביל את הכלי עצמו, כמו שהותר לעיל להערים ולהטביל כלי אגב תוכנו<sup class="footnote-marker">33</sup><i class="footnote">ייתכן שיש בברייתא רמז לנוהג להטביל כלי או אדם שנטמא בטומאת שבעה גם ביום הראשון. רמז לכך יש במקורות ספורים, והדבר משקף נוהג מחמיר שלא התקבל בהלכה. בכמה מבתי הקברות, בעיקר בגליל, נמצאו מקוואות ליד בתי קברות. לכאורה הדבר מוזר, הרי אין ערך לטבילה מיד לאחר היציאה מהקבר, שהרי האדם טמא שבעה ימים ועליו לטבול בימים השלישי והשביעי. אך אם נפרש שהיו שטבלו כבר ביום הראשון, היה צורך במקווה ליד מערת הקברות, ובמקווה זה טבלו את הטבילה הראשונה. ראו על כך בפירושנו לברכות פ"ב מ"ו. </i>.
כאמור, פירשנו ש"שווים" משמעו לשיטת בית הלל ובית שמאי, וקצת קשה להבין מדוע יתירו בית שמאי הטבלת כלי ביום טוב, הרי לשיטתם הותרה רק מלאכה שהיא ממש לאוכל נפש. ייתכן שלשיטתם אין הטבילה נחשבת מלאכה, שהרי הותר לאדם לטבול ביום טוב לטהרת עצמו. במשנת מקוואות נחלקים בית הלל ובית שמאי בפרטי ההשקה<sup class="footnote-marker">34</sup><i class="footnote">משנה, מקוואות פ"י מ"ו, וראו עוד שבת פכ"ב מ"ד, ליברמן, עמ' 273. </i>. ייתכן, אפוא, שמשנתנו נסמכת על משנת מקוואות ואומרת שאף שנחלקו בפרטי ההשקה, שווים שני הבתים בהשקה ביום טוב ובשבת.
<b>מטבילים מגב לגב – </b>מבחינה הלכתית אם אדם טהור, הוא טהור לכול עד שייטמא, אך בפועל היו שהקפידו לטהר עצמם כל פעם מחדש. יתר על כן, מי שהיה טהור לחולין טבל עוד פעם לטהרת תרומה, ומי שהיה טהור לתרומה טבל עוד פעם לטהרת הקודש<sup class="footnote-marker">35</sup><i class="footnote">ראו פירושנו לחגיגה פ"ב מ"ו. </i>. כאן מדובר בטהור שטבל על גב (בשביל) משהו, ורוצה לטבול פעם נוספת על גב (בשביל) משהו אחר<sup class="footnote-marker">36</sup><i class="footnote">כך פירשו בירו', סא ע"ב; בבלי, יט ע"א, וכן במשנה, פרה פ"ג מ"ד. </i>. במקרה זה הטבילה אינה מתקנת כלי פגום. הכלי היה טהור גם לפני הטבילה, ועל כן אין בכך תיקון והדבר מותר. כמו כן הרוצה לטבול: <b>ומחבורה לחבורה ביום טוב</b><sup class="footnote-marker">37</sup><i class="footnote">ב- דו, דש, א חסר "ביום טוב". </i><b> –</b> להעביר כלי מחבורה אחת לחברתה. כל חבורה מקפידה על טהרתה, ואחת אינה מסתפקת בטבילה של חברתה. רוב הפרשנים<sup class="footnote-marker">38</sup><i class="footnote">כך רש"י, וכן ליברמן, עמ' 95 ועוד. </i> סברו שמדובר בחבורת הפסח. ברם אין בכך צורך. קדמונינו סעדו לעתים קרובות בחבורות גם ברחבי הארץ, וקרוב לומר שהמשנה עוסקת גם בכך<sup class="footnote-marker">39</sup><i class="footnote">העיר על כך בעל מלאכת שלמה. לחבורת החול ראו במבוא למסכת ברכות.  </i>.
הלכה זו מצטרפת להלכות במסכת חגיגה המשקפות מאמץ רב להקפיד על טהרה, ונעסוק בכך במפורט במסכת חגיגה פ"ג.
קושי נוסף המתעורר ממשנתנו וממקבילותיה כרוך בהחלפת נושא המשנה. לפנינו שלושה משפטים. חלקם עוסקים במים או במשקים שבתוך הכלי, וחלקם בכלי עצמו. כאשר מדובר במשקים המשנה מדגישה שמדובר בכלי אבן שאיננו מקבל טומאה וודאי אין צריך לטהר אותו בסודרים, ובמודגש הוספנו את נושא המשפט. יש להבין שאת המים אפשר רק להשיק, ואת הכלי להטביל או להשיק.
משנתנו (כתב יד קופמן) – "שווים שהם משיקים את המים בכלי אבן לטהרה [את המים], אבל לא להטביל" [את הכלי שאיננו כלי אבן].
תוס' ביצה – אין מטבילין את כלי [לטהר את הכלי] על גב מימיו ביום טוב. ואין משיקין את המים בכלי אבן לטהרן [את המשקים או המים] בשבת דברי רבי. וחכמים אומרים מטבילין את כלי על גב מימיו ביום טוב [לטהר את הכלי], ומשיקין את המים בכלי אבן לטהרן [את המים], אבל לא להטבילן [את הכלי]. כלים שנטמאו באב הטומאה אין מטבילין אותן ביום טוב [לטהר את הכלי], ואין צריך לומר בשבת. אבל ממלא הוא כוס דלי או קיתון לשתות וחושב עליהן ומטבילן [כדי לטהר את הכלי]. וטובל כדרכו מטומאה חמורה, ואין צריך לומר מטומאה קלה" (תוס', ביצה פ"ב ה"ט).
תוספתא שבת – אין מטבילין את המים ביום טוב [לטהר את הכלי אגב המים], ואין משיקין את המים בכלי אבן לטהרן [את המים] בשבת דברי רבי. וחכמים אומרים מטבילין את המים ביום טוב [לטהר את הכלי אגב המים], ומשיקין את המים בכלי אבן לטהרן [את המים] בשבת אבל לא להטבילן [את הכלי]" (פט"ז ה"א). 
חילוף הנושא הוא משום שהשאלה העיקרית שהמשנה מתמודדת עמה היא ההבדל בין ההשקה להטבלה, ולא בעיית הטהרה. המשנה מציגה מצג כאילו אין כל בעיה לטהר את הכלי יחד עם המים ואדרבה, השקת כלי עם אוכל היא קלה יותר (למסקנה, או כ”הוה אמינא”) משום שיש בה היבט של הכנת אוכל נפש. כמו כן אין המשנה מתייחסת לשאלה של טיב המשקים שבכלי. האם אלו מים, או כל משקים אחרים. אבל במשנת מקוואות (פ"י מ"ו) מתנהל דיון האם מותר להטביל כלי עם מים שבתוכו. אם יזכנו החונן לאדם דעת נציע בפירושנו למשנה שם שתי אפשרויות לפרשנות, האחת שמדובר על טהרת המים (מים אפשר לטהר בהשקה אבל לא משקין), אבל אפשר גם שמתעוררת בעיית החציצה שהמים או המשקים חוצצים בין מי המקווה לכלי. גם בשאלה זו משנת ביצה איננה עוסקת. 
שתי המשניות עוסקות באותה תמונה רֵאלית, הראשונה בדיני שבת ויום טוב והשנייה בדיני טהרה. שתיהן שאובות ממקור קדום אחד, משום שיש בהם שיתוף נושאים ומונחים, אבל כל אחת עוסקת בשאלות אחרות. נראה שבמקור הקדום שתי המשניות (ביצה ומועד קטן) היו רצופות והשלימו זו את זו. כך מובן מדוע האחת אינה מתייחסת לחברתה. אבל בעריכה המאוחרת הן נותקו, ונוצרו שתי משניות דומות שאחת מתעלמת מחברתה. 

Mishnah 4

<b>בית שמי אומרין מביאין שלמים ואין סומכין עליהם אבל לא עולות –</b> שתי מחלוקות בנושא; האחת היא האם מותר לסמוך ביום טוב. בית שמאי אוסרים, משום שזו מלאכה. אין בכך צורך למקדש, משום שניתן להביא את הקרבנות בימי חול המועד<sup class="footnote-marker">40</sup><i class="footnote">בשבועות ניתן היה להביא את הקרבנות למחרת החג. </i>. יתר על כן, לשיטתם ניתן לסמוך בערב החג, ואסור לעשות בחג את מה שניתן היה להכין מבעוד מועד. מחלוקת אחרת היא האם מותר להביא עולות בחג. העולות הוקרבו כולן לגבוה ואיש לא אכל מהן, על כן בית שמאי אוסרים להביאן משום שאינן אוכל. אבל את השלמים אכלו הבעלים, ומותר לשחטם כשם שהותרה כל מלאכה שהיא לצורך סעודת החג. 
<b>ובית הלל אומרים מביאין שלמים ועולות – </b>אף שעולות אינן לאכילה, <b>וסומכין עליהם –</b> מותר לסמוך ביום טוב. בשתי המחלוקות נדון במפורט במסכת חגיגה<sup class="footnote-marker">41</sup><i class="footnote">ראו פירושנו לחגיגה פ"ב מ"ב-מ"ד. </i>, ונסתפק כאן בסיכום הדברים. המחלוקת על הסמיכה מוצגת כאחת המחלוקות הקדומות בעם ישראל, ונחלקו בה דורות רבים. נראה שבפועל נהגו במקדש כבית שמאי (ואולי גם הצדוקים תמכו בעמדה זו). העם נמנע מלהביא קרבנות בחג משום שרצו לסמוך על הקרבן, כביטוי להשתתפות במעשה הדתי. מבחינה פורמלית ניתן לסמוך מערב החג, ואף שלא לסמוך כלל. ברם, הסמיכה הייתה מרכיב חשוב במעמד הציבורי, והעם לא רצה לוותר על מרכיב חגיגי זה שבמעשה הקודש. בית שמאי אולי צדקו מבחינה הלכתית, אך הדבר נגד את כללי הטקס ואת רצון הציבור במעמד חגיגי ומלא פרטים. בסופו של דבר ויתרו בית שמאי על עמדתם כדי לא להותיר את המקדש שמם. שיקול זה, משיכת הציבור למקדש, מופיע בכמה הלכות והנחה את החכמים בפסיקתם. 
גם כאן נהגו במקדש כבית שמאי<sup class="footnote-marker">42</sup><i class="footnote">תוס', חגיגה פ"ב הי"א, ומקבילותיה בשני התלמודים. </i>, אך בית שמאי נסוגו כאשר נוכחו עד כמה ההלכה משביתה את שמחת החג. תולדות המחלוקת על הבאת העולה ביום טוב היא מעין המחלוקת על הסמיכה ביום טוב, ואף בה נעסוק בפירושנו למסכת חגיגה<sup class="footnote-marker">43</sup><i class="footnote">ראו פירושנו לחגיגה פ"ב מ"ב. </i>.

Mishnah 5

<b>בית שמי אומרים לא יחם אדם חמים לרגליו אלא אם כן היו ראוים לשתייה – </b>בית שמאי, לשיטתם, אינם מתירים מלאכה אלא לצורך אוכל נפש. לכן אסור לחמם מים לרחצה, אף שהרחצה עצמה מותרת. המדובר במרחץ פרטי בביתו של אדם, <b>ובית הילל מתירין –</b> מתוך שהותר החימום לצורך בישול סעודת החג הותר גם שלא לצורך. מחלוקת זו חוזרת על עמדות מוכרות שכבר הופיעו בשלהי הפרק הקודם<sup class="footnote-marker">44</sup><i class="footnote">לעיל, פ"א מ"ט-מ"י. </i>.
התלמוד הירושלמי מרכך את המחלוקת. כמו בהלכות הקודמות עמדת בית שמאי נדחית מההלכה, אך מרכיבים ממנה חודרים להלכה<sup class="footnote-marker">45</sup><i class="footnote">ראו במבוא למסכת. לפסיקה כבית שמאי במחלוקות רבות ראו ספראי, הכרעה כבית הלל. להלן תובא ברייתא בתוספתא כדעת בית שמאי.  </i>. התלמוד קובע שגם לשיטת בית הלל המים חייבים להיות ראויים לשתייה, כך שחוממו כאילו לשתייה (ירו', סא ע"ג). 
רחיצת הרגליים בכלל, ובמים חמים בפרט, מופיעה פעמים מספר כנוהג של פינוק והנאה מיוחדת שיש בו משום מצווה: "דאמר רב נחמן בר רב זבדא, ואמרי לה אמר רב נחמן בר רבא אמר רב: הדלקת נר בשבת – חובה, רחיצת ידים ורגלים בחמין ערבית – רשות, ואני אומר: מצוה. מאי מצוה? דאמר רב יהודה אמר רב: כך היה מנהגו של רבי יהודה בר אלעאי, ערב שבת מביאים לו עריבה מלאה חמין, ורוחץ פניו ידיו ורגליו, ומתעטף ויושב בסדינין המצוייצין, ודומה למלאך ה' צבאות"<sup class="footnote-marker">46</sup><i class="footnote">בבלי, שבת כה ע"ב, וראו עוד קח ע"ב; מועד קטן כד ע"א. יש לנוהג גם רמזים בתורת בני ארץ ישראל.  </i>. כן משמע מכמה מימרות נוספות<sup class="footnote-marker">47</sup><i class="footnote">ראו דיוננו בעירובין פ"א מ"י. מכמה עדויות יוצא שראו ברחיצת הרגליים חובה ממש, כמו נטילת ידיים, וראו דיוננו שם. ברם לא בכך עסקינן, שכן ידי חובת רחיצת הרגליים ניתן לצאת במים קרים. </i>. ברם, עושה רושם שכאן דינן של הרגליים כמו של כל אבר אחר, וההיתר אינו קשור לדעות הרואות בכך ברכה מיוחדת.
<b>עושה</b><sup class="footnote-marker">48</sup><i class="footnote">בדפוסים ובעדי הנוסח הקרובים להם "עושה אדם מדורה". התוספת של המילה "אדם" רגילה, כך למשל גם ב- מא. ב- מנ נוסף "אדם כתחילה". לעתים קשה להכריע האם הייתה המילה במקור או שמא נוספה מאוחר יותר. מכל מקום, אי אפשר לתלות במילה זו משמעויות כלשהן. היו שראו בכך עדות לדחיקת האישה מהלכות מסוימות, אך כאמור זו תוספת סגנונית התלויה במעתיקים. </i><b> מדורה ומתחמם כנגדה –</b> כמו במשניות רבות, אחר הרצאת המחלוקת המשנה ממשיכה בדעת מי שההלכה כמותו (לפי דעת העורך). במקרה זה העורך סבור שההלכה, כרגיל, כבית הלל, וההמשך הוא רק לשיטתם. ברם, הירושלמי אומר שייתכן שההלכה היא כדעת הכול, אלא שצריך שכנגד המדורה יהיה קומקום כך שהמדורה תיראה כאילו הוסקה כדי לחמם את הקומקום. בתפיסה זו בית הלל מודים לבית שמאי שההבערה צריכה להיות לשם אוכל, אלא שמותר "להערים". גם כאן התלמוד מפרש את בית הלל כאילו קיבלו מעט מדעת בית שמאי. מכל מקום, זו דעה אחת בירושלמי. לפי דעה אחרת זו רק דעת בית הלל, כמו שפירשנו וכמו שהבבלי מפרש (כא ע"ב). דומה שהבבלי מפרש את פשט המשנה, וההסבר שבירושלמי משקף את ההתפתחות ההלכתית שבה חדרו מרכיבים מעמדות בית שמאי לתוך ההלכה. בתוספתא דעת בית שמאי מוצגת בסתם, כאילו הייתה ההלכה המקובלת<sup class="footnote-marker">49</sup><i class="footnote">תוס', פ"ב ה"י; שבת פט"ז הי"ח; ירו', שבת פ"ג ה"ג, ו ע"א; בבלי, מ ע"א. </i>. עוד מסופר שם על רבן שמעון בן גמליאל, מדור אושא, שנהג כבית שמאי ולא התיר ליהנות מטרקלין שהוסק ביום טוב עצמו<sup class="footnote-marker">50</sup><i class="footnote">ליברמן מפרש שהחשש הוא שמא יזיע וינגב את הזיעה. ראו ליברמן, תוספתא כפשוטה לשבת, עמ' 280. </i>. כל אלו משקפים את ההתפתחות ההלכתית (איור 15).
כל המחלוקות האחרונות משקפות את סוף ימי בית שני. כלי האבן אופייניים לתקופה זו, וודאי שגם המחלוקות על הבאת הקרבנות צמחו בתקופה שהמקדש פעל בה. על רקע זה מעניינות ההלכות בדבר חימום המים וחימום הדירה. לפי תוכנן מדובר בבית פרטי של איש אמיד היכול לחמם את ביתו, ולחמם לו מים חמים. קל לראות כיצד עשו זאת בבתי העשירים בירושלים, קשה יותר להבין מציאות של חימום בית כאשר מדובר בבית קטן ובו חדר אחד. מכל מקום, המשנה אינה מזכירה בעיות של חימום בית מרחץ. ברם, בתוספתא עולה המציאות של בית המרחץ, "מוליך אדן שמן הרבה באלנטיאות<sup class="footnote-marker">51</sup><i class="footnote">אלונטא היא מגבת ביוונית. </i> הרבה למרחץ..." (שבת פט"ז הי"ז), והלכות נוספות העוסקות בשימוש בבית המרחץ ביום טוב ובשבת מוצגות לפני הלכה זו ואחריה. בין השאר משובצת שם גם מימרתו של רבן שמעון בן גמליאל שצוטטה לעיל (שם הי"ח). משנתנו קובעת באופן סתמי שאסור לחמם מים, ובתוספתא המקבילה יש אבחנה בין שטיפת הגוף ובין רחצה, ושטיפה היא המינוח לרחצה הממושכת בבית המרחץ (פ"א ה"י).
בתי מרחץ חדרו לארץ ישראל מימי הורדוס ואילך. ברם, בסוף ימי בית שני עדיין הייתה תפוצתם מצומצמת, וניתן היה למצוא בתי מרחץ בעיקר בארמונות הורדוס ובבתי עשירים. בהמשך תקופת המשנה התפשטה תופעת בתי המרחץ גם לעיירות היהודיות, ובתי מרחץ רבים היו בערי הפוליס המעורבות. בתי המרחץ בטבריה ובחמת גדר הפכו לבתי מרחץ המוניים, וחכמים הכירו אותם היטב. על כן חדרו ליצירה ההלכתית התייחסויות לבתי המרחץ ודיונים בשאלות שנבעו ממציאות זו<sup class="footnote-marker">52</sup><i class="footnote">לרחצה בבתי המרחץ ראו פירושנו לשבת פ"ג מ"ד. </i>.

Mishnah 6

כבר אמרנו לעיל כי רבן גמליאל נהג בהלכות רבות כבית שמאי ובכך הוא ממשיך את המסורת ההלכתית מסוף ימי בית שני, כשהתקבלו הלכות של בית שמאי בנושאים רבים<sup class="footnote-marker">53</sup><i class="footnote">ספראי, הכרעה כבית הלל, וראו לעיל, פ"א מ"ח. </i>. המשנה ערוכה כהמשך למשניות הקודמות<sup class="footnote-marker">54</sup><i class="footnote">בדפוסים ובעדי נוסח קרובים (דו, וילנא, דש, א) נוסף "לכתחילה". </i>, ומציעה מחלוקות בית הלל ובית שמאי שבהן פסק רבן גמליאל כבית שמאי או נהג כמותם בדיני יום טוב. רבן גמליאל נהג כך בהלכות נוספות, אך רשימתנו כוללת רק דיני יום טוב, ואף היא אינה מלאה, בבחינת "תנא ושייר". כפי שנראה להלן כל שלושת הנושאים נלמדים מן המעשה, כלומר רבן גמליאל לא רק סבר כך אלא נהג כך הלכה למעשה. נראה אף שדבריו נלמדו מתוך המעשה. ייתכן שזו הסיבה לבחירתם של שלושה נושאים אלו מתוך רבים שבהם נהג רבן גמליאל כבית שמאי. אם כן, לפנינו קובץ בפני עצמו שנגרר למשנה אגב הדין הקודם, בגלל מבנהו הצורני (איור 16 בית מרחץ).
<b>שלושה דברים רבן גמליאל </b><b>מחמיר כדברי בית שמי אין טומנים את החמים מיום טוב לשבת –</b> לעיל ראינו כי בית שמאי מחמירים בדיני הכנה מיום טוב לשבת. לפי רבן גמליאל התירו בית שמאי בישול, אם הכין עירוב או אם הוא מבשל ליום טוב עצמו, אך אסרו הטמנה. הטמנה היא הנחת אוכל בחומרים שומרי חום, על מנת שהתבשיל יתבשל בחומו העצמי. הגבול בין חומרים שומרי חום וחומרים יוצרי חום מטושטש, ונדון במסכת שבת<sup class="footnote-marker">55</sup><i class="footnote">ראו פירושנו לשבת פ"ד מ"א.  </i>. ההטמנה היא בבחינת הצהרה שהאוכל נועד למחר בלבד, שכן אין הוא מוכן עדיין, וזקוק להשלמת הבישול. לפיכך אוסרים בית שמאי הטמנה. לפי הסבר זה נאסרה ההטמנה אף כשיש עירוב. אבל ייתכן שבית שמאי אוסרים הטמנה רק כשאין עירוב; אמנם חלק מהאוכל המוטמן נועד לסעודת יום טוב עצמה, אולי אחרי הצהריים של יום טוב, אבל כלפי חוץ נראה הדבר כהכנה לשבת. יש לזכור שהלכה זו צומחת על רקע החצר המעורבת שבה מתגוררים דיירים רבים ממשפחות שונות. הבישול נעשה בחצר, וכל מעשה הוא פומבי. לעיל הובאה שיטתם של בית שמאי שיש להכין עירוב לפי שיטת הבישול: אם העירוב הוא תבשיל – מותר לבשל, ואם הוא מאפה – מותר לאפות. רבי אליעזר האומר זאת אינו מזכיר כלל הטמנה, וזאת לפי שיטת בית שמאי כאן שאין להטמין. אבל בית הלל אומרים: "אופה ומבשל עליו בשבת ומטמין עליו את החמין" (תוס', פ"ב ה"ב; ירו', סא ע"א; בבלי, טו ע"ב). אותו דין של רבי אליעזר מצוטט גם בברייתא בתלמוד הבבלי בשם בית שמאי, ושם נקבע שמותר גם להטמין אם העירוב הוא אוכל מוטמן: "בית שמאי אומרים... ואין טומנין אלא אם כן היו לו חמין טמונין מערב יום טוב" (יז ע"ב). אם כן ניתן להטמין חמין, אלא שיש להכין לשם כך עירוב מיוחד. לכאורה הברייתא מציגה מסורת שונה מהמשנה. ייתכן גם שניתן לפרש את משנתנו לפי הברייתא. הווה אומר, מותר להכין עירוב מאוכל מוטמן, ברם בפועל הדבר בלתי רגיל. העירוב צריך להיות אוכל מוכן לאכילה. מזון שמטמינים בערב יום טוב עדיין אינו מוכן לאכילה, וממילא אי אפשר לראות בו עירוב כשר. לפי שיטת בית שמאי אם עירב בתבשיל מותר לו להכין רק תבשיל, לפיכך בהיעדר עירוב של חמין מוטמנים אי אפשר להטמין חמין מיום טוב לשבת. כאמור ניתן גם לפרש את משנתנו כשאין עירוב, אלא במצב הרגיל שבו האישה מכינה אוכל ליום טוב ומותירה לשבת, שכן ההטמנה מעידה כי האוכל נועד לשבת וזו הערמה. לפי פירוש זה אין הברייתא שבבבלי חולקת על משנתנו. בדרך זו פירש הירושלמי<sup class="footnote-marker">56</sup><i class="footnote">ירו', סא ע"ג: "הדא דתימר בשלא עשה לו עירובי תבשילין אבל אם עשה לו עירובי תבשילין מותר". </i>.
כזכור פירשנו לעיל שדברי רבן גמליאל משקפים את השלב הקדום בהלכות עירוב, כאשר ניטש ויכוח על עצם דין עירוב. פירוש זה הוא הפשוט ביותר, והוכחנוהו לעיל.
התלמוד הבבלי מעלה אפשרות נוספת שלפיה מדובר במי ששכח ולא הכין עירוב תבשילים, אך בית הלל מאפשרים לו להכין אוכל מועט כדי חייו, ובית שמאי מסכימים לכך אלא שאוסרים הטמנה. אפשרות זו נראית דחוקה, ואף הבבלי מסתייג ממנה. מעבר לכל ההנמקות הטקסטואליות קשה להניח שבית שמאי הצטרפו להלכה המקלה כל כך בדיני עירוב. הלכה מעין זו מתאימה לשלב מאוחר של התפתחות תולדות ההלכה, כאשר העירוב הפך למעשה סמלי והקלו בהלכותיו. התוספתא עדיין אינה מכירה בהקלה זו. היא קובעת שמי ששכח – מותר לאחרים (שהכינו עירוב לעצמם) "למלות לו חבית של מים ולהדליק לו את הנר" (פ"ב ה"ג), אבל אין ספק שאין מדובר כאן על הכנת אוכל של ממש, וודאי שלא על הטמנה. על כן קשה לקבל את הפירוש. את הפירוש שבית שמאי אוסרים הטמנה הבבלי דוחה בגלל הסתירה מהברייתא. התירוץ הסופי של אביי הוא ש"ערב לזה ולא ערב לזה" (בבלי, כב ע"א, התירוץ המופיע להלן כמספר שלוש).
אם כן, שלוש דרכים יש ליישב את דברי בית שמאי:
1. אין להטמין אוכל מיום טוב לשבת תמיד, אף כשהכין עירוב (נגד הברייתא ונגד התלמוד הבבלי).
2. אין להטמין אוכל מיום טוב לשבת כשאין עירוב, אף כשמבשל אוכל ליום טוב ומותיר לשבת, משום הערמה (ירושלמי).
3. אין להטמין אוכל מיום טוב לשבת אלא אם כן הכין עירוב מחמים מוטמנים הראויים לאכילה (בבלי).
<b>ואין זוקפין את המנורה ביום טוב – </b>התלמודים מבארים שמדובר במנורה של "פרקים", כלומר מנורה מתפרקת שחלקיה מורכבים זה לתוך זה. מונחים אחרים הם "מרכיבים" או "מחזירים"<sup class="footnote-marker">57</sup><i class="footnote">בראנד, כלי חרס, עמ' שב. </i>. מנורה כזאת שהתפרקה בית הלל מתירים להרכיבה שנית, אף שיש בכך מעין תיקון כלי, ובית שמאי אוסרים משום שנראה כמתקן כלי (ירו', סא ע"ג; בבלי, כב ע"א)<sup class="footnote-marker">58</sup><i class="footnote">בבבלי המנורה מכונה "מנורה של חוליות"; כל חלק הוא חוליה, כלומר צינור המורכב לתוך רעהו. </i>. הבבלי מסביר שהמחלוקת היא האם יש בניין בכלים. דומה שזהו ניסוח משפטי מורכב, ואת המחלוקת הקדומה יש להסביר ברמה משפטית פשוטה יותר. כלומר, לדעת בית שמאי ההתקנה אסורה, ולדעת בית הלל אין זו התקנה אלא השבת מצב לקדמותו לצורך יום טוב. כזכור בית שמאי אוסרים כל מלאכה שאינה לצורך ישיר של הכנת האוכל, וזאת סיבה מספקת לאסור את הרכבת המנורה. בתוספתא מובא: "המרכיב קנה של מנורה חייב ושל סיידין (ציידין) פטור"<sup class="footnote-marker">59</sup><i class="footnote">תוס', שבת פי"ב הי"ד; ירו', שם פי"ב ה"א, יג ע"ג; בבלי, שם מז ע"א. </i>. קנה הציידין (כך יש לגרוס בעקבות נוסח הדפוס וכתב יד וינה לתוספתא) הוא מקל ארוך שבו מורידים ציפורים שנלכדו על ידי מלכודת הדבקה, או מורחים את הדבק על הענף (איור 17)<sup class="footnote-marker">60</sup><i class="footnote">ראו כסלו, ציד. </i>. מנורה כזאת נזכרת גם במשנת כלים (פי"א מ"ז).
לא ברור מה הדין במנורה רגילה שנפל ממנה הנר, או בנר שנפל מתושבתו. בירושלמי מסופר שהדבר קרא לתלמידי רבי יוסי, וכל אחד שמט עצמו ו"ערק". משמע שאמנם הדבר מותר, אך בעל נפש נזהר מלנצל את ההיתר (איור 18)<sup class="footnote-marker">61</sup><i class="footnote">שפרבר, תרבות חומרית א, עמ' 101-97. </i>. 
בתוספתא מסופר על רבן גמליאל וחכמים שהיו מסובין ברומי ו"נפלה מנורה בלילי יום טוב ועמד רבי עקיבא וזקפה" (פ"ב הי"ב). המעשה אירע במשך המסע המפורסם של קבוצה ממנהיגות החכמים לרומא, אחד משני מסעות שהשתמרו מהם עדויות רבות. גדולי החכמים בני דור יבנה נסעו לרומא, ולתלמידים הייתה זו הזדמנות לראות את מעשי רבותיהם והנהגותיהם בחגים ובימי חול<sup class="footnote-marker">62</sup><i class="footnote">ספראי, ביקור. </i>. מהמעשה משמע שרבן גמליאל נהג שלא כדעת רוב החכמים. רבן גמליאל מתרעם על רבי עקיבא, אך התלמיד המבוגר, שכבר אז לא היה נעדר ביטחון עצמי, עונה לו ש"אחרי רבים להטות"<sup class="footnote-marker">63</sup><i class="footnote">לדיון מעין זה, שרבי עקיבא עומד בו על דעתו כנגד רבן גמליאל בשם הרוב, מקבילות מספר.  </i>. אווירת הוויכוח הולמת את דור יבנה. בדור זה הרבו בהכרעות, הכריעו כבית הלל במחלוקות רבות, ובכלל נטו להכריע את ההלכה בכוח הרוב. לא תמיד קיבל המיעוט את דעת הרוב. למעשה, ההכרעה לא נתפסה כמחייבת את המיעוט באופן אוטומטי. רבן גמליאל לא זו בלבד שמחמיר אלא שסבור שעל הכול לנהוג כמותו<sup class="footnote-marker">64</sup><i class="footnote">ראו הנספח למסכת ראש השנה "על תרבות המחלוקת ותרבות ההכרעה". </i>. בתוספתא (שם) רבי יהודה חוזר על דברי רבן גמליאל, ושוב כהלכה לכל דבר. רבי יהודה מוסר לעתים קרובות את תורתו של רבי אליעזר<sup class="footnote-marker">65</sup><i class="footnote">הוא ממעט למסור בשם רבי אליעזר ישירות, ונראה שאת עיקר תורתו קיבל מרבי אלעאי, אביו. רבי אלעאי היה תלמידו של רבי אליעזר. </i>; רבי אליעזר היה מאחרוני המשתייכים לבית שמאי, ותורתו של רבי יהודה מגלה קווים משל בית שמאי. כך גם במקרה שלפנינו.
מכל מקום, אנו שומעים שראשיתה של המחלוקת במעשה. רבן גמליאל לא אמר את דבריו רק כדיון עקרוני, אלא למדו את דבריו מהמעשה. 
רוב האפייה בתקופת המשנה והתלמוד הייתה אפייה פרטית. נחתומים אמנם נזכרים, ואלו פעלו גם בכפרים, אך חלקם בסל המזון היה משני<sup class="footnote-marker">66</sup><i class="footnote">דוגמה טובה לאפייה של נחתום בכפר, ולמשקלה המצומצם במשק, היא תוספתא פסחים פ"ב ה"א (פ"א הי"ג). </i>. באופן טבעי היו סוגי הלחמים רבים ומגוונים (איור 19). בדרך כלל היה הלחם כיכר עגולה שנפחה כחצי קב (750 גרם בערך, לפי חישוב של סאה כ- 10 ליטר). משנתנו מזכירה שני סוגים, וברור לפי ההקשר שפת "גריצים" או "גריצות" היא פת עבה, מעין החלה המקובלת כיום ועשויה מצמות קלועות. גרץ הוא כמו קרץ, ומשמעו חתך. הווה אומר, חתכו מהבצק רצועות וקלעו אותן לחלות. רקיקים הם לחם דק הרבה יותר. את הלחם אפו, בדרך כלל, פעם בשבוע (ביום חמישי). משנתנו מתארת מצב של אפייה מיוחדת ביום טוב לצורך החג עצמו. 
<b>ואין אופין פתן גריצות</b><sup class="footnote-marker">67</sup><i class="footnote">"גריצות" או "גרוצות" ברוב עדי הנוסח, ובדפוסים ועדי הנוסח הקרובים להם "גריצין".  </i><b> אלא רקיקים –</b> כפי שמשמע מההמשך רקיקים הם לחם דק או עוגות קטנות. התלמוד הירושלמי (סא ע"ג) מפרש שרקיקים מלאכתם רבה, לכן אין חשש שיאפו מיום טוב למחרת. הסבר זה קשה: וכי כמות העבודה היא סיבה שלא להשקיע מאמץ? הרי בבית רבן גמליאל העשיר השתתפו באפייה משרתים, וודאי שלא חסו על מאמציהם. ההסבר הוא כנראה אחר. רקיק הוא לחם דק שמתייבש במהירות; הוא נועד לצריכה מידית. אבל כיכר לחם רגילה נועדה לימים מספר, לכן אסור לאפותה משום שיש בכך הכנה מיום טוב ליום חול. מעבר לכך, הרקיק הוא לחם יוקרתי ומתאים יותר לחג (תמונה 7 לחמים). הלכתו של רבן גמליאל היא ברוח הפסיקה של בית שמאי האוסרים אפיית פת מרובה ביום טוב (בבלי, כב ע"ב). ההלכה נקבעה כמובן כבית הלל, ברם גם תנאים ואמוראים מאוחרים חשו באי נוחות, ודעתם של בית שמאי חדרה להלכה המאוחרת. רבי שמעון בן אלעזר התיר לאפות תנור שלם משום שכך הלחם נאפה טוב יותר (ירו', סא ע"ב). הפסיקה מעידה כי הייתה הסתייגות מאפיית לחם רב (למרות העירוב). אמוראי ארץ ישראל מצטטים הסבר זה אך נחלקים האם הוא לעובדה או לדרשה. כל אלו עדויות עד כמה היה הנושא בעייתי, והיחס אליו השתנה במרוצת הדורות. 
<b>אמר רבן גמליאל – </b>משפט מעין זה הוא נדיר במשנה. בדרך כלל המשנה כוללת את ההלכה העקרונית בלבד, אך כאן רבן גמליאל מספר על נוהגי ביתו. פרטים מעין אלו תדירים יותר בתוספתא.
<b>מימיהם של בית אבא – </b>האבא הוא רבן שמעון בן גמליאל שחי בסוף ימי בית שני, <b>לא היו אופין את פתן גריצות אלא רקיקין – </b>יש להניח שרבן גמליאל העיד את אשר ראה בבית אביו, אך הרישא שבמשנה לא נאמרה ישירות מפיו של רבן גמליאל אלא היא מסקנתו של עורך המשנה. זו כנראה תופעה נרחבת ביותר. חכמים נהגו בדרך כלשהי ועשו מעשה, ותלמידיהם מנסחים זאת כהלכה מופשטת<sup class="footnote-marker">68</sup><i class="footnote">דה פריס, מעשה. </i>. ייתכן גם שלעתים גם אירע ההפך, עמדה עקרונית מופיעה כסיפור מעשה<sup class="footnote-marker">69</sup><i class="footnote">ראו פירושנו לסוכה פ"ג מ"ח. </i>. 
<b>אמרו לו –</b> חכמים לרבן גמליאל: <b>מה נעשה להם לבית אביך שהיו מחמירין על עצמן ומקלים על כל ישראל להיות אופין את פיתן גריצות וחרי – </b>חכמים מתקוממים נגד ההחמרה וסבורים שהייתה זו חומרה אישית בלבד ולא נועדה לכלל ישראל. ברור שעורך המשנה לא קיבל דעה זו. הוא סבור שרבן גמליאל מביע עמדה הלכתית החלה על הכול, וכך הוצגו הדברים ברישא. מצב דומה שחכם מחמיר בו על עצמו מתואר במקורות רבים, והדבר טבעי בכל חברה דתית. עם זאת, העדויות לכך בספרות התנאית אינן רבות.
פת גריצין היא פת העשויה מ"מקרצות". המשנה אומרת "מקרצות נושכות<sup class="footnote-marker">70</sup><i class="footnote">"נושכות" הוא המצב שגוש בצק אחד נדבק בו לגוש אחר ומעט מהבצק הראשון עובר לשני.  </i> זו בזו, וככרים נושכין זה בזה" (טהרות פ"א מ"ז). הערוך, בעקבות פירוש הגאונים לטהרות, מפרש ש"קרץ" משמעו עיגול<sup class="footnote-marker">71</sup><i class="footnote">ערוך השלם, ערך קרץ ג; אפשטיין, פירוש הגאונים, עמ' 17.  </i>. ליברמן מפרש ש"קרץ" הוא חתך<sup class="footnote-marker">72</sup><i class="footnote">ליברמן, תוספתא כפשוטה, חלה פ"א הי"ב, עמ' 803.  </i> ומקבל את פירוש הערוך והגאונים, כלומר חתכו חתיכות מהבצק התפוח ולשו אותן לעיגולים בצורת עוגיות או כדורים. אבל מהמשנה ברור שקריצות אינן כיכרות, ואין לצורה העגולה קשר לחיתוך, זו נוצרת ממתיחת הבצק ולא מחיתוך. אכן קרץ קשור לחיתוך, אך משמעותו שונה: "שנאמר קרץ מצפון בא בא (ירמיה מו כ). מהו קרץ? רבי אלעזר אמר נכוסה. דבר אחר קרץ, כסוחה, הכמה דתנינן מקרצות נושכות זו לזו" (דברים רבתי, כא, עמ' 21)<sup class="footnote-marker">73</sup><i class="footnote">כן שנינו: "רבי שמעון אומר מפני מה סוור של נחתומין הפרוס טמא, מפני שהוא קורץ ומוליך עליו מקרצות לתנור" (תוס', כלים בבא מציעא פ"ה ה"ד, עמ' 583; משנה, טבול יום פ"א ה"א; ספרי זוטא, יט יא, עמ' 306).  </i>. כן משמע מהלכות רבות אחרות; פעם אחת "קרץ" מקביל ממש לשחט (משנה, יומא פ"ג מ"ד), ובמשנה אחרת הוא מקביל לקטף, חתך מהעץ (פאה פ"ז מ"ד, וראו פירושנו לה), וכן יוצא ממקורות נוספים (משנה, נגעים פ"ד מ"ז; נידה פ"ו מי"ב ועוד).
לפי מקור אחד ברור שמקרצות הוא שלב בהכנת הבצק, שכן רבי יהודה בן בתירא מניח שהכנת המקרצות היא השלב שבו חייבים להפריש את החלה (זהו מועד קיום המצווה). בברייתא אחת מדובר על הקורץ מן הבצק חתיכה (תוס', טהרות י"א ה"ב, עמ' 672). מכל המשמעויות השונות ברור שפת גריצין היא לחם עבה שעושים מחתיכות שחותכים אותן, ושמונח זה הוא גם שלב בהכנת הבצק. על כן סביר שהכוונה לחלה שקולעים מחתיכות בצק מגולגלות, והחלה עשויה כמעין צמה.
<b>חרי או "חררין"</b><sup class="footnote-marker">74</sup><i class="footnote">כך ב-דו, דש, א, גט, ל, מ, רג (חרירין) מדק (וחררין). </i><b> –</b> סוג נוסף של פת. לפי אופייה היא פת חגיגית פחות מרקיק. המונח "פת חררה" מבטא, בדרך כלל, פת גרועה ביותר הנעשית ישירות על האש<sup class="footnote-marker">75</sup><i class="footnote">הרמב"ם, ובעקבותיו בעל מלאכת שלמה ופרשנים אחרים, הסביר שהכוונה ללחם לבן (מלשון חיוור), ופירושים חריפים נוספים.  </i>. המשנה במסכת שבת מזכירה את החררה שעל גבי הגחלים. החררה מופיעה בהקשר של לחם לעניים וכן בהקשר של אפייה על גחלים, כגון "חררה שטמנה בגחלים" (תוס', שבת פט"ז ה"י), וכמוה מקורות נוספים (בבלי, שבת כז ע"ב; משנה, בבא קמא פ"ב מ"ג ועוד). לפי ההקשר במשנתנו מדובר במעין פיתה, לחם הנעשה מעיסה רגילה שמכינים ממנה בצק רדוד ומניחים אותו על גחלים. ייתכן שאת החררה הניחו על לוח מתכת, מעין הסג' הערבי, אך לפי פשוטם של דברים הניחו את הבצק ישירות על הגחלים, כדרך שנהגו בכפר הערבי המסורתי. המאפה ספג כמובן מריח הגחלים. בצורה זו המאפה חייב להיות דק, והוא נאפה בזמן קצר ביותר. אם הלחם עבה, האפייה ממושכת ופני הלחם יישרפו כליל. עם זאת, פני המאפה היו שחורים מהשרפה ועל כן המדרש מדבר על אישה שהשחירו פניה כחררה (בבלי, סוטה לה ע"א; במדבר רבה, ד ועוד). החררה הייתה עגולה, וחז"ל מזהים אותה עם עוגת השעורים שאכל אליהו ועם המצות שאכלו ביציאת מצרים<sup class="footnote-marker">76</sup><i class="footnote">מכילתא דרבי ישמעאל, פסחא בא יד, עמ' 49 ומקבילות; שם, ויסע בשלח א, עמ' 159.  </i>. הדמיון הוא בזמן האפייה הקצר. החררה הייתה מאכל עניים, והביטוי "עני המהפך בחררה" משמעו עני שמשתדל אצל בעל הבית לקבל ממנו חררה או חלק ממנה.
הצירוף של פת גריצות ופת חרי מעיד כי הבעיה הייתה שאלו נחשבו ללחמים נחותים שאינם מתאימים לחג, על כן סביר שהאופה אותם מייעד את הלחם לימי החול, או בעיקר לימי החול. 

Mishnah 7

<b>אף –</b> המילה "אף" היא להדגשה בלבד ואין לה משמעות נוספת, <b>הוא אמר שלושה דברים להקל – </b>כפי שאמרנו במבוא לפרק, הפרק מסודר לפי אישים. אחרי שלוש הלכות שבהן החמיר רבן גמליאל בדיני יום טוב, מופיעות שלוש הלכות שבהן הקל בדיני יום טוב. אם כן, חלקה השני של היחידה הספרותית ערוך לפי שלושה קווי סידור: דיני יום טוב, לפי שם האומר ומספר המימרות (שלוש). סידור לפי שלוש מימרות הוא הקו המנחה בפרק הראשון ובחלק מהפרק השני של מסכת אבות. גם הביטוי "הוא היה אומר" מופיע שם תדירות, כמו גם באבות דרבי נתן המבוסס על מסכת אבות. סידור לפי מקל ומחמיר הוא הסידור של מסכת עדיות. 
<b>מכבדין בין המיטות –</b> הסעודה הקדומה נערכה באולם הטרקלין. המסובים הסבו על מיטות שהיו ערוכות בצורת ח סביב השולחן. בזמן הארוחה נשענו הסועדים ביד אחת על המיטה, ובשנייה אכלו. הסועד הטביל את פתו בדייסה ובשר נאכל בידיים, על כן סביר שבסוף הסעודה היה חדר ההסבה מלוכלך למדי. תיאור זה מבטא את סעודת העשירים. קרוב לוודאי שהעניים אכלו בצורה פשוטה יותר, וההלכה במשנה מתייחסת בעיקר לסעודת העשירים (איור 20, תמונה 9 סעודת היסב)<sup class="footnote-marker">77</sup><i class="footnote">סעודת העשירים בחברה הרומית נידונה רבות. ראו, למשל, קארקופינו, חיי יום יום, עמ' 214-204; שפר, סימפוזיון, ועוד. לסעודת האמידים בארץ ישראל ראו המבוא למסכת ברכות. </i>. ניקוי השולחן לאחר סעודת השבת או החג היה בעייתי מבחינה הלכתית, אך גם בשבת התירו את הדבר, לפחות בצורה מוגבלת, כדי להעניק לבית המגורים צורה נאותה (משנה, שבת פכ"א מ"ג; ברכות פ"ח מ"ד). יש להניח שביום טוב התירו לנקות את חדר ההסבה לפחות כמו בשבת. בשבת ההיתר הוא לנקות את מקום השולחן, ובית שמאי ובית הלל נחלקים באיזה אופן הדבר מותר לביצוע. בית רבן גמליאל התירו גם לנקות בין המיטות, מפגע שהוא בולט פחות. יש להניח שבבית רבן גמליאל העשיר היה חדר הסבה מסודר, על כן התעוררה ביתר חריפות בעיית ניקויו לאחר סעודת החג. 
<b>בין המיטות –</b> אין זה רק השטח שבין המיטות, אלא זה מינוח מקביל ל"בית המיטות". בחלק מכתבי היד כך אכן כתוב, אך מעבר לכך זהו חילוף רגיל, כשם ש"בית הקברות" אינו אלא "בין הקברות"<sup class="footnote-marker">78</sup><i class="footnote">ליברמן, תוספתא כפשוטה, עמ' 956. </i>. 
רבי אלעזר ברבי צדוק חולק על משנתנו ומעיד: "פעמים הרבה אכלנו בבית רבן גמליאל ולא ראיתים שהן מכבדין את המטות<sup class="footnote-marker">79</sup><i class="footnote">מדובר רק על ניקוי המיטות עצמן. </i>, אלא סדינין היו פורסין מערב יום טוב, כשאורחין נכנסין מסלקין אותן. אמרו לו אם כן אף בשבת מותר לעשות כן" (תוס', פ"ב הי"ג; בבלי, כב ע"ב). אם כן, רבן גמליאל לא אמר את דבריו אלא הנהיג מעשה בביתו, והצופים נחלקים מה היו פרטי המעשה. רבי אלעזר ברבי צדוק היה חברו ותלמידו המובהק של רבן גמליאל, אך עדותו אינה משכנעת את החכמים. במסכת שבת נחלקים בית שמאי ובית הלל על ניקוי לאחר הסעודה בשבת. בית שמאי מקלים ובית הלל מחמירים<sup class="footnote-marker">80</sup><i class="footnote">כך יש לגרוס, ראו דיוננו למשנת שבת שם. </i>, ורבן גמליאל כאן כבית שמאי, וכבר ראינו את קרבתו לבית שמאי. לפי רבי אלעזר ברבי צדוק בעצם דעתו כבית הלל, או שהוא נוקט עמדת ביניים<sup class="footnote-marker">81</sup><i class="footnote">ראו פירושנו לשבת פכ"א מי"ג. </i>. 
המשנה אינה אומרת מה האיסור בכיבוד בין המיטות. לפי פשוטם של דברים החשש היה מפני טרחה מרובה, או עבודה כדרך החול, ואולי גם איסור מוקצה, שכן הפירורים הללו נוצרו ביום טוב. מכל מקום, הדבר תלוי במחלוקת בית שמאי ובית הלל שביארנוה במסכת שבת<sup class="footnote-marker">82</sup><i class="footnote">ראו פירושנו לשבת שם.  </i>. בין המפרשים היו שהביעו את החשש ל"אשוויי גומות" בהנחה שהבית אינו מרוצף, ויש חשש שהניקוי יגרום ליישור הקרקע<sup class="footnote-marker">83</sup><i class="footnote">כך הרמב"ם, בעל מלאכת שלמה ועוד.  </i>. המאירי מעלה את החשש שניקוי יעלה אבק בעיני האורחים. אכן היו בתים בלתי מרוצפים, אך היו גם חדרים מרוצפים, ובבתי העשירים מסוגו של רבן גמליאל ודאי שהיו רצפות, וחשש יישור הקרקע נראה מוגזם. זאת ועוד, בבית ללא רצפה האדמה כבושה היטב וניקוי קל אינו יוצר שקעים ואינו מיישר אותם. מעבר לכך, בעל חכמת שלמה מעלה שאלות הלכתיות שכן יישור גומות כזה הוא "דבר שאינו מתכוון" והוא שנוי במחלוקת<sup class="footnote-marker">84</sup><i class="footnote">להלן בסוף הפרק. </i>. 
<b>ומניחים את המגמר ביום טוב –</b> מגמר, או מוגמר, הוא כלי או טכניקה לבישום החדר בקטורת<sup class="footnote-marker">85</sup><i class="footnote">ראו פירושנו לברכות פ"ו מ"ה.  </i>. זה היה כלי ועליו גחלים שעליהן פיזרו אבקת בשמים. הטכניקה קרובה לצורה שבה הקטירו קטורת במקדש. כמובן גם המוגמר אופייני בעיקר לבתי עשירים. לפי שיטת בית הלל התירו הבערה אף שלא לצורך הסעודה, ואין בעיה ממשית בהגשת קטורת. יש להניח שבית שמאי אסרו זאת, אבל בעיני רבן גמליאל הקטורת היא סניף של הסעודה, ומקובל היה לבשם את החדר בעת הסעודה. בירושלמי מובאת מחלוקת בית שמאי ובית הלל על הדלקת "נר של אבטלה", כלומר נר שמדליקים ללא סיבה מוגדרת (פ"ה ה"ב, סג ע"ב). מהמשך הגמרא שם משמע שדעתם האוסרת של בית שמאי לא נדחתה לחלוטין. ברם, המוגמר אינו נר של אבטלה אלא הוא לצורך עקיף של הסעודה; רבן גמליאל סוטה אולי מעט מדעת בית שמאי, אך ספק אם גם הוא התיר להדליק "נר של אבטלה" (איור 21 מוגמר).
ההלכה מנוסחת במשנתנו כהלכה מופשטת, ובתוספתא היא מופיעה כמעשה: "של בית רבן גמליאל היו מכניסין את המוגמר במגופה" (תוס', פ"ב הי"ד; בבלי, כב ע"ב)<sup class="footnote-marker">86</sup><i class="footnote">כלומר כלי חרס או מתכת מכוסה במגופה (מכסה), כדי שלא יאבד מריחו. את המוגמר הדליקו מבעוד מועד, ובגלל המכסה לא אבד הריח. לאחר הסעודה פתחו את הכלי והחדר התבשם מהריח.  </i>. אם כן, גם הלכה זו מקורה בנוהג הלכה למעשה, כמו ההלכות האחרות במשנה זו. רבי אלעזר ברבי צדוק חולק על משנתנו וטוען שרבן גמליאל לא הכניס את המוגמר ביום טוב אלא היו מכינים כלי מתכת סגורים ובהם הכינו קטורת מערב החג (תוס', פ"ב הי"ג). מתקבל הרושם שרבן גמליאל לא דן בדבר כלל, והאורחים שהיו בביתו נחלקים בדבר הנוהג שנהג. לחדר ההסבה הוכנסו כלים עם קטורת, והשאלה היא האם היו בהם גחלים חיות אם לאו. מכל מקום, חכמים חולקים על רבי אלעזר ברבי צדוק וטוענים שבשיטה שתיאר מותר להשתמש גם בשבת.
המבנה הספרותי שבו רבי אלעזר ברבי צדוק חולק על משנתנו וטוען שרבן גמליאל לא הקל בהלכה הופיע גם במשפט הקודם במשנה.
בתלמוד הבבלי יש מחלוקת האם קיימת מחלוקת על גימור או על הרחה. הבבלי מנסה להעמיד כך את מחלוקת חכמים ורבי אלעזר ברבי צדוק אליבא דרבן גמליאל. להמשך זה אין בסיס תנאי. 
אין במקורות הסבר ברור מה הבעיה ההלכתית בשימוש במוגמר ביום טוב. יש להניח שמי שמתיר רואה בכך חלק מהותי מהארוחה בכלל, ומסעודה חגיגית בפרט. אין זה מקרה שרבן גמליאל, שהיה עשיר ואיסטניס, הוא זה שמאפשר את השימוש במוגמר. האוסרים סוברים כנראה שבישום חדר האוכל איננו בבחינת אוכל נפש. הבבלי מחדש כלל נוסף ולפיו כל דבר שאינו "שוה לכל נפש" אינו מותר ביום טוב. לא נעסוק כאן בתפיסה הלכתית מרתקת זו, המושפעת לא רק מדיוק הכתוב אלא מתפיסה שוויונית של ההלכה היהודית<sup class="footnote-marker">87</sup><i class="footnote">ראו בבלי, כתובות ז ע"א ובמבוא.  </i>, מכל מקום הבבלי מקשר בין עיקרון זה לבין הפעלת מוגמר בשבת. בנוסח הסוגיה שבילקוט שמעוני נוסף משפט: "לאפוקי מוגמר שאינו צריך לכל נפש" (רמז רא), אך גם אם אין זו גרסה מקורית ברור שלכך הסוגיה מתכוונת. אם כן, המוגמר נאסר משום שאינו מצרך השווה לכל נפש אלא מנהגה של שכבת העשירים בלבד. לרעיון זה, שמוגמר אינו מצרך השווה לכל נפש, אין הדים בתלמוד ארץ ישראל, שכן התפיסה ההלכתית שרק מה שנפוץ מותר בחג אינה מוכרת בארץ ישראל<sup class="footnote-marker">88</sup><i class="footnote">ראו המבוא למסכת. </i>, ואולי גם משום שהעלאת המוגמר לא נחשבה לנוהג כה עיליתני ומצומצם. 
<b>ועושין גדי מקולס בלילי פסחים – </b>שאלה זו נידונה בהרחבה במקומות אחרים<sup class="footnote-marker">89</sup><i class="footnote">ראו פירושנו לפסחים פ"ד מ"ד; פ"ז מ"ב; פ"ט מ"ד.  </i>. על קרבן הפסח נאמר בתורה: "כי אם צלי אש" (שמות יב ט). על כן אסור היה לאכול את קרבן הפסח בכל צורת בישול אחרת, כמתואר במפורט במשנת פסחים פ"ז מ"א, והדים לכך במסורות רבות מימי הבית. הלכות מיוחדות נקבעו באשר לשיטת הצלייה: "אין צולין את הפסח לא על השפוד ולא על האסכלא..." (שם מ"ב). לאחר החורבן בטל קרבן הפסח, אך אנו שומעים על רבים שהמשיכו לאכול גדי מקולס כזכר לקרבן, או אולי אפילו כמעשה הדומה להקרבת הקרבן. במשנת פסחים אנו שומעים על מנהג מקומי: "מקום שנהגו לאכול צלי בלילי פסחים אוכלין" (פ"ד מ"ד), אם כן המשנה מאשרת מנהג מקומי לאכול צלי בסעודת ליל הפסח. לא נאמר האם באותו מקום נהגו לאכול דווקא צלי, ומכאן שבמקומות האחרים אכלו כל מיני מאכלים ולאו דווקא צלי, או שמא הכוונה שהתירו לאכול צלי בנוסף למאכלים אחרים, הווה אומר שבמקומות האחרים אסרו אכילת צלי. מכל מקום, אכילת צלי בסעודת ליל הפסח נחשבה לנושא רגיש וטעון.
כפי שראינו בפירושנו לפרק י במסכת פסחים, ליל הסדר הוא חידושם של חכמי יבנה שהנהיגו מעמד של סעודה חגיגית הכולל לימוד תורה ועשיית כל מצוות החג, להוציא את מצוות הקרבן שבטלה עם החורבן. ליל הסדר נועד לשמש כמעין תחליף למעמד אכילת הקרבן והקרבתו, ברם נחלקו הדעות לגבי אכילת צלי. כנראה היו שראו בכך איסור כדי שלא ייראה כאילו יש בליל הסדר קרבן ממש, והיו שהתירו אכילת צלי, או אולי אפילו חייבו את הדבר. 
בפרק י נמנות השאלות הנכללות ב"מה נשתנה". השאלה האחרונה בכתבי היד של המשנה היא השאלה על הצלי הנאכל בליל פסח. מפרשי המשנה ופוסקי ההלכה הבינו את משנתנו, המזכירה את השאלה "כולו צלי", כשאלה שעוצבה בימי הבית ולכן אין לאמרה בימינו, ובהגדות שלפנינו השמיטו שאלה זו<sup class="footnote-marker">90</sup><i class="footnote">לכל הפרשה ראו ספראי וספראי, הגדת חז"ל, עמ' 28-9; 114 ועוד.  </i>. כנראה כך כבר פירש רב חסדא את המשנה, שכן הוא מסיק מלשונה של המשנה "כולו צלי" שמשנתנו שנויה אליבא דבן תימא, שאף החגיגה הבאה עם קרבן הפסח נאכלת צלי<sup class="footnote-marker">91</sup><i class="footnote">בבלי, פסחים ע ע"א, והשוו תוספות קטז ע"א ד"ה "כולו צלי".  </i>, הרי שהוא הבין כי השאלה "הלילה הזה כולו צלי" מכוונת ללילה שאוכלים בו את קרבן הפסח יחד עם החגיגה<sup class="footnote-marker">92</sup><i class="footnote">אין הכרח לפרש כך. ייתכן שרב חסדא ראה בביטוי "כולו צלי" ביטוי קדום ממציאות של הבית ששיקעו חכמים במערכת השאלות לאחר החורבן. לפשוטו של הביטוי "כולו צלי" ראו להלן. </i>. אולם היו רבים מן התנאים שהורו שיש לאכול בליל פסח גדי צלוי כעין קרבן הפסח, ורבים מן העם הלכו בדרך זו בארץ ובתפוצות בימי יבנה ובימים שלאחריהם והמשיכו בכך מאות בשנים לאחר מכן, והמנהג היה רווח בארץ ישראל.
צלי זה מכונה במקורות אחרים "גדי מקולס": "אי זהו גדי מקולס? כולו צלי ראשו כרעיו וקרבו, בישל ממנו כל שהו, שלק ממנו כל שהו, אין זה גדי מקולס"<sup class="footnote-marker">93</sup><i class="footnote">תוס', פ"ב הט"ו; ירו', סא ע"ג; פסחים פ"ז ה"ב, לד ע"א; בבלי, שם עד ע"א, והשוו מכילתא, בא מסכתא דפסחא פ"ו עמ' 21; מכילתא דרבי שמעון בר יוחאי, שמות יב ט, עמ' 14.  </i>. "כולו צלי" הוא הגדי המקולס שהיו שאכלו אותו לאחר החורבן, שכן בימי הבית לא היה המעשה תלוי במנהג המקום.
במשנת פסחים (פ"ז מ"ב) שנינו: "אין צולין את הפסח... ולא על האסכלא (על גבי רשת של מחבת)<sup class="footnote-marker">94</sup><i class="footnote">רשת של מתכת, ראו בפירושנו לפסחים פ"ז מ"ב. </i>. אמר רבי צדוק מעשה ברבן גמליאל שאמר לטבי עבדו: צא וצלה לנו את הפסח על האסכלא". פשוטה של המשנה הוא שרבן גמליאל חלוק על חכמים ועושה "הלכה כיוצא בו" מפני שהוא סבור "תולדות אש כאש" (ירו', פסחים פ"ז ה"ב, לד ע"ב). יש מקום לטענה שרבן גמליאל מקפיד וצולה את הגדי בשיטה שונה במקצת מזו שצלו בה את הגדי של קרבן פסח. קרבן פסח אין לצלות על האסכלה, ואילו לאחר החורבן זו הדרך לצלות את הגדי. רבן גמליאל נוהג אפוא במעין "זכר למקדש", אבל בשינוי מה. מכל מקום לא כך פירשו התלמודים, ואלו סברו שרבן גמליאל חולק על חכמים (בבלי, פסחים נג ע"א; ירו', שם) (איור 22).
מפרשי המשנה וכותבי תולדות תנאים, ראשונים ואחרונים, מניחים בדרך כלל שמעשה זה היה בימי הבית, ורבן גמליאל בעל המעשה הוא רבן גמליאל הזקן שפעל בימי הבית. אולם כל סיפורי ה"מעשה" הרבים הנזכרים במשנה ובשאר המקורות התנאיים הם ברבן גמליאל השני, הוא רבן גמליאל דיבנה. בין המעשים הרבים על רבן גמליאל דיבנה יש מעשים מספר המקשרים את רבי צדוק עם רבן גמליאל, ובהם נאמר במפורש שהם מעשים שאירעו ביבנה או בלוד. גם טבי, עבדו של רבן גמליאל, הוא עבדו של רבן גמליאל דיבנה<sup class="footnote-marker">95</sup><i class="footnote">תוס', ברכות פ"ב ה"ו; פסחים פ"ג הי"א; בבלי, שם מט ע"א; תוס', סנהדרין פ"ח ה"א; נדה פ"ה הט"ו, עמ' 646; ירו', נזיר פ"ג ה"ו, נג ע"ג. ראו עוד תוספות לנדה ו ע"ב ד"ה "בשפחתו של רבן גמליאל" המניחים כי בכל מקום שנזכר רבן גמליאל הוא רבן גמליאל דיבנה. </i>. רבן גמליאל היה אמנם איש בוגר כבר בימי הבית, אך המעשים עליו, מעשים שביקשו ללמוד מהם הלכה, הם מעשים ברבן גמליאל בימי יבנה, הימים שעמד בהם בראש הסנהדרין ביבנה. עלינו לפרש כפי שפירש הרש"ש (על אתר) שרבן גמליאל שאמר שיש לאכול גדי מקולס בלילי פסחים קרא לו "פסח", ומהמעשה שעשה למדו הלכה שלדעתו צולים את הפסח על האסכלה. כאמור, ייתכן גם שרבן גמליאל אינו חולק על ההלכה האוסרת לצלות קרבן פסח על אסכלה, אלא קובע את נוהג הצלייה באסכלה רק לאחר החורבן. כך תתפרש המשנה על בורייה מבלי שיהא צורך להעמיד את רבן גמליאל כחולק על תנא קמא, אבל הסבר זה הוא בניגוד לשני התלמודים<sup class="footnote-marker">96</sup><i class="footnote">מובן שרבן גמליאל רשאי לחלוק על התנא הקודם במשנה, אבל מבנה המשנה אינו מרמז על מחלוקת ביניהם אלא על השלמה בין ההלכה ומעשהו של רבן גמליאל. הבבלי הבין שרבן גמליאל חולק על תנא קמא, שאל "מעשה לסתור" ותירץ בשיטת "חיסורי מחסרא", כלומר חסר קטע במשנה המדגיש כי רבן גמליאל חולק על חכמים. כאמור לעיל גם רב חסדא הבבלי סבר שאין אכילת צלי לאחר החורבן; זו המסורת הבבלית, וזה היה גם הנוהג בליל הסדר בבבל. גם הירושלמי סבור שרבן גמליאל חלוק על חכמים ולדעתו מותר לצלות באסכלה גם בזמן הבית, ראו ירו', פסחים פ"ז ה"ב, לד ע"א. </i>. מכל מקום, במשנתנו ודאי מדובר על רבן גמליאל דיבנה, שהרי כל סדרת המעשים קשורה בו ובתלמידו-חברו רבי אלעזר ברבי צדוק, ואין להפריד בין משנתנו לבין משנת פסחים (פ"ד ופ"ז) ומדובר באותו רבן גמליאל. 
המשנה שצוטטה ממסכת פסחים פ"ד מעידה על נוהג מקומי לאכול גדי מקולס, אם כי כאמור אין ללמוד ממנה האם אכילת הצלי נחשבה לחובה או שהייתה מותרת. ברם, אם נכללה ב"מה נשתנה" שאלה על אכילת צלי, סימן שהיה זה נוהג רווח. משנתנו מעידה כי רבן גמליאל התיר לאכול גדי מקולס. לכאורה מדובר בהיתר, ומשמע שאין זה נוהג מועדף, וודאי שלא חובה. עוד משמע מכאן שהיו גם שהחמירו ואסרו אכילת גדי מקולס. ברם, מהמשנה שהובאה ממסכת פסחים (פ"ז מ"ב) ברור שרבן גמליאל הוא זה שצידד באכילת גדי מקולס ונהג כך למעשה. נראה, אפוא, שרבן גמליאל לא ראה בכך היתר אלא חובה, או לפחות נוהג ראוי, ועורך המשנה ראה בכך "היתר". כבר ראינו במשנה הקודמת שהעורך סידר את דברי רבן גמליאל ולא הסתפק בציטוט ישיר וניטרלי של דבריו.
בדיוננו במנהגים המקומיים המתוארים בפרק "מקום שנהגו" במשנת פסחים<sup class="footnote-marker">97</sup><i class="footnote">ראו מבואנו לפסחים פ"ד.  </i> ראינו כי רבים מהמנהגים אינם אלא מחלוקות בתוך בית המדרש. הדעות השונות התקבלו, כל אחת, במקום אחר, כנוהג הלכה למעשה, ואולי הדעות השונות צמחו מתוך המנהג המקומי. כך או כך, הדעה שרצוי לאכול גדי מקולס הייתה נוהג מקומי, ורבן גמליאל צידד בה. בפרק "מקום שנהגו" המחלוקת מוצגת בצורה "פלורליסטית", ויש בה הכרה בלגיטימיות של הדעות השונות. 
במסורת תנאית השנויה במקומות מספר אנו קוראים: "תודוס איש רומי הנהיג את אנשי רומי שיהו אוכלין גדיים מקולסין בלילי פסחים. שלחו חכמים ואמרו לו: אילולא שאת תוודס לא היינו מנדין אותך?"<sup class="footnote-marker">98</sup><i class="footnote">ירו', סא ע"ג; פסחים פ"ז ה"א, לד ע"א; מועד קטן פ"ג ה"א, פא ע"ד; בבלי, כג ע"א; ברכות יט ע"א; פסחים נג ע"א. </i>, ובאחת המקבילות אנו קוראים: "אף הוא קרוב להאכיל קדשים בחוץ, מפני שקורין אותן פסחין" (תוס', פ"ב הט"ו). חכמים התנגדו לאכילת גדיים מקולסין שנקראו "פסחים" בלילי פסחים, כיוון שראו בכך מעין קרבנות.
זמנו של תודוס אינו מוברר. טבעי הוא לחשוב כי הוא בן דור יבנה, שכן בדור זה רבים הנידויים של חכמים. בדור זה הכריעו בהלכות, ומי שסירב לקבל עליו את הדין היה צפוי לצעדי אכיפה, שהחרם היה הבולט בהם. המאבקים הללו הפכו לטראומה, ובדור אושא כבר החליטו שלא לנדות זקן. ההכרעות מתמעטות, וכמעט אין ביטוי לניסיון לכפות את ההכרעות ולאכוף את דעת הרוב. על כן מתאים לתארך את מעשה תודוס לדור יבנה<sup class="footnote-marker">99</sup><i class="footnote">ראו נספח ב למסכת, על תרבות המחלוקת וההכרעה.  </i>.
הקושי העיקרי בתיארוך זה הוא שלא ברור מדוע חכמים תוקפים את תודוס על שנוהג כרבן גמליאל. נזיפה תקיפה אופיינית דווקא לרבן גמליאל, וקשה להניח שחכמים היו נוזפים, בגסות, במי שמצדד בעמדה הלכתית לגיטימית. לא מן הנמנע שתודוס איש רומי ומעשה השליחות אליו הם מימי הבית. בתקופה זו התקיים קרבן פסח רק בירושלים, וממילא נזפו חכמים במי שהנהיג את המעשה ברחבי העולם. בכתובת בית הכנסת בירושלים מסופר על תיאודוטוס בן וטינוס איש רומי שבנה בית כנסת בירושלים<sup class="footnote-marker">100</sup><i class="footnote">שובה, כתובות. </i>. תיאודוטוס אינו שם רומי נדיר, ברם בארץ היו שמות לטיניים נדירים ואלו לא היו נפוצים בקרב יהודי הארץ. שני האישים (תיאודוטוס איש רומי ותיאודוטוס בן וטינוס) הם בני רומי שהיו מוכרים בארץ, ושניהם מנהיגים המקורבים לעולמם של חכמים. על כן מותר לשער ש"תודוס (תיאודוטוס) איש רומי" הוא תיאודוטוס מרומי שבנה את בית הכנסת בירושלים. אם אכן תיאודוטוס הוא מימי הבית, הרי שאין הוא משקף את הנוהגים שלאחר חורבן הבית, ועל כן אין הוא שייך לענייננו. אך אם הוא מדור יבנה הרי שהוא משקף פן נוסף בוויכוח על אכילת גדי מקולס בערב פסח (איור 23 כתובת תיאודוטוס מירושלים).
לא מעטים היו שנהגו באכילת קרבן פסח גם בדורות שלאחר רבן גמליאל. בתוספתא אהילות אנו שונים: "מעשה בבית דגן ביהודה באחד שמת ערב פסחים, והלכו וקברו. ונכנסו האנשים וקשרו את החבל בגולל משכו האנשים בחוץ, ונכנסו הנשים, וקברו. והלכו האנשים ועשו פסחיהן לערב" (פ"ג ה"ט, עמ' 600). מעשה זה אירע לאחר החורבן ולא בפני הבית, שהרי אי אפשר לקבור את המת בערב פסח בבית דגן ולעלות לירושלים, שכן בית דגן נמצאת במרחק רב מכדי שאפשר יהיה לעלות ולשחוט את הפסח בירושלים בשעות המוקדמות שלאחר הצהריים, זמן שחיטת הפסח<sup class="footnote-marker">101</sup><i class="footnote">ראו אלון, תולדות א, עמ' 165.  </i>. ממסורת זו נראה שלא רק כינו את אכילת הצלי או הגדי מקולס בשם "פסח", אלא אף הקפידו לאכלו בטהרה. האנשים עשו את העבודה הקשה, משכו בחבל את אבן הגולל, והנשים קברו, כי ראו את הנשים פטורות מאכילת הפסח בטהרה, שכן הנשים ב"פסח" הן רשות ולא חובה. מעשה זה הוא מלאחר החורבן אבל אין אנו יודעים באיזו תקופה, האם המעשה אירע בסמוך לחורבן או מסוף ימי התנאים, אולם מצינו מעשה שני שניתן לקבוע את זמנו בסוף ימי התנאים. באותה מסכת רבי פנחס בן יאיר מעיד בפני רבי יהודה הנשיא ובית דינו, כשדנו על מעמדה של אשקלון, האם העיר נמנית עם ארץ ישראל או טמאה טומאת ארץ העמים: "מוכרים חטים בבסילקאות שלהן וטובלין ואוכלין את פסחיהן לערב" (תוס', אהילות פי"ח הי"ח, עמ' 617)<sup class="footnote-marker">102</sup><i class="footnote">במקבילה למעשה בירו', שביעית פ"ו ה"א, לו ע"ג; יבמות פ"ז ה"ב, ח ע"א: "עולין לעירינו וטובלין ואוכלין בתרומתינו". אולי זה תיקון שנוסף מפני שהתקשו בהבנת המעשה של אכילת פסחים בימי רבי פנחס בן יאיר. </i>. מן העובדה שכבר לעת ערב אכלו את פסחיהם הוא מסיק שאשקלון אינה נמנית עם ארץ העמים שהנכנס אליה טמא שבעת ימים (איור 24).
הפסח לא היה קרבן ממש, שהרי לא הובא למקדש ודמו לא נזרק על המזבח כדין קרבן, אולם נהגו לאכלו בטהרה. ממעשה זה, שרבי פנחס בן יאיר מעיד בו לפני רבי יהודה הנשיא במעמד בית הדין, יש ללמוד ולהסיק שבתקופה זו, סוף המאה השנייה וראשית המאה השלישית, היו שהקפידו על הטהרה בליל הסדר ואת הבשר שאכלו כינו "פסח". הדבר לא נראה ל"חכמים", אולם מסתבר שהיו חוגים שהמשיכו בכך, לפחות עד ימי רבי יהודה הנשיא, והתנהגותם הייתה הוכחה להכרעה בהלכה.
העדויות האחרונות על אכילת "הגדי המקולס", "הפסח" או "הצלי" הן בקטעי גניזה שבהם נשארה ב"מה נשתנה" השאלה "הלילה הזה כולו צלי"<sup class="footnote-marker">103</sup><i class="footnote">ספראי וספראי, הגדת חז"ל, עמ' 115-113. </i>, ובצורה מובהקת עוד יותר בברכה שבירכו: "ברוך אתה ה' אלקינו מלך העולם אשר צוה לאכול מצה מרורים בשר צלי אש"<sup class="footnote-marker">104</sup><i class="footnote">שם, עמ' 75; 170.  </i>. קטעים אלו מיצגים את נוסח ארץ ישראל של הגדת פסח, והם מעין המשך ישיר מן המציאות שהמשנה מעלה.
נמצאנו למדים כי אכילת צלי בליל פסח שנויה במחלוקת חכמים. רבן גמליאל וחכמים אחרים תבעו לאכול דווקא צלי כזכר לקרבן פסח, ולימים התקבלה דעה זו כמנהג ארץ ישראל; היו חכמים שהתירו לאכול צלי אך לא חייבו את הדבר, והיו שאסרו אכילת צלי כדי שלא להיראות כאוכלי קודשים מחוץ למקדש. זרם זה בעולם היהודי התנגד להחלת הלכות המקדש על הבית היהודי. המחלוקת היא מחלוקת חכמים, מחלוקת הלכתית לכל דבר, ובמקביל התפתחה גם כמחלוקת או הבדל גאוגרפי. משנתנו מציגה את הגישה ה"לא פלורליסטית" שאינה מאפשרת מנהגים מקומיים שונים, אלא רואה בכך שאלה הלכתית לכל דבר. אין צריך לומר שדרך הסבר זאת אינה הדרך המועדפת על פרשני המשנה והתלמוד המסורתיים. אלו מנסים, בדרך כלל, ליצור הרמוניזציה בין המקורות. הם מציגים את פירושיהם כתירוץ לסתירות בין המקורות, או כפירוש רצוף המנסה לפשר בין העדויות השונות. כך, למשל, יש המבחינים בין גדי מקולס שאין לאכלו בערב פסח אחר החורבן לבין גדי צלוי שמותר לאכלו, או שהאיסור חל רק בחוץ לארץ ולא בארץ (ולכן נזפו בתודוס)<sup class="footnote-marker">105</sup><i class="footnote">בעל מלאכת שלמה למקום. להלכה אין הבדל בין חו"ל לבין ארץ ישראל לאחר החורבן, ובשני המקומות אין להקריב קרבנות בזמן הזה. </i>, וכיוצא באלו הסברים דחוקים נוספים.
בניגוד לשני המשפטים הקודמים אין רבי אלעזר ברבי צדוק חולק על משנתנו, ואף אין מעשה מפורש על מנהגו של רבן גמליאל. ברם, סיפור המעשה מופיע במשנת פסחים (פ"ז מ"ב), ונראה שגם כאן היה זה מעשה המתואר במשנה כהלכה כללית. עורך המשנה הוא שניסח את ההלכה כ"היתר", אף שכאמור היה זה מנהג חיובי, כמעט חובה של ממש.
<b>וחכמים אוסרין –</b> את כל שלוש ההלכות שנדונו לעיל. ראינו כי לפחות שתיים מהן הן מחלוקות בית הלל ובית שמאי.

Mishnah 8

<b>שלושה דברים רבי לעזר בן עזריה מתיר וחכמים אוסרין –</b> גם משנה זו ערוכה על בסיס אישי ומספרי, שלוש הלכות של חכם בדיני יום טוב. גם כאן לפחות חלק מההלכות נובעות ממעשים שעשה החכם, ולא מהלכות מופשטות שדן בהן. 
פתיחות מספריות רגילות במקורותינו<sup class="footnote-marker">106</sup><i class="footnote">ראו, למשל, פירושנו לשקלים פ"ו מ"א. </i>. 
<b>פרתו יוצא ברצועה שבין קרניה –</b> לפי ההלכה האדם מצווה על שביתת בהמתו, על כן אסור לבהמה לצאת לרשות הרבים בשבת עם אביזרים אשר יש סיכוי סביר שייתלשו. יציאה עם אביזרים כאלה היא בבחינת טלטול האסור. הפרק החמישי במסכת שבת עוסק בכך בהרחבה. בין השאר נקבע באותו פרק שפרה אינה רשאית לצאת "ברצועה שבין קרניה. פרתו של רבי אלעזר בן עזריה היתה יוצאה ברצועה שבין קרניה שלא ברצון חכמים" (מ"ד). ייתכן שהרצועה הייתה נחוצה להובלת הפרה, ועוד יותר סביר שהייתה נחוצה לזיהוי הפרה. יש להניח שרבי אלעזר הקל משום שסבר שהרצועה הופכת להיות חלק המחובר לפרה, כמו האפסר לגמל<sup class="footnote-marker">107</sup><i class="footnote">כך ההלכה המקובלת. ראו פירושנו לשבת פ"ה מ"א. </i>. ההבדל נעוץ ברקע החקלאי. הפרה הייתה בדרך כלל בהמה אישית; לאדם הייתה פרה, או לכל היותר צמד. פרות מפתחות תלות בבעליהן, לפיכך אין צורך ברצועה כדי להובילן, וודאי שאין צורך ברצועה לזיהוי, שהרי אדם מכיר את פרתו. כך גם בכפר הערבי המסורתי הילכו הפרות באופן חופשי, ללא סימני זיהוי. לעומת זאת בעדרים גדולים היה כנראה צורך ברצועות להכוונת הבהמות ולזיהוין. כפי שנראה להלן רבי אלעזר עסק בעדר פרות גדול, ואולי על כן פסק אחרת מחכמים וסבר שהרצועה נחוצה לפרה והיא חלק ממנה.
ההלכה במשנתנו מנוסחת כמעשה. בניסוח מופשט צריך היה לומר "יוצאת פרה ורצועה שבין קרניה", או "יוצאת פרה (בהמה) ברצועה שבין קרניה". אך המשנה מדגישה "פרתו יוצאה". גם משנת פסחים, שבה דנו בפירוש המשנה הקודמת, מדגישה את המעשה, ועורך המשנה הוא שהפך את המעשה הספציפי להלכה כללית<sup class="footnote-marker">108</sup><i class="footnote">כאמור, ספק אם רבי אלעזר בן עזריה חולק על ההלכה הכללית. </i>.
הבבלי התקשה במינוח "פרתו של...", כאילו משמע ממנו שהייתה לחכם רק פרה אחת. תיאור זה סותר ברייתא אחרת המתארת את עושרו של רבי אלעזר בן עזריה שהיה מעשר 12,000 עגלים כל שנה. על כן הבבלי מסביר שמדובר בפרה של שכנתו של החכם (בבלי, כג ע"א; שבת נד ע"ב), ורבי אלעזר בן עזריה ננזף על שלא מיחה בה. קושיית הבבלי אינה קושיה כלל. המונח "פרתו" אינו רומז לפרה אחת, אלא לכל עדר הפרות. הסבר זה מופיע בירושלמי בשם "רבנן דתמן" – חכמים של שם. במינוח זה הירושלמי מביא חכמים מסוגיה אחרת, או מתורת חכמי בבל. יש להניח, אפוא, שזה הסבר בבלי (ירו', סא ע"ד; שבת פ"ה ה"ד, ז ע"ג). ברם, בירושלמי אין ההסבר הזה מתרץ את הקושיה הלשונית אלא הוא הסבר העומד בפני עצמו ומתרץ קושיה אחרת, ואותה נזכיר בהמשך. ייתכן שלדעה שבבבלי רקע מקומי, שכן בארץ היו לחקלאי פרה אחת או שתיים ואילו בבבל רווחו עדרי בקר, לכן התקשה התלמוד להבין כיצד זה יש לחכם עשיר רק פרה אחת. ברם כפי שאמרנו, דווקא עמדתו של רבי אלעזר מובנת על רקע עדר גדול יחסית, ללא קשר לשאלת הבבלי.
בירושלמי סדור זיכרון של ויכוח נוקב בין רבי אלעזר בן עזריה ובין חכמים: "אמרו לו או עמוד מבינותינו או העבר רצועה מבין קרניה" (שם). משפט זה הופך ויכוח הלכתי "שקט" ורגיל לעימות כוחני קשה. הירושלמי מתקשה להבין את התגובה התוקפנית ומסביר: "שהיה מתריס כנגדן", הווה אומר, רבי אלעזר בן עזריה ניהל את הוויכוח ההלכתי בתוקפנות והוציא את פרותיו לרשות הרבים עם רצועה כהתרסה.
שאלת הירושלמי משקפת את המצב בימיהם. כאמור בפירושנו למשנה הקודמת, במאה השלישית לא נקטו חכמים במדיניות של הכרעה. ויכוחים הלכתיים נותרו "פתוחים" וכל חכם נהג כדעתו, על כן התגובה הקשה של חכמים מוזרה ובלתי שגרתית. לא כן בדור יבנה ובסוף ימי הבית השני. בדור יבנה נקטו חכמים במדיניות של הכרעה חדה, והרוב כפה את דעתו על המיעוט<sup class="footnote-marker">109</sup><i class="footnote">ראו המשנה הקודמת ונספח ב למסכת על מדיניות המחלוקת וההכרעה.  </i>. במקורות התנאיים לא נזכר הוויכוח החריף עם חכמים, אך המינוח "שלא ברצון חכמים" מלמד על עימות חריף, גם אם המשפט "אמרו לו או עמוד מבינותינו או..." לא נאמר כלשונו.
מעתה עלינו לשאול מתי אירע המעשה. רבי לעזר בן עזריה חי בדור יבנה, ברם בדור זה לא היה חכם צעיר כפי שעולה מהמדרשים<sup class="footnote-marker">110</sup><i class="footnote">ראו הדיון אצל ספראי וספראי, הגדת חז"ל, עמ' 118 הערה 6. </i>, אלא היה חכם ותיק. רבי אלעזר זה מוסר מסורות מימי הבית, ונראה שבדור יבנה כבר היה מבוגר. גם במעשה שלפנינו מסופר על מעשר בהמה שהיה נותן, וקרוב לוודאי שזה היה עוד בימי הבית, שכן לאחר ימי הבית בוטל דין מעשר בהמה, לפחות לפי חלק מהעדויות שבידינו<sup class="footnote-marker">111</sup><i class="footnote">על הפרשת מעשר בהמה לאחר החורבן ראו פירושנו לשקלים פ"א מ"ז. אם המעשה המתואר אירע לאחר החורבן לא מן הנמנע שלפנינו עדות נדירה להפרשת מעשר בהמה גם בהיעדר מקדש, למרות ההלכה התנאית. </i>. הביטוי "שלא ברצון חכמים" חוזר פעמים מספר בספרות חז"ל, ויש בו ביטוי לאזלת ידם של חכמים לכפות את הכרעותיהם. ברם, בכל המקרים שבהם הביטוי מופיע מדובר בימי הבית השני. אין להסיק מכך שלאחר ימי הבית התקבלו דבריהם של חכמים ללא עוררין, זו שאלה הצריכה דיון לגופה, אבל הצורה הלשונית "שלא ברצון חכמים" אינה מופיעה עוד. על כן ייתכן שגם הוויכוח על יציאת הפרה ברצועה היה עוד בימי הבית. מכל מקום, על רקע התקופה הקדומה הוויכוח וחריפותו מובנים, ואין צורך בהסברים נוספים. 
הבבלי והירושלמי התקשו בהבנת חריפות הוויכוח על רקע זמנם והעבירו את הסיפור לעניין אחר, החשוב לזמנם. לדבריהם היה מדובר בשכנתו של רבי אלעזר, והוא ננזף על שלא מנע ממנה לעבור עברה. ההסבר בלתי סביר, שכן ברור ממשנתנו שלדעת רבי אלעזר בן עזריה מותר לפרה לצאת עם רצועה, ואם כן ברור מדוע לא מנע את הדבר משכנתו. אך התלמודים מתעלמים מההסבר הפשוט ודורשים את המעשה לכיוון אחר, לתפקיד המנהיגותי של החכם. החכם נתבע להנהיג את הציבור, והמשתמט מחובת ההנהגה נענש. 
קיצורו של דבר – המעשה מובן לגופו, אם כי עורר קשיים בשל אי התאמתו למציאות מאוחרת של ימי חכמים. כתוצאה מהקשיים, או ללא כל קשר אליהם, נדרשה המשנה לכיוון אחר. זהו מקרה בולט של פרשנות דרשנית למשנה. "פרשנות" שכזו אופיינית לדרשות המקרא, אך אמוראים השתמשו בה גם במסגרת פרשנות המשנה, אם כי לעתים נדירות.
נחזור להלכה עצמה. הירושלמי מדגיש שהמחלוקת היא על האפשרות שהרצועה תיפול, אבל "אם היתה קרנה קדוחה מותר" (ירו', סא ע"ג; שבת פ"ה ה"ד, ז ע"ג). כלומר, אם היה בקרן חור שדרכו הושחלה הרצועה אין חשש שהרצועה תיפול, ומותר לצאת בה בשבת. ייתכן שהמחלוקת מבוססת גם על המצב החקלאי. כאמור אין טעם לקשור רצועה לפרה בודדת, אך רבי אלעזר בן עזריה גידל פרות בקנה מידה גדול, ובמצב זה הרצועה נדרשת, לכן הותר הדבר.
<b>ומקרדים את הבהמה ביום טוב –</b> מן המקורות המקבילים עולה כי היו מספר דרכים לטיפול בעור בהמה: "מקרדין" ו"מקרצפין". התוספתא מסבירה: "אי זהו קירוד אילו קטנים שעושין חבורה, קירסוף אילו גדולים שאין עושין חבורה" (פ"ב הי"ז; בבלי, סא ע"ד; כג ע"א). גאוני בבל הסבירו שקירוד הוא גירוד כדי להוציא "זבובים קטנים"<sup class="footnote-marker">112</sup><i class="footnote">אוצר הגאונים לפסחים, י ע"ב (עמ' 141); ליברמן, הפירוש הארוך, עמ' 961, וכן רמב"ם ואחרים. רבנו נתן אב הישיבה פירש להפך, וכנראה זו טעות. המאירי פירש שהכוונה לשיני מגרדת גסות (שבהן נעשה קרצוף) ועדינות יותר (שבהן נעשה קירוד). </i>, ובלשוננו טפילים. ברם, נראה ש"קטנים" ו"גדולים" אינם התיאור של הטפילים אלא תיאור הכלי. קירוד הוא שימוש במגרדת קשה ששיניה הקשות רחוקות זו מזו ועלולה לפצוע את עור הבהמה, ואילו קרצוף הוא שימוש במברשת רכה ששערותיה צפופות ואינה עלולה לפצוע. 
הדעות השונות בדבר קרצוף וקירוד תובאנה להלן. 
קירוד וקרצוף הם טיפולים שנועדו לסוס או לפרד. קשה להאמין שכך טיפלו גם בפרות. מכל מקום, אין חשש שקרצוף פרה יתלוש את השערות (להלן), שכן לפרה כמעט אין שערות בנות תלישה. גידול הסוסים אפיין את המעמד הגבוה. רק עשירים גידלו סוסים, והבהמה שימשה רק באירועים יוקרתיים<sup class="footnote-marker">113</sup><i class="footnote">בר, סוס. </i>. דומה שהלכתו של רבי אלעזר בן עזריה משקפת את רמת החיים של העשירים שעִמם נמנה גם החכם. עם זאת השאלה כמובן חשובה לגופה, לציבור הרחב, לעובדים בבתי העשירים וכמובן גם לאלו שגידלו את הסוסים עבור העשירים.
<b>ושוחקים את הפלפלין בריחיים שלהם –</b> הריחיים של הפלפלים יידונו במשנה הבאה. 
<b>רבי יהודה אומר אין מקרדים את הבהמה ביום טוב מפני שהוא עושה חבורה אבל מקרצפים –</b> מותר לטפל בבהמה ביום טוב, אבל חל איסור כללי על עשיית חבורה בשבת וביום טוב. השאלה היא עד כמה יש להיזהר בחשש זה. לפי רבי יהודה קירוד עלול לגרום לחבורה, אך לא קרצוף, <b>וחכמים אומרים אין מקרדים אף לא מקרצפים – </b>הכול אסור: קירוד משום חבורה, וקרצוף משום החשש לתלישת השערות (ירו', סא ע"ד). רבי אלעזר בן עזריה נוקט עמדת ביניים.
קירוד וקרצוף ביום טוב
התלמוד הבבלי, כדרכו במסכתות ביצה ושבת, מעמיד את המחלוקת על חשש, "גזרה שמא...". גזרו קרצוף בגלל קירוד (חכמים), ואילו רבי אלעזר בן עזריה מסכים עם רבי יהודה, אלא שחולק עליו בעניין אחר. במשנה י נדון בעניין "שלא במתכוון", כלומר האם פעולה אסורה הנעשית שלא בכוונה אלא כתוצאה מפעולה מותרת אסורה או לא. גם הקירוד אינו נועד לעשיית חבורה, ולכן רבי אלעזר בן עזריה סבור כי היא מותרת (בבלי, כג ע"א). מסתבר שאכן רבי אלעזר בן עזריה סובר ש"דבר שאינו מתכוון מותר"<sup class="footnote-marker">114</sup><i class="footnote">ראו להלן, מ"י. </i>, אך ההסבר לשיטת חכמים אינו נחוץ, והירושלמי מעלה את חשש התלישה הנראה סביר יותר. כפי שראינו, פרשנות בשיטת "גזירה שמא..." אופיינית לדיון הבבלי בסוגיות איסור מלאכה ביום טוב. בכל המקרים שהבבלי מעלה בהם הסבר זה מצוי בירושלמי או בתוספתא הסבר אחר הנראה קביל ופשוט יותר.

Mishnah 9

הריחיים של פלפלים נזכרו במשנה הקודמת, ואגב כך המשנה דנה בהם.
<b>הריחיים של פלפלין טמאה</b><sup class="footnote-marker">115</sup><i class="footnote">הכלל ההלכתי הוא שכל כלי שלם הוא "טמא", כלומר עלול לקבל טומאה אם ייגע בו דבר טמא. </i><b> משם שלושה כלים –</b> הפלפל היה תבלין יקר ביותר. רוב הפלפלים הובאו לארץ ממרחקים, מהודו או מארצות מזרח אחרות. עם זאת, נזכר גם גידול מוגבל של פלפל לתבלין בארץ<sup class="footnote-marker">116</sup><i class="footnote">ספראי, הכלכלה, עמ' 147-146. </i>. הפלפל שווק כגרעינים, ונטחן סמוך ככל האפשר לאכילתו כדי שטעמו וחריפותו לא יפוגו.
הריחיים של פלפלין הוא כלי מורכב משלושה כלים. לפי התיאור במשנה היה החלק העליון מטחנה, כלומר כלי קיבול מתכתי שבו טחנו את הפלפלים. ניתן היה גם לכתוש פלפלים, אבל הכלי מכונה "ריחיים של...", ולפיכך יש להבין שבתוך הכלי היה ציר שסיבובו טחן את הפלפלים. החלק האמצעי של המטחנה היה נפה או כברה. רק הפלפל הטחון טפטף דרכה, והגרעינים נותרו מעליה עד שייטחנו. החלק התחתון היה כמובן כלי קיבול בפני עצמו. בלשון הירושלמי: "התחתון משום כלי קיבול והעליון משום כלי מתכות והאמצעית משם כברה" (סא ע"ד; בבלי, כג ע"ב). ריחיים של פלפלים היו כלי אחד, וכנראה היו כל החלקים מחוברים כאחד ומורכבים בצורה הדוקה. כל אחד מהחלקים הוא "כלי" במובנה ההלכתי של המילה, שכן ניתן לבצע בו פעולה תקנית כשלעצמו. החלק התחתון הוא ככל כלי קיבול. האמצעי הוא רשת, וגם היא נחשבת כלי, והחלק העליון (המטחנה) הוא בבחינת כלי מתכת, וכלי מתכת מטמא גם אם אין בו כלי קיבול (משנה, כלים פי"א מ"א), על כן גם החיבור של שלושתם טמא.
<b>משום כלי קיבול –</b> החלק התחתון הוא כלי קיבול ולכן הוא נטמא, <b>משם כלי מתכות – </b>החלק האמצעי הוא נפה העשויה ממתכת, גם החלק העליון היה כנראה ממתכת, <b>משום כברה – </b>החלק האמצעי הוא כברה. כל אחד מהחלקים נטמא לעצמו, וכמובן גם כולם יחד, ואם נטמא אחד כל הכלי טמא. 
במקבילות למשנתנו אנו שומעים: "של בית רבן גמליאל היו שוחקין הפלפלין ברחים שלהן. אמר רבי לעזר בי רבי צדוק, פעם אחת היה אבא מיסב לפני רבן גמליאל, והביאו לפניו אנגרון ואכסגרון ועליהן פלפלין שחוקות ומשך אבא את ידו מהן. אמר לו אל תחוש להן מערב יום טוב הן שחוקות" (תוס', פ"ב הט"ז). למסורת זו אותו מבנה כמו ההלכות שבמשנה ז לעיל. בשתיים מהן הופיעה הלכה מקלה המיוחסת לרבן גמליאל, ובתוספתא מתברר שההלכה נלמדה ממעשה שהיה, ורבי אלעזר ברבי צדוק מוסר את המעשה באופן שונה. ברור, אפוא, שבמשנה הקדומה נכללו לא שלוש הלכות של רבן גמליאל אלא ארבע, ומשום מה הרביעית נשמטה ממשנתנו. ההלכה בדבר שחיקת הפלפלים היא הבריח המבריח את משניות ז עד ט. משנה ח הובאה משום שבה גם רבי אלעזר בן עזריה דן בשחיקת פלפל. מעתה מובן גם מדוע נעקרה ההלכה הרביעית של שחיקת הפלפל ממשנה ז, שכן העורך לא רצה לחזור פעמיים על אותה הלכה.
משניות ז-ח שלנו מופיעות גם במסכת עדויות פרק ג. שם הן מופיעות כהמשך לסדרות אחרות של דברי אותו חכם: "ארבעה ספיקות רבי יהושע מטמא" (מ"ז), "שלשה דברים רבי צדוק מטמא" (מ"ח), "ארבעה דברים רבן גמליאל מטמא" (מ"ט). עם זאת, נראה שהמשניות נערכו לראשונה דווקא במסגרת דיני יום טוב, שכן הן עוסקות רק בדיני יום טוב, וכאמור הריחיים של פלפלין הם הבריח המחבר את שתי המשניות ליחידה אחת. 
אם אכן שתי ההצעות נכונות, ניתן ללמוד ממשנתנו פרק מאלף בעריכת המשנה:
בשלב ראשון נוסחו ההלכות מקולי בית שמאי (מסכת עדויות);
בשלב שני גובשה היחידה הכוללת את משניות ז-ט בפרקנו (להלן);
בשלב שלישי ליקט עורך משנתנו ממשנת עדויות (פרק ד) את המשניות העוסקות ביום טוב, וצירף מחלוקות נוספות של בית שמאי ובית הלל העוסקות בדיני יום טוב. בשלב עריכה זה לוקטו משניות לפי שם אומרן, כולל משניות ז-ט. כאמור, נראה שמשניות ז-ט כבר היו יחידה מגובשת, אחרת לא היה עורך המשנה מצרף את משנה ט שאינה עוסקת ביום טוב. גוש המשניות ז-ט נערך אי שם בעבר, אולי עוד לפני שלב א. מכל מקום, הוא נערך במסגרת דיני יום טוב. 
בשלב רביעי הועברו משניות ז-ח חזרה למסכת עדויות (פרק ג), ובמקביל נערכה מסכת ביצה כולה.
המשנה, כפי שהיא לפנינו, היא אפוא תוצר של עריכה מורכבת ורבת רבדים. אפילו משנת עדויות הקדומה מבוססת על עריכות קודמות. בשלבי העריכה סוגננו הדברים ונערכו, כך שחלו בהם שינויים משמעותיים. כך, למשל, במשנתנו נעקרו דברי רבן גמליאל על שחיקת פלפלים משיקולי עריכה, ודבריו על גדי מקולס נוסחו כהיתר. בפירושנו למשנה ד בפרק הקודם ראינו כי מחלוקת בית הלל ובית שמאי נעקרה מסיבות כלשהן, וכן שינויי סגנון ותוכן דומים. קשה לקבוע מאיזה שלב היה רבי יהודה הנשיא (עורך המשנה) מעורב בעריכה. יש להניח כי הוא האחראי לשלב הרביעי.
נחזור להלכה עצמה. רבי אלעזר בן עזריה התיר לשחוק פלפלים בריחיים שלהם, וכן רבן גמליאל, וכפי שראינו קרוב לוודאי שדברי רבן גמליאל הוצגו כהקלה. לא נאמר מי חולק על הלכה זו, אך כבר מלשון המשנה נראה שיש מי שחולק על ההלכה ואוסר שחיקת פלפל ב"ריחיים של פלפלין". בפרק הקודם שנינו מחלוקת בשאלה כיצד מותר לכתוש תבלינים: "בית הלל אומרין תבלין נידוכין כדרכן" ובית שמאי מתירים כתישה רק בשינוי, בכלי משוכלל פחות ונוח פחות לכתישה<sup class="footnote-marker">117</sup><i class="footnote">ראו פירושנו לעיל, פ"א מ"ז. </i>. במשנה שם מדובר בכתישה, ובמשנתנו בשחיקה. כתישה נעשית במכתש כזה או אחר, ושחיקה היא פעולה של טחינה<sup class="footnote-marker">118</sup><i class="footnote">נראה שלכך התלמוד הירושלמי קורא "בוכנה", ראו ירו', פ"א ה"ו, ס ע"ג. </i>. ברם, דומה שיש להבין את דברי בית הלל כפשוטם, ולדעתם מותר גם לשחוק פלפל כדרכו, כלומר בריחיים המיוחדים לו, ובית שמאי התובעים שינוי יאסרו שחיקת פלפלים בריחיים שלהם. כאן רבן גמליאל כבית הלל, אלא שכזכור יש האומרים ש"מוחלפת השיטה", ולפי זה רבן גמליאל מהלך בשיטת בית שמאי, כדרכו בהלכות רבות אחרות. 

Mishnah 10

משנתנו אינה עוסקת במועד אלא בשבת, ולפיכך שיבוצה בפרקנו תמוה. הבנתו של מבנה הפרק היא המפתח להבנת המשנה. זהו אחד המקרים הבודדים שבהם השיקול הספרותי קובע את הבנת תוכן המשנה. שתי אפשרויות יש להבנת מקומה של המשנה. 
אפשרות ראשונה: המשנה הקודמת דנה בכלי שיש בו שלוש הלכות (ריחיים של פלפלין), ומשנתנו מביאה כלי נוסף שיש בו שלוש הלכות. אם כן לא בכל הלכה יש חידוש, והחידוש הוא בכך שיש לכלי שלוש הלכות מתחומים שונים.
אפשרות שנייה: בהמשך המשנה נידונה שאלת מלאכה שאינה צריכה לגופה (להלן). הלכה זו עומדת בבסיס דעתו של רבי אלעזר בן עזריה שמותר "לקרד" בהמה. משנה י היא אפוא הרחבה של משנה ח, ומשנה ט היא הרחבה אחרת של אותה משנה. אם כך הוא, הרי שעורך המשנה (שלב ד או ג לעיל) כבר הכיר את המשנה כולה ושיבצה בפרקנו משום סופה. זאת ועוד, לפי פירוש זה אכן מחלוקת רבי אלעזר בן עזריה וחכמים נסובה סביב שאלה זו של מלאכה שאינה צריכה לגופה, כפי שפירש הבבלי. ברם, כפי שנראה ניתן גם לפרש את המשנה כאילו המחלוקת היא בעצמת החשש לגרימת חבורה לסוס.
למבנה המשנה יש, אפוא, השלכות לא רק על הבנת שלבי העריכה אלא גם על משמעות ההלכות, כפי שתידונה להלן.
<b>עגלה שלקטן טמאה מדרס – </b>לפי ההלכה כל כלי ששימושו העיקרי נועד לישיבה או לשכיבה מטמא מדרס. כלומר, אם יושבים עליו טמא וטהור יחדיו הטהור נטמא. אבל אם שניהם יושבים יחדיו על כלי ששימושו העיקרי אינו לישיבה – אין הטהור נטמא. על כן ברור שעגלה של קטן נועדה לאחד מסוגי הישיבה או השכיבה. את המונח "עגלה של קטן" ניתן להסביר בדרכים מספר<sup class="footnote-marker">119</sup><i class="footnote">שוורץ, עגלה. </i>:
1. עגלה שלוקחים (מסיעים) בה את התינוק שאינו יכול ללכת בכוחות עצמו, כך מפרש כנראה רש"י. עגלה מעין זאת נועדה בעיקר לנסיעה מחוץ לבית. 
2. מעין "הליכון", כלי על גלגלים שהתינוק שעדיין מתקשה ללכת נשען עליו, כך מפרשים התוספות ואחרים<sup class="footnote-marker">120</sup><i class="footnote">תוספות, ד"ה עגלה, וכן מהרי"ד דטראני. </i>. כלי מעין זה נועד בעיקר להליכה בתחום הבית והחצר (איור 25).
3. עגלת צעצוע שנועדה בעיקר למשחק הקטן, בתוך הבית וברחוב. 
שלושת הכלים היו מוכרים בתקופה הרומית, ואת היריעה פרש שוורץ בהרחבה<sup class="footnote-marker">121</sup><i class="footnote">שוורץ, שם.  </i>; השאלה היא למה משנתנו מתכוונת. אם זו עגלה שנועדה לנסיעת הקטן היא כמובן טמאה מדרס, ברם אזי אין בכך חידוש, והדבר פשוט. עם זאת המשנה מונה שלוש הלכות בעגלה, וכפי שאמרנו משנתנו משובצת בפרק משום שיש בה דיון בכלי שיש בו שלוש הלכות, כמו במשנה הקודמת, אם כן לא חייב להיות חידוש בכל אחת מההלכות, כשם שאין חידוש בכך שריחיים של פלפלין טמאים משום כלי קיבול. אם מדובר בעגלה שהקטן משחק עמה, הרי שהיא לא נועדה בעיקר לישיבה וממילא לא ברור מדוע היא טמאה מדרס. הבירור המסכם של הבנת המונח ייערך בסיום הדיון ביתר חלקי המשנה (איור 26). 
בסוגיית הבבלי במסכת שבת נזכרת עגלת הקטן בדיון על קב של עץ, לפיכך ברור שהבבלי סבר שעגלה של קטן היא "הליכון", ולכן דינה כדין הקב. על שניהם ההולך נשען, וממילא דין הקב כדין העגלה של קטן לעניין טומאת מדרס. אם כן, הבבלי העדיף את הפירוש השני. 
<b>וניטלת בשבת –</b> כלי שמלאכתו להיתר מותר ליטול אותו בשבת. חכמים אסרו נטילת כלים גדולים אך לא נטילת כלים קטנים, <b>אינה ניגררת אלא על גבי הכלים –</b> לפי פשוטם של דברים הרי שגרירת העגלה יוצרת חריץ בקרקע, והדבר אסור, אך מותר לגרור את העגלה על גבי בגדים. הבית הקדום לא היה, בדרך כלל, מרוצף, אך החצר הייתה מרוצפת. את העגלה של הקטן גוררים בתוך הבית, ואז צריך לפרוס בגד מתחת לעגלה. ניתן גם להבין שפורסים בגדים מתחת לעגלה בחצר, ברם קשה להאמין שניתן לפרוס בד ברחוב. במקרה כזה היה מקום לצפות לניסוח כוללני ופסקני יותר: "אינה נגררת". עם זאת, ההלכה היא עקרונית וייתכן שפריסת הבגדים היא אכן תאורטית בלבד.
<b>רבי יהודה אומר כל הכלין אינן ניגררים חוץ מן העגלה מפני שהיא כובשת –</b> לפי נוסח זה רבי יהודה מסכים עם הדין העקרוני של התנא קמא, אך חולק על יישומו לגבי עגלה. אסור לגרור את כל הכלים כיוון שהדבר יוצר חריץ, אך מותר לגרור עגלה משום שיש לה גלגלים רחבים, וכך לא נוצר חריץ אלא האדמה נכבשת. בעל מלאכת שלמה מביא גרסה: "כל הכלים נגררים חוץ מן העגלה מפני שהיא כובשת"; לפי זה מותר לגרום לחריץ, אך גרירת עגלה אסורה בגלל הכבישה. כבישה היא סיבה לאיסור ולא להיתר. לנוסח זה תמיכה רק בכתב יד פרמא (מפ). אלבק<sup class="footnote-marker">122</sup><i class="footnote">אלבק, מועד, עמ' 482. </i> מסיק, בצדק, כי הסבר זה עומד בניגוד למשתמע מהתלמוד הבבלי, לפחות בנוסח כפי שהוא לפנינו<sup class="footnote-marker">123</sup><i class="footnote">אפשטיין, מחקרים, עמ' 320. </i>. מכוח נימוק זה הוא יוצא בחריפות נגד הסברו של אפשטיין המעדיף את הנוסח "כל הכלים נגררים". אפשטיין מעיר כי נראה שזה היה הנוסח שעמד לפני הירושלמי. אמנם בנוסח שבידינו המשנה מצוטטת כמו בדפוסים ("אין נגררים בשבת"), אבל התלמוד מביא את משנתנו כסיוע לדעה שהכלים ניטלים בשבת: "אמר רבי יוסה אוף אנן תנינן ניטלין בשבת... מתניתה אמרה כן כל הכלים..." (ירו', סא ע"ד). אם נוסח הדפוס עמד לפני עורך התלמוד (ורבי יוסי) הרי שלא היה יכול להביא סיוע ממשנתנו. אין זאת אלא שמעתיקי התלמוד הירושלמי "הגיהו" את ציטוט המשנה לפי נוסח הדפוס, כפי שאירע לעתים מזומנות. אפשטיין טוען שהירושלמי גרס "נגררים בשבת", והבבלי "אין נגררים בשבת"<sup class="footnote-marker">124</sup><i class="footnote">לדעתו ייתכן שחל שיבוש גם בנוסח סוגיית הבבלי, אלא שדבריו משוערים בלבד.  </i>. אלבק טוען בתקיפות שנוסח הדפוס מוכח מהבבלי, ואכן כך הוא, אלא שאין בכך תשובה לטענת אפשטיין שלירושלמי היה נוסח שונה. 
נמצאנו למדים כי לפנינו חילוף נוסח קדום במשנה בשאלה מה דינם של כל הכלים הנגררים ומה דינה של עגלה של קטן, האם היא כובשת ולכן מותר לטלטלה, או שאסור לטלטלה משום שהיא כובשת. 
התוספתא סומכת למשנתנו את ההגדרה העקרונית: "רבי שמעון אומר גורר אדם מטה כסא וספסל וקתדרה אצלו בשבת"<sup class="footnote-marker">125</sup><i class="footnote">תוס', פ"ב הי"ח ומקבילות רבות, כגון ירו', כלאים פ"א ה"ט, כז ע"ב; שבת פ"ג ה"ג, ו ע"א; שם ה"ז, ו ע"ג; בבלי, ביצה כג ע"ב; שבת כב ע"א; כט ע"ב; מו ע"ב; פסחים קא ע"א ומנחות מא ע"ב. </i>. התלמוד הבבלי מסביר כי זו מחלוקת עקרונית בדבר "מלאכה שאינה צריכה לגופה", כלומר מלאכה הנעשית למען מטרה מותרת אך בדרך אגב נוצרת תוצאה אסורה. לדוגמה, מותר להעביר מיטה או כיסא ביום טוב אך גרירתם גורמת לחריץ בקרקע. עשיית חריץ אסורה משום שהיא מעין חרישה. רבי שמעון מתיר משום שלדעתו מותר לעשות "מלאכה שאינה צריכה לגופה", וחכמים אוסרים. בתוספתא עצמה לא נזכר מי חולק על רבי שמעון, אך במקבילות עמדה זו מיוחסת לרבנן. ממשנתנו עולה כי גם חכמים וגם רבי יהודה סבורים ש"מלאכה שאינה צריכה לגופה" אסורה, ולכן אסור לגרור עגלה העושה חריץ. הניסוח "מלאכה שאינה צריכה לגופה" הוא אולי אמוראי, אך דומה שאכן זו מחלוקת חכמים עם רבי שמעון, אף שייתכן שבתקופת התנאים טרם זכו העמדות השונות לניסוח הכוללני, וטרם נקבע הכלל המשפטי המופשט<sup class="footnote-marker">126</sup><i class="footnote">ראו פירושנו לשבת פ"ו מ"ב. שם נדונה האפשרות שאסור לצאת בסנדל מסומר בגלל החשש לעשיית חריץ, אך הוצעו גם פרשנויות אחרות לאיסור.  </i>.
הרקע הרֵאלי לתוספתא ולמשנתנו הוא חדרים שאינם מרוצפים. באלה ניתן לעשות חריץ בקרקע, אך בחצר מרוצפת כל השאלה אינה קיימת. ואכן, בבית הקדום הייתה החצר מרוצפת בדרך כלל באבן והחדרים בעפר כבוש, אם כי מצינו גם חדרי מגורים מרוצפים באבן באתרים רבים. 
אם משנתנו דנה בשאלה זו של "מלאכה שאינה צריכה לגופה" הרי שיש להעמיד את מחלוקת חכמים ורבי יהודה סביב שאלה זו. אבל עגלה של קטן אינה עושה חריץ אלא הגלגל כובש את הקרקע; עקבות הגלגל דומים לחריץ, אך טיבם שונה.
אם כן, בנושא "מלאכה שאינה צריכה לגופה" שלוש דעות: תנא קמא במשנה, רבי יהודה במשנה ורבי שמעון בתוספתא. שלוש דעות מצינו גם במשנה ח לגבי קירוד בהמה וקרצופה. כפי שראינו, סביר לפרש שהנושא המחבר את המשניות האחרונות של הפרק הוא שאלה זו של "מלאכה שאינה צריכה לגופה": רבי יהודה המחמיר ביותר, חכמים של משנה ח הם רבי שמעון בתוספתא, ותנא קמא של משנה ח, שהוא גם התנא קמא של משנתנו, נוקט עמדת ביניים.
הגדרת "מלאכה שאינה צריכה לגופה" קרובה להגדרה של "דבר שאינו מתכוון", כלומר עשיית מעשה שנובע ממנו אחד מאיסורי שבת, אבל המלאכה נעשית לא לשם האיסור. האדם גורר ספסל כדי להשתמש בו, והדבר מותר; החריץ נוצר בלא כוונה, והגורר אינו מעוניין בתוצאה זו. כך הוסבר המושג בתלמודים, בתלמוד הבבלי פעמים מספר ומעט גם בתלמוד הירושלמי, והוא נוגע לסוגיות רבות. מרכיב הכוונה תופס מקום בסדרה גדולה של הלכות: בהלכות טומאה, בהלכות כלאיים, בהלכות שבת ועוד. לא בכל המקומות משמעותו זהה. אלבק בדק את רוב הסוגיות הללו<sup class="footnote-marker">127</sup><i class="footnote">אלבק, פירוש למשנה, זרעים, עמ' 369-272, כהערה לכלאים פ"ט מ"י. </i> ומצא שאת המקורות התנאיים ניתן להסביר גם ללא המרכיב של הכוונה. מכל מקום, מרכיב זה אינו תופס מקום של ממש במסורת התנאית, אם כי אולי מונח בתשתית הדברים כמובן מאליו ש"אינו מתכוון מותר". במקרה שלנו ניתן לומר שלרבי שמעון חריץ כזה, שאינו עמוק ואינו משמעותי, אינו נחשב מלאכה כלל ועיקר.
המרכיב מופיע במפורש בהלכות שבת בתוספתא: "התולש עולשין לאכילה כגרוגרת לבהמה כמלוא פי הגדי לתקן הארץ כל שהן, אם נתכוון בכולן חייב שתים אם היה מתעסק ותלש פטור" (שבת פ"ט הט"ו). ברם, כאן הכוונה שונה; "מתכוון" בא בניגוד ל"מתעסק", כלומר מי שעשה מלאכה ללא תשומת לב כלל, ואילו אצלנו המעשה (גרירת הספסל) נעשה בכוונה, אך לא בכוונה לעשות חריץ.
מבין שלושת הפירושים ל"עגלה של קטן" אנו מעדיפים את הפירוש השני – מעין הליכון. ראשית, כך פירש כנראה הבבלי הקושר את העגלה לקב של קיטע (איור 27). יתר על כן, מהמשנה משמע שבכלי משתמשים באחת משתי צורות, או הרגילה או שגוררים אותו. בהליכון של קטן כשהקטן משתמש בו הוא גוררו (לבד או עם עזרה), וכאשר הגדול רוצה להעביר את העגלה ממקום למקום הוא בדרך כלל מרים את ההליכון ואינו גורר אותו. על כן אין בכך משום חריץ אלא כבישה, לחץ על כל מקום לחוד, ולפי פירוש זה מתברר הניסוח "מפני שהיא כובשת". דומה שאבחנה זו היא המפתח לסוגיה מרתקת זו. בשלב זה נכנס הדיון באיסור לעשות חריץ. 
מבחינת סדר המשנה ראינו כי אכן "מלאכה שאינה צריכה לגופה" היא הבריח המחבר את המשנה, זאת אף שהמינוח עצמו אמוראִי ולא מצינו תנאים המשתמשים בו.
בבבלי (כתובות ז ע"א) מופיע כלל נוסף הנלמד מהפסוק "אשר יאכל לכל נפש" (שמות יב טז) – "דבר השוה לכל נפש" או "הצריך לכל נפש". היקפו של המשפט נבחן במבוא למסכת, ואין לו מקבילות מחוץ לתלמוד הבבלי.

Chapter 3



Mishnah 1

הפרק הבא וזה שאחריו הם יחידה אחת הסוקרת הלכות שונות בדיני יום טוב. כל החלק הראשון של פרק ג (עד משנה ז) עוסקים בדיני בהמות ביום טוב. בסופו של חלק זה נידונים מעמדה ודיניה של הסכין (מ"ח), ואגב כך נפתחת יחידה העוסקת בכלים שונים. יחידה זו נמשכת לתוך פרק ד, עד משנה ו בפרק זה. 
הכלל ההלכתי, שלא נאמר במפורש במשנתנו, הוא ברור. מותר לשחוט בהמות אך אסור לצוד אותן. זאת בהתאם לכלל שמותר לבצע עבודות הקשורות להכנת האוכל לחג, אבל אסור לבצע עבודות הכנה הרחוקות מהכנת האוכל עצמו. הכלל מותיר סדרת שאלות באשר למעמד של עבודות ביניים, ועסקנו בכך במבוא. איסור ציד הוא פן אחד בלבד. הפן השני הוא שהבהמה צריכה להיות "מוכנה", כלומר מיועדת לשחיטה. ככל שמדובר בבעל חיים שצידתו סבוכה יותר, כך הוא גם פחות "מוכן" או "מזומן".
יש להניח שרוב ההלכות בפרק הן לשיטת בית הלל המקלים בזימון<sup class="footnote-marker">1</sup><i class="footnote">לעיל, פ"א מ"ג. </i>. מסתבר שבית שמאי המחמירים יחמירו גם בהלכות שבפרקנו, אך במהלך הדיון נוכל להעלות רק את העדויות המפורשות ששרדו במקורותינו.
<b>אין צדים –</b> בלשון חכמים "לצוד" משמעו גם לדוג וגם לצוד באחת משיטות הדיג או הציד, <b>דגים מין הביברין –</b> Vivarium הוא מונח לטיני למכלאה או לברֵכה לגידול דגים. משנתנו עוסקת בברֵכה מעין זו. במקומות מספר בארץ ישראל נמצאו ברֵכות דגים (איור 28). עד עתה הן נמצאו בעיקר ליד בתי אחוזה גדולים, או בתי עשירים בכפרים. דוגמה לכך היא הברכה בקיסריה<sup class="footnote-marker">2</sup><i class="footnote">לוין ונצר, קיסריה, עמ' 151. </i>. בקירות הברכה הגדולה, הנמצאת ליד מתחם המגורים, נמצאו עשרות חורים שהוכנסו בהם כדי חרס ואלה שימשו כמעין קנים לדגים. ברכות דומות נמצאו ברחבי הארץ. עם זאת לא היה הביבר חלק אינטגרלי מבית האחוזה. מי שמכר בית אחוזה ("עיר" בלשון חכמים) ללא פירוט נוסף "לא מכר... את הביברין של חייה ושל עופות ושל דגים" (תוס', בבא בתרא פ"ג ה"ה). מכאן שהביבר קשור אמנם לבית האחוזה, אך יש לו גם מעמד בפני עצמו. מקור זה מלמדנו כי בנוסף לביבר הדגים היו גם ביברים אחרים ששימשו מכלאות לעופות ולחיות. 
הדגים בברֵכת הגידול לא נחשבו מזומנים, שכן היה צורך לבצע פעולה של דיג. לקיחתם מהביבר נחשבת ציד, ואסור לצוד ביום טוב. אין צריך לומר שציד סתם נאסר. מצד שני, התרנגולת בחצר נחשבה מוכנה לאכילה<sup class="footnote-marker">3</sup><i class="footnote">ראו לעיל, פירושנו לפ"א מ"א. </i> והיונה בשובך נחשבה מוכנה באופן חלקי, ובית שמאי ובית הלל נחלקו באשר לצורת הזימון שלה<sup class="footnote-marker">4</sup><i class="footnote">לעיל, פ"א מ"ג. </i>. ברם היונה בקולומבריום, "יוני הרדיסאיות", נחשבה מזומנת משום שיונים אלו מיעטו לעוף מחוץ לקן, ולקיחתן הייתה קלה<sup class="footnote-marker">5</sup><i class="footnote">תוס', פ"א ה"י, וראו פירושנו לשבת פכ"ד מ"ג.  </i>. לפחות לפי הבבלי הלכה זו מוסכמת גם על בית שמאי (בבלי, כה ע"א)<sup class="footnote-marker">6</sup><i class="footnote">לקשר בין מתקני הקולומבריום ליוני ההרדיסאיות ראו טפר, יונים. </i>.
<b>ואין נותנין לפניהם מזונות – </b>הכלל ההלכתי הוא שאין היתר להאכיל בחג חיות שאין מזונן על האדם (להלן). אספקת המזון לדגי הברֵכה היא, כמובן, בידי אדם, אלא שיש לפזר את האוכל רק אחת לכמה ימים. על כן פשוט הוא שאסור להאכיל את הדגים ביום טוב. כל זאת ללא קשר למחלוקת האם היתר עבודה בשל אוכל נפש כולל בהמות או לא<sup class="footnote-marker">7</sup><i class="footnote">ראו להלן מ"ו ובמבוא למסכת. </i>.
<b>אבל צדים חייה ועוף מן הביברים –</b> כפי שראינו היו גם מכלאות לחיות ולעופות. באלו הייתה פעולת הציד פשוטה, ולמעשה לא הייתה לבעלי החיים הכלואים אפשרות בריחה, על כן מותר לצוד מהם ביום טוב, <b>ובמקביל ונותנים לפניהם מזונות –</b> משום שמזונם על האדם, ויש להאכילם יום יום. נתינת האוכל אינה קשורה להיתר או לאיסור לעשות מלאכה בשביל אוכל נפש של הבהמה. גם בשבת, שבה ודאי אין לעשות כל מלאכה, מותר להאכיל: "מחתכין את הדילועין לפני הבהמה" (משנה, שבת פכ"ד מ"ד), ולא נאסרה אלא האבסה או האכלה של בהמות שאינן תלויות בהאכלה מלאכותית (משנה, שבת פכ"ד מ"ג-מ"ד).
<b>רבן שמעון בן גמליאל אומר לא כל הביברים שוים –</b> כאמור, ההיתר לתפוס חיה מהביבר תלויה במאמץ הנדרש ללכידת החיה, על כן הדבר תלוי בגודל הביבר. רבן שמעון בן גמליאל חוזר על כלל זה גם בדיני שבת, ושם הניסוח הוא "חייב" ו"פטור" במקום "מותר" ו"אסור" שבהמשך המשנה<sup class="footnote-marker">8</sup><i class="footnote">משנה, שבת פי"ג מ"ה. זו ראיה לכך ש"פטור" במסגרת דיני שבת אינו "אסור אבל פטור מעונש" אלא מותר ממש, או בבחינת "מותר בדוחק", ועסקנו בכך בהרחבה במבוא למסכת שבת.  </i>. ההבדל בניסוח מראה כי אין זו סתם העברה ממסכת שבת או ממסכתנו לשם, אלא העברה שהותאמה בידי העורך. עם זאת סביר שהניסוח נאמר רק באחד התחומים, או אצלנו או בדיני שבת. זו דוגמה מאלפת להעברת משנה ממסכת למסכת תוך התערבות סגנונית קלה של העורך. לפי פשוטם של דברים רבן שמעון בן גמליאל חולק על הכלל שברישא, אך ייתכן גם שהוא מפרש את הרישא וקובע את הכלל שלפיו נקבע ההבדל בין דיג מברֵכה סגורה לבין תפיסת חיה או עוף מכלוב גדול<sup class="footnote-marker">9</sup><i class="footnote">כך מפרש המאירי. </i>, וכך מפורש בבבלי. מהירושלמי משמע שהכלל של רבן שמעון בן גמליאל מקובל על הכול (סא ע"ד).
<b>זה הכלל כל המחוסר צידה אסור ושאינו מחוסר צידה מותר – </b>הכלל הוא: אם יש צורך במעשה ציד הדבר אסור ביום טוב, ואם אין צורך במאמץ ללכידת החיה הדבר מותר, ובלשון הירושלמי "מחוסר נשבים" (סב ע"א). לא ברור האם הכלל הוא המשך דברי רבן שמעון בן גמליאל, או שזה כלל עצמאי החוזר לרישא של המשנה. עיון בתרומתו ההלכתית של רבן שמעון בן גמליאל מעלה כי זה דפוס קבוע בדרך חשיבתו ההלכתית. כמו כן: "לא כל החצרות ראויות לבית שער... לא כל העיירות ראויות לחומה" (משנה, בבא בתרא פ"א מ"ה), ובתלמוד הבבלי מובאת ברייתא ובה המשך הדברים: "אלא חצר הסמוכה לרשות הרבים ראויה לבית שער... עיר הסמוכה לספר ראויה לחומה..." (בבא בתרא ז ע"ב). אבל במשנת פסחים הכלל מיוחס בסגנון דומה דווקא לרבי עקיבא האומר "לא כל הנשים ולא כל העצים ולא כל התנורים שוים" (משנה, פסחים פ"ג מ"ד)<sup class="footnote-marker">10</sup><i class="footnote">ראו פירושנו לפסחים שם. הניסוח מופיע עוד ביבמות פט"ז מ"ג ומיוחס שם לרבי יהודה בן בבא, ובזבחים פי"א מ"ח בסתם.  </i>. באופן כללי, רבן שמעון בן גמליאל בולט באופי הסיכומי של דבריו שיש בהם יצירת כללים "כל שכלה מינו מן השדה יבער" (משנה, שביעית פ"ט מ"ה), "כל עשרה דלועים לבית סאה חורשין כל בית סאה..." (שם, פ"א מ"ז), וכללים רבים נוספים<sup class="footnote-marker">11</sup><i class="footnote">משנה, פסחים פ"ב מ"ג; גיטין פ"ז מ"ו; מקואות פ"ו מ"ז; עבודה זרה פ"ג מ"א ומקומות נוספים רבים. </i>. אין הוא החכם היחיד המנסח כללים (כגון משנה, זבחים פ"ט מ"א), אבל הוא אופייני לרבן שמעון בן גמליאל יותר מלכל חכם אחר. רבן שמעון בן גמליאל היה כידוע נשיא, ושימש כראש בית המדרש. ייתכן שהוא ראה את תפקידו, בין השאר, בניסיון להכליל ולקבוע סדרי הלכה. גישתו אינה בבחינת פסיקת הלכה, אלא ניסיון להתרומם מעל המקרה הבודד ולנסח את הכלל ההלכתי. על כן דומה שגם כאן "זה הכלל" הוא ניסוח של רבן שמעון בן גמליאל, כמו במקבילה בשבת שנביא להלן. 
המשנה שלמה בפני עצמה, אלא שהיא עומדת בסתירה למקורות אחרים. במסכת שבת מובאת מחלוקת בנושא קרוב: "רבי יהודה אומר הצד צפור למגדל וצבי לבית חייב", וחכמים שם מקלים ואומרים "צפור למגדל וצבי לבית ולחצר ולביברין... חייב". רבי יהודה שם מחמיר, אף שאינו עוסק במפורש בביבר, ורבן שמעון בן גמליאל חוזר על הכלל שבמשנתנו<sup class="footnote-marker">12</sup><i class="footnote">משנה, שבת פי"ג מ"ה, ועל כך בבלי, שם קו ע"א; כד ע"א; ירו', סב ע"א. </i>. בתוספתא דילן: "ביברין של חיה ושל עופות ושל דגים אין צדין מהן ביום טוב" (פ"ג ה"א), ומשמע שאין לצוד מביברים של חיה ושל עוף. שני התלמודים מנסים לתרץ את ההבדל שבין רבי יהודה וחכמים בהתאם לשיטתו של רבן שמעון בן גמליאל, הווה אומר שהאוסר עוסק בביבר גדול יותר והמתיר בביבר קל (בבלי, כד ע"א וירו', סב ע"א). ברם, דומה שאין לטשטש את המחלוקת. במשנת שבת ודאי יש מחלוקת בין התנאים. גם היחס בין המשנה והתוספתא שלנו מעיד על מחלוקת<sup class="footnote-marker">13</sup><i class="footnote">הבבלי עמד כמובן על המחלוקת בין רבי יהודה ורבנן, אך גם על סתירה בתוך דברי רבי יהודה עצמו.  </i>. בדרך כלל התוספתא מתייחסת למשנה, ושתיהן מדברות על אותו מקרה. יתר על כן, לפי ניסוח המשנה רבן שמעון בן גמליאל חולק על התנא הקודם, וקשה לפרש שהוא רק מסייג את דבריו. על כן דומה שגם אם אמנם כל התנאים מסכימים עם הכלל של רבן שמעון בן גמליאל, עדיין הם חולקים מה מעמדו של ביבר "רגיל"<sup class="footnote-marker">14</sup><i class="footnote">הבבלי, כד ע"א, רומז לכך שיש החולקים על רבן שמעון בן גמליאל. </i> (איור 29).
רבי יהודה מחמיר ברבות מהלכות יום טוב<sup class="footnote-marker">15</sup><i class="footnote">ראו במבוא. </i>, וכבר אמרנו כי בתורתו משוקעות לא מעט מהלכות בית שמאי שקיבל מרבותיו, רבי טרפון ורבי אליעזר, שהיו מאחרוני בית שמאי<sup class="footnote-marker">16</sup><i class="footnote">ראו לעיל, פ"ב מ"ו. </i>. כפי שאמרנו במבוא לפרק, בית שמאי מחמירים בענייני "זימון" ביום טוב<sup class="footnote-marker">17</sup><i class="footnote">לעיל, פ"א מ"ג. </i> ונראה שדעתם השפיעה על עיצוב הלכותיו של רבי יהודה בנושא שבו אנו עוסקים.

Mishnah 2

<b>מצודות חייה ועופות ודגים שעשאן – </b>שפרש אותן, <b>מערב יום טוב</b><sup class="footnote-marker">18</sup><i class="footnote">בדפוס וילנא, דו, דש, א – "מבעוד יום", וזהו אחד מהחילופים הקבועים. </i><b> לא יטול מהן ביום טוב אלא אם כן ידוע שניצודו מבעוד יום</b><sup class="footnote-marker">19</sup><i class="footnote">מ, דו, דש, א ודפוס וילנא: "מבעוד יום". "ערב יום טוב" ו"מבעוד יום" הם מונחים מקבילים המתחלפים בעדי הנוסח ובמקורות השונים.  </i><b> –</b> החשש הוא שהחיה נצודה ביום טוב עצמו, ולפיכך אסורה, משום שלא הייתה מוכנה ביום טוב. הציד לא היה ענף מחיה מרכזי בארץ ישראל. ברוב חלקי הארץ היו שטחי היער או הביצה מצומצמים ביותר, ורוב השטח נוצל לחקלאות אינטנסיבית. שטחי ציד היו בעיקר בשולי המדבר, בהרים הטרשיים ובשרידי היערות המעטים. רוב העדויות הדנות בציד מתכוונות למעשה לדיג, שהיה ענף רווח ביותר. מקור הדיג המרכזי של הקהילה היהודית היה הכינרת. הים התיכון שימש מקור חשוב לדגים, ברם הדייגים היו תושבי אזור החוף, והיו ברובם נכרים. על כן סתם דג נחשב ללא כשר, אלא אם כן זוהה בדיוק<sup class="footnote-marker">20</sup><i class="footnote">נון, הדיג; ספראי, הכלכלה, עמ' 165-163. </i>. מקורות דיג חשובים פחות היו בנהרות המעטים הזורמים בארץ, בירקון ובעיקר בירדן. בנהרות ניתן היה לפרוש מלכודות לדגים. משנתנו מדברת על דיג בנהרות, ועל מלכודות שצדו בהן עופות ובעלי חיים קטנים.
<b>מעשה בגוי אחד שהביא דגים לרבן גמליאל –</b> רבן גמליאל חי ביבנה. יבנה שוכנת במרחק 10 ק"מ מהחוף, אך היה לה פרבר ימי (כיום מדרום לחוף פלמחים). רבן גמליאל היה דמות נכבדת בעיר. כפי שכבר אמרנו היה מקובל לשלוח מתנת אוכל מאדם לחברו, בעיקר בימי חג<sup class="footnote-marker">21</sup><i class="footnote">לעיל, פ"ב מ"ט. </i>. היחסים בין היהודים והנכרים היו עדינים מאוד. מצד אחד היו אלו יחסי שכנות נינוחים, ומאידך גיסא הייתה לא מעט מתיחות על רקע דתי. על רקע זה יש להבין את המעשה, ואולי גם את התנהגותו של רבן גמליאל.
<b>ואמר מותרין הן אלא שאין רצוני לקבל הימנו –</b> נראה שרבן גמליאל לא סירב בגלוי לקבל את המתנה, אך לתלמידיו אמר שאינו מוכן לקבל את הדגים, כלומר להשתמש בהם. לפי הפירוש הפשוט של המשנה המעשה מדגים את הכלל של המשנה. הגוי הביא את הדג בבוקר, וסביר היה שניצוד מבעוד יום. על כן מותר היה לקבל את הדג. עם זאת סירב רבן גמליאל לקבל את הדג מסיבות אחרות: או שהחמיר על עצמו שלא לקבל דג מגוי, או שרצה להחמיר על עצמו משום שהדג לא נחשב בעיניו מוכן. כבר ראינו כי רבן גמליאל אימץ קווים מספר מפסיקתם של בית שמאי בכלל, ובפרט אימץ את שיטתם בעניין יום טוב<sup class="footnote-marker">22</sup><i class="footnote">ראו לעיל, פ"ב מ"ו. </i>. בית שמאי החמירו בנושא הכנה, וכאן רבן גמליאל סובר שדג הנמצא בידי גוי אינו נחשב מוכן בשביל היהודי. רבן גמליאל ממשיך, אפוא, קו הלכתי של בית שמאי. יתר על כן, ראינו כי לעתים החמיר רבן גמליאל על עצמו במה שהתיר לכלל ישראל<sup class="footnote-marker">23</sup><i class="footnote">שם.  </i>. כך גם נהג כנראה לגבי הדג (תמונה 9 צלחת דגים). 
הירושלמי מעלה את שני השיקולים האמורים לכלל מחלוקת: מחלוקת האם ספק הכן אסור או מותר, והאם ספק הכן גוי מותר לישראל. כלומר, האם מה שמוכן לגוי נחשב מוכן גם לישראל. הלכה זו, ואולי גם ההבדל בין רבן גמליאל לתנאים מאוחרים, אופייני למצב הכלכלי בפרובינציית יהודה. אין לחכמים ספק שאוכל המוכן ליהודי אחד נחשב מוכן עבור כל יהודי ויהודי. האפשרות שאוכל יינתן במתנה או יימכר ליהודי אחר נלקחת בחשבון ונחשבת טבעית. לעומת זאת יחסי המסחר והשכנות עם הגויים טבעיים פחות ונפוצים פחות, לפיכך ספק אם יש לקחת בחשבון אפשרות זו. על כן באה מחלוקת התנאים המאוחרים. כאמור, ייתכן שרבן גמליאל רק החמיר על עצמו, אך גם ייתכן שבימיו ובמקומו היו המסחר ויחסי השכנות עם הגויים תדירים פחות.
מן הראוי להדגיש שהירושלמי הסביר את המחלוקת הראשונה בפרק בספק מוכן, שבית שמאי מחמירים ובית הלל מקלים<sup class="footnote-marker">24</sup><i class="footnote">ראו פירושנו לעיל, פ"א מ"א. </i>. אמנם אין כל "ספק הכן" דומה ל"ספק הכן" אחר, אך פשוט להסביר את עמדתו האישית של רבן גמליאל על רקע זה.
הבבלי רואה סתירה בין המשנה ובין המעשה ברבן גמליאל. הוא רואה בכך "מעשה לסתור", ומתרץ בדרכים מספר. אפשרות אחת היא שרבן גמליאל מתייחס למקרה של ספק (ספק אם נצודו מבעוד יום). הבבלי אף מביא ברייתא ובה מחלוקת מפורשת בדבר, רבי יהושע מחמיר ורבן גמליאל מקל<sup class="footnote-marker">25</sup><i class="footnote">רבי יהושע הוא מממשיכי בית הלל ופוסק לפי שיטתם, שהיא בדרך כלל המקלה. ברם במקרה זה הוא המחמיר, בניגוד לכל הציפיות. </i>. ברם, לפי נוסח המשנה מותר להשתמש בדג שניצוד רק אם ודאי שניצוד לפני החג: "אלא אם כן ידוע שניצודו מבעוד יום", אם כן מי שאומר "ספק הכן מותר" חולק על משנתנו, או נכון יותר משנתנו היא כרבי יהושע המחמיר, ולמעשה רבן גמליאל חולק על הרישא שבמשנה.
אם כך, המשנה מציעה מחלוקת בין תנאים. במשניות רבות מובא מעשה הסותר הלכה עקרונית שלפניו<sup class="footnote-marker">26</sup><i class="footnote">משנה, ברכות פ"א מ"א; פ"ב מ"ה; תרומות פ"ד מ"ג; מעשרות פ"ב מ"ה; עירובין פ"ד מ"ד; נדרים פ"ה מ"ו ועוד. לעתים המעשה מאשש את ההלכה העקרונית, כגון משנה, כלאים פ"ז מ"ה; פ"ד מ"ט; מעשר שני פ"ה מ"ט; שבת פט"ז מ"ז-מ"ח; עירובין פ"ד מ"א ועוד. </i>. הבבלי שואל על כך לעתים "מעשה לסתור?"; לעתים הוא מתרץ שאכן המעשה משקף דעה אחרת, ולעתים מוצא פתרון דחוק אחר<sup class="footnote-marker">27</sup><i class="footnote">כגון בבלי, ברכות טז ע"ב; פסחים עה ע"ב; לעיל מח ע"א (וראו פירושנו לפ"ה מ"ו); סוכה כח ע"ב; משנה, נדרים פ"ב מ"ג; גיטין פ"ד מ"ז ועוד. </i>. בחלק מהמקרים הוא נעזר בשיטת "חיסורי מחסרא" ומנסח דעה חולקת. ברם, סוג זה של תירוצי "חסורי מחסרא" אינם תיקוני נוסח אלא הסבר, שאכן יש מחלוקת תנאים והמעשה מייצג את הדעה השנייה<sup class="footnote-marker">28</sup><i class="footnote">ראו, למשל, פירושנו לפסחים פ"ז מ"ב (אפשטיין, מבוא, עמ' 599). </i>. בכל המקרים הללו הירושלמי מקבל בפשטות שהמעשה משקף דעה שונה, במעט או בהרבה, ואכן נראה שלעתים קרובות אין המעשה הולם במלואו את ההלכה העקרונית, וזו דרכה של המשנה להצביע על המורכבות של ההלכה ועל התאמות שנעשו בתנאי המעשה. 
אשר למונח "מותרין". הבבלי מספר שבתחילה פירשו מותרין לאכול, אך לבסוף פירשו שמותר לקבלם, אך לאכלם מותר רק למחרת (בבלי, כד ע"ב). אגב כך אנו שומעים על מעשה מעניין ברב ולוי (רבי לוי בר סיסי) שלמדו אצל רבי. בבוקר הסביר רבי שמותרים באכילה, ובערב חזר בו מהסברו. רבי לוי לא שהה כל היום בבית המדרש, ולכן החמיץ את השינוי ונותר בדעתו המוטעית. 

Mishnah 3

<b>בהמה מסוכנת –</b> שחיטת הבשר ברחוב היהודי הייתה מצומצמת ביותר<sup class="footnote-marker">29</sup><i class="footnote">להלן מ"ו. </i>. כידוע, בהמה שמתה מוות טבעי אסורה באכילה, על כן הקדים הבעל ורצה לשחוט אותה לפני מותה, <b>לא ישחוט אלא אם כן ידוע שהוא יכול לאכל ממנה כזית צלי מבעוד יום –</b> למרות החשש להפסד גדול, אסור לבעלים לשחוט את הבהמה אלא אם כן הוא מתכוון לאכלה בחג עצמו. בדרך כלל שחטו את הבהמה לצורך מספר רב של אוכלים (להלן מ"ו), והמשנה מקלה בכך שדי אם יספיק לאכול כזית צלי. אמנם מותר גם לאכול את הבשר חי, ברם זו נחשבה לצורת אכילה לא נאותה. הבישול המהיר ביותר היה צלי, ולכן מותר לשחוט את הבהמה רק אם יספיק לצלות ממנה כזית. לעיל (משנה א) ראינו כי חכמים אסרו "להערים" ודרשו שהעבודה המותרת בחג תיעשה לטובת סעודת החג במובנה המצומצם של המילה. כאן חכמים מקלים במידה רבה, אך תובעים שהשחיטה תיעשה למען החג. בעל מלאכת שלמה מדגיש כי בשעת הדחק התירו לאכול בלא בדיקה, ושהפשטת העור וניתוח נתחים הוא מנהג הקצבים ולא חובה. בימי הביניים הפכה השחיטה למעמד דתי הזקוק להשגחה, וגם הבדיקה הפכה לחובה ולמעמד דתי בפני עצמו. הבדיקה נזכרת רק בתלמוד הבבלי (זבחים עד ע"ב; חולין יז ע"ב ועוד), וגם שם נראה שזה הליך טכני המתבצע על ידי בעל הבית השוחט. על כל פנים, בתקופת התנאים הקפידו כמובן על שחיטה כשרה, אך לא נדרש זמן מוגדר לבדיקה. כל זאת בניגוד לנוהג ולהלכה הרווחת כיום בישראל.
<b>רבי עקיבה אומר אפילו כזית חי מבית טביחתה –</b> אפילו אם יספיק רק לאכול כזית חי, במקום שהבהמה נשחטת בו. קרוב לוודאי שהבהמה אינה בבית אלא בשדה או ברפת, בשולי היישוב. על כן די אם יספיק לאכול כזית במקום השחיטה, ורק אחר כך יכינו את שאר הבשר לאכילה או למכירה. ההלכה מעידה שבשלב זה אין חובת מליחה, וניתן היה לאכול את הבשר חי. המליחה חדרה להלכה רק בתקופת התלמוד, והעדויות הראשונות לה הן מדברי האמורא הבבלי הקדום שמואל (בבלי, חולין קג ע"א). השחיטה הייתה פרטית לחלוטין. כל אדם שחט לעצמו, ולא היה צורך בשוחט מקצועי.
<b>שחטה בשדה – </b>אם שחט את הבהמה בשדה. שחיטה בשדה אירעה, באופן טבעי, כאשר הבהמה הייתה חולה. אם הייתה בריאה העדיפו להנהיגה לעיר ולשחוט אותה בבית, כמו שמתואר לעיל<sup class="footnote-marker">30</sup><i class="footnote">ראו לעיל, פ"א מ"ב, ועוד.  </i>. באופן כללי הותר לטלטל ביום טוב, וודאי שמותר לטלטל לצורך ישיר של הסעודה. אמנם בית שמאי אוסרים כנראה טלטול גם במקרה זה, אך משנתנו היא כבית הלל<sup class="footnote-marker">31</sup><i class="footnote">ראו פירושנו לעיל, פ"א מ"ה. </i>.
<b>לא יביאנה במוט –</b> שיטת הנשיאה הרגילה הייתה במוט, באחד או בשניים. את הבשר, או כל מטען אחר, העמיסו או קשרו למוט והפשילו אחרי הגוף<sup class="footnote-marker">32</sup><i class="footnote">ראו פירושנו להלן, פ"ד מ"א. </i> (איור 30, תמונה 10), <b>ובמיטה –</b> שיטת נשיאה הנזכרת רק לעתים רחוקות הייתה במעין אלונקה, מִנשא שנשאו שני אנשים או יותר. שיטה זו מתאימה כמובן למשאות כבדים, ובעיקר לאבנים. רבי חנינא בן דוסא תרם אבן אחת לבניית המקדש ונעזר בחמישה סבלים (משקל האבן 200-150 ק"ג בערך). בסיפור זה לא נאמר כיצד נשאו את האבן, אך סביר שהניחו אותה על מיטה (שיר השירים רבה, א ד; קהלת רבה, א א). הלכה אחרת עוסקת בהובלת נדבך אבן, וממנה מסתבר כי ארבעה אנשים נושאים אותה במתקן עם מוטות, מעין אלונקה. הלכה זו נשנית כדוגמה הרגילה לנשיאת אבן: "ארבעה שהיו נושאין את הנדבך ואין במוטות כעובי המרדיע..." (תוס', אהלות פ"ז ה"א, עמ' 603, ומקבילות). שיטה זו מכונה אצל אביצור, העוסק בכפר הערבי, "מוט" או "מוטה"<sup class="footnote-marker">33</sup><i class="footnote">אביצור, אדם ועמלו, עמ' 186. </i>, והיא מעלה את המציאות במשנתנו.
שיטת נשיאה אחרת הייתה במוט בשניים, כאשר הבהמה הפוכה ורגליה קשורות למוט. קשה לדעת האם שיטה זו נקראת "במוט" או "במוטה" (מיטה) (איור 30א).
שיטות נשיאה אלו נאסרו משום שהן צורות הנשיאה הרגילות. כפי שכבר אמרנו, לעתים תבעו חכמים שהמלאכה תיעשה ב"שינוי", או נכון יותר בצורה שגרתית פחות ולא בצורה הרגילה הדומה למעשה שבכל יום (פ"ד מ"א).
<b>אבל מביאה בידו אברים איברים –</b> שתי חומרות כאן: אסור לו להביא את כל הבהמה בבת אחת, וגם עליו לשאת את האברים בידו ולא בכלי. הלכה זו עולה בקנה אחד עם הנאמר להלן (פ"ד מ"א).

Mishnah 4

בכור בהמה הוא בבחינת קודש, ויש להקריבו במקדש. לאחר החורבן נקבע ש"ירעה עד שיסתאב" (משנה, פסחים פ"ט מ"ו ומקבילות), כלומר עד שייפול בו מום וייפסל לקרבן. לפי ההלכה את המום חייב לאבחן "מומחה", כלומר חכם<sup class="footnote-marker">34</sup><i class="footnote">על כך ראו להלן. </i> מוסמך, שכן רק הוא יודע להגדיר האם המום פוסל את הבהמה. הלכה זו יוצאת דופן בעולם ההלכה הקדומה. בדרך כלל אדם מחליט על דרכו, והוא פונה בשאלה רק אם אינו יודע את ההלכה או מתחבט ביישומה. כך, למשל, במשנה הקודמת. האדם מחליט האם מותר לו לשחוט את בהמתו, וכיצד יעביר את חלקיה לביתו. הוא אמור לדעת את ההלכה ולהחליט אם לציית לה או לא. ההלכה מופנית אל המאמין המבצע את ההלכה. אם אינו יודע כיצד לנהוג הוא רשאי לפנות לחכם כדי שינחה אותו; ייתכן אפילו שחכמים רצו שישאלו אותם ויבקשו את הדרכתם, אך אין זו חובה לשאול, ומי שאינו שואל לא עבר עברה. לא כן בראיית מום. כאן החכם או המומחה חייב לראות את המום ולאשר את שחיטת הבהמה. ראיית המום, אפוא, אינה בירור של המצב אלא מעמד דתי בפני עצמו. במקביל היא גם מעין בירור משפטי בין האדם למקדש, שאדם אינו יכול לבצעו לבד אלא חייב להביאו לבית הדין (בבלי, ברכות לא ע"א ומקבילות). מבחינה פורמלית הדבר נובע מכך שהבהמה שייכת למקדש, והפקעת רכוש המקדש אינה יכולה להיעשות בידי הבעלים שהוא בבחינת נוגע בדבר. ברם, מובן שזה רק הפן הפורמלי של ההכרעה, והפן החברתי-דתי מהותי הרבה יותר. זה אחד הצעדים הראשונים שיצרו וקיבעו את מעמדה של ההנהגה הרבנית. החכם אינו רק נותן "שירות" כמענה לבקשה של השואל, אלא יש לו מעין מונופול על תפקיד חברתי<sup class="footnote-marker">35</sup><i class="footnote">ראו על כך בהרחבה בפירושנו לתרומות פ"ח מ"א.  </i>. החכם הוא מרכיב הכרחי בסדר היום, ובלעדיו אי אפשר לנהל חיי יום-יום של אדם דתי. הכוהן הבודק נגעי צרעת ממלא תפקיד דומה. אדם נטמא כאשר מתגלים סימני המחלה, אך עד שהכוהן החליט על כך אין הוא טמא. ההיטהרות נובעת, כמובן, מכך שהמצורע החלים מצרעתו. אבל הכוהן הוא המחליט על כך, וללא החלטתו החולה עדיין טמא. הוא הדין בנגעי בתים. כל זאת בניגוד לטומאה רגילה שבה אין הטומאה תלויה בהחלטת הכוהן אלא במעשה שנעשה.
בספרות התנאים ה"מומחה" הוא כמובן חכם שקיבל מינוי מהנשיא<sup class="footnote-marker">36</sup><i class="footnote">משנה, בכורות פ"ד מ"ג; פ"ה מ"ו; תוס', סנהדרין פ"א ה"ב. רב קיבל מינוי לבדוק בכורות, כך בתלמוד הבבלי, ה ע"א. הבבלי מציג את המינוי כאילו היה שיא של למדנות או סמיכה מְרבית. במקבילה בירושלמי המינוי להתיר בכורות חשוב פחות, אך עדיין הוא מינוי של הנשיא לתלמיד חכם. ראו ירו', חגיגה פ"א ה"ח, עו ע"ד; נדרים פ"י ה"ח, מב ע"ב.  </i>, ככל חכם מוסמך אחר. לא מן הנמנע שבראשיתו של הנוהג היה המומחה כוהן. בלשכת המקדש פעלו "מבקרי מומים", כוהנים שתפקידם לאשר את הקרבנות המובאים לבית ה'. המומחה הבודק בכורות ממלא, למעשה, את תפקידם. כל בדיקת הבכורות החלה רק לאחר ימי הבית. בפועל מסופר על אילא ביבנה שהיה בודק מוסמך; איננו יודעים מי היה, אך הרושם הוא שהיה לפחות מקורב לחכמים<sup class="footnote-marker">37</sup><i class="footnote">משנה, בכורות פ"ד מ"ה; בתוס', פ"ד הי"א, בכתב יד ערפורט – "אמלא" . </i>. עריכת המשנה יוצרת את הרושם שהמומחה בודק הבכורות הוא דיין רגיל, ודיניו כדינו של כל דיין<sup class="footnote-marker">38</sup><i class="footnote">למשל משנה, בכורות פ"ד מ"ה לעומת מ"ו, וכן תוס', פ"ג ה"ז ואילך, ועוד.  </i>. חכמים פוסקים הלכות בדיני בכורות והם המחליטים על התרתו לשחיטה. רוב העדויות עוסקות, כמובן, בפסיקה עקרונית<sup class="footnote-marker">39</sup><i class="footnote">יעידו על כך ההלכות הנזכרות במשנה ובתוספתא בכורות. </i>, ברם מופיעים גם סיפורים על הכרעות פרטיות הלכה למעשה (כגון משנה, בכורות פ"ד מ"ד), בבחינת "ובא מעשה לפני חכמים והתירוהו"<sup class="footnote-marker">40</sup><i class="footnote">משנה, בכורות פ"ה מ"ג. מבין המקרים שהובאו לפני חכמים, בשתי פעמים הם התירו ופעם אחת אסרו. מובן שניתן להסביר ולטעון שחכמים לא עסקו במתן תשובות למקרים בודדים אלא עסקו בשאלה באופן עקרוני וכללי בלבד, ואילו הכוהן המומחה פעל כמבצע של ההלכה העקרונית ובדברו היה תלוי הביצוע המעשי והיישום של הכלל העקרוני. </i>. פסיקה אחת כזאת הייתה עילה לוויכוח נוקב בין רבי יהושע לבין רבן גמליאל, הנשיא של דור יבנה (בבלי, בכורות לו ע"א)<sup class="footnote-marker">41</sup><i class="footnote">למעשה זה אין מקבילה ארץ-ישראלית. אלון סבר שתגובתו התקיפה של רבן גמליאל נבעה מכך שראיית מומי בכורות הייתה מונופול של בית הנשיא. דומה שאין לכך ראיות, והדבר אף אינו סביר: וכי יכול הנשיא להשגיח על כל מומי הבכורות? </i>. יתר על כן, חכמים ראו בכוהנים נוגעים בדבר, וממילא עדותם ופסיקתם פסולה<sup class="footnote-marker">42</sup><i class="footnote">עבדי כוהנים פסולים לעדות. ראו משנה, בכורות פ"ה מ"ד, ובמשנה ה שם הכוהן נאמן להעיד על החלטת החכם. במשנה שם פ"ד מ"ד רבי טרפון אוסר בשר בהמה, ברם אין מדובר שם בבכור אלא בשחיטה רגילה. </i>. במקביל אנו שומעים אפשרות שהבכור יישחט "על פי שלשה בני הכנסת", כלומר שלושה מבני העדה. המדובר במום גלוי, ורבי יוסי טוען שגם כאן רק "מומחה" רשאי להתיר בכורות (משנה, בכורות פ"ה מ"ה; תוס', פ"ג הכ"ד). 
<b>בכור שנפל לבור – </b>הבכור נחשב עדיין לבהמת קודש, הווה אומר שטרם "הסתאב", אבל הנפילה לבור עשויה לגרום לאותו מום שיתיר אותו לשחיטה. המשנה מניחה שאסור להעלות מהבור סתם בהמה, אלא אם כן נועדה לשחיטה ולאכילה בו ביום. כך גם הדין בשבת. הפתרון ההלכתי הראוי הוא "עושה לו פרנסה במקומו" (תוס', פ"ג ה"ב), כלומר יש לטפל בבהמה אך אסור להעלותה מהבור, שכן אין זו מלאכה לצורך סעודת יום טוב. הפתרון שחכמים מציעים הוא לבדוק האם ניתן לשחוט את הבהמה לצורך יום טוב.
<b>רבי יהודה אומר ירד מומחה – </b>לתוך הבור, ו<b>יראה –</b> הכוהן <b>אם יש בו מום יעלה וישחוט – </b>הבעל את הבהמה. עורך המשנה מחליף כמובן את נשוא המשפט, ואין הכוונה שהמומחה יבצע את ההעלאה או את השחיטה בעצמו, ואם לאו לא ישחוט – ולא יעלה את הבהמה. גם רבי יהודה תובע, כמובן, שרק המומחה יתיר את הבכור. הרמב"ם דייק שלא נאמר "לא יעלה" אלא "לא ישחוט", כלומר אם העלה – לא ישחוט. מבחינה לשונית הדיוק אולי מופרז, אבל הוא מצטרף לתמונה מעניינת הידועה לנו ממקורות אחרים. לפי ההלכה אסור להעלות בהמה שנפלה, ברם היו שהקלו בדבר ומצאו דרך לבצע זאת בדרך עקיפה על ידי הנחת סל לפני הבהמה כך שתטפס בעצמה ותצא. כבר ישו מתריס ומוסר כי אין איש שלא ימהר להציל את חמורו שנפל לבור. נראה שאדם פשוט לא יכול היה לעמוד מנגד ולראות כיצד בהמתו סובלת בבור<sup class="footnote-marker">43</sup><i class="footnote">לוקס, יד 4. </i>. מכל מקום, היו כנראה בציבור רבים שהקלו באיסור והעלו בהמה שנפלה בדרך ישירה או בעקיפין<sup class="footnote-marker">44</sup><i class="footnote">ראו המבוא למסכת שבת, וכן פירושנו לשבת פי"ח מ"ב. </i>.
<b>רבי שמעון אומר כל שאין מומו ניכר מערב יום טוב אין זה מן המוכן –</b> בנוסחאות אחרות "מבעוד יום", והוא הוא. אם לא ראו את המום מבעוד יום הרי שהבהמה לא נועדה לשחיטה, ולכן אינה מוכנה. רבי שמעון הוא המקל בענייני מלאכה ביום טוב, ורבי יהודה בדרך כלל מחמיר. כאן עמדותיהם הפוכות משום שעיקר הדיון אינו על הכנה לסעודת יום טוב אלא על מעמד הבדיקה של הבכור. רבי יהודה רואה בכך החלטה רגילה שמותר לבצעה בכל זמן שהוא. בלשון הירושלמי: "אין המומחה תורה" (סב ע"א)<sup class="footnote-marker">45</sup><i class="footnote">בירושלמי מובא הסבר נוסף ולפיו המחלוקת היא האם רואים מומי בכורות ביום טוב, ורבי שמעון מחמיר בגלל עמדה עקרונית זאת. הסבר זה מופיע גם בבבלי, כז ע"א. מן הראוי להעיר כי נראה שזה ניסיון לעמעם את המחלוקת, שהרי המשנה והתוספתא מעלות במפורש הסבר אחר. </i>, ורבי שמעון דורש שהבדיקה תיעשה מבעוד מועד. ביאור זה משתמע מהתוספתא. שם נאמר: "אף על פי שמומו ניכר מערב יום טוב ולא התירו מומחה אין שוחטין אותו ביום טוב לפי שאינו מן המוכן" (פ"ג ה"ג)<sup class="footnote-marker">46</sup><i class="footnote">בירושלמי בר קפרא מצטט בשם ברייתא "וחכמים אומרים כל שמומו ניכר מערב יום טוב ולא התירו מומחה אלא ביום טוב אין זה מן המוכן". </i>. הנימוק הוא לשיטתו של רבי שמעון, והביטוי "שאינו מן המוכן" חוזר במשנה ובתוספתא. אבל התוספתא מדגישה שהוא הדין אם המום היה גלוי, ואפילו במקרה זה נדרשת ההכרעה הפורמלית-טקסית של המומחה.
עיקרון זה של "אין אוכלים אלא מן המוכן" הוא מהעקרונות ההלכתיים הקדומים ביותר הידועים לנו, ודנו בכך במבוא למסכת שבת. דין זה של טיפול בבהמה שנפלה העסיק רבות את קדמונינו, ודנו בו בפירוט במסכת שבת<sup class="footnote-marker">47</sup><i class="footnote">ראו פירושנו לשבת פי"ח מ"ב. </i>.

Mishnah 5

<b>בהמה שמתה</b><sup class="footnote-marker">48</sup><i class="footnote">ב- מגק נוסף "ביום טוב", והוא ברור ומיותר. </i><b> לא יזיזנה ממקומה – </b>לכאורה אסור להזיז את הבהמה משום שאי אפשר לאכול את בשרה. לפי הלכה זו אמנם ניתן להאכיל את בשר הנבלה לכלבים, אך אין לעשות מלאכה למען הכלבים, ומדובר בבהמה שמתה בשדה וטלטולה אסור. הבבלי פירש שמדובר בבהמת קודשים, בהמשך למשנה הקודמת העוסקת בבכור, ואין להאכיל כלבים בבהמת קודשים. כך מפורש גם בירושלמי, ואמנם הדבר מתאים לפי ההמשך וכפי שהירושלמי מציין. אם כן, סתם בהמה מותר לטלטלה היות שמותר לעשות מלאכה למען האכלת כלב ביום טוב.
<b> מעשה ששאלו – </b>בכמה עדי נוסח, רובם מאוחרים יחסית, "ושאלו"<sup class="footnote-marker">49</sup><i class="footnote">וילנא, דו, דש, א, גט, יל, מ, רב. </i>, <b>את רבי טרפון עליה על החלה שניטמאת – </b>יש להניח שרבי טרפון ידע את התשובה, אך רצה שהתשובה תהיה חגיגית ככל האפשר. על כן: <b>וניכנס לבית המדרש ושאל –</b> בבית המדרש התנהל השיעור של חבורת הלומדים בראשותו של הרב, החכם. בספרות התנאית אין עדות לכך שבית המדרש היה מבנה מוגדר, ואת רוב האזכורים ל"בית המדרש" יש לפרש כמכוונים לחבורת הלומדים ולפעולת הלימוד. סדר הלימוד מתואר בתוספתא, ובסופו הייתה אפשרות לכל אחד להעלות נושא לאחר הלימוד השגרתי (סנהדרין פ"ז ה"א; חגיגה פ"ב ה"ט). לפי התיאור במשנה רבי טרפון אינו החכם הראשי אלא יש המשיבים לו, ויש בבית המדרש חכמים אחרים. יש להניח שכאשר היה כבר רבי טרפון חכם עמד הוא בראש החבורה, והתיאור במשנה אינה הולם את מעמדו זה. ייתכן גם שמדובר בתקופה שבה עמד רבי טרפון בראש הסנהדרין. כידוע אין במקורות עדות ברורה מי עמד בראש הסנהדרין לאחר מותו של רבן גמליאל, וייתכן כי היה זה רבי טרפון, והסנהדרין שהתה אז בלוד. בתקופה זו ניהלו בבית המדרש לימודים סדירים ורבי טרפון היה מצטרף אליהם מפעם לפעם, כשם שעשה בזמנו רבן גמליאל. רבי טרפון הוא אחד החכמים הבולטים שבפניהם מעלים שאלות הלכה למעשה. מקבילה דומה במיוחד היא שאלה בדיני טרפות, שרבי טרפון אסרה וחכמים התירוה (משנה, בכורות פ"ד מ"ד)<sup class="footnote-marker">50</sup><i class="footnote">ההיתר נעשה לפי עצתו-עדותו של תיאודורוס הרופא. אחת המסורות על ישיבת הנהגת החכמים בלוד היא המעשה בקופת עצמות שהתלבטו אם היא טמאה או טהורה ועמדו על כך למניין (תוס', אהלות פ"ד ה"ב, עמ' 600). בדרך כלל החל המניין בקטן, כלומר בחכם שמעמדו היה חשוב פחות. באותו סיפור החלו את המניין ברבי עקיבא. רבי עקיבא היה מראשי החכמים בדור יבנה; אם החלו בו את המניין אין זאת אלא שהחבורה כללה את ראשי החכמים ואת הנהגת הסנהדרין. הזכרנו סיפור זה משום שגם בו השתתף תיאודורוס הרופא, וקרוב לוודאי ששני המעשים אירעו באותו זמן ובאותו מקום, אף שלא נאמר במפורש שהמעשה היה בלוד. </i>. בסיפור אחר הורה רבי טרפון הלכה למעשה מהו שיעור אונאה (משנה, בבא מציעא פ"ד מ"ג ומקבילות), בסיפור אחר הורה הלכה למעשה שלא להספיד את אלכסא בלוד (תוס', חגיגה פ"ב הי"ג), ופעם אחרת הורה לקבור בקבורה רגילה ילד שהתאבד (שמחות פ"ב ה"ד, עמ' 108). הוא הדין במעשי פסיקה נוספים<sup class="footnote-marker">51</sup><i class="footnote">כגון ירו', יומא פ"ח ה"ד, מה ע"א; משנה, תענית פ"ג מ"ח; תוס', בכורות פ"ה ה"ז, עמ' 540; יבמות פי"ד ה"י; שם פי"ב הט"ו; בבלי, בבא קמא קג ע"ב ועוד.  </i>. צירוף המעשים מלמד על מעמדו כראש וכמנהיג. ייתכן שאלו עדויות למעמדו כראש הסנהדרין, אך ייתכן גם שבסך הכול עמד בראש הנהגת עירו לוד. במקרה זה פסק בניגוד לחכמים אחרים אף שהיה ראש וראשון לחכמי עירו לוד, שהייתה מרכז חשוב, שני ליבנה, ואולי אף גדול וחשוב ממנה מבחינה כמותית<sup class="footnote-marker">52</sup><i class="footnote">יבנה הייתה מרכז הסנהדרין, אך הייתה עיר נכרית מעורבת שחלק גדול מתושביה נכרים.  </i>.
<b>אמרו לו לא יזיזם ממקומן – </b>לפי אותה הלכה שאין להזיז בהמה. גם הלכה זו מצטרפת למשניות שראשיתן מעשה וסופן ניסוח הלכתי. יש להניח שהמעשה קדם, ובעקבותיו נוסחה המשנה. כך גם פירשנו לעיל משניות דומות<sup class="footnote-marker">53</sup><i class="footnote">ראו לעיל, פ"ב מ"ו-מ"ח, ועוד.  </i>. החלה חייבת להיאכל בטהרה, ואם ניטמאת פסולה לאכילה, וממילא היא מוקצה.
במשנה שבת נקבע באופן עקרוני שמותר להאכיל את משק החי, ולפחות את אלו שמזונם על האדם (פכ"ד מ"ג). כזכור, במשנה הראשונה של הפרק שאנו עוסקים בו נקבעה הלכה דומה לגבי יום טוב, אלא שביום טוב ההיתר רחב יותר וכולל מלאכה לצורך האכלת הבהמה. ברם, במשנה ד שם יש מחלוקת בדבר בהמה שמתה בשבת עצמה. התנא הסתמי קובע: "מחתכין... ואת הנבלה לפני הכלבים. רבי יהודה אומר אם לא היתה נבלה מערב שבת אסורה, לפי שאינה מן המוכן". לפי המקבילות התנא המקל הוא רבי שמעון<sup class="footnote-marker">54</sup><i class="footnote">בבלי, שבת קנו ע"ב, וראו עוד ביצה ב ע"א; חולין יד ע"א. </i>. ברייתא בבבלי מגדירה את המחלוקת כמחלוקת בית שמאי ובית הלל (שבת קנו ע"ב), רבי שמעון פוסק כשיטת בית הלל ורבי יהודה מהלך בשיטת בית שמאי<sup class="footnote-marker">55</sup><i class="footnote">כבר ראינו פעמים מספר שרבי יהודה משמר הלכות של בית שמאי, ובעיקר בתחום שבת ויום טוב.  </i>. רבי יהודה הוא תלמידו של רבי טרפון, ברור אפוא שרבי טרפון פוסק שאין להאכיל בהמה לכלבים, כמיטב מסורת הפסיקה של בית שמאי. המשנה משקפת את תורתו של רבי טרפון, ולא מן הנמנע שהיא בשיטת רבי יהודה. זהו פשט המשנה.
כפי שנראה להלן הייתה מחלוקת בדבר הכנת אוכל לצורכי בהמות הבית. רבי ישמעאל אסר, ורבי יוסי הגלילי ורבי עקיבא התירו<sup class="footnote-marker">56</sup><i class="footnote">ראו פירושנו להלן, פ"ד מ"ב.  </i>. ברם, גם בין המתירים היו שהחמירו בהאכלת כלבים<sup class="footnote-marker">57</sup><i class="footnote">לעיל מ"ד; מכילתא דרשב"י, שמות יב טז, עמ' 21. </i>. אם כן, כל החולקים על האכלת כלבים מקבלים את דברי בית הלל שמאכילים לבהמות, אך חולקים בהיקפו של ההיתר, האם הוא כולל גם כלבים. רבי טרפון ורבי יהודה מתנגדים גם להכנת אוכל לבהמות, וקל וחומר לכלבים.
ברם, בשני התלמודים התקשו לקבל את הסיכום ההלכתי המוצע, כנראה בגלל מסורת הפסיקה המאוחרת שהקלה בהאכלת בהמות וכלבים, כמסורת בית הלל. ואכן, שמואל מתבטא "טעו חמשה זקינים שהורו לרבי טרפון בלוד" (ירו', סב ע"א)<sup class="footnote-marker">58</sup><i class="footnote">במשנה לא נאמר כי היו אלו דווקא חמישה זקנים. ייתכן שלשמואל הייתה מסורת חיה על מניין המשיבים, ברם סביר יותר ששמואל ידע שסתם חבר של חכמים מונה חמישה איש (ראו פלוסר, חבר). </i>. הניסוח הבוטה אינו מבטא את יחס הכפיפות המסורתי של אמוראים כלפי תנאים, ולא את הסמכות של המשנה<sup class="footnote-marker">59</sup><i class="footnote">שמואל מתקן את המשנה ושונה שלא כמסקנתה. ראו אפשטיין, מבוא, עמ' 233-211, ובמיוחד עמ' 211. זו דרכו של שמואל, שהתיר לעצמו לעתים להציג מסורת הלכתית שונה מהמשנה ולתקן את המשנה. מן הסתם עשה זאת במקרים שבהם הייתה לו מסורת הלכתית בבלית שונה.  </i>. הזקנים הללו, שהם ראשי חכמי דור יבנה, הורו לפי המשנה (או שהמשנה היא לפי הוראתם), אם כן מהיכן הביטחון שהם טעו? מכל מקום, התלמוד מסביר שמדובר בבהמת בכור ואותה אין להאכיל לכלבים. אם כן הם לא טעו בהוראתם, אך טועה מי שסבור שמותר ללמוד מהלכה זו על סתם בהמה שמתה. הירושלמי מוכיח את פירושו מההקשר בהמה-חלה, "מה זו קודש אף זו קודש". הבבלי מקבל אף הוא הסבר זה, אם כי דרך ניהול השיח ההלכתי שונה. הבבלי מעלה את האפשרות שמשנתנו היא כרבי יהודה האוסר האכלת בהמה, ושלא כרבי שמעון המתיר זאת.
לחילופין ניתן לפרש שהאפשרות של מתן הבהמה לכלבים הייתה נדירה. אמנם מותר להזיז לשם כך את הבהמה, אך בפועל היה זה פתרון תאורטי בלבד. פירוש זה דחוק. אמנם חז"ל הסתייגו מגידול כלבים, אך למעשה אנו שומעים על הכלבים כעל אפשרות תדירה, ומן הסתם גם בעיות הכרוכות בהאכלתם לא היו כה נדירות.

Mishnah 6

<b>אין נמנים –</b> להימנות משמעו לעשות הסכם חלוקה. משנתנו פותחת צוהר מעניין לאופי אכילת הבשר בימי קדם, ונפתח בכך. המשנה מספרת שבארבעה מועדים בשנה "משחיטין את הטבח בעל כרחו" (משנה, חולין פ"ה מ"ד). כלומר הטבח, הוא מוכר הבשר (קצב בלשון ימינו), חייב לשחוט מבהמותיו כדי שיהיה בשוק בשר למכירה. ארבעה מועדים אלו ייזכרו בהמשך. מהמשנה משמע גם שבשאר ימות השנה היו השחיטה ומכירת הבשר מצומצמות ביותר. בחפירות ברחבי הארץ מתגלות עצמות של בהמות (כבשים, עזים ופרות) ושל תרנגולות. כמות העצמות אינה מהווה כל אינדיקציה לכמות הבשר שנאכל. המגדל בהמות לאכילה משתדל לשחטן כשהן צעירות, ברגע שהגיעו לגודל האופטימלי. כל השתהות מהווה תוספת השקעה (וסיכון) ללא רווח צפוי. לעומת זאת אם גידלו את הבהמות למטרות אחרות (פרות לחליבה, לעבודה ולוולדות, כבשים לצמר ולוולדות ועזים לוולדות) הרי ששחטו אותן רק כאשר חדלו להניב. העצמות שנמצאו בחפירות בארץ הן, בדרך כלל, עצמות של בהמות קשישות, הווה אומר שגידלו אותן למטרות האחרות ולא לבשר; קביעה זו מחייבת בירור מקיף שטרם נעשה.
בימי חול מיעטו לאכול בשר. סעודה רגילה כללה תבשיל או שניים, וודאי שלא בשר. ימים טובים היו מועדים לאכילת בשר. ארבעת המוֹעדים המוּעדים לאכילת בשר הם "ערב יום טוב האחרון של חג, וערב יום טוב הראשון של פסח, וערב עצרת, וערב ראש השנה, וכדברי רבי יוסי הגלילי אף ערב יום הכפורים בגליל". על ערב יום הכיפורים (יום הצום) כמועד מובהק לאכילת בשר אנו שומעים גם מהמשנה בנדרים: "אמר קונם בשר שאיני טועם עד שיהא הצום אינו אסור אלא עד לילי צום, שלא נתכוון זה אלא עד שעה שדרך בני אדם לאכול בשר" (פ"ח מ"ו). גם משנה זו מניחה שדרך כל אדם לאכול בשר בערב יום הכיפורים, והיא משקפת כנראה את המנהג הגלילי שצוין. מציאות זו של מיעוט אכילת בשר השפיעה לא רק על ההלכה שצוטטה לעיל, אלא גם על הלכות אחרות. דוגמה אחת היא דין בן סורר ומורה. לפי ההלכה, בן הגונב וזולל תרטימר בשר (180-150 גרם) ולפי דעה אחרת מנה (600-500 גרם) נחשב כבר לבן "זולל וסובא" (משנה, סנהדרין פ"ח מ"ב ומקבילות). כמות מעין זו נחשבת, אפוא, זלילה מופרזת. כן עולה ממקורות נוספים.
אחת הסיבות למיעוט שחיטת הבשר הייתה בעיית שימורו. בתנאי ימי קדם אי אפשר היה לשמור בשר. אם שחט אדם בהמה צריך היה לנצל את כל הבשר בסעודה אחת. אחת השיטות לפתרון הבעיה הייתה זו המתוארת במשנתנו: כמה בעלי בתים נמנו יחדיו על בהמה לשחטה ולחלק את הבשר ביניהם. אנו מכירים את החבורה הנמנית על קרבן פסח, ואת החבורה הסועדת יחדיו, סעודת חולין, בסתם ימי חג וחול. ברם, כאן השיתוף מצומצם ומסתכם בחלוקת הבשר בין המנויים.
<b>על הבהמה כתחילה ביום טוב –</b> המונח "לכתחילה" אינו מנגד את המונח "בדיעבד", אלא משמעו עשייה בדרך המלך, בצורה הרגילה. הבבלי מפרש שאסור להימנות בדרך הרגילה, אבל מותר לעשות את החלוקה בדרך עקיפה, כלומר להעמיד בהמה אחת ולחלקה באופן תאורטי לעתיד, ואחר כך להעמיד בהמה אחרת ולסכם שזו תחולק כמו הבהמה הקודמת. מכיוון שכל בהמה שונה מחברתה הרי שהחלוקה תהיה כללית יותר, וכפי שנראה להלן זו אחת מדרכי ההיתר. התוספתא מציעה פתרון אחר. אסור לבצע חלוקה מדויקת המבוססת על הערכה כספית של הבשר, אבל מותר לומר "הריני עמך למחצה לשליש ולרביע וחכמים אומרים אין משגיחין בכף מאזנים כל עיקר אבל שוקל בידו ומניח..." (תוס', פ"ג ה"ה). אם כן, האיסור הוא לבצע פעולה של חלוקה מדויקת, שכן יש בה מעין מסחר, אבל מותר לבצע חלוקה שאינה מדויקת. ההבדל בין הגישות השונות הוא עד כמה צריך להתרחק מחלוקה מדויקת ומסחרית.
הנחת היסוד של המשנה היא שהימנות היא הסכם מסחרי וניתן לבצעו מערב החג, על כן אסור לערוך את ההסכמים בחג עצמו. הפתרון הוא לערוך מעין הסכם עקרוני ערב החג, ואת המדידה והחלוקה בפועל יש לעשות בשבת. מדידה נאסרה ביום טוב, כמו גם בשבת, משום שנחשבה מעין מעשה חול<sup class="footnote-marker">60</sup><i class="footnote">ראו פירושנו לשבת סוף פכ"ד. </i>. הלכה דומה חוזרת בשנת שביעית. גם בשנת שביעית ההלכה אוסרת מכירה רגילה ומתירה מכירה ללא מדידה (משנה, שביעית פ"ח מ"ג). במשנה זו בית שמאי מחמירים ומקפידים לאסור אפילו מכירה שיש בה שמץ מדידה.
<b>אבל נמנים עליה מערב יום טוב ושוחטין –</b> ביום טוב, <b>ומחלקין ביניהם –</b> אפילו בצורה מדויקת.
<b>רבי יהודה אומר שוקל אדם</b><sup class="footnote-marker">61</sup><i class="footnote">ב- כ חסר "אדם". מילה זו נפלה לעתים קרובות באשמת מעתיקים שמצאו אותה מיותרת. מאידך גיסא, לעתים קרובות היא גם נוספה מאותה סיבה. ראו לעיל, פ"ב מ"א ומ"ה ועוד.  </i><b> בשר כנגד הכלי או כנגד הקופים –</b> בנוסח הדפוס במקום "קופים" "קופיץ", שהוא סכין החיתוך הגדול. הסכין אינו מיועד בדרך כלל לחיתוך עצים ולכן מותר להשתמש בו ביום טוב לביקוע עצים, שאין זה דרך מלאכתו. התלמוד מעיר על כך: "לא בקרדום. אמר רב חיננא בר שלמיא משמיה דרב, לא שנו אלא בנקבות שלו, אבל בזכרות שלו – מותר. פשיטא, בקופיץ תנן!" (בבלי, לא ע"ב). הקרדום הוא גרזן שיש לו ידית ולהב<sup class="footnote-marker">62</sup><i class="footnote">לקרדום ראו פאה פ"ד מ"ו. </i>. הידית מכונה "זכרות" משום שיש בה בליטה, ועליה מולבש הנקב שבלהב (איור 32-31). הלהב מכונה "נקבות" משום צורתו<sup class="footnote-marker">63</sup><i class="footnote">משמעות זו של "נקבות" ו"זכרות" חוזרת במקורות אחרים. כל הכלים המשתלבים כונו כך, כאשר החלק עם הבליטה הוא ה"זכרות" והמגרעת או החור "נקבות".  </i>. הידית של הקרדום דומה, אפוא, לקופיץ, ומכאן שהקופיץ הוא סכין. המילה עצמה היא ביוונית (kopίs, ובלטינית copis)<sup class="footnote-marker">64</sup><i class="footnote">ראו עוד משנה, פסחים פ"ז מי"ב; סוטה פ"ט מ"ה. </i>. 
<b>וחכמים אומרים אין משגיחין בכף מאזנים כל עיקר</b><sup class="footnote-marker">65</sup><i class="footnote">ב- מפ נוסף: "אבל לשמרו מן העכברים". </i><b> –</b> לפי מבנה המשפט גם אם נמנו בערב החג, ושחטו בחג, הרי שהחלוקה צריכה להיות כללית, כדי שלא תהיה כמסחר וכמדידה. ברם, לפי התוספתא שהובאה קודם חוזרים דברי רבי יהודה וחכמים לרישא: אין נמנים ביום טוב בצורה הרגילה, אבל מותר לחלק בצורה כללית. רש"י (דף כז ע"ב) מפרש בפשטות "או נמנים מערב יום טוב, או שוחטין ביום טוב", ואז יש להפעיל את ההסדר שמציעים רבי יהודה או חכמים. אך כאמור אין להידחק, ובפשטות דברי רבי יהודה וחכמים חוזרים לרישא. כאן רבי יהודה מקל במקצת בהשוואה ל"חכמים". ברם, לפי הפירוש הראשון שהצענו רבי יהודה מחמיר, אם כי פחות מחכמים.
אלבק חש קושי לשוני בכך שברישא אמרו "אין נמנים לכתחילה", ומשמע שניתן להימנות באופן כלשהו, ובסיפא אין לכך הסבר. הבבלי פותר, כמובן, בעיה זו וגם לפי התוספתא יש לה פתרון, אך הקושי לא נעלם, שכן המשפט שבמשנה קטוע במקצת. ניתן לראות בסיפא פתרון חלקי, כמו שפירשנו. במלאכת שלמה מובאים דברי רבי בצלאל אשכנזי שהגיה ומחק את המילים "נמנים מערב יום טוב". דומה שזו הגהה שרירותית, ואין לה הצדקה. 
מכל מקום, את דברי חכמים יש להבין כמו בתוספתא: אין משגיחים בכף המאזניים כל עיקר, אך מחלקים באופן כללי לפי התחושה ביד. בבבלי (כח ע"א) פירשו את ההדגשה "כל עיקר" שאסור להשתמש במאזניים אפילו לתלות עליהם את הבשר כדי לשמרו מן העכברים. הירושלמי אף הוא מזכיר אפשרות זו, אך מדגיש שמותר לתלות בשר על המאזניים שלא למטרת שקילה (סב ע"א). הירושלמי אף מוסיף שלטבח מומחה אסור למדוד את כמות הבשר בידו. המונח "טבח מומחה" משקף את הפוליס שבה היה ממכר בשר נפוץ יותר. במגזר הכפרי לא יכול היה להתפתח מומחה מעין זה. טבחים אומנים מעין אלו נזכרים בציפורי<sup class="footnote-marker">66</sup><i class="footnote">תוס', חולין פ"ג ה"ב, עמ' 504; בבלי, בבא קמא צט ע"ב; ירו', תרומות פ"ה ה"ג, מח ע"ג; עבודה זרה פ"ב ה"ג, מב ע"א ומקבילות. </i>.

Mishnah 7

<b>אין משחיזין את הסכין</b><sup class="footnote-marker">67</sup><i class="footnote">בדפוסים ובכמה עדי נוסח הקרובים להם נוסף "ביום טוב" (וילנא, דו, דש, א, גט, ל, מ, קל, רב, גק). </i><b> אבל משיאה על גבי חברתה –</b> "להשיא" משמעו להעביר, וזו כמובן דרך ההשחזה הפשוטה. ההשחזה אינה נחוצה לשחיטה עצמה. לא השחיזו את הסכין כל יום, על כן ההשחזה בחג אסורה. אבל מותר להשחיז בשינוי, כלומר בדרך רגילה פחות. ברוח זו הבבלי פוסק שמותר להשחיז במשחזת עץ, אך לא במשחזת אבן. הבבלי אומר שזו דעתם של חכמים, אבל רבי יהודה מתיר גם להשחיז, כי כשם שהותר אוכל נפש הותרו גם מכשירי אוכל נפש (כח ע"ב). הדעה עצמה מובנת, ברם תמוה שזו עמדתו של רבי יהודה. במשנה הראשונה בפרק ראינו כי רבי יהודה מחמיר בשאלה זו של מכשירי אוכל נפש, וזאת בהתאם לשיטת בית שמאי המחמירה בהלכה זו, ובמשנתנו הוא המתיר, אולי כשיטת בית שמאי (ורבי אליעזר, רבו של רבי יהודה) המקלים בטלטול מכשירי מצווה. הירושלמי מפרש באופן אחר. הפירוש הראשון הוא שההלכה המחמירה היא הלכתו של רבי יהודה (כצפוי), אך התלמוד גם מציע את ההסבר שלפיו אלו דברי הכול ואסור להשחיז כי זו מלאכה שאינה נחוצה. ההשחזה על גבי חברתה היא רק כדי להסיר את השומן מהסכין, וזו עבודה מיותרת<sup class="footnote-marker">68</sup><i class="footnote">העברת השומן נדונה גם בבבלי, כח ע"ב. </i>.
<b>לא יאמר אדם לטבח מכור לי בדינר בשר –</b> המשנה חוזרת להלכה שבמשנה הקודמת בדבר חלוקת בשר ביום טוב. מבנה הפרק אינו נהיר, שהרי המשנה מדלגת מנושא לנושא. אלבק הבחין בכך וטען, ובצדק, כי במשנה ז מתחיל גוש ספרותי של עריכה אחרת<sup class="footnote-marker">69</sup><i class="footnote">אלבק, מועד, עמ' 483 וראו שטינפלד, סדר.  </i>. אלבק גם טען שעדות לעריכה השונה היא המעבר מגוף שלישי רבים, "אין צדים", "אין נמנים" וכיוצא באלו, לגוף שלישי יחיד נסתר, "אומר אדם", "המביא כדי יין" וכו'. ברם, דומה כי זו אבחנת יתר. המשניות פותחות באחת משתי פתיחות אלו, וממשנה למשנה הסגנון משתנה. דומה שהבחירה בפתיחות השונות היא מקרית ואינה משמעותית. עם זאת, כאמור, רק ההנחה כי משנתנו פותחת גוש ספרותי חדש מסבירה את אי הסדר שבפרק.
חכמים לא אסרו מכירה ביום טוב, שכן קניית האוכל נחשבה לשלב חיוני בהכנת האוכל וזו הותרה ביום טוב. זאת ועוד, האוכל הנמצא בחנות נקרא "מוכן", ברם חכמים תבעו שהקנייה לא תישא אופי מסחרי רגיל. אולי מותר להגדיר זאת כמסגרת של שינוי. לא שינוי לשם שינוי, אלא פעילות שלא תישא את האופי הרגיל של יום-יום, בצורה יעילה פחות מביום-יום. בכתב היד שלנו הנוסח הוא "מכור" לי, וכן ברוב כתבי היד. אבל בדפוסים ובעדי נוסח אחדים, רובם מהקרובים לדפוסים, "שקול"<sup class="footnote-marker">70</sup><i class="footnote">וילנא, דו, דש, מ. בעל תוספות הרא"ש וראשונים אחרים הכירו את נוסח הדפוס. </i>. כך מצטייר הטבח כמי שאינו סוחר ממש, ואין זו קנייה רגילה. בכתב יד קופמן וכמעט בכל עדי הנוסח מדובר על אמירה לטבח, והטבח הוא כמובן טיפוס של סוחר. ב-מגק "לחבירו", וזה תיקון במגמה לרכך את החידוש שבמשנה. מחברו מותר לו לבקש בדרך של קנייה, אך לא מסוחר רגיל. אין צורך בצמצום זה, שכן מכירה בחנות הותרה במפורש (ראו פירושנו לעיל, פ"א מ"ה).
<b>אבל שוחט והם מחלקים –</b> בעדי נוסח אחרים "ומחלקים", חולקים <b>ביניהם –</b> החלוקה תהיה בערך ולא בדיוק. כאמור, במשנה הקודמת הטבח המומחה יודע לחלק את הבשר בדיוק, אף כשאינו מודד במדויק. כאן מדובר בבני אדם פשוטים, ולכן החלוקה צריכה להיות חופשית עוד יותר.
המשניות מזכירות את שלוש הדרכים לצריכת בשר: או שבעל הבית שוחט את בהמתו, בעיקר כשהיא חולה ומסוכנת, או שהוא קונה את הבשר אצל הטבח, או שבעל בית אחד שוחט ושכנים מספר מחלקים ביניהם את הבשר. חלוקת הבשר הייתה כלכלית-מסחרית. חכמים תובעים להצניע אופי זה, אך מקבלים את האופי המסחרי של החלוקה. אין זו חלוקה בעלת אופי חברי-ידידותי, ואין הם תובעים שתהיה כזאת.

Mishnah 8

<b>אומר אדם לחנווני</b><sup class="footnote-marker">71</sup><i class="footnote">בדפוסים ועדי הנוסח הקרובים: "לחבירו" (דפוס וילנא, דו, דש, א, גט, ל, מ, רב). </i><b> מלא לי כלי זה אבל לא במדה –</b> המשנה דנה כאן, בהמשך למשניות הקודמות, במי שקונה מצרכי מזון אחרים. מותר לקנות מהחנווני, אך לא לקנות ממנו במידה. רוב החישובים הקדומים היו בנפח ולא במשקל (בשונה מהמציאות בימינו). האיסורים השונים נמדדים במידות נפח: "כזית", "ככותבת", "סאה", "רביעית" וכו'. גם כאן הקנייה הרגילה היא ב"מידה" (נפח), וחכמים דורשים שקנייה בחג תהיה בכלי שתכולתו אינה ידועה במדויק. עם זאת, לפי ההמשך משמע שחכמים מסכימים שהכלי שהחנווני מתבקש למלא יהיה כלי של מידה, אך שהקונה לא יבקש "הב לי סאה קמח" אלא "מלא לי כלי זה".
<b>רבי יהודה אומר אם היה כלי של מדה לא ימלאינו –</b> רבי יהודה מחמיר במקצת, כדרכו בהלכות יום טוב, ודורש שנפח הכלי המדויק יהיה מעט בלתי ידוע. ההבדל בין שתי הדעות סמלי וסמנטי. בתוספתא נוספו הגבלות נוספות על קנייה. מותר לקנות חמישים אגוזים או עשר ביצים, אך אסור לחנווני לסכם את סכום המכר, או את סך כל החובות (פ"ג ה"ז). נחזור למשנה. כאן רבי יהודה מחמיר, אך במשנה ו הוא המקל; הבבלי מקשה על כך ומבחין בין המשניות. כפי שראינו ההקלה במשנה ו אינה מובהקת, הוא מקל מ"חכמים" אך אולי מחמיר מהתנא קמא. אין צריך לומר שה"חכמים" של משנה ו אינם בהכרח ה"חכמים" של משנה ח, מה עוד שאלו עריכות שונות וזיהוי החכמים שונה מעריכה לעריכה. כפי שגם הערנו במשנה ו, לעניין שביעית בית שמאי מחמירים בעניין זה של מדידה, ואולי רבי יהודה מחמיר גם הוא בזיקה לשיטתם. זיקתו של רבי יהודה, לעתים, לבית שמאי נובעת מרבו, רבי אליעזר, שהיה שמותי. 
החנות היא המוסד המסחרי העיקרי בעיירה הכפרית. בכל יישוב הייתה חנות, או אף חנויות מספר. בחנות מכרו מוצרי מזון יבש אך גם אוכל מוכן, כמסעדה. "חנות" היא גם המונח לבית המלאכה: "חנותו של נפח" או של נגר (תוס', בבא קמא פ"ו הכ"ה-הכ"ו). החנות הייתה בביתו של החנווני, או נכון יותר הייתה חדר בחצרו. חכמים אינם מתנגדים לפתיחת החנות ביום טוב, ולא לעצם המכירה, אלא רק תובעים הצנעת האופי המסחרי שלה.
<b>מעשה בשאול בן בטנית</b><sup class="footnote-marker">72</sup><i class="footnote">בדפוסים ובעדי נוסח קרובים להם "אבא שאול" (דפוס וילנא, דו, דש, א, גט, קול, רב, עי). </i><b> –</b> שאול בן בטנית היה מחכמי ירושלים, ומהסיפור משמע שהיה חנווני,<b> שהיה ממלא את מידותיו מערב יום טוב ונותנין – </b>אם מדובר על מוכר יחיד צריך לגרוס "נותנן", כמו בנוסח הדפוס ובכתבי יד הקרובים לנוסח הדפוסים. בתוספתא הסיפור הוא על שני חנוונים, אבא שאול ואלעזר ברבי צדוק, והנוסח ברבים "נותנין" או "נותנים" מתאים להם. דומה שמשנתנו מצטרפת לדוגמאות שהמשנה מקצרת בהן את המשנה המקורית ואילו המשנה המקורית, שהיא הנוסח המלא, מופיעה בתוספתא, או שהמשנה משתמשת בתוספתא, או ששתיהן השתמשו במקור קדום שרק התוספתא שימרה אותו במלואו<sup class="footnote-marker">73</sup><i class="footnote">ראו על כך במבוא הכללי לפירוש המשנה. </i>.
(אבא) שאול בן בטנית הוא חכם מימי הבית, ובהמשך נזכר אבא שאול אחר, חכם שהיה פעיל בדור יבנה. לשניהם אין תואר "רבי" משום שהתואר הונהג רק בהמשך דור יבנה. חכם בשם אבא שאול מוסר מסורות רבות מימי הבית, והוא אחד המוסרים העיקריים של סיפורים מהתקופה הקדומה. ממשנתנו נראה שאבא שאול השני (זה הנזכר בהמשך המשנה) הוא המוסר את המסורות, ו(אבא) שאול הראשון אולי לא היה חכם כלל, או שמת כבר בסוף ימי בית שני.
צדוק הנזכר בתוספתא, ובנו רבי אלעזר ברבי צדוק, היו פעילים בסוף ימי בית שני. רבי אלעזר נזכר כאן, ואביו נזכר במסורות אחרות<sup class="footnote-marker">74</sup><i class="footnote">כגון תוס', יומא פ"א הי"ב, ראו פירושנו ליומא פ"ב מ"ב, ועוד. כך מפורש באוצר הגאונים לביצה, עמ' 35. </i>. רבי צדוק ניצל בקושי מחורבן ירושלים, הוא אינו נזכר עם רבן יוחנן בן זכאי וחזר לפעילות בימי רבן גמליאל. הוא גר בטבעון שבגליל (תוס', נידה פ"ד ה"ג-ה"ד, עמ' 644, ועוד), ובנו רבי אלעזר היה מחבריו-תלמידיו הקרובים של רבן גמליאל דיבנה<sup class="footnote-marker">75</sup><i class="footnote">ראו לעיל, הפירוש לפ"ב מ"ו-מ"ח. </i>. מהמשנה משתמע ששני החכמים היו חנוונים, זעירים למדי. אחדים מחכמי בית שני שגרו בירושלים התפרנסו ממסחר קמעונאי, כגון רבי זכריה בן הקצב (שלפי שמו היה קצב). עם זאת אין הצדקה לקבוע כי הדבר מאפיין את חכמי ירושלים.
<b>ללקוחות ביום טוב –</b> החנווני, או שני החנוונים לפי התוספתא, היו מכינים כלים של מידה מערב יום טוב כדי שלא ימדדו בשבת. לא ברור האם מילאו גם כלים של מידה, או שהיו אלו רק כלים שלא שימשו למדידה (כרבי יהודה). יש להניח שאם החנווני בוחר את הכלי הוא מעין כלי של מידה, ואבא שאול נהג כך משום שלא רצה לנצל את ההיתר של חכמים. לכאורה נהג אבא שאול כרבי יהודה, ברם ניתן להבין את דבריו גם כחומרה אישית ואז אין בכך ראיה לשיטה ההלכתית שלפיה פסקו החנוונים של ירושלים. אם כך הוא הרי שכל ההמשך אינו חשוב להלכה, והוא בבחינת סיפור מעשה בלבד. 
<b>אבא שאול –</b> השני, כמו שאמרנו קודם, <b>אומר במועד – </b>הכוונה לחול המועד, <b>עושה כן –</b> בדפוסים ובעדי הנוסח הקרובים להם נוסף<b> מפני ברורי המידות</b><sup class="footnote-marker">76</sup><i class="footnote">דפוס וילנא, דו, דש, א, גט, ל, מ, רב; ב- עי: "משום ברורי המדות". </i><b>,</b> כלומר כדי שלא ימדוד בדיוק בחול המועד. הנוסח כמו שהוא לפנינו בכתב יד קופמן הוא כנראה נוסחו של רש"י, והמשפט "מפני ברורי המידות" נוסף בהשראת המקרה הבא במשנה. לפי הסבר זה אין למכור במידה גם בחול המועד, וזו חומרה שלא שמענו עליה מעולם. בתוספתא רבי חנינא בן אנטיגונוס מוסר את המעשה ומסביר "מפני בטול בית המדרש" (פ"ג ה"ח)<sup class="footnote-marker">77</sup><i class="footnote">הראשונים דנים מה המיוחד ביום טוב בבית המדרש.  </i>. אם כן, כל שרצו שני החנוונים הוא לחסוך זמן כדי שיוכלו למהר, הם ולקוחותיהם, לבית המדרש. כבר אמרנו שחול המועד היה הזדמנות למפגש בין תלמידים לשעבר למוריהם, ובבית המדרש התנהלה פעילות ערה. שני החכמים רצו אף הם להשתתף בנעשה בבית המדרש<sup class="footnote-marker">78</sup><i class="footnote">ראו פירושנו לפסחים פ"ג מ"ז; תוס', סוכה פ"ב ה"י; פ"ד ה"ה ועוד. </i>. לפי שתי הדעות אין קשר בין נוהגו של אבא שאול בן בוטנית לבין מחלוקת חכמים ורבי יהודה.
<b>וחכמים אומרים אף בחול עושה כן מפני מיצוי המידות –</b> אלבק מפרש שאבא שאול בן בטנית הקפיד למכור כהלכה ולא ליהנות מאבק גזלה. בזמן המכירה קיים חשש שלא כל השמן ייזל מהכלי. המוכר ירוקן כלי שיש בו סאה, אך הקונה יקבל מעט פחות, משום שחלק קטן מהשמן יישאר בכלי. לפי הסבר זה העמיד אבא שאול את כלי המידה על הכלי של הקונה זמן רב, כדי שכל השמן ייזל ממנו. מבחינה רֵאלית ההסבר קשה ביותר. אי אפשר להציב, במשך זמן רב, כלי על כלי כך שיטפטף ממנו כל החומר. סביר יותר שהחשש היה מהקצף שנוצר בעת המזיגה. כאשר מוזגים יין או שמן מחבית נוצר מעט קצף, כך שהקונה מוכר סאה, אך כעבור זמן הקצף יורד ומתברר שהכלי אינו מלא עד תומו. אבא שאול בן בטנית הכין סדרה של כלים קטנים ובהם שמן, או יין, במידה קבועה, כך שהקצף לא יפריע למדידה. בתוספתא מובא סיפור שונה במקצת, על כמויות שמן ויין גדולות שנאספו מ"ברורי המידות" והחנווני<sup class="footnote-marker">79</sup><i class="footnote">בתוספתא מדובר כל הזמן בשני חנוונים: אבא שאול ורבי אלעזר ברבי צדוק, אך סיפור זה מתייחס רק לאחד מהם: "אף הוא...". </i> הביאן לגזברי המקדש שעשו מהן "צרכי רבים" (תוס', פ"ג ה"ח; בבלי, כט ע"א; ירו', סב ע"ב). ההבדל בין מידה ממוצה לבלתי ממוצה אולי איננו גדול, אבל בתנאי השוק הקדום כל השפעה על "מיצוי המידות" הייתה משמעותית<sup class="footnote-marker">80</sup><i class="footnote">ראו גם משנה, כלים פי"ז מט"ז ופירושנו לה. </i>.
אם כן, ראינו שלוש הנמקות לנוהג של חכמים-חנוונים אלו: הראשון קושר את מעשיהם לפרט הלכתי-טכני בהלכות חול המועד, השני ללימוד תורה והשלישי להתנהגות מוסרית ראויה. מקור קצר זה מהווה מעין מיקרוקוסמוס של מחשבת חז"ל; שלוש ההנמקות הללו קיימות בעולמם של חכמים. אין הן עומדות בניגוד זו לזו, אלא בהשלמה. עם זאת יש בכל אחת מהן משום הדגש אחר, וביטוי לסדר קדימויות דתי. תוך כדי הדיון ההלכתי-טכני שבמשנה מוצגים רעיונות בדבר התנהגות מוסרית, אבל עורך המשנה מתחבט מהו באמת המניע החשוב שצריך לכוון את האדם, ההלכה הטכנית או ההיבט המוסרי.
<b>אומר אדם לחבירו –</b> ובנוסח הדפוס: <b>"הולך אדם אצל חנווני הרגיל אצלו..."</b><sup class="footnote-marker">81</sup><i class="footnote">"חנווני" במקום "חבירו" מצוי ב- מפי, דפוס וילנא, דו, דש, א, גט, ל, מ, רב. רוב כתבי היד הללו הם מהקרובים לדפוסים. </i><b>. </b>לפי שני הנוסחים המדובר במכירה רגילה, אלא שזו מכירה בהקפה, מכירה שיש בה מרכיב של ידידות וחיבה, ומרכיב מסחרי. אבל אסור למכור ביצים או אגוזים בכמות רגילה, משום שזו דרך המסחר הרגילה ויש בה בירור המידות, כמו שהוסבר לעיל. 
<b>תן לי ביצים ואגוזים במיניין שכן דרך בעל הבית להיות מונה בתוך הבית</b>[<b>ו</b>]<b> –</b> גם בתוך הבית אדם סופר את מספר האגוזים שהוא מגיש, ולכן מותר לעשות זאת גם בדרך מכירה<sup class="footnote-marker">82</sup><i class="footnote">וכן בתוס', פ"ג ה"ז. </i>. מהמשנה כולה משמע שהאיסור היה בעצם המדידה שהתירוה רק אם זו דרך פעולה שגרתית בבית, או בדרכי הכללה המעמעמים את המדידה והשקילה.
אם כן, לפי משנתנו קיים איסור למדוד בשבת. הפרשנים המסורתיים מסבירים שהאיסור נובע מ"עובדין דחול", וכן אומרת התוספתא "לא יתן אדן לפני בניו ולפני בהמתו לא במדה ולא במשקל ולא במניין"<sup class="footnote-marker">83</sup><i class="footnote">תוס', פ"ג ה"ח; בבלי, כט ע"ב; שבת קמט ע"ב; בבא מציעא עה ע"א.  </i>. את כל המקרים הקודמים ניתן היה להבין כהגבלה על מסחר, אבל נתינת אוכל לפני בהמה אינה מסחר, ואף על פי כן נאסרה. יתר על כן, במסכת שבת ראינו שמדידה לצורך השבת ולצורך מצווה הותרה<sup class="footnote-marker">84</sup><i class="footnote">ראו פירושנו לשבת פכ"ד מ"ה; קוסמן, מדידה. </i>, ואילו כאן נאסרה מדידה אפילו לצורך מצוות אוכל נפש ביום טוב. ניתן לתרץ שבמשנת שבת מדובר במדידה סמלית, מדידת החלון כדי לדעת האם הטומאה בוקעת דרכו, ואילו כאן זו מדידה שיש עמה מעשה. ברם, ניתן להעמיד את הדברים גם אחרת. ראינו כי לפי התוספתא מנהגם של החנוונים לא נבע מבעיה של מדידה אלא מסיבה אחרת. אם כן המדידה עצמה לא נאסרה, ואולי לפנינו מחלוקת האם מדידה נאסרה או לא, או שהיא נאסרה בשבת והותרה ביום טוב, שהרי משנתנו והתוספתא עוסקות רק ביום טוב.
כאמור, הנוסח המועדף של המשנה עוסק בחבר והנוסח "חנווני" מצמצם את החידוש שבמשנה, שהרי החנווני עוסק במסחר ממש ואילו החבר אינו עוסק במסחר, וכך החידוש במשנה רב יותר.

Chapter 4



Mishnah 1

המשנה עוסקת בהבאת חפצים בחג, וזאת לשיטת בית הלל המתירה לטלטל ביום טוב. המדובר בטלטול לצורך סעודת החג, או שלפחות חלק מהמצרכים נועדו לסעודות החג. העיקרון הוא שההעברה מותרת, אך לא בצורה השגרתית (בבלי, ל ע"א). השינוי הנדרש יש בו משום "הורדת רמה", טלטול בצורה "מקצועית" פחות המבטאת שאין זו העברה רגילה אלא פעולה ארעית. לא בכל מרכיבי העבודה נדרשה שיטת פעולה דומה. כך, למשל, "תבלין נידוכין כדרכן"<sup class="footnote-marker">1</sup><i class="footnote">לעיל, פ"א מ"ז. </i>. אבל בדיני ברירה "בורר כדרכו... אבל לא בטבלה ולא בנפה"<sup class="footnote-marker">2</sup><i class="footnote">לעיל, פ"א מ"ח. </i>, אם כן המדיניות אינה אחידה, אך ניכר קו של שינוי שיש בו הורדת רמה של העבודה. משנתנו חוזרת על דין שנידון עקרונית לעיל בפרק ג משנה ג<sup class="footnote-marker">3</sup><i class="footnote">כך גם מעיד הירושלמי, סב ע"ב. </i>. החזרה נובעת, ככל הנראה, מכך שפרקנו ופרק ג מקורם בעריכות שונות, וכבר ראינו כי משנה ז היא חוליית החיבור בין שני הגושים הספרותיים.
<b>המביא כדי יין ממקום למקום לא יביאם בסל –</b> העברת הכדים בסל הייתה כנראה הצורה הרגילה, וכן מסופר על הקדר המהלך כדרכו ועל כתפו סל ובו כדים (משנה, אהלות פט"ז מ"ב). הסל הוא כלי ארוג מקש ויש לו ידיות. המדובר בכדים קטנים שנועדו להגשה אישית<sup class="footnote-marker">4</sup><i class="footnote">בירושלמי סב ע"ב הכדים הקטנים מכונים "קורפדיא". </i>. לעתים החזיקו את היין בכד גדול שנפחו 20-15 ליטר; כדים כאלה לא היה אפשר להכניס לסל ונשאו אותם אחד אחד על הכתף.
<b>ובקופא –</b> בכתיב הבבלי הרגיל בדפוס "בקופה". הקופה מופיעה בדרך כלל עם השק (משנה, בבא מציעא פ"ב מ"ח; מקואות פ"ו מ"ה ועוד), ולעתים עם הסל (משנה, מעשרות פ"ג מ"ב). ההבדל בין הסל לקופה אינו ברור, אך ייתכן שאחד מהם מרובע והאחר עגול. הקופה מהווה חציצה בתנור לעניין טומאה, כמו הכוורת, מכאן שהיא תופסת את כל נפח התנור ועל כן סביר שלקופה צורה ריבועית (משנה, כלים פ"ח מ"ב), כמו הכוורת<sup class="footnote-marker">5</sup><i class="footnote">לצורת הכוורת ראו ספראי, דבורים. </i>. ממשנת כלים משתמע כי הקופה היא כלי גדול, יותר מקנון רגיל (משנה, כלים פט"ז מ"ג)<sup class="footnote-marker">6</sup><i class="footnote">קנון הוא סוג של סל שטוח. </i>. לקופה שוליים וצדדים (משנה, כלים פכ"ז מ"ד). מכל אלה סביר שהקופה היא סל ריבועי עמוק, והסל עגול ועמוק. בסל נושאים כיכרות לחם או מצרכים אחרים. בציור הפסיפס בכנסיית טבחה רואים סל ובתוכו חמש כיכרות לחם. לסל צורת קונוס כפול, הוא עגול, בסיסו רחב, אמצעו צר ופיו חוזר ומתרחב (איור 33, תמונה 15). מובן שמהציור אי אפשר להוכיח שהמדובר בסל, אך צירוף הסל והכיכרות חוזר במקורות חז"ל (משנה, שבת פט"ז מ"ג; כלים פי"ז מ"ג ועוד). 
בסל משתמשים לשימושים ביתיים, ואילו הקופה דומה יותר לכלי עבודה שמניחים בו חיטה קצורה או פֵרות<sup class="footnote-marker">7</sup><i class="footnote">משנה, טהרות פ"ז מ"א; מכשירין פ"ו מ"ג; מנחות פ"י מ"א; שבת פ"ט מ"ז; כלים פי"ז מ"א ועוד. גם סלים מלאים פֵרות נזכרים במשנה, כגון שביעית פ"א מ"ב ומקבילותיה הרבות; דמאי פ"ב מ"ה; כלים פכ"ב מ"ט. </i>.
<b>אבל </b>[<b>מביא</b>]<b> הוא על כתיפו – </b>את הכדים ניתן לשאת על הכתף, כיוון שאין זו הצורה הרגילה. אפשרות אחרת היא לשאת הכד לפניו – כלומר לחבקו בשתי הידיים. ייתכן שהמשפט האחרון כוונתו שמותר לשאת את הקופה או את הסל לפניו אך לא להפשילו לאחוריו, שכן בדרך כלל נושאים את הקופה במוט או במנשא מאחורי הגב, כפי שנראה להלן. כן שנינו "ובקופה כדי שיפשיל לאחוריו" (משנה, כלים פי"ז מ"ד; מעשר שני פ"א מ"ד ועוד), כלומר, אם מניחים רימונים בקופה ומפשילים את הקופה והרימונים אינם נופלים – סימן הוא שהקופה היא כלי שלם. מכאן שהקופה גדולה יותר מהסל ומשמשת יותר ככלי עבודה, והסל עגול, קטן יותר ומשמש בבית. 
<b>המוליך</b><sup class="footnote-marker">8</sup><i class="footnote">בדפוס וילנא, דו, דש: "וכן המוליך". </i><b> את התבן לא יפשיל את הקופה לאחוריו –</b> התבן הוא גבעולי הקש, אחרי תלישת גרעיני החיטה מהם. את התבן הוליכו בדרך כלל בקופה, כגון "חבית של גרוגרות או קופה של תבן שהן נתונות בחלון" (משנה, אהלות פ"ו מ"ב). כאמור, את הקופה נשא אדם מאחורי הגב; בצורה זו אין לשאת את הקופה, <b>אלא נוטלה בידו –</b> התוספתא משלימה הלכות נוספות כיצד מותר להביא עצים (אין מביאים עצים בקופה), והלכות דומות (פ"ג ה"י). 
המשנה מניחה שמותר לשאת את התבן בחג, אף שאין הוא אלא מאכל בהמה, וזאת לפי ההלכה שהיתר אוכל נפש ביום טוב כולל האכלת בהמה<sup class="footnote-marker">9</sup><i class="footnote">על כך ראו במבוא למסכת. </i>. שאלה זו של האכלת בהמה שנויה במחלוקת תנאים: "אך אשר יאכל לכל נפש – שומע אני אף נפשות בהמה? תלמוד לומר לכם ולא לאחרים, דברי רבי ישמעאל, רבי יוסי הגלילי אומר אך אשר יאכל לכל נפש אף נפשות בהמה משמע". גם רבי עקיבא מצטרף לדעה זו<sup class="footnote-marker">10</sup><i class="footnote">מכילתא דרבי ישמעאל, בא פ"ט, עמ' 32; מכילתא דרבי שמעון בר יוחאי, שמות יב טז, עמ' 21-20. ראו עוד ירו', סב ע"ב; בבלי, כא ע"א. </i>. אם כן, משנתנו אינה כרבי ישמעאל. בסופו של דיון ארוך על היתר אוכל נפש לבהמה נוסף במכילתא דרבי שמעון בר יוחאי: "לכם ולא לגוים לכם ולא לכלבים" (שם, עמ' 21). לפי המדרש שם זו עמדתם של רבי עקיבא ורבי יוסי הגלילי, שהרי לפי רבי ישמעאל אף האכלת בהמה נאסרה. דעתו של רבי ישמעאל אינה מופיעה במדרש זה. כפי שראינו לעיל זו עמדתם של תלמידי בית שמאי ורבי טרפון שאסרו חיתוך בהמה לכלבים. 
<b>מתחילים בערימות התבן – </b>התבן מסודר בערמות. היה מקום לחשוב שערֵמה שלמה אינה מוכנה, ויש בכך גם טרחה יתרה, אך בכל זאת מותר לפתוח חבילה מעין זו בחג, <b>אבל לא בעצים שבמוקצה – </b>פרטי המוקצה יידונו במשנה הבאה. בשלב זה נסתפק בהגדרה שה"מוקצה" הוא מגרש שמונחים בו עצים שלא נועדו לשימוש יום יומי. 
התבן, כמו גם העצים, מצויים מחוץ לבית ולחצר. התבן נמצא במחסן קרוב, והעצים במחסן רחוק יותר שפרטים עליו יידונו במשנה הבאה. גם כדי היין הנדונים במשנה מצויים מחוץ לבית; כנראה הם מובאים מהחנות, או אולי ממחסן רחוק. מצב זה שכדי היין מאופסנים בו מחוץ לחצר אינו מוכר במקורות מקבילים או בממצא הרֵאלי. 

Mishnah 2

<b>ואין</b><sup class="footnote-marker">11</sup><i class="footnote">כך גם ב- א, ג. ביתר עדי הנוסח: "אין". וי"ו זו אינה וי"ו החיבור אלא משמשת להדגשה. </i><b> נוטלין עצים מן הסוכה –</b> ביום טוב. הבעיה ההלכתית שהמשנה דנה בה היא פירוק הסוכה. המשנה מניחה שעצם הבאת העצים מותרת, והכלל בנושא יידון להלן. המשנה גם מניחה שאין לפרק את הסוכה בחג. הסוכה אינה זו המיועדת למצוות סוכה דווקא אלא כל סוכה שהיא, כולל סוכת החג. בכל מקרה, פירוק הסוכה נתפס כמלאכה אסורה, שכן אין היא לצורך החג. המינוח ההלכתי הוא "סתירת אוהלים", כלומר הפירוק עצמו, <b>אלא מן הסמוך לה –</b> הירושלמי (סב ע"ג)<sup class="footnote-marker">12</sup><i class="footnote">התלמוד הבבלי (ל ע"ב) מגיע למסקנה זו לאחר התחבטות קצרה. </i> מסביר שכל זאת אם לא התכוון לעבות את הקירות של הסוכה, הווה אומר שמדובר בעצים הנשענים על הסוכה. אם הניח אותם בכוונה לעבות את דופן הסוכה אסור להשתמש בהם, ואם הסוכה משמשת רק בתור משענת לעצים מותר להשתמש בהם. אם כן, המונח "סתירת אוהלים" תלוי בכוונת אדם. אותו חלק עשוי להיחשב פירוק הסוכה ועשוי להיות מרכיב שאינו קשור לסוכה, בהתאם לכוונת בונה הסוכה. משמעות של "גמירות הדעת" חוזרת בהלכות רבות. ממילא גם אם התנה האדם בדעתו, בערב החג, להשתמש בעצים בחג, הדבר מותר<sup class="footnote-marker">13</sup><i class="footnote">כך בבבלי, ל ע"ב. </i>. 
הבבלי מוסיף את דעתו של רבי שמעון המתיר להרוס את הסוכה, אך כמובן לא את סוכת החג, שאסור לפגוע בה בחג עצמו. הבבלי מנסה לפרש את הברייתא שמדובר בסוכה נופלת או רעועה שאין בה חשש של הריסת הסוכה. ברם פירוש זה קשה, שכן אם כך הוא למה אסרו זאת חכמים? הרי מותר לקחת עצים סתם בחג. ייתכן שרבי שמעון מרחיב מאוד את הכלל ש"מלאכה שאינה צריכה לגופה" מותרת. אם אדם רוצה להשתמש בעצי הסוכה – הרי הריסתה היא תוצאת לוואי, וממילא הדבר מותר לפי שיטתו של רבי שמעון<sup class="footnote-marker">14</sup><i class="footnote">ראו לעיל, דיוננו בפ"ב מ"י. </i>. עד עתה הסברנו שהסוכה היא סוכת חול, וכך מפורש בברייתא בבבלי שרבי שמעון וחכמים חולקים בסוכת חול ומסכימים בסוכת החג. ברם ליברמן פירש שמדובר בסוכת החג, וביום שמיני עצרת, שכן מפורש בתוספתא "אין נוטלין עצים מן הסכה אפילו ביום טוב האחרון של חג" (פ"ג ה"ט)<sup class="footnote-marker">15</sup><i class="footnote">ליברמן, תוספתא כפשוטה, עמ' 973.  </i>. אלא שבשמיני עצרת הסוכה היא כבר סוכת חול, ואין הבדל בין סוכת החג בשמיני עצרת לבין סוכת חול בימי חג אחרים. התוספתא מדגישה "אפילו...", וכך הדין גם בסוכת חול רגילה. ליברמן פירש כך בגלל התוספתא והתלמודים העוסקים באפשרות שאדם יתנה "לכשארצה אטול"<sup class="footnote-marker">16</sup><i class="footnote">כך בתוספתא, פ"ג ה"ט. </i>. כל שאלת התנאי חורגת מפירוש המשנה, וליברמן עוסק בה באריכות<sup class="footnote-marker">17</sup><i class="footnote">ליברמן, שם, עמ' 974-777.  </i>. לפי פשט הדברים התנאי מועיל גם בסוכת חול, שהרי הדין תלוי בגמירות הדעת, ואם תכנן לפרק את הסוכה מותר לו להשתמש בעציה.
כל ההסברים הללו מניחים שהבעיה היא שלקיחת עצים יש בה משום הרס הסוכה, של חול או של חג. ברם לפירוש זה שני קשיים, מבני ותוכני. הקושי המבני הוא שכל המשנה הקודמת ומשנה זו עוסקות בעצים מוכנים או בלתי מוכנים, וקשה להניח שלפתע תסטה המשנה ותעסוק בבנייה וסתירה. מעבר לכך, איזו בעיית בנייה או סתירה יש בלקיחת עצים שליד הסוכה?
על כן הציע אפרתי דרך שונה. הסוכה אינה אלא ערֵמה מסודרת של עצים המוכנים לאחסון לטווח זמן ארוך. השאלה היא האם הם נחשבים מוכנים, והמשנה משיבה שמה שבסוכה אינו מוכן, מה שליד הסוכה נחשב מוכן, אף שיועד לסוכה, ומה שמכונס סתם מותר (להלן)<sup class="footnote-marker">18</sup><i class="footnote">אפרתי, עצים. </i>. את פירושו ניתן לתמוך באיורי נוף כפרי שהשתמרו בפסיפסים או על קירות. באלה מתואר בית, ובשדה ערמות מסודרות ובנויות של עצים ("מכונס" בלשון המשנה להלן), וסככה או סוכה ובה עצים מסודרים בערֵמה. זו היא כנראה הסוכה שמדובר עליה כאן (איור 34 ערמת עצים בשדה אחוזה). עצי ההסקה היו מוצר נדיר יחסית, שכן רוב השטחים הנוחים לעיבוד נוצלו לחקלאות הקבע. עצי ההסקה היו זרדים, ענפים ישנים של עצי הפרי וצמחי בר. חורשים היו מצויים בשטחי ההרים בטרשים, ובשולי השטחים החקלאיים. בדרך כלל צריך היה האדם להכין עצים לעצמו, וליקוטם היה בבחינת מטלה המהווה מרכיב משמעותי בלוח העבודה. הפירוש מבריק ומחודש אך עומד בניגוד לתוספתא המדגישה: "אין נוטלין עצים מן הסכה אפילו ביום טוב האחרון של חג" (פ"ג ה"ט). אמנם המשפט קשה, ועמדנו על כך לעיל, אבל ברור ממנו שהתנא עסק בסוכת החג. 
<b>מביאים עצים מן השדה מן המכונס –</b> כפי שהסברנו לעיל מותר לקחת עצים מן המכונס, כלומר עצים שהוכנו מבעוד יום, אבל אסור לצאת וללקט עצים מהחורשים שכן יש בכך טרחה רבה, וזו ממש מלאכת חול כמו לצאת לצוד ציד. ייתכן שאילו היו העצים זמינים היה הדין שונה, אך במצב הקיים נתבע אדם להכין את עצי ההסקה לפני החג.
<b>מן הקרפף אפילו מן המפוזר – </b>ה"קרפף", או ה"קרפיף", הוא שטח תחום סביב היישוב ששימש כמחסן גדול (להלן). אדם שמר בקרפיף ציוד שאינו בשימוש מידי, וכנראה גם עצי הסקה שיובשו שם. על כן, כל מה נמצא בקרפיף נחשב מוכן. ההלכה, כפי שהיא במשנה, אינה מאוזנת. שני משתנים נזכרים: שדה וקרפף מצד אחד, ומכונס ומפוזר מצד אחר, כך שלפנינו ארבעה מקרים, והמשנה עוסקת רק בשניים, כפי שעולה מהטבלה. עם זאת, ניתן להעריך את הדין גם במקרים האחרים. אם נאמר שמביאים מן המכונס בשדה – הכוונה שמביאים רק מהמכונס, ולא מהמפוזר, ואם נאמר שמביאים אפילו מהמפוזר בקרפיף – הרי שוודאי שמביאים מהמכונס בקרפיף. בטבלה מוצג מה שכתוב במשנה באות רגילה, ומה שניתן להקיש מהמשנה באות מודגשת.
1. הבאת עצים לפי המשנה
רבי שמעון בן אלעזר מוסר בתוספתא מסורת מפורטת יותר של מחלוקת בית שמאי (המחמירים) ובית הלל (המקלים): "לא נחלקו בית שמיי על המכונסין שבקרפיף שיביאו ועל המפוזרין שבשדה שלא יביאו, על מה נחלקו על מפוזרין שבקרפיף ועל מכונסין שבשדה, שבית שמיי אומרים לא יביאו ובית הלל אומרים יביאו. אמר רבי נתן לא נחלקו בית שמיי ובית הלל על מפוזרין שבקרפיף ועל מכונסין שבשדה שיביאו, על מה נחלקו על המפוזרין שבשדה, שבית שמיי אומרים לא יביאו ובית הלל אומרים יביאו" (פ"ג ה"י). בדיוננו בפרקים א-ב במסכת זו ראינו שרבי שמעון בן אלעזר מוסר לעתים קרובות את מחלוקות בית שמי ובית הלל. בפרקים אלו הוא מוסר מסורת שונה מזו של התנא של משנתנו, ואילו במקרה שלפנינו עולה המסורת של רבי שמעון בן אלעזר בקנה אחד עם משנתנו. המשנה שונה רק את דעת בית הלל. יתר על כן, המשנה בחרה להציג את המקרים שיש בהם מחלוקת בין בית שמאי ובית הלל, ואילו את המקרים שבהם אין הם חולקים אין היא מזכירה כלל. אלו הם המקרים המוצגים בטבלה לעיל באות מודגשת. הווה אומר, המשנה מציגה את דעת בית הלל במקרים שהם חולקים על בית שמאי.
2. הבאת עצים לפי רבי שמעון בן אלעזר בתוספתא (מחלוקת בית שמאי ובית הלל) 
 
המקרים הנזכרים במשנה הם המקרים שקיימת בהם מחלוקת בין בית שמאי לבית הלל.
בהמשך שם מובאת מסורת שונה של רבי נתן, שהיא גם המסורת המיוחסת לרבי שמעון בן אלעזר בירושלמי, כמו שמוצג הטבלה הבאה.
3. מחלוקת בית שמאי ובית הלל על הבאת עצים 
לפי רבי נתן בתוספתא<sup class="footnote-marker">19</sup><i class="footnote">כך (ר' נתן) יש לגרוס. ראו ליברמן, תוספתא כפשוטה, עמ' 979-978, על האפשרות לתיקון גרסת התוספתא. </i> (רבי שמעון בן אלעזר בירושלמי<sup class="footnote-marker">20</sup><i class="footnote">ירו', סב ע"ג. לפנינו רבי אלעזר ברבי שמעון. רבי אלעזר ברבי שמעון ורבי שמעון ברבי אלעזר מתחלפים במקורות לעתים קרובות ביותר. </i>)
 
בירושלמי לא נאמר במפורש מה הדין בעצים המכונסים בקרפיף, אך יש להניח שכולם מסכימים שמביאים מקל וחומר. אנו הצגנו מסקנה זו באות מודגשת. בהמשך הירושלמי מובאת מסורתו של רבי נתן המוצגת בטבלה הבאה (4): "מודין בית שמי לבית הלל שמביאין עצים מן המכונסין שבשדה ומן המכונסין שבקרפף ועל מה נחלקו על המפוזרין שבקרפף שבית שמי אוסרין ובית הלל מתירין" (סב ע"ג).
4. הבאת עצים לפי רבי נתן בירושלמי
 
בדברי רבי נתן אין התייחסות להבאת עצים מן המפוזר בשדה, ונראה שלדעת הכול הדבר אסור. 
הירושלמי אף מוסיף שההלכה כמחמיר "ובלבד מן המפוזרים שבקרפף", כלומר לפי המסורת של רבי נתן או של התוספתא שלנו שקיימת מחלוקת על הבאת עצים מפוזרים מהקרפיף. בהמשך שם מתנהל דיון האם באמת ההלכה כבית שמאי.
בתלמוד הבבלי מובאת הלכה כללית שאין מביאים "אלא מן המכונסין שבקרפף" (לא ע"א); הלכה זו מתאימה לדעת רבי שמעון בן אלעזר בתוספתא (טבלה 2) אם פוסקים כבית שמאי. ואכן, הבבלי שונה את מסורת רבי שמעון בן אלעזר שבתוספתא ולא הכיר מסורות אחרות, כולל אלו המיוחסות לרבי נתן, כל זאת אף שרבי נתן היה חכם בבלי במוצאו. כבר ראינו כי בכמה מהלכות יום טוב התקבלה דעתם של בית שמאי, או שלפחות מרכיבים ממנה חדרו להלכה<sup class="footnote-marker">21</sup><i class="footnote">ראו, למשל, הפירוש למשנה הבאה, ובמבוא למסכת. </i>. 
קשה להכריע בין המסורות והמחלוקות. ייתכן גם שההבדלים הם בטיב הקרפיף ובטיב המאמץ ללקט עצים מן השדות.
<b>ואי זה הוא קרפף – </b>משנתנו מציגה תופעה נדירה למדי שבה המשנה מפרשת מונח הנזכר במשנה עצמה. בדרך כלל הדבר קורה כאשר המונח הוא קדום וכבר נשכח משפת היום-יום<sup class="footnote-marker">22</sup><i class="footnote">כגון התלמוד השואל מהו סיקריקון, משנה, גיטין פ"ה מ"ו; ירו', גיטין פ"ה ה"ז, מז ע"ב. </i>. ברם, לעתים השאלה נועדה להבהיר לא את טיבו של המונח אלא את הגדרתו ההלכתית, כמו: "איזהו שדה האילן" (שביעית פ"א מ"ב); "איזהו קטן" (חגיגה פ"א מ"א) ורבים אחרים (חגיגה פ"א מ"ז; אבות פ"ד מ"א; הוריות פ"א מ"ב ועוד). דומה שגם כאן השאלה אינה מה פירוש המונח, אלא מה הגדרתו ההלכתית המדויקת בהקשר של ההלכה שבמשנה. הקרפף או הקרפיף הנזכר במשנה הוא מונח שמקורו הלשוני אינו ברור<sup class="footnote-marker">23</sup><i class="footnote">קרויס, קרפיף; אלבק, מועד, עמ' 427. </i>; לפי התיאור זהו תחום המשמש כמחסן בלתי מסודר. הקרפיף הוא מונח אורבני המשמש גם במשמעות משנית כמונח הלכתי. במשנה נאמר לעניין עירוב תחומין: "נותנין קרפף לעיר, דברי רבי מאיר, וחכמים אומרים לא אמרו קרפף אלא בין שתי עיירות" (עירובין פ"ה מ"ב). הווה אומר, אין מודדים את תחום השבת<sup class="footnote-marker">24</sup><i class="footnote">תחום שבת הוא התחום שבו מותר ללכת בשבת. את התחום מודדים מקצה העיר, ומשנתנו קובעת שמודדים אותו מקצה הקרפף של העיר. </i> מהבניין הקיצוני של העיר אלא מעניקים לעיר שטח נוסף, מעין קרפף. כדברי התוספתא: "המודד מודד חוץ לקרפיפה של עיר" (עירובין פ"ד הי"ב [פ"ו ה"ט]). לפי המשך המשנה בעירובין שטח זה הוא לכל היותר קצת יותר מ- 70 אמה. חכמים סוברים שמעניקים תוספת זו רק במקרה מיוחד. מכל מקום, הקרפיף במשנת עירובין אינו קרפיף אמִתי אלא זכות הלכתית. ברם, מהמשנה מתבאר גם המונח האורבני "קרפיף", וזהו שטח סביב היישוב.
הקרפיף נזכר רבות במקורות, בדרך כלל כמעין שטח פתוח סביב היישוב המשמש לצרכים שונים, ובעיקר כמחסן לעצים. נראה שבדרך כלל אכן היה הקרפיף סמוך לעיר, לפיכך קרפיף במובן ההלכתי הוא התחום הסמוך לעיר עצמה, וכן אומר רבי אליעזר בפשטות: "קרפיף הסמוך לעיר..." (תוס’, עירובין פ"ב [ג] ה"ח; ירו', עירובין פ"א ה"ד, יט ע"א; פ"ב ה"ו, כ ע"ב). הקרפיף היה בדרך כלל מוקף קיר, גדר או מעין חומה (תוס’, שם; משנה, שם פ"ה מ"ב). מובן, אפוא, שהקרפיף היה שטח פרטי, וככזה הוא נזכר במקורות נוספים<sup class="footnote-marker">25</sup><i class="footnote">כגון ספרי דברים, רסט, עמ' 270. בחלק מכתבי היד "חורבתה", ונוסח זה עדיף. </i>. כן מסופר בתוספתא: "מודים חכמים לרבי יהודה במעשה גינסר שזה פותח דלת קרפיפו וסותם רשות הרבים וזה פותח דלת קרפיפו וסותם רשות הרבים, שמערבין ונושאין ונותנין באמצע" (תוס', עירובין פ"ז [י] הי"ג). כאן מדובר בקרפיפים מוקפים קירות ולהם פתחים לרשות הרבים. כאשר שני הקרפיפים נפתחים הם מהווים סגירה לרחוב שבעיירה. משנתנו מוכיחה שבקרפיף נשמרו עצים, במכונס (מסודר) או במפוזר. בקרפיף נשמרו לא רק עצים אלא גם כדי יין וכלים דומים (ירו', קידושין פ"ב ה"א, סב ע"א). בברייתא אחת רבי מספר: "היינו מעלין שמן ואלונטית<sup class="footnote-marker">26</sup><i class="footnote">מגבת בלשוננו. </i> מגג לגג ומגג לחצר ומחצר לחצר ומחצר לקרפף ומקרפף לקרפף אחר..." (בבלי, עירובין צא ע"א) (איור 35, איור 36). התיאור מתייחס לתקוע<sup class="footnote-marker">27</sup><i class="footnote">היו ניסיונות לזהותה עם חורבת שמע, ברם בתי היישוב שם רחוקים כמה מאות מטרים מהמעיין. </i>, יישוב שמקומו אינו ברור. היישוב השתרע במורד תלול, וכך ניתן היה לעבור מבית לבית עם מטען ללא עירוב חצרות, שכן חצר של בית אחד הייתה גגו של הבית במפלס הנמוך יותר. אם הנוסח מדויק הרי שהקרפיפות מצויים מחוץ לשטח הבנוי ונושקים לו. בין העיר והמעיין השתרעו קרפיפות מספר, וכן שנינו בתוספתא: "עשרה קרפיפות זה לפנים מזה" (עירובין פ"ב [ג] ה"ח).
בסקרים נחשפה, לעתים קרובות, מעין מדרגה מוגבהת סביב היישוב. נראה שאלו שרידי הקרפיף. מבחינתו של דיון זה, הקרפיף הוא מעין שטח מעבר בין השטח הבנוי לשטח החקלאי, ושימש לאכסון ולשירותים שונים.
בדרך כלל היה הקרפיף סמוך לעיר, וכן יוצא מהמקורות שצוטטו ומהממצא הארכאולוגי. בכך הקרפיף מהווה מעין תחום ביניים בין השדה והעיר, על כן הוא נזכר יחד עם הגינה שהייתה השטח החקלאי הסמוך לעיירת המגורים: "ועוד אמר רבי יהודה בן בבא הגינה והקרפף שהן שבעים אמה ושיריים... מוקפת גדר... מטלטלים בתוכה" (משנה, עירובין פ"ב מ"ה). 
על כן משנתנו קובעת שמותר ביום טוב להביא עצים שהוכנו מבעוד יום, ולכן מותר להביא עצים מן הקרפף.
<b>כל שהוא בסמוך לעיר דברי רבי יהודה –</b> לדעת רבי יהודה "קרפיף", לצורך הלכה זו, הוא בהכרח סמוך לעיר, <b>רבי יוסי אומר כל שניכנסים לו בפותחת – </b>הגדרת קרפיף היא מקום שיש לו כניסה נעולה, ונכנסים אליו רק כשפותחים אותו. הפותחת איננה רק מכשיר לפתיחת חביות, שהוא מוט עץ ופין של מתכת, אלא גם מפתח עם פיני ברזל. להלן נזכרים המפתח והפותחת, ונראה שהפותחת היא החלק הקדמי של המפתח, לעומת מוט המפתח, או שהיא החלק שבדלת שבו נמצא החור שדרכו משחילים את היד על מנת להרים את הנגר (הבריח) או את הקורה<sup class="footnote-marker">28</sup><i class="footnote">ראו פירושנו לכלים פי"ב מ"ה ופי"ג מ"ו. </i>. אבל במשניות אחרות "פותחת" היא כלל מתקן הפתח והאפשרות לנעול אותו, כגון משנתנו<sup class="footnote-marker">29</sup><i class="footnote">וכן משנה, בבא בתרא פ"ו מ"ב. </i>.
מקורות אחרים מציינים שיש ל"פותחת" "חף", כלומר שן<sup class="footnote-marker">30</sup><i class="footnote">משנה, שבת פ"ח מ"ו, כפי שפורשה בבבלי, שם פא ע"א. </i>, ונראה שהכוונה לשן המפתח או לכל היותר לשן שבמתקן הנעילה. אם כן הפותחת היא הפתח כולו, התקן הנעילה או המפתח, וכנראה אותה מילה משמשת לכל המובנים הללו (איור 37 מפתח).
<b>אפילו בתוך תחום שבת – </b>לדעת רבי יוסי כל שטח סגור המשמש בתור מחסן הוא בבחינת קרפיף לצורך הלכה זו, אפילו הוא רחוק מהעיר. עם זאת הקרפיף צריך להיות בתחום שבת, 2000 אמה מהעיר (1200 מ' בערך) ולא יותר, אחרת אין העצים נחשבים מוכנים לצורך החג. רבי יוסי אינו חולק על הגדרת הקרפיף אלא על ההיתר להביא עצים מרחוק. מדבריו מתברר שהיו תושבים שהיו להם גדרות נעולות בשדותיהם, ושם ריכזו מצרכים ומוצרים. בתלמוד הבבלי מתנהל דיון האם רבי יוסי בא להקל או להחמיר, והמסקנה היא שהוא בא להקל.

Mishnah 3

<b>אין מבקיעים –</b> בדפוס מבקעים, <b>עצים מן הקורות – </b>"קורה" היא עץ גדול ולעתים עץ המוכן לבנייה, כלומר עץ משויף ומיושר, ואילו "עץ" הוא עץ שאינו מעובד. הקורה נועדה לבנייה ולהכנת רהיטים, ואדם אינו מתכנן להשתמש בה להסקה. על כן הקורה אינה מוכנה ליום טוב. כפי שאמרנו, עץ היה מצרך במחסור ואין זה רגיל שישתמשו בעץ מעובד להסקה. לתנור לא הכניסו עצים גדולים אלא גזרי עצים. פתחי ההכנסה היו קטנים, וחלל הבעירה מצומצם. על כן אין משתמשים בקורה כמות שהיא אלא צריך לבקעה, <b>ולא מן הקורה שנישברה [ביום טוב – </b>כפי שאמרנו במבוא, ההכנה משמעה שהחפץ ייועד עוד לפני יום טוב עבור היום הבא, או לפחות שלא יוקצה מהמחשבה. ערב יום טוב הייתה קורה זו מיועדת לבנייה, על כן נאסרה לשימוש בחג. 
<b>אין] מבקיעים –</b> סגנון המשנה נראה לכאורה קשה. לאחר הפתיחה, הקובעת שאין מבקעים כלל, המשנה ממשיכה ואוסרת לבקע בכלים מסוימים ומתירה ביקוע העץ בכלים אחרים. הבבלי, כדרכו, מתרץ בשיטת "חיסורי מחסרא", כאילו המשפט "אבל מבקעין קורה שנשברה בערב יום טוב" חסר במשנה<sup class="footnote-marker">31</sup><i class="footnote">באותה מידה אפשר גם להשלים "מבקעין עץ בלתי מעובד...". </i>. אין זה ביטוי להכרה שיש צורך לתקן את נוסח המשנה אלא ביאור לנוסח הקיים, ולפיו כלולים במשנה שני נושאים: הראשון הוא ההכנה מערב יום טוב, והשני הוא שיטת ביקוע עצים בחג, במקום שהעץ מוכן<sup class="footnote-marker">32</sup><i class="footnote">על "חיסורי מחסרא" שהוא פשט הכתוב ראו אפשטיין, מבוא, עמ' 234-233. </i>, <b>ולא בקרדום – </b>האות וי"ו מיותרת, ואכן בנוסח הדפוס היא איננה. ברם, מצינו פעמים רבות את האות וי"ו בתחילת קטע או משפט כביטוי להדגשה, וכך יש להבין אותה בהקשר זה<sup class="footnote-marker">33</sup><i class="footnote">ראו למשל בתחילת המשנה. </i>. שאלת האות וי"ו אינה בעיה של נוסח אלא של משמעות האות ותפקידה במשפט.
בירושלמי נאמר שבנושא זה הייתה מחלוקת בית שמאי ובית הלל, ומשנתנו כבית שמאי המחמירים. על כן יש הפוסקים בניגוד למשנה שמותר לבקע בקרדום (ירו', סב ע"ג). אם כן, זו המחלוקת שכבר שנינו בפרק א. בית שמאי תובעים שינוי גדול, ועשיית מלאכה בכלי ברמה נמוכה בהרבה מהכלי שמשתמשים בו ביום-יום, ובית הלל מקלים בעניין, אם כי גם הם תובעים שינוי כלשהו<sup class="footnote-marker">34</sup><i class="footnote">לעיל, פ"א מ"ז, ועוד.  </i>. כבר ראינו כי בכמה מהלכות יום טוב התקבלה דעתם של בית שמאי, או שלפחות מרכיבים ממנה חדרו להלכה<sup class="footnote-marker">35</sup><i class="footnote">ראו למשל הפירוש למשנה הקודמת; ספראי, הכרעה כבית הלל. </i>. ייתכן שמחלוקת זו עומדת גם בבסיס הבבלי (להלן). גם הירושלמי מגיע למסקנה דומה (סב ע"ג). הוא מביא אמוראים הפוסקים להיתר, ומסביר שהאיסור הוא לדעת בית שמאי. בהלכות ארץ ישראל שמן הגניזה, חיבור הלכתי מארץ ישראל משלהי התקופה הביזנטית, נקבעה עמדת פשרה: "...ביום טוב ולבקע בקורדום בלבד שיהוא מתניו מותרין"<sup class="footnote-marker">36</sup><i class="footnote">מרגליות, הלכות ארץ ישראל, עמ' מג. </i>. אם כן מותר לבקע כדעת בית הלל, אבל לא בבגדי עבודה אלא בלבוש המאפיין את יום המנוחה. דעת בית שמאי אמנם נדחתה, אך מרכיב ממנה חדר בכל זאת להלכה לדורות.
הקרדום (קרדם או קורדום) הוא כלי הנזכר רבות במקורות<sup class="footnote-marker">37</sup><i class="footnote">פינצי, העץ, עמ' 124-119. </i>. הוא מופיע בשני הקשרים עיקריים, האחד בביקוע עצים והשני בתור כלי חיתוך בעבודות החקלאי. בנוסף לכך הוא מופיע בתור כלי לשימוש כללי. מן המקורות עולה שהיו שלושה או ארבעה סוגי קרדומות לניכוש וחיתוך, לביקוע עצים ולעידור. בתחום החקלאי הקרדום משמש לחפירה או לחיתוך: "אל תעשם... קרדום לחפור בהם" (משנה, אבות פ"ד מ"ה). החפירה בקרדום נזכרת גם במקורות נוספים. כך, למשל, הקרדום הוא אחד הכלים המשמשים להטיית המים בתעלות ההשקאה (ספרי דברים, לח, עמ' 74). 
הקרדום הוא הכלי העיקרי לביקוע עצים, ובהקשר זה הוא נזכר רבות. כך, למשל, מי שמצא קרדום מותר לו להשתמש בו לשימוש בחומר רך, ולכן "קרדום מבקיע את העצים ובלבד שלא יבקע בו לא צנם<sup class="footnote-marker">38</sup><i class="footnote">צונם הוא אבן קשה, וכנראה גם עץ קשה. </i> ולא זית" (תוס', בבא מציעא פ"ב הכ"ב)<sup class="footnote-marker">39</sup><i class="footnote">הזית הוא עץ קשה במיוחד. להלכה השוו ירו', בבא מציעא פ"ב ה"ט, ח ע"ד, וכן בבלי, שם צט ע"א.  </i>. הכוהנים שהכינו את גזרי העצים למזבח השתמשו בקרדום (בבלי, יומא נד ע"א). סתם שימוש בקרדום הוא לביקוע, לכן הדוגמה למי שמשתמש בקרדום של הקדש היא "לבש בחלוק, כיסה בטלית, בקע בקורדום" (משנה, מעילה פ"ה מ"א). בדרך כלל הביקוע הוא של עץ, אבל באותו קרדום ניתן גם לסתת אבן: "לסתת שהיה מסתת בהרים פעם אחת נטל קרדומו בידו הלך וישב על ההר והיה מכה ממנו צרורות דקים..." (אבות דרבי נתן, נו"א ו, נו"ב יב, עמ' 29).
הקרדום מופיע בתור כלי חיתוך יחד עם המגל. בשנת שביעית מותר לגזום עצים, לכן "קוצץ כדרכו בקרדום או במגל ובמגירה" (משנה, שביעית פ"ד מ"ו). כאן הקרדום מופיע עם המגל ככלי לחיתוך זמורות הכרם, פעולה שאינה מצריכה כלי כבד. קוצרי הפאה צריכים לקצור את התבואה שנפלה בחלקם ללא כלים כבדים: "פאה אין קוצרין אותה במגלות ואין עוקרין אותה בקרדומות כדי שלא יכו איש את רעהו" (משנה, פאה פ"ד מ"ד). ההבדל בין המגל לקרדום אינו מקרי. במגל חותכים את הגבעול במרכזו או קרוב לתפרחת, ובקרדום חותכים את שורשי הצמח. השימוש בקרדום לעקירה נזכר במקורות נוספים<sup class="footnote-marker">40</sup><i class="footnote">כגון משנה, שביעית פ"ה מ"ה ועוד. </i>.
במקביל הקרדום משמש גם בתור כלי חיתוך כללי או בתור כלי שבירה, כגון "נוטל אדם... וקורדום לחתוך את הדבלה" (משנה, שבת פי"ז מ"ב). מותר לעשות זאת בשבת אף שהשימוש הרגיל של הקרדום אינו לחיתוך דבלה אלא הוא מיועד לשימוש כבד וחרושתי יותר. כמו כן: "הרוצה לשבור נוטל את קרדומו ושובר" (פסיקתא רבתי, עשר תעשר, עמ' קכז).
צורת הקרדום נידונה בתלמוד הבבלי. גם בתלמוד זה מובאת דעה שהביקוע בקרדום מותר, ברם כאן האבחנה היא בין צדדי הקרדום. דיון הגמרא מלמד כיצד הקרדום נראה. הקרדום הוא מוט עץ שעל ראשו מורכב ראש מתכת. לראש שני צדדים, האחד מכונה "נקבות" והאחר "זכרות" (בבלי, לא ע"ב). לפי השם חלק הזכרות מחודד בקצהו וחלק הנקבות חלול, או לפחות עגול וחללו סתום. לפי הגמרא בחלק הנקבות אסור לבקע, כנראה משום שזו הצורה הרגילה לביקוע עצים, אבל מותר לבקע בחלק הזכרות שאינו משמש, בדרך כלל, לביקוע<sup class="footnote-marker">41</sup><i class="footnote">בהשראת סוגיית הבבלי חדר משפט זה לכתב יד מפ של המשנה. </i>. התלמוד הבבלי מקשה על האבחנה המוצעת: "פשיטא, בקופיץ תנן!" (שם). נראה לפרש שהמקשה סבור שאין צורך לומר שמותר לבקע בנקבות, משום שבהמשך המשנה נאמר שבקופיץ אסור לבקע. קופיץ הוא סכין גדולה, ובזו נאסר, אך לא בסכין קהה כמו בנקבות הקרדום. יש גם השונים דיון זה על הסיפא, ומהלך זה נסביר להלן. שני הצדדים של הקרדום מופיעים בהקשר אחר במשנת כלים: "קורדום שניטל עושפו טמא מפני בית בקועו, ניטל בית בקועו טמא מפני עושפו, נשבר מקופו טהור" (פי"ג מ"ג). לפי ההקשר עושפו הוא החוד, ואם זה נשבר עדיין הקרדום הוא כלי עבודה תקין שכן החלק שבוקעים בו (הלהב הרחב) קיים; אם הלהב הרחב נשבר עדיין הקרדום הוא כלי עבודה בגלל החוד, "עושפו". ברם אם נשברה הפותה, כלומר החור שבו עובר מוט העץ, אין לקרדום שימוש והוא טהור, משום שאינו נחשב כלי.
המונח "נקבות" הוסבר כצד הלהב של הקרדום, המקביל ללהב הקופיץ, וה"זכרות" כחוד. ברם, המונח "נקבות" הולם יותר כלי שיש בו בית קיבול כמו הנקבה של שלבי הסולם<sup class="footnote-marker">42</sup><i class="footnote">ראו פירושנו לסוכה פ"א מ"ח. </i>, ובדרך כלל ה"זכר" נכנס לתוך ה"נקבה", ואילו נקבת הקרדום היא להב. ברם, נראה שאין "נקבות" אלא ההפך מ"זכרות", והמונח "בית ביקועו" מתאים יותר.
הפותה של הקרדום מסבירה כיצד ניתן למצוא "מחרוזות של קרדומות" (תוס', בבא מציעא פ"ב מ"א). לפי ההקשר שם מדובר במצרך חרושתי שנעשה בבית מלאכה גדול, ולא בכלי פרטי. המדובר בראשי הקרדום שהשחילו חבל בפותות שלהם ויצרו מחרוזת. במקביל נזכרת גם יד הקרדום<sup class="footnote-marker">43</sup><i class="footnote">להלן. </i> או "בית יד לקורדום" (משנה, כלים פ"כ מ"ג), ולפי ההקשר שם מדובר במוט שהותאם לשמש כידית לקרדום (איור 38).
המשנה מגדירה את אורך הידית הרגילה של הקרדום: "יד הקרדום של נכוש חמשה (טפחים, כ- 50 ס"מ)... יד הקרדום של בקוע ושל עדיר ששה (טפחים, כ- 60 ס"מ)" (משנה, כלים פכ"ט מ"ז). אם כן, שלושה קרדומות הם: לקרדום המשמש לניכוש עשבים ידית קצרה יותר, ולזה של ביקוע עצים ושל סיתות ידית מעט ארוכה יותר. בעיני איש עבודה בן ימינו ידיות אלו נראות קצרות מדי; אנו משתמשים בידיות ארוכות יותר, כדי להתכופף פחות. ברם, כל הידיות המתוארות במסכת כלים הן קצרות: פטיש של "מפתחי אבנים" ידיתו טפח אחד (שם מ"ה), מעצד של חיילי הלגיון שני טפחים (שם מ"ו), וכיוצא באלו מידות דומות. נראה שמוט העץ של הקרדום בלט מצִדה השני של הפותה לכדי טפח אחד: "יד הקרדום מלפניו טפח" (שם מ"ה), וכאן אין כבר הבחנה בין סוגי הקרדום.
לסיכום, הקרדום הוא כלי נפוץ. ידיתו עשויה מעץ, וראשו ממתכת. הידית הושחלה בתוך פותה שמידותיה לא הוזכרו. לראש היו שני צדדים, האחד מחודד והשני להב רחב מעט וחד למדי. שלושת סוגי הקרדום היו שונים באורך הידית (50 או 60 ס"מ), ומן הסתם גם ברוחב הלהב. בלהב השתמשו לביקוע עצים, לסיתות אבנים ולחיתוך, ובחלק החד השתמשו לעידור, לניקוש ולחפירה.
<b>ולא במגל –</b> גם כאן הירושלמי מביא (סב ע"ג) ברייתא הקובעת שמותר לבקע במגל. רב חסדא, אמורא בבלי המובא בסוגיית הירושלמי, מתרץ שמבקעים במגל של יד ואין מבקעים במגל של קציר. מההקשר ברור שמגל היד קטן יותר (להלן). כאן לא נאמר שזו מחלוקת בית שמאי ובית הלל, אך מסתבר שגם כאן יחלקו בית הלל ויתירו, ומשנתנו כבית הלל.
המגל הוא כלי הקציר, ידיתו העשויה מעץ קצרה, והלהב משונן ועגול. נראה ששימש לביקוע בחיי היום-יום. המגל והחרמש הם הכלים המופיעים תדיר ככלי הקציר ואין הבדל ביניהם; התרגומים הארמיים מתרגמים חרמש – מגלא<sup class="footnote-marker">44</sup><i class="footnote">תרגומים לדברים עז ט; כג כו; יואל ד ג; פליקס, החקלאות, עמ' 193-188. </i>. כל המגלים של העולם הקדום היו מעוקלים, ומן הסתם כך היה גם המגל בימי חז"ל. על הצפצפה נאמר ש"העשוי כמין מסר" (תוס', סוכה פ"ב ה"ז; בבלי, שם לד ע"א), וגם "אי זו היא של צפצפת העשויה כמין מגל תני כמין מגל פסולה כמין מסר כשירה" (ירו', סוכה פ"ג ה"ג, נג ע"ג). לצפצפה עלה מעוקל במקצת, ונראה שכך היה גם המגל. האבחנה בין מגל יד ומגל קציר חוזרת במקורות. במגל יד מותר לשחוט, אך אסור לשחוט במגל קציר. הנימוק הוא שמגל הקציר "חונק", כלומר שיני המגל קורעות את העור (משנה, חולין פ"ב מ"א). השיניים היו חלקות מצד אחד, דבר המסביר את מחלוקת בית הלל ובית שמאי האם מותר לשחוט במגל קציר "בדרך הליכתה", כלומר בצד שבו השיניים חלקות (שם). אם כן מגל הקציר היה משונן, ומגל היד חלק וחד.
למגל הייתה קת עץ נקבית, ואליה הוכנס החלק האחורי של המגל. מסמר שימש כמעין פין לאחזקת להב המגל (תוס', כלים בבא מציעא פ"ב הי"ד, עמ' 580). החלק האחורי, שהוכנס לקת, נקרא "משיט" או "מסיט"<sup class="footnote-marker">45</sup><i class="footnote">שם; פליקס, שם, עמ' 188. </i> (איור 39 מגל קציר [משונן] ומגל יד [חד וחלק]).
<b>ולא במגירה – </b>המגירה היא כלי מעין מסור משונן, ומופיעה ברשימת הכלים שבהם אסור לשחוט כיוון שיש להם שיניים (משנה, חולין פ"ב מ"א). משתמשים בה לשימושים רכים, כגון "לגרור בה את הגבינה" (משנה, שבת פי"ז מ"ב). נראה שהשיניים היו רחוקות זו מזו, על כן אם נפלה אחת מהן המגירה טהורה (משנה, כלים פי"ג מ"ד). במשנת כלים המגירה מופיעה ככלי גדול שהמשתמש מחזיק בידיותיו משני הצדדים, מעין מסור גדול שיש לו שתי קתות. אם המגירה טמאה והאדם טהור, והוא החזיק את המגירה רק ביד אחת, אין הוא טמא, שכן דרך השימוש הרגילה היא רק בהחזקת שתי הקתות (משנה, שם פי"ד מ"ג). המגירה מופיעה ככלי האופייני של חרש העצים (משנה, ערכין פ"ו מ"ג). אם כן, המגירה היא מסור גדול ולו שתי קתות עץ, ובמשק הבית נעשה בה שימוש מסוים כסכין גדולה ומשוננת (איור 40 מגירה).
<b>אלא בקופים – </b>הכוונה לקופיץ, סכין גדולה הנזכרת במקורות רבים. בתלמוד הבבלי מובא נוסח ולפיו הדיון הקודם על זכרות ונקבות הוא על קופיץ ולא על קרדום. לפי תיאור זה גם הקופיץ הוא כלי חיתוך שיש לו ידית עץ ולהב מתכת. ללהב שני צדדים, האחד מחודד והאחר רחב וחד. זהו כלי משונה, ונראה שהדיון על זכרות הקופיץ ונקבותו מאולץ במקצת.
בתשובת גאונים נאמר שקופיץ הוא "כמו סכין רחב וחידודו בולט מאמצעיתו. 'ככשיל וכלפות' תרגום בקופיץ ומפצלת"<sup class="footnote-marker">46</sup><i class="footnote">ערוך, ערך קפץ א. ראו עוד התרגום הארמי לתהילים עד ה, שם קרדום מתורגם "כולביא", ובפסוק ו שם כשיל מתורגם כ"קופיץ" ו"כלפות" כ"מפסלת". ראו עוד אוצר הגאונים לשבת קב ע"ב, עמ' 64: "מעצד הוא קרדום בלשון ערבי פאס... קצת גאונים פירשו בו קורנס… קורנס זה מקבת בלשון ערבי מטרקה כך פירש גאון".  </i>, התרגום הארמי לא יעזור לנו, אך לפי המשתמע מדברי הגאון הקופיץ הוא סכין שבמרכז הלהב שלה בליטה חדה, והיא כנראה זכרות הקופיץ. 
סדר הופעת הכלים במשנה שונה בין כתבי היד השונים, אך זה חילוף רגיל בנוסחאות המשנה<sup class="footnote-marker">47</sup><i class="footnote">אפשטיין, מבוא, עמ' 1059. </i>. 
היחס לטלטול כלים בחג ובשבת השתנה במרוצת הדורות. רבי נחמיה נותר אחרון המחמירים שאסר על טלטול כל כלי גדול בשבת (בבלי, לב ע"ב)<sup class="footnote-marker">48</sup><i class="footnote">ראו פירושנו לפסחים פ"ה מ"ט ולשבת פי"ז מ"א. </i>. מסתבר שכאן גם הוא יתיר טלטול קרדום לצורך סעודת החג. הבבלי מתחבט בכך ומחליט כי יש על כך מחלוקת תנאים אליבא דרבי נחמיה. הווה אומר, יש הסוברים שלדעתו עדיין אסור לטלטל כלי גדול גם ביום טוב, ואפילו לצורך דבר המותר.
<b>בית שהוא מלא פרות וסתום –</b> המשנה מעלה מציאות הנראית מוזרה. אחד מחדרי הבית סתום כולו, ללא דלת, ומשמש כמחסן. לכאורה קשה לתאר מציאות רֵאלית כזאת. ברם, בכמה מהבתים בארץ ישראל נמצא חדר ששימש כמחסן, ללא דלת. כזה, למשל, הוא הבית ה"פאטריקי" שנמצא במירון<sup class="footnote-marker">49</sup><i class="footnote">הירשפלד, הבית, עמ' 15. </i>; בחלקו האחורי נמצא מרחב שאין אליו כניסה ובו נמצאו עשרות קנקנים. קיר החדר השתמר עד היום לגובה רב אך לא למלוא גובהו, ונראה שבחלקו העליון של הקיר (שלא השתמר) היה פתח קטן. מכל מקום, לא הייתה למחסן כניסה מסודרת. נראה שמשנתנו מדברת על קיר שהיה חסום למלוא גובהו, וכאשר רצו להשתמש במוצרים שבחדר פרצו את הקיר. לפי ההמשך יש לחדר "פתח" (להלן), כלומר הקיר נבנה כך שבמקום כלשהו ניתן היה לפרוץ אותו ביתר קלות. קשה לדעת לשם מה נבחרה שיטה זו, הרי קל יותר לבנות לקיר פתח ובו דלת הננעלת כהלכה. ייתכן שהסדר זה נועד להטעות גנבים (וגובי מס), וייתכן שכך הובטחה אטימת החדר ושמירת המוצרים שבו לאורך זמן. ייתכן שההסדר נועד גם למנוע אפשרות שהדלת תיפתח בטעות והמוצרים שבחדר יתקלקלו. כך או כך, המשנה והממצא הארכאולוגי מלמדים כי אכן נוהג זה היה אפשרי ומקובל (איור 41 הבית במירון).
מכל מקום, המוצרים שבחדר האטום אינם נחשבים "מוכנים" ואין להשתמש בהם ביום טוב. אבל אם <b>נפחת נוטל ממקום הפחת –</b> אם הקיר נפרץ בדרך כלשהי מותר לקחת מוצרים במקום הפחת, אך לא להרחיב את הפתח.
<b>רבי מאיר אומר פוחית מתחילה ונוטל – </b>מותר לפרוץ את הקיר ביום טוב, שהרי כל זה בבחינת ההכנות לסעודת החג. בירושלמי מוסיף רב יהודה בשם שמואל הבבלי "ובלבד כנגד הפתח" (סב ע"ג). ההנחה היא שיש לקיר פתח מקורי, וכנראה קל יותר לפרוץ את הקיר במקום זה. בתלמוד הבבלי התקשו בהבנת הדברים, שכן יש בפתיחת הקיר משום סתירת אוהל. התירוץ הבבלי הוא שמדובר בלבנים ללא טיח ביניהן. הסבר זה מתאים לרקע הרֵאלי ולתפיסה ההלכתית בבבל בלבד. בארץ ישראל הייתה הבנייה באבנים ולא בלבנים, ובדרך כלל לא נעזרו בטיח. האבנים ניצבו זו על זו והוחזקו יחדיו על ידי מסגרת הקיר כולו. נראה שגם ההסבר של שמואל הבבלי, המובא בירושלמי, משקף אותה בעיה הלכתית של סתירת אוהל. ברם, מבחינתה של התפיסה ההלכתית התנאית לא התעוררה הבעיה כלל. הקיר היה כולו זמני ונועד לפריצה, לשם כך הוא נבנה, על כן פריצתו אינה בבחינת סתירת אוהל. מכל מקום זו הייתה התפיסה התנאית, וקשה להתאימה לתפיסה ההלכתית השיטתית שנהגה בבבל.
בתוספתא ובתלמודים השליכו את הדין שבמשנה על הסדרים אחרים של אחסון מוצרים בכדים בבית. במסגרת זו דנים בכדים המשוקעים בקרקע הבית וחתומים. שאלות אלו אינן נוגעות לפירוש המשנה.

Mishnah 4

<b>אין פוחתים את הנר מפני שהוא עושה כלי –</b> בנוסח הדפוסים <b>אין פותחין את הנר. </b>סדר יצירת הנרות הוא כך: הנר מיוצר בשתי תבניות, כל אחת לחצי אחר של הנר (חצי עליון וחצי תחתון). יוצקים את חומר הגלם לשתי התבניות (דפוסים), ולאחר זמן מוציאים את הכלי מהתבנית. בשלב זה מדביקים את שני החצאים זה על זה, ובכך מתקבל כלי אטום. לאחר מכן שוברים את הנר ויוצרים פתח להכנסת השמן (והאוויר), ופתח שני למקום הפתילה. בשלב האחרון צורפים את הנר. יש שעשו את הפתח רק לאחר צריפת הנר, או לאחר צריפתו הראשונית. פחיתת הנר או פתיחתו היא עשיית הפתח. הקושי שבפירוש זה הוא שהדין במשנה מיותר ובבחינת "פשיטא"; הרי מדובר בשלב מכין של עשיית הנר, עוד לפני הצריפה, וברור שאסור לעשות זאת בחג. יתר על כן, הנר הבלתי צרוף אינו מוכן עדיין לשימוש, ולא ברור מה ההיגיון הטכני בסדר העבודה הנרמז במשנה (איור 42). 
בראנד שיער שסדר העבודה נועד למניעת בעיה של טומאה. כידוע, כלי סגור וחתום אינו מקבל טומאה, על כן צרפו את הנר בכבשן כשהוא סגור, ובבית המוכר פתחו אותו. פתיחה זו נועדה לאפשר את הדלקת הנר. ברם, חכמים אסרו לעשות זאת בחג משום שיש בכך התקנה של הנר לשימוש. לדעת בראנד נמצאו נרות שהפתח הותקן בהם רק לאחר צריפתם<sup class="footnote-marker">50</sup><i class="footnote">בראנד, כלי חרס, עמ' שנא-שנב.  </i>. עם זאת, ייתכן שאי פתיחת הנר נובעת לא מהלכות טומאה אלא מהרצון לצמצם את הפחת. נר סתום עמיד יותר, על כן פתחו אותו רק בבית המשתמש. במקבילות דנים בשאלות דומות של פתיחת אלפסים חתומים בחג, על כן נראה שההסבר מסתדר יפה עם רצף הדיונים במשנה ובמקבילותיה<sup class="footnote-marker">51</sup><i class="footnote">הראשונים הילכו בדרך שונה. רש"י לבבלי לב ע"א הסביר שהכוונה לעשיית שקע בגוש חרס גולמי (ביצת היוצר). בצדק היקשו עליו התוספות שאיסור זה הוא פשיטא, שהרי זו יצירת כלי מראשיתו. מעבר לכך אין כלי כזה, שלא נצרף, ראוי לשימוש כלל. על כן ייתכן שאסור להכין כלי משום שהכלי הגולמי אינו נחשב מוכן. המאירי משתמש בשני טיעונים אלו כדי שהאחד יקהה את עוקצו של האחר. פחיתת הכלי נאסרה כי יש בכך עשיית כלי, אך החידוש הוא שזה נחשב כלי אף שאין זה כלי ממשי כמקובל. התוספות הסבירו שהכוונה לפתיחת הפתחים שדיברנו עליהם, אלא שלשיטתם הניחו שם חומר כלשהו בזמן העבודה ובמשנה מדובר על הוצאתו. ראו גם מלאכת שלמה למשנתנו. </i>.
בתלמודים עולה שאלה דומה לגבי אלפסים (לפסים בכתיב הארץ-ישראלי) ו"ארוניות"<sup class="footnote-marker">52</sup><i class="footnote">כך בירושלמי, סב ע"ג. </i> (חרניות – בבלי, לב ע"א). רב יהודה הבבלי מסביר שהכוונה ל"ערניות", ואביי מסביר שמדובר בכלים כפריים נחותים<sup class="footnote-marker">53</sup><i class="footnote">"עיר" בלשון התלמוד היא עיירה כפרית, אך גם יישוב מרמה נמוכה ביותר מבחינה תרבותית ויישובית. ראו ספראי, הכלכלה, עמ' 82; ביכלר, פגן.  </i>. כלים אלו הוכנו כנראה בדפוס, והחלק העליון היה מלכתחילה סתום. הכלים לא נצרפו, אלא נמכרו חתומים. במקרה זה אין הדבר נובע מהלכות טומאה אלא מטיבם הנחות של הכלים. איננו מכירים כלים כאלה מהממצא הארכאולוגי.
<b>ואין עושין פחמים –</b> הפחמים נועדו לחימום באש נמוכה ולבישול מתמשך של מאכלים. מותר לבשל ולהבעיר אש בחג, אך הפחמים עצמם הם מעין כלי שעשייתו נאסרה. לפי פשוטם של דברים נאסר להכין פחמים אפילו לסעודת החג עצמו<sup class="footnote-marker">54</sup><i class="footnote">כך בפירוש בתוספתא, פ"ג הי"ד. בבבלי, לב ע"א, פירשו שהפחמים נועדו לבית המרחץ, והסבירו שההלכה היא מהתקופה שהתירו בה להתרחץ במרחץ ולחמם את המים. ברם, בבית המרחץ השתמשו בעצים חיים ואילו בפחמים בישלו, ונראה שחכמי בבל לא הכירו את הבישול בפחמים. ברם, אין ספק שבארץ ישראל בישלו גם בפחמים, כפי שנוהגות הערביות בכפר הערבי המסורתי עד היום. הגזרה על חימום בית המרחץ מתייחסת לשבת (בבלי, שבת מ ע"א) ולא ליום טוב. ראו פירושנו לשבת פ"ג מ"ד; ירו', שבת פ"ג ה"ג, ו ע"א. </i>. הדין במשנה אינו קשור לשאלות שנידונו במשניות קודמות בדבר הכנה מבעוד יום; כאן מדובר באיסור התקנת כלי, גם אם הדבר נעשה לצורך החג עצמו. עם זאת, יש לשאלות אלו גם קשר לשאלת ההכנה. כלי שאינו שלם אינו מוכן לחג.
יש להניח שרבי אליעזר חולק על משנתנו ומהלך בשיטת בית שמאי. הוא סבור שמותר לעסוק בתשמישי מצווה ואפילו בהכנות לכל מעשה מצווה, והכנת סעודת חג היא מעשה מצווה בפני עצמו<sup class="footnote-marker">55</sup><i class="footnote">ראו פירושנו לשבת פי"ט מ"א. ממילא אין מקום לשאלת הבבלי "פשיטא!". </i>.
בתלמוד מובאת ברייתא הדנה בהעברת עצים שבערו מהתנור לכיריים: "מצילין מן התנור לכירה, אבל לא מכירה לתנור" (ירו', סב ע"ד). החשש ההלכתי הוא מפני עשיית פחמים. האש בתנור הייתה חזקה בהרבה ובערה זמן ממושך יותר. את עודפי העצים מהתנור מותר להעביר לכיריים הקטנים, אבל אסור להעביר את עודפי העצים מהכיריים, שכן בכיריים האש קטנה יותר והעברת העצים יש בה חשש של הערמה, שמא תכנן מלכתחילה להפוך את העצים לפחמים (איור 43). 
<b>ואין חותכים את הפתילה לשנים</b><sup class="footnote-marker">56</sup><i class="footnote">המילה "לשנים" חסרה בדפוס וילנא, דו, דש, ולמעשה היא מיותרת. </i><b> –</b> הבערת הנר עצמה מותרת, אך הכנת פתילה היא בבחינת עשיית כלי, זאת אף שהפתילה נשרפת ומשמשת רק לחג עצמו.
<b>רבי יהודה אומר חותכה באור לשני נרות –</b> לפי הסבר התלמודים (ירו', סב ע"ג; בבלי, לב ע"ב) משמע שהוא מכניס פתילה אחת לשני נרות ומדליק אותה באמצע, והפתילה נחתכת מעצמה. ייתכן שלאחר מכן מותר לו לכבות את הנרות בדרך המותרת בחג. בכך הוא מציע דרך לעקוף את הבעיה ההלכתית של הכנת הפתילה. ספק אם רבי יהודה חולק על תנא קמא או מציע פתרון טכני לבעיה ההלכתית. מכל מקום, בתוספתא שתי ההלכות מובאות ברצף אחד: אין לחתוך פתילה, אך מותר לחצותה על ידי האש "וחותכה באור לשני נירות" (פ"ג הכ"א). 

Mishnah 5

<b>אין שוברים את החרס – </b>נראה שאחת משיטות הבישול הייתה להניח חרס ועליו דג מלוח קטן על גב התנור, וכך לצלות את הדג. על החרס הניחו גם תבלינים שהפכו את התבשיל למשובח יותר. חז"ל התירו זאת בחג, כמובן, אך אסור היה לשבור את החרס כיוון שבכך נוצר מעין כלי. גם במקרה זה החשש של הכנת כלי אינו נובע רק מכך שהכלי ישמש לאחר החג, אלא גם שישמש בסעודה עצמה. הכנת כלי נחשבה למעין שלב מכריע, וההכנות לסעודה מתחילות במצב שבו הכלים מוכנים והאוכל יועד ותוכנן, באופן כללי.
<b>ואין חותכין את הניר לצלות בו מליח –</b> המשנה רומזת לשיטה נוספת. את הדג הניחו על פיסת נייר ספוגה בשמן שהונחה על גב התנור. השמן מנע את שרפת הנייר. גם כאן הנייר נתפס ככלי, ואסור להכינו בחג. בתוספתא (פ"ג הט"ז) מתנהל דיון בשיטות דומות, כגון חיתוך הקנה כדי שישמש מצע להנחת המליח על גביו בתוך מעין מצע מתובל.
מעבר לפן ההלכתי מעניין לעקוב אחר התחכום של הבישול הקדום, שהיה בו שימוש מרבי בחומרים קיימים ופשוטים כדי לגוון את האוכל.
<b>ואין גורפים תנור וכירים – </b>השרפה המתמדת של העצים הותירו בחלל התנור ערמת אפר. מדי פעם ניקו את האפר ובכך הגדילו את חלל התנור. בחפירות ארכאולוגיות מוצאים כיריים או תנורים מלאי אפר, ואף היו מקרים שלאחר שימוש ממושך עקרו את התנור, הגביהו אותו והניחו אותו על ערמת האפר. המשנה מדברת על שלוש אפשרויות: השארת האפר כמות שהוא, הוצאתו בגריפה או כיבוש, כלומר יישור האפר וכבישתו. מצב זה של תנור מלא אפר נרמז גם במשפט "שאפר (או ואפר) הכירה מוכן", כלומר האפר בכירה נמצא ונחשב "מוכן" תמיד, כלומר מותר להשתמש בו בחג (לעיל, פ"א מ"ב). האיסור לנקות את התנור נובע מכך שזו עבודה המתבצעת רק לעתים רחוקות ואינה חלק מתהליך הבישול הרגיל והשגרתי. נמצאנו למדים שהותר לבשל, אך רק את מה שנחשב לחלק מהעבודות השוטפות ולא עבודות שמבצעים לעתים רחוקות בלבד. מעין זה שנינו גם בפרק הקודם<sup class="footnote-marker">57</sup><i class="footnote">לעיל, פ"ג מ"ז, ובתוס', פ"ג ה"כ, נאסר להתחיל להסיק תנור גדול, כנראה מסיבה זו. </i>: אסור להשחיז את הסכין משום שפעולה זו מתבצעת רק לעתים רחוקות ואין סיבה שתתבצע דווקא בחג. זה הפירוש הפשוט למונח "גורפין"<sup class="footnote-marker">58</sup><i class="footnote">כך הרמב"ם, אלבק ואחרים. </i>. יש המפרשים שהכוונה להוצאת חלקים שנשרו מהטיח<sup class="footnote-marker">59</sup><i class="footnote">כך רש"י ואחרים. </i>. הבבלי והירושלמי אמנם מעלים בעיה זו, אך דומה שלא זה פירוש המונח "גורפין". השאלה בדבר חלקי טיח שנפלו היא שאלה נוספת, וגם אותה ניתן לפתור בעזרת משנתנו, אך אין היא הסבר למשנה. מן הראוי להעיר שהרא"ש טוען שבתנורים "שלנו" מותר לגרוף, כנראה משום שהוא הכיר את טיפוס התנור הגדול ואותו מגרפים כל יום (איור 44).
<b>אבל מכבשין –</b> כובשים את האפר ומיישרים אותו כדי לפנות מקום לעצים החדשים. בתלמודים מובא מעשה בבתו של רבי חייא ששאלה את אביה כיצד תנהג. לפי הסיפור בירושלמי היא מצאה "כיפה" בתוך התנור. נראה שנשברה חתיכה מהחלק הכיפתי שבראש התנור<sup class="footnote-marker">60</sup><i class="footnote">רבינוביץ, תורת ארץ ישראל, מפרש שכיפה היא אבן קטנה על סמך ירו', הוריות פ"ב ה"ה, מו ע"ד, וראו הערוך השלם, כרך ד, עמ' 291. </i>; אביה התיר לה לגרוף את הכיפה, היא הגיבה "לינה יכלה" (אינני יכולה) ואביה הורה לה לכבוש את החתיכה. לפי הערת התלמוד שם הבת ידעה את הדין, אבל רצתה לשמוע זאת מאביה (סב ע"ג). הביטוי "לינה יכלה" הוא טיעון הלכתי: לא שאי אפשר לעשות כן, אלא שהדבר אסור. אם כן לא ברור מדוע הורה לה אביה בהתחלה לגרוף את התנור. התלמוד הבבלי מוסיף הסבר בדמות ברייתא שהיא המשך למשנה: "ואם אי אפשר לאפות אלא אם כן גורפו מותר" (לב ע"ב). לאחר מכן מופיע הסיפור עם בתו של רבי חייא שנפל לה "אריח" לתנור, אך כל הדיון בין הבת הלמדנית לאביה חסר. נראה, אפוא, שהמשפט "אינני יכולה" הוא קטוע; זה היה דיון ארוך יותר והבת טענה בו שאין זה מצב של "אי אפשר לאפות", ולכן הדבר נאסר. מכל מקום, הסיפור חושף קטע מחיי היום-יום של יהודים, אב ובתו, שומרי מצוות ויודעי תורה.
לעיל הדגשנו את התחכום שבדרכי הבישול, ומשנתנו מדגימה את דלות ה"ציוד" של המטבח הקדום. ה"מטבח" הקדום היה עלוב למדי. הבישול נעשה בחצר, ומתקני החימום היו פשוטים ביותר. הכלי הנפוץ ביותר היה הכיריים, ואלו אינם אלא שתי אבנים סמוכות ששפתו עליהן את הקדרה, וביניהן הניחו עצים. התנור היה כלי כבד ו"משוכלל" יותר. התנור הפשוט כלל תא בעירה תחתון שהניחו בו עצים, ועליו לוח חרס שהניחו עליו קערות או לחמים. תנוד משוכלל הרבה יותר כלל בנוסף לתא הבערה עוד תא גדול וסגור שבו הניחו קדרות או כיכרות לחם, וניתן היה גם להניח כלים על גב התנור (איור 44ב). 
בסך הכול עמדו לרשות עקרת הבית מתקנים פשוטים ביותר ובלתי נוחים. אין זה מקרה שבעברית ובארמית של תקופת המשנה והתלמוד אין מונח המקביל ל"מטבח". מקום הבישול אינו חשוב דיו כדי שייקרא בשם משלו. משנתנו מציגה כמה מהאלתורים המקובלים בתקופה.
<b>ואין מקיפים שתי חביות –</b> חבית היא כד, ושני המונחים תדירים ביותר ומתחלפים במקורות<sup class="footnote-marker">61</sup><i class="footnote">לדיון בכל היבטי החבית ראו בראנד, כלי חרס, עמ' קיא-קעב. </i>. גודל החבית אינו קבוע, אך מהממצא הארכאולוגי עולה שכד רגיל מכיל 15-20 ליטר. "להקיף" משמעו לקרב; הכוונה לקרב שני כלי חרס על מנת לאלתר מעין כירה ולהניח ביניהם עצי בעירה, במטרה: <b>לשפות עליהן – </b>על שתי החביות, <b>את הקדירה –</b> האיסור נובע מכך שיש בכך משום בניית כירה, אף שהמתקן ודאי זמני<sup class="footnote-marker">62</sup><i class="footnote">ירו', סב ע"ד, מנסח זאת "משום בונה". </i> (איור 45).
<b>ואין סומכין את הקדירה בבקעת – </b>שתי אבני הכיריים היו, לעתים, משענת בלתי יציבה לקדרה שעליהן. על כן השעינו את הקדרה על פיסת אבן נוספת. חז"ל אסרו להוסיף את האבן בחג, למרות הצורך המידי בכך, שכן הנחת אבן נוספת היא בבחינת תיקון הכיריים, <b>וכן בדלת –</b> אפשר להבין שאת הקדרה השעינו על דלת. ברם, הסבר זה מוזר. הדלת משמשת בתפקיד אחר, ואם הכוונה להשתמש בשברי דלת לייצוב הקדרה – הרי שאין בכך כל חידוש לעומת המשפט הקודם. על כן נראה שיש לגרוס “וכן הדלת”<sup class="footnote-marker">63</sup><i class="footnote">אפשטיין, מבוא, עמ' 520. "הדלת" ב- מפ, י, כ, מל, מפ, מנ, מז (וכל המילה חסרה ב- מתצ). </i>, והכוונה שאסור לתקן את הדלת ולהשעינה על אבן או פיסת עץ. הדלת הייתה עשוייה מעץ או מאבן. דלת האבן הייתה כבדה ביותר, וכאשר פתחו את הדלת הופעל משקל גדול ביותר על הצירים (איור 47). יש להניח שבמשך היום הייתה הדלת פתוחה שעות ארוכות, על כן גדול היה החשש שמשקל הדלת יקרע את הצירים, ועל כן הניחו חתיכת אבן מתחת לקצה הרחוק של הדלת כדי לסמכה. חז"ל אסרו זאת, שוב משום שיש בכך התקנת כלי. האיסור מלמד שהנחת אבן לייצוב הדלת הייתה הסדר קבוע, והיה בכך משום תיקון כלי קבוע.
חשש דומה היה קיים גם בדלת עץ. ברם כאן המשקל היה קטן יותר, ונראה שהצורך בהתקנת משענת לדלת היה קטן יותר.
לפי ההסבר המוצע כאן האיסור נובע מהתפיסה שיש בכך תיקון כלי. הבבלי היסב את המשנה לעניין אחר שכנראה התאים יותר להוויה הבבלית: "לפי שלא נתנו עצים אלא להסקה ורבי שמעון מתיר" (לג ע"א). העצים בחצר נועדו להסקה, ולפיכך אין לעשות בהם שימוש אחר. לפי הסבר זה רבי שמעון מתיר משום שלדעתו מותר (מוכן) לדבר אחד מותר לכל יתר הדברים.
<b>ואין מנהיגין את הבהמה במקל ביום טוב – </b>בכמה עדי נוסח: ורבי אלעזר ברבי שמעון מתיר. המשפט חסר ברוב הנוסחאות, ונמצא בדפוסים ובעדי הנוסח הקרובים להם<sup class="footnote-marker">64</sup><i class="footnote">דפוס וילנא, דו, דש, רב, א, גט. </i>. בירושלמי המשפט מצוטט כ"תני", ובתלמוד הבבלי מצוטט ללא הסבר נוסף. אילו היה כתוב במשנה, הרי שלא היה כל טעם לצטט משפט מהמשנה ללא תוספת כלשהי. אין זאת אלא שהמשפט לא היה לפני עורך המשנה, והוא חדר למשנה מתוך הברייתא שבתלמוד הבבלי<sup class="footnote-marker">65</sup><i class="footnote">בבלי, לג ע"א; אפשטיין, מבוא, עמ' 960. </i>. אך דומה שאין בנימוקים אלו כדי לעקור שורה מהמשנה, אף שחדירת ברייתות מהתלמוד למשנה היא תופעה נפוצה (תמונה 16 הנהגת בהמה).
באופן כללי אנו מצווים על שביתת בהמות ביום טוב, אך כמובן מותר לשחוט בהמה לצורך סעודת החג. הבבלי (שם) מנסה להסביר שהאיסור נובע מכך שהמקל הוא מוקצה, ורבי אלעזר ברבי שמעון מתיר משום שהוא מהלך בשיטת אביו שאין מוקצה ביום טוב. הסבר זה נדחה ומוצע הסבר אחר: "משום דמחזי כמאן דאזיל לחנגא" – משום שנראה כמי שהולך לחגיגה. קשה לדעת האם הבבלי סבור כי זה ההסבר העיקרי, או שמא הסבר זה נועד רק לדחות את הקשר בין רבי אלעזר ברבי שמעון של משנתנו לבין שיטתו של רבי שמעון אביו. מכל מקום האיסור אינו נהיר, ולא מובן מדוע הנהגת הבהמה במקל נראית כהובלת הבהמה לחגיגה. אולי הפירוש מבוסס על מציאות חיים ועל טקסים מקובלים שאינם מוכרים לנו, ברם עדיין קשה להבין למה המשפט משובץ במשנתנו או בברייתא העוסקת בסמיכת דלת בבקעת של אבן. לפי שיטת הבבלי המשפט הקודם "וכן בדלת" עוסק אף הוא בדיני מוקצה, לפיכך הגיוני הוא להסביר את האיסור להנהיג בהמה במקל במסגרת דיני מוקצה. אך נושא החגיגה הוא עניין אחר וחדש, ושיבוצו בהקשר של המשנה או הברייתא מתמיה.
בתוספתא המשפט משובץ בהקשר כללי יותר: "אין יוצאין בכסא, אחד האנשים ואחד הנשים, ולא סומה במקלו, ולא רועה בתרמילו. רבי לעזר בי רבי שמעון אומר אף (אין) מנהיגין את הבהמה במקל ביום טוב" (תוס', פ"ג הי"ז). אם כן, כל הברייתא עוסקת בטלטול מיותר ביום טוב. אסור לשאת אנשים באפיריון (כיסא) (איור 48) (ירו', ס ע"ג; סב ע"ד; בבלי, כה ע"ב); אסור לרועה לצאת עם ציודו הרגיל (איור 49); בהקשר זה אסור להנהיג בהמה במקל, והדברים ברורים ופשוטים. רבי אלעזר ברבי שמעון כנראה חולק על התנא קמא, הוא מתיר לעיוור לצאת עם מקלו ואף להנהיג בהמה<sup class="footnote-marker">66</sup><i class="footnote">לבירור הנוסח ראו ליברמן, תוספתא כפשוטה, עמ' 988. </i>, וכך דברי רבי אלעזר ברבי שמעון מתאימים לדבריו במשנתנו, בין אם הם מעיקר המשנה ובין אם לאו. רש"י<sup class="footnote-marker">67</sup><i class="footnote">רש"י לבבלי, כה ע"ב. </i>, הרי"ד וראשונים אחרים מסבירים שהחשש הוא משום "עובדין דחול"<sup class="footnote-marker">68</sup><i class="footnote">ראו ליברמן, תוספתא כפשוטה, עמ' 987. </i>. כל זאת משום שכידוע הותר לטלטל ביום טוב. להלן נציע הסבר אחר לאיסור.
מבחינת מבנה המשנה ועריכתה, ההסבר המוצע מניח שמשנתנו הועברה ממקור אחר וקוצרה בידי עורך המשנה. בתוספתא השתמרה המשנה הקדומה. מצב זה אינו מעיד על כך שהמשנה מאוחרת לתוספתא אלא על כך ששתיהן השתמשו במקור קדום, ובתוספתא נשאר המקור הקדום ללא שינויי עריכה<sup class="footnote-marker">69</sup><i class="footnote">על התערבות העורך במשנה הקדומה ועל היחס בין המשנה לתוספתא ראו בהרחבה במבוא הכללי לפירוש המשניות. </i>.
בירושלמי ההסבר להלכות שבתוספתא הוא: "וכן היה רבי שמעון אומר הואיל והוא מותר בדבר אחד יהא מותר בכל הדברים" (סב ע"ד). הסבר זה הוא ההסבר שנדחה בתלמוד הבבלי, ומשמע ממנו שהאיסור נובע מכך שכל המעשים הללו הם מעשי חול, אך רבי שמעון ובנו סבורים ששיקול זה של מעשי חול אינו סיבה לאיסור; מה שהותר בשביל הכנת האוכל, הותר לחלוטין. אם מותר להנהיג בהמה לצורך שחיטתה, ומותר להוביל אוכל בתרמיל, מותר גם לרועה לצאת עם תרמילו. ייתכן גם שהאיסור שבתוספתא הוא רק לשיטת בית שמאי שבחג נאסר לטלטל, ורבי שמעון מייצג את עמדת בית הלל שמתוך שהותר (לטלטל) לצורך סעודת יום טוב הותר לטלטל לצרכים אחרים. אם כן, עמדתו של רבי שמעון אין בה היתר גורף כמו שהיא מנוסחת בתלמוד הבבלי, אלא דבריו מתייחסים רק לטלטול ביום טוב.
דומה שהסבר המשנה תלוי בהבנת הרצף הספרותי. במשנה 6-5 פסקאות:
1. שבירת חרס וחיתוך נייר
2. גריפת תנור
3. הקפת חביות
4. סמיכת קדרה 
5. סמיכת דלת
6. הנהגת בהמה – משפט זה אולי אינו חלק מהמשנה ועל כן יש להסבירו כחלק מהקשר אחר, ההקשר של התוספתא.
לפי התלמוד הבבלי פסקאות 4-1 עוסקות בהכנת כלי, החמישית בדיני מוקצה והשישית בדיני מוקצה או באיסור צדדי אחר (לפי התירוץ). הסבר זה קשה משום שיש בו שינוי נושאים. לפי ההסבר שהצענו פסקאות 5-1 עוסקות בתיקון כלי והפִסקה השישית יוצאת דופן, ועל כן מוטב לראות בה רק חלק מהברייתא שחדר למשנה בטעות. ממילא אין בשורה זו גם תוספת לבירור שיטת העריכה של המשנה.
עם כל זאת, לא מובן ההקשר שבו ההלכה משובצת בתוספתא. בשני התלמודים ובתוספתא שלנו משובץ הדין של "ולא סומה במקלו ולא רועה בתרמילו רבי אלעזר בי רבי שמעון אומר אף (אין) מנהיגין את הבהמה במקל ביום טוב" כמוסב על משנתנו. לפי כל ההסברים שהוצעו אין לדינים אלו קשר למשנתנו. על כן אולי יש לחזור להסבר הבבלי, אך בצורה שונה במקצת. תיקון כלי נאסר משום שיש בו סרך מוקצה. מה שאינו כלי נאסר מדין מוקצה. תחילת המשנה עוסקת באיסורים משום תיקון כלי (פסקאות 2-1), בהמשך איסורים משום תיקון כלי ומשום מוקצה (פסקאות 5-3), ועל כך התוספתא מוסיפה דינים של מוקצה רגיל משום "עובדין דחול". הדין האחרון בתוספתא חדר למשנה, או אולי אף היה בה מראשיתה. מכל מקום המשנה הבאה ממשיכה בדיני מוקצה המשולבים בתיקון כלי, ובכך ראיה לשיטתנו.
אם כן, מבחינה הלכתית ניתן להסביר את המשנה כעוסקת בכמה נושאים שונים. ברם, רק הסבר אחד מתאים לכל הפסקאות במשנה ובתוספתא הנסמכת אליה. הבריח המחבר הוא דיני מוקצה הנובעים מהאיסור לתקן כלי, ומה שאינו כלי מבעוד יום נחשב מוקצה.

Mishnah 6

<b>רבי אליעזר אומר נוטל אדם קיסם</b><sup class="footnote-marker">70</sup><i class="footnote">בעדי נוסח רבים נוסף "מלפניו": דפוס וילנא, דו, דש, גט, ל, מ, רב, קא. כן גרס רש"י, אך טען שלאו דווקא מלפניו, “ולפניו” נגרר מהסיפא. התוספות, ד"ה "רבי אליעזר" (לב ע"א), אומרים שדווקא מלפניו, ולא מכל החצר. הר"ן כרש"י והמאירי מביא את שתי הדעות, ועסקו בכך ראשונים נוספים, ואנו נפרש לפי דרכנו. </i><b> – </b>העצים בחצר נועדו להסקה. לעיל (משנה ב) שנינו מחלוקת בדבר ההגדרה של עצים מוכנים. ראינו כי לפי בית שמאי עצים המכונסים בקרפיף ודאי מוכנים, והיו דעות שבית שמאי מתירים להשתמש גם בעצים בלתי מכונסים בקרפיף, ועל כל פנים יש דעות שבית הלל מתירים זאת. מכל מקום, העצים שבחצר מוכנים יותר מהעצים שבקרפיף. אין במשנתנו מחלוקת בדבר השימוש בעצים להסקה, הם "מכונסים", כלומר מסודרים להסקה. עם זאת, המחלוקת היא על צורת הבאתם לתנור. רבי אליעזר הוא מתלמידי בית שמאי, ובדרך כלל הולך בדרכם<sup class="footnote-marker">71</sup><i class="footnote">גילת, רבי אליעזר. </i>. בהמשך המשנה אף הירושלמי מניח זאת כפשוט וכמובן מאליו<sup class="footnote-marker">72</sup><i class="footnote">להלן, משנה זו. </i>. אם כן, לפי רבי אליעזר מה שמוכן להסקה מוכן גם לשימושים אחרים שהם סניף לאוכל.
<b>לחצות בו שיניו –</b> בנוסח הדפוס: לחצוץ. לצורה "לחצוץ" עדיפות ברורה<sup class="footnote-marker">73</sup><i class="footnote">כך ב- וילנא, דו, דש. בעל מלאכת שלמה מעיד על הצורה "לחצוץ" ומוסיף שרבי יהוסף אשכנזי "לא שלח בה יד ימינו", כלומר קיבל את הנוסח. </i>: הקיסם מוציא את החציצות שנתקעו בין השיניים. ההיתר לחצוץ שיניים בקיסם נובע מכך שמה שמוכן להסקה מוכן גם לצרכים אישיים נוספים. הרקע הרֵאלי להלכה זו הוא החצר המשותפת. בחצר דיירים רבים, וכל אחד מהם מקיים משק פרטי. החצר משמשת בתור מחסן, אך אין היא רכוש של פרט כלשהו.
<b>ומגבב – </b>אוסף את הגבבים, הלוא הם שיירי עצים וזרדים, <b>מן החצר ומדליק –</b> לפי פשוטם של דברים מותר לו להשתמש בעצי החצר, ולהלן נרחיב בכך, <b>שכל מה שבחצר מוכן – </b>מה שבחצר מוכן להסקה ולכל שימוש אחר. כן ראינו לעיל שמותר להשתמש בעצי החצר להסקה, אך לא בקורה, משום שהקורה נועדה לשימוש אחר. עד כאן דברי רבי אליעזר הממשיכים גם במשנה הבאה, <b>וחכמים אומרים אף מגבב מלפניו ומדליק</b><sup class="footnote-marker">74</sup><i class="footnote">ב- מפי "נוטל אדם...", וזו עדות נוספת לכך שמעתיקים הוסיפו את המילה "אדם" כרצונם.  </i><b> –</b> לפי הניסוח שלפנינו חכמים מקלים ואומרים שמותר <b>גם לגבב מלפניו –</b> כלומר לאסוף כמות גדולה יותר. ברם, בנוסח הדפוסים ורוב כתבי היד חסרה המילה "אף"<sup class="footnote-marker">75</sup><i class="footnote">היא מופיעה בכתב יד קופמן ו- גא.  </i>, וייתכן שחכמים מחמירים. חילוף נוסח זה תדיר ביותר, ולעתים קרובות נשמטה או נוספה המילה "אף"<sup class="footnote-marker">76</sup><i class="footnote">אפשטיין, מבוא, עמ' 1012. ראו, למשל, לעיל, פ"א מ"ח. ייתכן שלעתים המילה "אף" אינה מבטאת הפרזה אלא באה רק להדגשה, כמו בביטוי "אף הוא אומר", ראו למשל לעיל, פ"ב מ"א ועוד. בעדי נוסח אחדים (מת, מגש, מג, מד, מרא, מרת4, מרב) נוסף "לצלות בשר ולשפות עליהם קדירה". </i>. גם המילה "מלפניו" אינה ברוב הנוסחאות, ולהלן נחזור לכך.
מחלוקת זו נשנית בתוספתא בצורה אחרת: "רבי ליעזר אומר נוטל אדם קיסם לחצות (לחצוץ) בו שניו וחכמים אומרים לא יטול אלא מן האבוס שלפני בהמה, ובלבד שלא יקטמנו לחצות (לחצוץ) בו שיניו... רבי ליעזר אומר מגביב את החצר ומדליק, ובלבד שלא יעשה צבורין, ורבי שמעון מתיר שכל שבחצר מוכן" (תוס', פ"ג הי"ח; בבלי, לג ע"ב). אם כן, חכמים מחמירים וסוברים שאין להשתמש בקיסם בחצר, להוציא את הקיסמים שנועדו למאכל בהמה. מדבריהם משמע שאכן הבעיה היא מידת ההכנה של הקיסמים. מה שנועד למאכל בהמה נחשב מוכן גם לאדם (בבלי, שם), אך מה שנועד להסקה אינו מוכן למאכל אדם. מחלוקת זו אינה נזכרת במשנה. ניתן היה גם להעמיד את המשנה על נושא אחר, האם אוסרים להשתמש בקיסם שמא יקטום את הקיסם (חכמים) או שאין גוזרים. ברם, אם התירו קיסם מן האבוס משמע שהמחלוקת אינה נובעת מהחשש שמא יקטום, שכן אם כך הוא מה ההבדל בין קיסם מהחצר לבין קיסם מהאבוס? (איור 50).
המחלוקת השנייה מופיעה במשנה, אם כי אולי לא באותה צורה. לפי התוספתא רבי אליעזר הוא המחמיר וסובר שמותר לגבב מכל החצר, אך לא לעשות ערמה, ורבי שמעון מתיר הכול, אף לעשות ערמות של עצים. השאלה העיקרית היא, כמובן, האם רבי שמעון בתוספתא הוא חכמים שבמשנה, או שזו דעה שלישית. בתלמוד הבבלי מובא: "תנו רבנן מגבב מן החצר ומדליק, שכל מה שבחצר מוכן הוא, ובלבד שלא יעשה צבורין צבורין, ורבי שמעון מתיר" (שם). לפי הסבר הבבלי המחלוקת נובעת מכך שהרואה יסבור שהאדם מכין עצים למחר. לפי פשוטה המחלוקת היא על הכנת עצים למחר. ברור שאסור לגבב עצים ליום המחר, אך מי שמתיר לעשות ערמה לוקח בחשבון שייתכן שלא כל העצים ינוצלו. התלמוד הבבלי, כדרכו, ממזער את הוויכוח העקרוני. כבר ראינו כי פעמים מספר הוא מעמיד את המחלוקת על "גזירה שמא...", ואילו התלמוד הארץ-ישראלי מצביע על מחלוקת עקרונית יותר<sup class="footnote-marker">77</sup><i class="footnote">ראו המבוא למסכת. </i>.
נחזור לענייננו. הברייתא מעידה כי המשפט "שכל מה שבחצר מוכן הוא" הוא לדעת הכול, ואף על פי כן חולקים רבי שמעון ורבי אליעזר על היקף הגיבוב. בירושלמי נאמר: "מה ביניהן? לעשות ציבור ביניהן. על דעתיה דרבי אליעזר עושין ציבור, על דעתהון דרבנן אין עושין ציבור" (סב ע"ד). הצירוף "רבי אליעזר" ו"רבנן" מלמד כי הירושלמי אכן עוסק במשנתנו, וברור שלדעת הירושלמי רבי אליעזר מקל מחכמים, ומכאן שבירושלמי לא גרסו "<b>אף</b> מגבב...". ההבדל בין חכמים לרבי אליעזר באמת עמום. מה בין "מגבב מן החצר ומדליק" לבין "מגבב (משלפניו) ומדליק"? התשובה מלמדת כי בתלמוד גרסו "מגבב מלפניו ומדליק", ופירשו שלדעת חכמים מגבב רק מלפניו, ולא מכל החצר. "לפניו" כאן הוא כמו "נוטל קיסם מלפניו", כלומר מה שאינו מחייב חיפוש ואיסוף. מבחינת נוסח המשנה ייתכן שאכן המילה "מלפניו" מיותרת<sup class="footnote-marker">78</sup><i class="footnote">כך אפשטיין, מבוא, עמ' 1181; ליברמן, תוספתא כפשוטה, עמ' 988, אך היא מופיעה בעדי הנוסח השונים בצורה "לפניו" או "משלפניו" (וילנא, דו, דש, א, גט, ג, מיל). אפשטיין מעיר גם על החילוף רבי אליעזר / רבי אליעזר בן יעקב. את משנתנו פירש ליברמן אחרת, והאריך רבות בפירושו. לפי דברינו הכול אתי שפיר, בסיכול שמות התנאים.  </i>, וחכמים אומרים "מגבב ומדליק", כלומר אינו אוסף מכל החצר אלא נוטל כמות קטנה ומדליק אותה מיד. בבבלי כאן (לג ע"ב) ובשבת (פא ע"ב) מובאת ברייתא הדומה למשנתנו, ושם חכמים מחמירים ומתירים לקחת רק מאבוס של בהמה. דומה שחכמים אלו מבטאים דעה שלישית של חכמים אחרים, שאינם במשנתנו ואינם בברייתא שבתוספתא.
אם כן, רבי אליעזר במשנה הוא רבי שמעון שבברייתא שבתוספתא, וחכמים במשנה הם רבי אליעזר בברייתא. סיכול מעין זה אופייני למקורות. בברייתא שבתלמוד הבבלי תנא קמא הוא רבי אליעזר שבברייתא (וחכמים במשנה), ורבי שמעון בברייתא שבבבלי הוא רבי שמעון שבתוספתא, ודעתו מיוחסת במשנה לרבי אליעזר. בכל דיני מלאכה בחג רבי שמעון מקל מנימוקים שונים, וכבר עמדנו על כך<sup class="footnote-marker">79</sup><i class="footnote">ראו המבוא למסכת שבת. </i>.

Mishnah 7

<b>אין מוציאין את האור –</b> בעולם הקדום הייתה הדלקת האש בעיה חמורה. בתקופה הפרהיסטורית לא ידעו כיצד להדליק אש, ונשות הקהילה עמלו לשמור על האש הקיימת לבל תכבה. בהמשך ההיסטוריה למדה האנושות להדליק אש, אך עדיין הייתה זו משימה קשה, על כן אפיינה התופעה של מוקד אש קבוע בתים קדומים רבים. בתקופת המשנה והתלמוד הייתה כבר ההבערה מעשה שבכל יום, אך עדיין הייתה פעולה קשה שיש בה טרחה רבה. ההלכה שבמשנה קובעת שאין להבעיר אש מלכתחילה ביום טוב. לכאורה ניתן להסביר את ההלכה באחת משלוש צורות: 
1. הבערת אש הייתה מעשה שבכל יום, אך האש אינה מוכנה ויש בכך יצירה חדשה, על כן אסור ליצור אש יש מאין. כך מבואר בתלמוד הבבלי (לד ע"א). לפי שיטה זו משנתנו קשורה לאיסור לאכול שלא מן המוכן.
2. ההבערה נחשבה לטרחה רבה.
3. בדרך כלל לא הבעירו את האש בכל יום, אלא השתמשו באש קיימת. על כן אסור גם להבעיר אש בחג. זאת לפי ההלכה שאסור לעשות בחג פעולות שאינן רגילות בחיי היום-יום. יסוד זה אינו מוכר בספרות הפוסקים, אך הוא עולה מתוך העיון במשניות קודמות<sup class="footnote-marker">80</sup><i class="footnote">ראו לעיל מ"ה ופ"ג מ"ז. </i>. 
ההסבר השני קשה; אמנם הבערה בעצים או באבני צור היא טרחה, אך לא הבערה במים ובעץ, כפי שיוסבר להלן. בראנד טוען שבתקופת המשנה והתלמוד לא בערה אש קבועה בבית. הוא מסתייע במסורות מספר המעידות כי בלילה שרר בבית חושך<sup class="footnote-marker">81</sup><i class="footnote">בראנד, הוצאת אש. </i>. ברם, ראיותיו אינן מוכיחות דבר. אם השאירו קדמונינו אש הייתה זו גחלת עמומה בתנור הניצב, בדרך כלל, בחצר, והחדר נותר חשוך. הבבלי פירש כאמור שהאש היא בבחינת "נולד", אך ההסבר השלישי שהצענו גם הוא אפשרי, ויש לו אף יתרון מכריע. לפי הסבר התלמוד הבבלי קשה להבין: אם מותר לעשות מלאכה לצורך סעודת יום טוב, מדוע ייאסר להדליק אש? הרי כל דין נולד הוא לגבי אוכל בלבד ולא לגבי היתר מלאכה! ברם, לפי ההסבר השלישי המוצע הכול אתי שפיר. 
<b>לא מן העצים – </b>השיטה הנרמזת במשנה היא שפשוף שני עצים זה בזה, עד שיווצר די חום להבערת פתילה או זרדים. לעתים היה בעץ אחד חור ואת העץ השני העבירו בחזקה באותו חור. ייתכן גם ששפשפו את העץ בתוך בוכנה, וכך נוצר חום גדול בצורה קלה.
<b>ולא מן האבנים – </b>שפשוף שתי אבנים, ובעיקר אבני צור קשות,<b> ולא מן העפר – </b>תשובת גאונים מפורסמת מבהירה את השיטה. השואלים מכירים היטב את ההבערה בעצים ואבנים שהיא "כמנהגא דמילתא (מנהג הדבר), אלא מן המים ומן האש היכי?... הכין הוא דתדיר חזינא<sup class="footnote-marker">82</sup><i class="footnote">כך הוא שראינו תדיר. </i> דממלאין כוס זכוכית לבנה בין עשויה כדור ובין לאו... ומוקמינן לה להדא שמשא, ותולין על גבה צמר גפן. ויוצא מהן אש. אבל 'מן העפר' יש בו כמה טעמים. יש שלוקחין צפיעי בקר או צאן ומטמינין אותן בעפר כדי שלא יצא הבל שלו, וכשירקב ויחם האור יצא ממנו. ועוד לוקחים עפר מאבן דקורין לה בארמית נהורתא, ובישמעלית נורא, ושורפין אותו ואין מכבין אותו, ומצניעים אותו חדשים. וכשמבקשין להוציא האור מזלפין עליו מים, ומשתלהב ולוקחין ממנו אור בגפרית"<sup class="footnote-marker">83</sup><i class="footnote">תשובת רב שרירא, גאוני מזרח ומערב, סימן קמה (לוין, אוצר הגאונים, עמ' 38-37). </i>. אם כן, "מן המים" כוונתו לכלי זכוכית מלא מים המתלהט ומבעיר פתילה מצמר גפן. מן העפר הכוונה לגללים או לסוג של גפרית בלתי מזוקקת.
לפני בעל מלאכת שלמה עמד הנוסח "ולא מן הרעפים", נוסח שיש לו שריד רק בעדי הנוסח המשניים שבידינו<sup class="footnote-marker">84</sup><i class="footnote">דנ, דש, מ, קא. </i>, ובעל תוספות יום טוב מעיר שאינו במשנה אך נמצא במשנה שבתלמוד הבבלי. פרשן זה מסתייג מן הנוסח וטוען שרוב הראשונים לא גרסוהו, אך גרסה זו נרמזת אולי בדברי אחדים מהם<sup class="footnote-marker">85</sup><i class="footnote">ראו תוספות יום טוב ומלאכת שלמה. בפִסקה אחת מהלכות ארץ ישראל שמן הגניזה נאמר "רעפים אלו האבנים" (מרגליות, הלכות ארץ ישראל, עמ' מג). פירוש זה בלתי אפשרי, שהרי האבנים נזכרו לעיל כדבר בפני עצמו. עמד על כך תא-שמע (בהערותיו למרגליות שם, עמ' נד), ופירש שלא היו למחבר הלכות ארץ ישראל רעפים במשנה כבנוסחאות שהבאנו, אלא פירש רק את הרעפים להלן או את המשנה במנחות פ"ה מ"ט המזכירה אף היא את הרעפים. מכל מקום פירוש זה, שרעפים הם אבנים, אינו סביר, וייתכן שפנקס הלכה פרטי זה נכתב על ידי אדם פרטי שאיננו בקי. פירושים תמוהים אחרים מצויים בהמשך הקטע, ראו תא-שמע, שם, עמ' נה. </i>. הייתה שיטה של הוצאת אש מרעפים, והיא נזכרת במדרש אחד המתאר את אדם הראשון: "כיון ששקעה החמה במוצאי שבת התחיל החושך ממשמש ובא, ונתירא אדם הראשון, שנאמר (תהלים קלט) 'ואומר אך חשך ישופני ולילה אור בעדני', אותו שכתוב בו 'הוא ישופך ראש ואתה תשופנו עקב' בא להזדווג לי. מה עשה הקב"ה זימן לו שני רעפים, והקישן זה לזה ויצא מהן אור ובירך עליה"<sup class="footnote-marker">86</sup><i class="footnote">בראשית רבה, יא ב, עמ' 89 וסדרת מקבילות, אך בכולן אותו מדרש.  </i>. דומה שהמדרש בא לתאר שיטה פרימיטיבית להדלקת אש, ולא את הדרך הרגילה.
<b>ולא מן המים –</b> ראו לעיל, <b>ואין מלבנים את הרעפים לצלות עליהם</b><sup class="footnote-marker">87</sup><i class="footnote">בדפוס וילנא, דו, דש, גק: "לצלות בהן". ב- מת, מגש, מצ, מרא, מרת4, מרב נוסף "בשר ולשפות עליהם קדירה". </i><b> –</b> הרעף הוא כלי חרס ריבועי גדול ושטוח. את הרעפים עשו מחומר עמיד במיוחד. בשיטה זו ליבנו את הרעפים, ואחר כך הניחו עליהם אוכל כדי לצלותו (איור 51 רעפים). לא נאמר מדוע נאסרה שיטה זו, הרי כל העבודות הותרו לאוכל נפש. אין לומר כי השיטה כרוכה בטרחה יתרה, ואף לא שהייתה זו שיטה שלא נהגה בחיי היום-יום. אין זאת אלא שליבון הרעף נחשב עשיית כלי, מעין התקנה של תנור. כפי שראינו במשנה ה החמירו חכמים במקום שיש בו סרך התקנת כלי, אף אם הדבר נחוץ להכנת סעודת היום. הירושלמי מדווח על שתי גרסאות: "אית תניי תני מלבנין, אית תניי תני אין מלבנין" (סב ע"ד), ורב חסדא מנסה לפשר בין שתי הגרסאות, שמלבנים ברעפים בדוקים ואין מלבנים ברעפים שאינם בדוקים.
<b>ועוד –</b> המשנה חוזרת לדברי רבי אליעזר שבתחילת המשנה הקודמת. עם זאת, הצורה "ועוד" תמוהה. התוספות מעירים עליה ואפילו מציעים לשנות את הגרסה כך שדברי רבי אליעזר במשנה הקודמת ובמשנתנו יופיעו ברצף<sup class="footnote-marker">88</sup><i class="footnote">תוספות, לד ע"א ד"ה "ועוד", וראו בבלי, עירובין כג ע"א ומלאכת שלמה, ועירובין פ"ב מ"ה ופירושנו שם. </i>. לפי פשוטו זהו שריד מהעריכה הקדומה של המשנה, או שריד מהמשנה הקדומה שממנה לוקטו המשניות שלנו, ושם היו דברי רבי אליעזר ברצף. משם הועברו למשנתנו (במישרין או בתיווכה של עריכה נוספת), והעורך כבר שילב לתוך דברי רבי אליעזר גם את עמדות החולקים עליו, <b>אמר רבי אליעזר עומד אדם על המוקצה – </b>ערמת פֵרות גדולה שהוקצתה לשימוש בחג, <b>ערב שבת בשביעית ואומר מיכן אני אוכל למחר – </b>רבי אליעזר דורש מעמד מוגדר של הכנה. ההכנה צריכה להיעשות כמובן לפני החג, ועליה לכלול החלטה פנימית ברורה "מכאן אני אוכל". בשנים רגילות יש "להתקין" את הפֵרות, כלומר להפריש תרומות ומעשרות. אם לא עשה כן מערב שבת, אסור לו לעשות זאת בשבת. אם עישר מערב שבת, הרי שיש בכך הכנה ברורה ומובהקת. אבל בשביעית פטורים ממעשרות ותרומה, ומספיקה ההחלטה הברורה של ייעוד הפרות, <b>וחכמים אומרים עד שירשום ויומר מיכן ועד כאן – </b>חכמים דורשים שההכנה תהיה מובהקת עוד יותר. מידת ההכנה תלויה במחלוקת בית שמאי ובית הלל. לעיל שנינו מחלוקת בדבר הכנת יונים לחג<sup class="footnote-marker">89</sup><i class="footnote">לעיל, פ"א מ"ג. </i>; בית שמאי תובעים לנענע מבעוד יום, ובית הלל מסתפקים בהודעה. ראינו גם כי רבי שמעון מוסר את המחלוקת בדרך אחרת, ושני החולקים מחמירים יותר: בית שמאי אומרים שצריך לקשור, ובית הלל לנענע. התלמוד מעיר כי יש הבדל בין הכנת עופות, העשויים לעוף, לבין הכנת פֵרות (ירו', סב ע"ב), על כן אין רבי אליעזר תובע הכנה ביד, אף שהוא מהלך בשיטת בית שמאי. מכל מקום ברור שיש מי שמחמיר עוד יותר מבית שמאי, ואלו הם החכמים החולקים על רבי אליעזר כאן. אם כן, לפי הסבר זה יש ארבע דעות בנענוע, והן סדורות להלן מהמקל אל המחמיר:
בית הלל (לפי המשנה בפרק א)        
בית שמאי (לפי המשנה בפרק א, ובית הלל לפי דעת רבי שמעון, ורבי אליעזר במשנתנו)
בית שמאי (לפי רבי שמעון) 
חכמים במשנתנו
ברם, אפשר גם לפרש אחרת. כפי שראינו בפירוש המשניות הראשונות בפרק א יש המחליפים את השיטות, ובית שמאי הם המקלים. אם כן, בפרק א בית שמאי תובעים להצהיר "זה וזה אני נוטל", ואלו הם דברי רבי אליעזר במשנתנו, ובית הלל מחמירים ודורשים לקשור, או לפחות לנענע, ואלו דברי חכמים במשנתנו, אלא שבעופות אין די בהצהרה ויש צורך בקשירה או לפחות בנענוע.
חשוב להעיר שהתלמוד אינו מבחין בין שבת ויום טוב, ונימוקו עמו: אם רבי אליעזר תובע בשבת הכנה קלה – קל וחומר ביום טוב. ברור, אפוא, שרבי אליעזר מדבר גם על יום טוב, אלא שדבריו נאמרו לעניין שבת והועברו בידי העורך למשנתנו. מכל מקום, אין הבדל בין שבת ליום טוב לעניין הפרשת תרומות ומעשרות, ובשניהם אסור להפריש<sup class="footnote-marker">90</sup><i class="footnote">ראו לעיל, פ"א מ"ו. </i>.

Chapter 5



Mishnah 1

הפרק הקודם עסק בהלכות יום טוב, ובחלקו האחרון נידונו הגדרת המונח "מוכן" ומה אסור לעשות בפֵרות. הפרק הנוכחי ממשיך בדינים אלו, ומתחיל בפרות שאינם מוכנים לאכילה. במשנה האחרונה דובר על אכילת פרות הנמצאים ב"מוקצה", כלומר במחסן, ואילו עתה מדברים על אותם פרות שבמוקצה שלא יועדו לאכילה. מהמשנה מתברר שהפרות נמצאים על הגג. גג הבית הקדום היה שטוח, ושימש, בין השאר, לייבוש פרות: "והעלן לראש הגג לעשותן גרוגרות" (תוס', פ"ד ה"א), או "המעלה פירותיו לגג מפני הכנימה" (משנה, מכשירין פ"ו מ"א), וכן "המעלה את האגודות ואת הקציעות ואת השום לגג בשביל שימתינו" (שם, מ"ב). רש"י (על משנתנו שבבבלי, לה ע"ב) מבאר שמדובר על ייבוש חיטים ושעורים על גג הבית. דוגמאות אלו משקפות את אירופה בלבד, שם קצרו חיטים ועדיין גשמים יורדים, ועל כן החיטים נזקקו לייבוש. בארץ הקציר מתבצע בימות הקיץ. עם זאת העלו אל הגג פרות אחרים כזיתים, תאנים, ענבים וכדומה. העלאת הפרות לגג נחשבה לעתים לגמר המלאכה של פרות (משנה, מעשרות פ"ג מ"ד-מ"ו), ושימושים כיוצא באלו. מקרה תדיר הוא שהגשם ירד על הפרות וגרם להם נזק. ההלכה רואה בכך הרטבה שלא לצורך (משנה, מכשירין פ"ו מ"א-מ"ב), ובעל הבית השתדל למנוע את הדבר. גם כלים שטחו על הגג (תוס', טהרות פ"ט הי"א, עמ' 670).
<b>משחילים –</b> בתלמוד הבבלי יש סדרת גרסאות למשנה: "משילין", "משירין" או "מנשרין". ברם, נראה שרק "משילין" או "משחילין" הן אפשרויות סבירות למשנתנו. הנוסחאות האחרות שהתלמוד כאילו מביא הן של משנה אחרת<sup class="footnote-marker">1</sup><i class="footnote">אפשטיין, מבוא, עמ' 147; ליברמן, תוספתא כפשוטה, עמ' 997. כך גרס גם בעל פירוש הגאונים לכלים פי"ג מ"א. </i>, ויש לכך דוגמאות נוספות.
<b>פירות דרך ארובה – </b>הארובה היא מעין חור בתקרה מעל התנור, ונועדה להוצאת העשן. בניגוד לתקופה המודרנית אין במקורותינו רמז לכך שהארובה כללה צינור להוצאת העשן, וממשנתנו ברור שהארובה היא רק חור ברצפת הקומה השנייה (תקרת החדר התחתון), וכן יוצא מעדויות נוספות<sup class="footnote-marker">2</sup><i class="footnote">כגון תוס', כלים בבא קמא פ"ו הי"ז. </i>. התיאור הרגיל הוא "ארובה שבין הבית לעליה וקדרה נתונה עליה"<sup class="footnote-marker">3</sup><i class="footnote">משנה, אהלות פ"ה מ"ב; תוס', שם פ"ה ה"ט, עמ' 602, והשוו שם, פי"א ה"ה, עמ' 608; שם ה"ו, ועוד. </i>. הקדרה נתונה על פי הארובה כדי לחצוץ בין הבית והעלייה, או גם כדי לספוג מחום התנור שמתחת לארובה. הארובה נבנתה כדי להעביר מחום התנור לקומה השנייה (העלייה), וגם כדי להוציא את עשן התנור מהחדר. משנתנו עוסקת בארובה שהיא חור בגג הבית, בבחינת "ארובה שהיא לאויר" (תוס', אהלות פי"א ה"ו, עמ' 608). לעומת זאת הדוגמאות שצוטטו לעיל הן של ארובות בין "בית" (חדר בלשון ימינו) ו"עליה" (קומה שנייה). נראה, אפוא, ששתי האפשרויות היו תדירות. יש להניח שעל פי חור הארובה אשר בגג היה מתקן כלשהו או כלי שמנע חדירת מים.
<b>ביום טוב – </b>הפרות שעל הגג לא נועדו לשימוש לאותו היום, ולכן אינם מוכנים<sup class="footnote-marker">4</sup><i class="footnote">ראו תוס', פ"ד ה"א. </i>. מסוגיית הבבלי (לה ע"ב) משתמע כי ההיתר במשנה להשיל את הפרות דרך הארובה הוא כשיש צורך להציל את הפרות מהגשמים.
<b>אבל לא בשבת –</b> בשבת אסור אף להשיל את הפרות דרך הארובה, משום שהפרות הם מוקצה. לא ברור מה יסוד ההיתר ביום טוב; ייתכן שהמשנה היא כדעת רבי שמעון שמתיר מוקצה. אבל יותר סביר שהמשנה היא לדעת הכול והקלו משום שהותר להשתמש בפרות לאכילה, ומתוך שהותרה לצורך הותרה גם שלא לצורך. הירושלמי מנסח: "שעושין תקנה למוקצה להצילו שלא כדרכו" (סב ע"ד). מרכיב דומה נזכר בדברי הפרשנים (תוספות יום טוב ואחרים) שהתירו משום שזו "טרחה מעטה". אבל נימוקים אלו אינם מספיקים בשבת. מכל מקום, הירושלמי מביא את משנתנו כדוגמה להלכות שיום טוב שונה בהן משבת (מגילה פ"א ה"ו, עא ע"א). 
<b>ומכסים את הפירות בכלים מפני הדלף – </b>ביום טוב. הפרות מצויים במחסן בבית, בחצר או אפילו בשדה. אם הגג דולף אסור להעבירם מהמחסן, שכן התירו רק לשלשלם מהארובה, אך מותר לכסותם, <b>וכן כדי יין וכדי שמן –</b> מותר לכסותם שלא יינזקו.
<b>נותנים כלי תחת הדלף בשבת –</b> אם הגג דולף מותר להניח כלי מתחת מקום הנזילה כדי לכנוס את המים שלא ילכלכו ויזיקו. הדבר מותר בשבת וביום טוב, ובלבד שלא יטלטל בשבת ולא ישתמש בחפצי מוקצה.

Mishnah 2

<b>כל שחייבים עליו משום שבות –</b> "שבות" הוא מונח כללי לסדרת איסורים שנאסרו אף שאינם מלאכה מוגדרת. מלאכות אלו נאסרו משום שיש מצווה כללית לשבות. איסור שבות הוא "מדרבנן", כלומר חכמים רואים בו חידוש שלהם, <b>ומשום רשות – </b>איסורים שנקבעו אף שמדובר בצורך של "רשות". רשות היא עשייה שיש בה מן המצווה, כפי שנראה להלן, <b>ומשום מצוה – </b>כל עשייה שנאסרה אפילו אם היא צורך מצווה, <b>בשבת חייבין עליו ביום טוב –</b> אם היא נאסרה בשבת היא נאסרה גם ביום טוב, אלא אם כן הדבר נעשה לצורך אוכל נפש. עד כאן מעין כותרת, ואחריה יבוא פירוט והסבר של הכלל.
<b>ואלו הן משום שבות – </b>פעולות שאסורות בגלל הציווי הכללי לשבות: <b>לא עולים באילן ולא רוכבים על גבי בהמה ולא שטים פני המים –</b> סדרה זו מופיעה במשניות מספר כקבוצה, אם כי לא תמיד כל המרכיבים מופיעים (משנה, סוכה פ"ב מ"ג). הבבלי, כדרכו, מסביר את כל האיסורים כגזרות "שמא...". אין לטפס על אילן שמא ישבור ענף, אין לרכב על בהמה שמא יעשה מקל כדי להנהיגה, אין לשוט שמא יעשה חבית של שייטים, "ולא מטפחין ולא מספקין ולא מרקדין גזרה שמא יתקן כלי שיר" (לו ע"ב). ברם, דומה שהירושלמי למשנתנו רואה בחלק מהאיסורים הללו איסורים בפני עצמם. המשנה מגדירה את האיסורים כ"שבות", משמע מכאן שהם אסורים כשלעצמם. נראה שכל הפעולות הללו נתפסו כמעין "עובדין דחול". טיפוס על האילן היה הדרך הרגילה לאיסוף הפרות. הירושלמי נותן סדרת סיבות לאיסור: שמא ישבור ענפים, שמא יתלוש פרות ("ישכח ויוכל"), שמא ישכח וירעיד פרות או ענפים. דומה שכל אלו הם הסברים משניים; האיסור העיקרי הוא משום שהטיפוס הוא חלק מהקטיף, והדבר מנוסח בתור חשש "שמא ירעיד". 
בתלמוד הירושלמי מובא סיפור בבלי מעניין על ההחמרה באיסור טיפוס. רבי חייא בר אשי סיפר לרב שהוא קיצר את הדרך בזכות שימושו ב"תמרתא עקימתא", תמר עקום. המפרשים נלאו מלהסביר את הרקע הרֵאלי, אך הסיפור ברור. הרקע לסיפור הוא בבלי, ונראה שהייתה בדרך תעלת מים שלא היה אפשר לעברה אלא על גבי עץ תמר עקום שאִפשר את המעבר מגדה לגדה. רבי חייא בר אשי סבר שמותר לו לעלות על האילן כדי לקצר את דרכו, ורב תוקף אותו על כך בחריפות (סג ע"א). בדיוננו במשנת סוכה (פ"ב מ"ג) נעסוק באיסור זה ונראה כי יש אפשרות לפרש שהאיסור אינו מתמקד בטיפוס, אלא בכל שימוש באילן.
הרכיבה היא דרך רגילה לתנועה ביום חול. הנימוק בירושלמי הוא "שמא תינוק הבהמה. אמר לון רבי יוסי הגע עצמך שהיה הוגן אחד גדול" (סג ע"א). נראה שיש לגרוס "שמא תנזק"<sup class="footnote-marker">5</sup><i class="footnote">כך גרס או פירש רבי אלעזר אזכרי לירושלמי כאן. </i>, והבעיה היא שהבהמה תינזק ברכיבה. רבי יוסי טוען על כך שנימוק זה אינו מספק משום שאם הבהמה היא מגזע טוב החשש של נזק הוא רחוק<sup class="footnote-marker">6</sup><i class="footnote">הוגן הוא έυ γενος eu genos, ומשמעו מגזע טוב ביוונית. </i>. לדעתו האיסור עומד בפני עצמו; האדם מצווה על שביתת בהמתו "...למען ינוח שורך וחמֹרך וינפש בן אמתך והגר" (שמות כג יב), ו"...למען ינוח עבדך ואמתך כמוך" (דברים ה יג), ולא משום החשש "שמא...". על האיסור עצמו אנו שומעים כבר בימי הבית, והתלמוד מספר שהוציאו להורג אדם שרכב על סוס בימי היוונים<sup class="footnote-marker">7</sup><i class="footnote">ירו', חגיגה פ"ב ה"ב, עח ע"ב; בבלי, סנהדרין מו ע"א; יבמות צ ע"ב; מגילת תענית לכ”ב אלול.  </i>. ההוצאה להורג אינה מעשה שבשגרה, כמובן, ויש להבינה על רקע התנאים המקומיים באותה שעה, כפי שמסביר התלמוד "שהיתה השעה צריכה לכך"<sup class="footnote-marker">8</sup><i class="footnote">ראו המקורות בהערה הקודמת.  </i>. מכל מקום, האיסור הפורמלי היה איסור רכיבה. איסור רכיבה מופיע גם בהלכה הכיתתית מסוף ימי בית שני, ונראה שהיה מקובל בכל הפלגים<sup class="footnote-marker">9</sup><i class="footnote">ראו המבוא למסכת שבת. אנשי כתות מדבר יהודה החמירו בהלכות שבת ותבעו עונש מוות על עברות רבות. חז"ל צמצמו את עונשי המיתה למקרים הנזכרים במפורש בתורה. המעשה שלפנינו עשוי להיות חלק ממחלוקת כיתתית שברבות הימים כבר נשכחה. לבעיית הרכיבה בשבת הייתה גם משמעות חברתית. הרכיבה על סוס הייתה נוהג הלניסטי שאפיין את העילית הכלכלית המיוונת. רכיבה בשבת מצטיירת, אפוא, כהזדהות עם ההלניזם. הרכיבה מופיעה בתפקיד זה גם בסיפור אלישע בן אבויה (ירו', חגיגה פ"ב ה"א, עז ע"ב; רות רבה, פ"ו ד; קהלת זוטא, פ"ז ח; בבלי, חגיגה טו ע"א ועוד). גם יקים איש צרורות ההלניסטי, המשתף פעולה עם השלטונות נגד החסידים, מתואר כרוכב על סוס (מדרש תהילים, פי"א ז, נב ע"א ומקבילות), וראו בר, סוס.  </i>. גם כאן היו שהחמירו באיסור והיו שאסרו אפילו להישען על הבהמה (ירו', סג ע"א). המחלוקת על איסור סמיכה ביום טוב קשורה אף היא לאיסור רכיבה. הסמיכה נאסרה משום שיש בה הישענות על הבהמה, ולכן אסרו בית שמאי לסמוך בחג. בית הלל סברו שאין זה סרך רכיבה, או שסברו שמותר לסמוך בשביל צורכי המקדש<sup class="footnote-marker">10</sup><i class="footnote">ראו לעיל פ"ב מ"ד, וראו פירושנו לחגיגה פ"ב מ"ב-מ"ד. </i>. המחלוקת על הסמיכה היא עדות לקדמות האיסור לרכב על בהמה.
השיט בשבת כמובן בעייתי במיוחד, שכן ההפלגה היא מלאכה לכל דבר. על כן אסרו חכמים להפליג לפני שבת, אך כמובן התירו לצאת להפלגה ארוכה אף שוודאי תחול שבת באמצע ההפלגה. הלכה זו נדונה כבר במחלוקת שמאי הזקן והלל<sup class="footnote-marker">11</sup><i class="footnote">ספרי דברים, רג, עמ' 239, ומקבילה חלקית בתוס', עירובין פ"ג ה"ז. דעת הלל החולק אינה נמסרת במפורש. </i>. עדות מעניינת על יחסם של היהודים להפלגה השתמרה דווקא מפיו של אב כנסייה שבא לקטרג ונמצא מסנגר. אב הכנסייה סינזיוס מספר בלגלוג ובבוז על ספנים יהודיים שכל השבת מיאנו להשיט את הספינה, ורק כאשר החלה סערה חזרו לעבודה סדירה והפליאו לטפל בספינה<sup class="footnote-marker">12</sup><i class="footnote">סינזיוס, מכתבים, מכתב 25. </i>. הספנים הללו היו יראי שמים (וספנים טובים); הם חזרו לעבודה כאשר החל המצב להיות בבחינת פיקוח נפש, וסירבו להשיט את הספינה קודם לכן. גם כאן ההלכה הכיתתית מחמירה מזו של חכמים, ודנו בכך במבוא למסכת שבת.
<b>ולא מספקים –</b> הירושלמי (סג ע"א) מסביר שסיפוק הוא הכאת הידיים מתוך זעם, כמו "ויחר אף בלק אל בלעם ויספֹק את כפיו" (במדבר כד י),<b> ולא מטפחים –</b> לפי הירושלמי (שם) טיפוח הוא מחיאת כפיים מתוך שמחה, "לרצונו" בלשון הירושלמי. בירושלמי מובאת גם דעה נוספת של אמוראים, בני הדור הרביעי של אמוראי ארץ ישראל, המתירים לטפח. מעניין שהאמוראים אינם חוששים לחלוק על המשנה המפורשת שלפנינו. נראה שהיו שהקלו באיסור. בהמשך הסוגיה בירושלמי מסופר על בית הנשיא שטיפחו מאחורי ידיהם וחכם אחד נזף בהם, אך הם לא קיבלו את דעתו<sup class="footnote-marker">13</sup><i class="footnote">ירו', שם. לפי הסיפור היו אלו רבי ובנו רבי שמעון, ורבי מאיר נזף בהם. רבי מאיר היה מבוגר בהרבה מרבי, וברור שנפל שיבוש בשמות החכמים. </i>. ניתן להבין שטיפוח באחורי הידיים (גב כף היד) נחשב למותר, אך היו שהחמירו גם בכך. ניתן, אפוא, לסכם שהיו שהקלו באיסור אשר מוצג במשנה כחד משמעי. 
<b>ולא מרקדים –</b> בירושלמי הרוקד מוגדר כמי שקופץ "ועוקר שתי רגליו כאחת" (שם). הבבלי מסביר כדרכו את האיסור בגזרה, שמא יתקן כלי שיר. ברם, בירושלמי אין הסבר זה מוזכר, ודומה ששוב נאסר הדבר משום שכל אלו הם דרך חול. משום כך גם אסרו כל השמעת קול, ובירושלמי מובאת סדרת איסורים משום השמעת קול בכלי בשבת ובחג.
לא נאמר מה האיסור בסיפוק ובטיפוח. הבבלי מסביר זאת, כאמור, בחשש שמא יעשה כלי. בתוספתא מוצג בדרך אחרת: "המשמר זרעים... משמר כדרכו בשבת ובלבד שלא יספק ולא ירקד ולא יטפיח כדרך שעושה בחול" (שבת פי"ז הכ"ה [פי"ח ה"ו]). אם כן, האיסור נובע מכך שזהו נוהג של חול, מעין "עובדין דחול"<sup class="footnote-marker">14</sup><i class="footnote">לאיסור זה ראו במבוא למסכת שבת. </i>. שלוש הפעולות הללו הן קבוצה החוזרת במקורות מספר<sup class="footnote-marker">15</sup><i class="footnote">התוספתא, שבת פ"ו ה"ב, מונה את שלוש הפעולות הללו: "והמספק והמטפח והמרקד לשלהבת הרי זה מדרכי האמורי". </i>. במקרה של שימור זרעים אין מקום לריקוד, אלא לכל היותר לקפיצה, אך הרשימה היא קבוצה מוגדרת, מעין תבנית ספרותית, ואם מדברים על אחת הפעולות מזכירים את שלושתן. יתר על כן, איסור הטיפוח אינו קשור כלל למסיבה ולשמחה, אלא מוצאו משימור זרעים מפני העופות המזיקים. ייתכן שזו הסיבה לכך שבמהלך הדורות הקלו במחיאות כפיים המלוות את שיאה של החגיגה.
כפי שכבר הראו חוקרים אחד מאבות הכנסיה מעיד ומלגלג על מנהגם של היהודים שלא לשיר ולרקוד בחגיהם. מעבר לפן ההלכתי המנהג נראה תמוה. מה יותר מתאים לחג משירה בבית הכנסת או בסעודה החגיגית. כך אומרת המימרה העממית על ההלל המשבר גגות בשעת אכילת כזית מן הפסח: "פיסחא בזיתא והלילה מתבר אגרייא" (ירו', פ"ז הי"ב, לה ע"ב; בבלי, פב ע"ב). האם שרו שם ללא מחיאות כפיים? ניתן להבין את איסור נגינה בכלי נגינה, שבסיבותיו נחלקו התלמודים (להלן פירושנו לראש השנה פ"ד מ"א), אך מדוע התנגדו חכמים למחיאות כפיים ספונטניות, וזאת על רקע המקדש שבו נהגה שירה ציבורית כולל נגינה על כלים? השאלה קשורה ליחסם הכללי של חז"ל לנגינה ולשמחה. הנימוק של אבל על המקדש מופיע במקורות בהקשרים כאלה, כפי שנפרש את משנת סוטה פ"ט מי"ד, ברם אין הוא מספק, משום שהאיסור מכתיב לא אבלות אלא התנגדות לשמחה ספונטנית. להערכתנו פעל כאן שילוב של גורמים. מצד אחד, בעולם הקדום היו שמחות קשורות עם מקדשים פגניים ועם עבודת האלילים לצורותיה. אצלנו השמחות נקשרו למקדש. הייתה, אפוא, סיבה כפולה להימנע מהן. יתר על כן, חכמים רצו לבנות חברה שהחוויה הדתית שבה היא חוויה אינטלקטואלית שבמרכזה לימוד תורה ושמירת פרטי מצוות. החוויה הדתית, שהיום אנו מכנים אותה “חסידית”, לא הייתה לרוחם, והם הסתייגו ממנה ברמות שונות (החל מהתנגדות וכלה באיסור על פרטים, או בהבעת מורת רוח). קשה להאמין שהנחיה זו של חכמים נשמרה כלשונה וכרוחה. ודאי שהיו הזדמנויות לשירה ולשמחה, אך חכמים התנגדו להיסחף בשמחה. נושא זה מחייב דיון ארוך, ולא באנו אלא להציע בו כיוון מחשבה כללי.  
<b>ואילו הן משום רשות</b><sup class="footnote-marker">16</sup><i class="footnote">בתוספתא, פ"ד ה"ד, הרשימה חוזרת בשינויים. להבדלי הנוסח שם ראו ליברמן. ראו עוד ספרא, אחרי מות פרק ז ה"ו (פג ע"א); מכילתא דרשב"י, בא יב טז, עמ' 19. ייתכן ששם רשות אינה "מצווה קלה" אלא מעשה סתמי שאין בו מצווה. אין מקום לטענה ש'כל רשות" היא "מצווה קלה", ולא באנו לטעון אלא שלעתים זו משמעותה. </i><b> – </b>מהמשנה ברור ש"רשות" אינו מעשה של מצווה אבל גם אינו מעשה סתמי. המילה "רשות" מופיעה במשמעות זו בסדרת מקורות במשנה, ועמדנו עליהן כל אחת במקומה<sup class="footnote-marker">17</sup><i class="footnote">ראו פירושנו לפסחים פ"ג מ"ז; פ"ו מ"ב; מועד קטן פ"ג מ"ג ועוד.  </i>. לעתים השתמשנו במונח הכללי "מצווה קלה". דומה שמשנתנו מאפשרת לדקדק במונח. ההבדל בין פעולות ה"מצווה" ופעולות ה"רשות" המנויות במשנתנו הוא שמצווה היא קטגוריה משפטית ברורה. הדוגמאות לכך תובאנה בהמשך המשנה. דוגמה מובהקת למשמעות זו של המונח "רשות" היא "מלחמת רשות", שאמנם אינה "מלחמת מצווה"<sup class="footnote-marker">18</sup><i class="footnote">עמדו על כך אלון, מחקרים ב, עמ' 127-120; ליברמן, רשות, עמ' 202-200. </i> אך היא נתפסת כדבר ראוי. כן קובעים חכמים שמים ראשונים הם רשות, אף שזו חובה ומברכים עליה<sup class="footnote-marker">19</sup><i class="footnote">תוס', ברכות פ"ה הי"ג; ירו', פ"ח ה"ב, יב ע"א; בבלי, חולין קה ע"א ועוד.  </i>. 
<b>ולא דנים –</b> קיום הדין הוא ראוי ורצוי, ואף מהווה חובה מוסרית, ברם אין הוא חובה משפטית. לא כל אחד חייב לדון, ואף הדיין רשאי שלא לדון שכן המשפט לא היה פורמלי. האיסור לדון בשבת אינו ברור מעצמו. אמנם זו הלכה ידועה והיא קדמה לסוף ימי הבית השני<sup class="footnote-marker">20</sup><i class="footnote">ראו המבוא למסכת שבת. </i>, אך טעמה הפשוט לא נמסר. לפי פשוטו החשש הוא לא שמא יכתוב, אלא משום שבכל מעשה משפט יש משום פעולת קניין. מעבר לכך, השיפוט הוא מעין "עובדין דחול", מעשה ציבורי המתאים לימי המעשה. בכתבי הזכות הקדומים שניתנו ליהודים בערים היווניות נקבע שהם פטורים מלהתייצב למשפט בשבת<sup class="footnote-marker">21</sup><i class="footnote">ראו שם. </i>. ברם, אין לקשור כתבי זכויות אלו לאיסור לדון בשבת. פטור היהודים נבע אולי גם מכך שרצו לשחררם מעסקי ציבור ומעסקי חול, ואין בכך ראיה וקשר לשאלת האיסור לדון בשבת ובחג.
<b>ולא מקדישים –</b> מקדשים אישה. כמובן הרוצה לשאת אישה חייב לקדשה, והנישואים הם רצויים ומבורכים. אבל אין חובה משפטית לשאת אישה בכלל, ואישה זו בפרט, ווודאי שאין חובה לבצע זאת באותו שבוע של חג<sup class="footnote-marker">22</sup><i class="footnote">אם יזכנו החונן לאדם דעת נדון בנושא בהרחבה במבוא למסכת קידושין. חז"ל ראו בנישואים לא רק דבר ראוי ורצוי אלא גם קיום של מצווה, בסיס הכרחי למצוות פרו ורבו. עם זאת, משנתנו אינה רואה בכך דבר מצווה ישיר כמו הרמת תרומות ומעשרות (להלן). היחס לקידושין הוא כמו היחס לדיון בבית הדין: מצווה, אבל לא מצווה ישירה. </i>.
<b>[ולא חולצין ולא מייבמין] – </b>קיימת מצוות חליצה, כלומר אסור לאישה החייבת בייבום להינשא ללא חליצה או ייבום. אבל אין זו מצווה עצמית. אם האישה אינה מבקשת להינשא אין כל חובה לקיים את המעמד. כל השורה הכוללת את המשפט הזה ואת המשפט הבא נמצאת ביתר עדי הנוסח אך חסרה בכתב יד קופמן, ונשמטה על ידי הדומות. 
<b>[ואילו הן משום מצוה לא מקדישין] –</b> אין חובה הלכתית להקדיש רכוש לבית המקדש, אך חכמים ראו בכך מצווה לכל דבר. ייתכן גם שכוונת המשנה היא שאם הקדיש – אסור לו לתת את ההקדשה בחג,<b> ולא מחרימים – </b>החרמה היא כהקדשה, מסירת רכוש למקדש, <b>ולא מעריבים – </b>בדפוס ובכל עדי הנוסח "מעריכים". אם אדם אמר "ערכי עלי" או "ערך חפץ פלוני עלי" מוטלת עליו החובה לתת את מחירו למקדש, <b>ולא מגביהין תרומה ומעשרות –</b> לפני נתינת התרומה אסור לאכול פֵרות. ההבדל בין המצווה והרשות אינו בשאלה עד כמה הדבר רצוי, אלא האם הוא קטגוריה משפטית. הקדש, החרמה ומתן תרומות הם כולם חובות משפטיות שניתן להביא את העוברים עליהן לבית דין. לא כן ייבום או חליצה.
<b>כל אלו ביום טוב –</b> אסורים, <b>אין צורך לומר בשבת – </b>שגם בשבת הם אסורים. בנוסח הדפוסים: "ביום טוב אמרו, קל וחומר בשבת". 
<b>אין בין יום טוב לשבת אלא אוכל נפש בלבד –</b> כפי שראינו במהלך הדיון הכלל אינו מדויק ואינו מלא, והוא בבחינת תנא ושייר. בפועל יש הבדלים רבים נוספים בין שבת ויום טוב, ועל חלקם עמדנו במהלך פירושנו<sup class="footnote-marker">23</sup><i class="footnote">ראו ירו', מגילה פ"א ה"ה, עא ע"א, וראו פירושנו למגילה פ"א מ"ה. </i>. משפט זה חוזר במשנת מגילה (פ"א מ"ה) בסדרת משניות שסגנונן "אין בין פלוני לאלמוני אלא...". בפירושנו שם נעדיף את הפרשנות שמשנת מגילה היא מאוחרת ומלקטת משפטים בעלי סגנון זה ממשניות קדומות וערוכות. 
שיטת בית שמאי היא שמצווה מובהקת דוחה שבות, והוא הדין אף למכשירי המצווה<sup class="footnote-marker">24</sup><i class="footnote">ראו פירושנו לשבת פ"ו מ"א. </i>. בית הלל מסכימים לעיקרון אלא שסבורים שמכשירי מצווה אינם דוחים שבות. ברם, ראינו גם שהעמדות לגבי יום טוב שונות. ביום טוב דווקא בית הלל מתירים לטלטל לשם מצווה, ובית שמאי מחמירים<sup class="footnote-marker">25</sup><i class="footnote">ראו פירושנו לעיל פ"א ה"ה. </i>. אולם מחלוקות אלו אינן שייכות למשנתנו. במשנתנו מדובר במצוות שאין להן זמן קבוע, ועל כן אסרו לקיימן משום שבות. אך במצווה שזמנה קבוע, כמו נטילת לולב או הקרבת קרבן פסח, אם לא יידחה איסור השבות תבוטל המצווה, על כן התירו שבות במקום שיש למצווה זמן קבוע. כל זאת אף שלעתים המצווה אינה חד-משמעית<sup class="footnote-marker">26</sup><i class="footnote">ראו שם שם, וראו גילת, ר' אליעזר, עמ' 137, המוכיח שלדעת רבי אליעזר מותר להקדיש במועד. </i>. הבבלי (לז ע"א) קובע שרק שבות שהיא "מהתורה" נדחית, ולא שבות מדרבנן; בשבות מדרבנן החמירו כדי "להגן" על דברי חכמים. אבחנה זו היא מטיבה פורמליסטית, ודומה שטיעונים וכללים מעין אלו מאפיינים יותר את התלמוד הבבלי (שבת כא ע"א). כל האבחנה בין "דאורייתא" ל"דרבנן" לא הייתה מחודדת בימי התנאים, ולפיכך עדיף שלא לראות בה הסבר הכרחי למשנה<sup class="footnote-marker">27</sup><i class="footnote">ראו על כך במבוא הכללי לפירוש המשניות. </i>.

Mishnah 3

העיקרון העומד מאחורי ההלכות הבאות ברור: אמנם טלטול הותר בחג (לפי בית הלל), אך איסור תחומים קיים, הווה אומר שגם ביום טוב אסור לאדם להלך יותר מאלפיים אמה מחוץ למקומו. מובן שניתן להכפיל את המרחק על ידי התקנת עירוב<sup class="footnote-marker">28</sup><i class="footnote">איסור תחומים נדון במסכת עירובין פ"ד ובמבואנו לעירובין.  </i>. איסור יציאה מחוץ לתחום מוטל על האדם, על חפציו ועל בהמתו כאחד. הווה אומר, אסור להעבירם מחוץ לתחום אף על ידי אדם אחר. הבעיות ההלכתיות נוצרות כאשר קיים באזור אדם שני שמותר לו ללכת יותר כיוון שהתקין לעצמו עירוב, או שהתקין לו עירוב תחומים לכיוון אחר מזה של הבעלים. העיקרון הבסיסי הוא: <b>הבהמה והכלים כרגלי הבעלים –</b> זהו משפט שיש בו הצהרה כללית, מעין כותרת, וכל המובא במשניות הבאות הוא פירוט של כלל זה. כללים מעין אלו מסכמים בדרך כלל משנה ואינם פותחים אותה, אך מצינו גם כותרות מעין אלו. מכל מקום, ההלכה ברורה: תחום ה"נדידה" של כלים ושל בהמה בשבת וביום טוב הוא כמו זה של בעליהם. המשך המשנה מגדיר ומסביר מצבי ביניים שונים, כאשר הבעלים המשפטיים מצויים במקום אחד אבל החפץ נמסר לאחר. 
<b>המוסר את בהמתו לבנו או לרועה – </b>לחקלאי רגיל הייתה, בדרך כלל, פרה אחת או כבשה אחת. עדרי צאן גדולים יותר היו רק לשוכני ספר המדבר<sup class="footnote-marker">29</sup><i class="footnote">להלן, משנה ז. </i>. את הבהמה מסר החקלאי לבנו הקטן על מנת שיוציאה למרעה. ברוב הכפרים היה רועה בהמה אחד, או רועים מספר (להלן), ולאלה מסרו את הצאן או את הבקר בבוקר. בערב החזירו הרועים את הצאן לבית הבעלים ואלה חלבו את הבהמה. הרועה הוא הדוגמה השכיחה לשכיר או לשומר שכר המקבל בהמות לשמירה בתשלום. הבן או הרועה מיועדים לקבל את הבהמה ולהוליכה למרעה. זה הנוהג היום-יומי, ויש לצפות שגם בחג ינהגו כן. על כן היה מקום לחשוב שיש לראות את הבהמה כאילו כבר נמסרה לרועה (או לבן) מבעוד יום. על כן באה המשנה להדגיש שהרי <b>אלו כרגליו – </b>גם במקרה זה רגלי הבהמה כרגלי בעליה. כך בנוסח שבידינו, אבל בדפוס "כרגלי הבעלים", וכן גרס רבי יהוסף אשכנזי והגיה "כרגליו". 
אין זו מחלוקת בהלכה אלא בניסוח, והשאלה היא מה הוא הנושא של המשפט, רגליו של הרועה או רגליו של המוסר לרועה. ייתכן גם שיהיה הבדל הלכתי בין טיפוסי המרעה. אם הרועה קיבל את הבהמה לשעות היום בלבד – הרי היא כרגלי הבעל, אבל אם קיבלה לזמן ממושך – הרי היא כרגלי הרועה. כמו כן, אם יש שם רועים רבים ולא בטוח מי יקבל את הבהמה באותו יום – הרי היא כרגלי הבעל, ואם יש שם רועה אחד – הרי היא כרגלי הרועה. רוב הראשונים מעדיפים את החלוקה השנייה.
הירושלמי מוסיף ש"המוסר בהמתו לבקר אף על פי שלא הודיע לבקר הרי זו כרגלי הבקר" (סג ע"ב). הלכה זו שונה מזו שבמשנה, משום שמדובר באדם הרגיל לתת את הבהמה לאותו בקר (רועה בקר) דרך קבע, על כן הבהמה נחשבת כתלויה באותו רועה, אף שלא נאמר לו במפורש שהוא ירעה את הבהמה ביום טוב.
התלמודים מביאים ברייתא ובה דברי רבי דוסה שהבהמה היא כרגלי הרועה (ירו', שם; בבלי, לז ע"ב)<sup class="footnote-marker">30</sup><i class="footnote">בירושלמי לא נזכר רבי דוסא ובעלותו של הרועה, אבל מובאת הברייתא שהבקר כרגלי הבקר ותירוצו של רבי יוחנן שיש הבדל בין מקום שיש בו רועה אחד (כרגלי הרועה) לבין מקום שיש בו יותר רועים שאז הבהמה כרגלי הבקר.  </i>. שני התלמודים מתרצים שההבדל הוא בסוג הצאן ומשק המרעה. אם יש בעיר רק רועה אחד – הרי ברור שהוא ירעה את הצאן, לכן רגלי הצאן כרגלי הרועה. אך אם יש שני רועים לא ידוע איזה רועה יקבל את הצאן, ולכן רגליו כרגלי בעליו. ההסבר כשלעצמו אפשרי וסביר, אך בתוספתא מוצגים דברי רבי דוסה כחולקים על הרישא בתוספתא, שהיא כמשנתנו (תוס', פ"ד ה"ה-ה"ו). קשה להכריע האם אכן מחלוקת לפנינו או פסקי הלכה שונים שכל אחד מהם משקף משק מרעה שונה במקצת. כלומר, אם מסירת הבהמה לרועה היא אוטומטית ומובטחת – רגליה כרגלי הרועה, ואם ייתכן שתישאר בידי הבעלים – רגליה כרגלי בעליה. ההבדל הוא ארגוני ותלוי במקום, בגודלו ובמצב המרעה בסביבה.
<b>כלים מיוחדים לאחד מן האחים שבבית –</b> החברה בתקופת המשנה והתלמוד הייתה מבוססת על מבנה משפחתי מעורב, משפחות גרעיניות ובתי אב קטנים. משפחה גרעינית היא משפחה שבניה נוטשים את הקן המשפחתי, כלומר יוצאים לעצמאות כלכלית, עם הנישואים או בסביבת הנישואים. לעומת זאת בבית אב הבן ממשיך לגור בבית המשפחה עד מותו של האב. כל זמן שהאב חי הרכוש שייך לאב ולבן אין רכוש משלו, גם אם הוא נשוי ואב לילדים משלו. לעתים בית האב ממשיך לשמור על ליכודו דור או שניים לאחר מותו של אבי המשפחה<sup class="footnote-marker">31</sup><i class="footnote">רובין, קץ החיים, עמ' 102-93; ספראי, המשפחה. </i>. הרקע להלכה במשנתנו הוא בית האב הקטן. האחים פועלים במשק הבית, אך הרכוש שייך לאבי המשפחה. עם זאת, כל אחד מהאחים "מסגל" לעצמו רכוש. המדרש מספר: "(משל) לשני אחים שהיו מסגלים אחר אביהם אחד מצרף דינר ואוכלו ואחד מצרף דינר ומניחו..." (ספרי דברים, מח, עמ' 108). כמו כן: "אמר רבי אמי בן שנראה חלוק בחיי אביו מה שסיגל סיגל לעצמו" (ירו', בבא בתרא פ"ט ה"ג, יז ע"א)<sup class="footnote-marker">32</sup><i class="footnote">"חלוק" הוא בן שבפועל חי בנפרד מאביו, אף שאין הגדרה משפטית של מעמדו.  </i>. אם כן, לבנים הייתה אפשרות לחסוך סכומים קטנים ולרכוש כלים אישיים. כלים אלו מכונים במשנתנו "מיוחדים לאחד מן האחים". סתם "כלים" בלשון חכמים הם בגדים. אם כן, חלק מהבגדים במשק הבית היו משותפים, אך היו גם בגדים אישיים. אמנם הם שייכים, מבחינה פורמלית, לאבי המשפחה, אבל בפועל הם "מיוחדים לאחד מן האחים", ולכן <b>הרי אלו כרגליו –</b> מותר ללכת עמם בכל מקום שאח זה רשאי ללכת בו בחג.
<b>[כלים מיוחדים לאחד מן האחים שבבית הרי אלו כרגליו] –</b> בכתב יד קופמן נכתב המשפט פעמיים, והמגיה מחקו בקו על המילים, <b>ושאינן מיוחדים – </b>בגדים כלליים שכולם עשויים להשתמש בהם, ל<b>מקום שכולם הולכים – </b>לאותו תחום הליכה המשותף לכולם (המינימום המשותף). המחסור בבגדים היה גדול, ורמת החיים נמוכה. על כן מצב שבו חלק מהבגדים משותף לכל האחים הוא רגיל וסביר.

Mishnah 4

<b>השואל כלים מחבירו מערב יום טוב כרגלי השואל – </b>אם ההשאלה הייתה מערב החג הרי שהבגד "שייך" לשואל, ותחום הנדידה של החפץ הוא כתחום הנדידה של השואל. חפץ הוא כבעליו, אבל "בעליו" לעניין זה אינו הבעלים החוקיים אלא מי שמחזיק בחפץ או בזכויות השימוש בו בחג. בכך זהה הלכתנו למשנה הקודמת.
<b>ביום טוב כרגלי המשאיל –</b> אבל אם השאילה הייתה בחג עצמו, החפץ כרגלי המשאיל. הזמן הקובע לעניין זה הוא ערב החג.
<b>האשה ששאלה מחבירתה תבלים ומים ומלח לעיסתה – </b>המשנה הבאה מעלה תמונה נלבבת של חיי היום יום. על רקע החיים בחצר המשותפת, ועל הרקע של יחסי שכנות טובים, לא פעם הלוותה אישה לחברתה מצרכים. בדרך כלל המקורות קוראים לכך "השאלה". ברם, אין זו השאלה מבחינה משפטית, שכן המשאילה לא תחזיר לחברתה את המצרך אחר השימוש אלא תחזיר מצרך אחר, הווה אומר שזו מעין הלוואה. ברם, המינוח הרגיל הוא: "שואל אדם מחבירו כדי יין וכדי שמן ובלבד שלא יאמר הלוני" (משנה, שבת פכ"ג מ"א). ההימנעות משימוש במונח "הלוואה" נובעת מכך שהחזרת ההלוואה עשויה להפוך למעין ריבית (אם מחיר המוצר בשעת ההחזרה גבוה ממחירו בשעת ההלוואה). במקרה זה האישה שאלה תבלין, מלח או אפילו מים. ייתכן שכוונת הנשים הייתה שהמאפה עצמו יהיה משותף, ושתיהן תחלוקנה בו. הניסוח בלשון נקבה, "האשה ששאלה", אינו מקרי; האישה היא שבישלה והייתה אחראית על משק הבית, היא המשאילה והמחזירה, ותחום הטלטול של המוצרים הוא תחום ההליכה שלה ולא של בעלה.
בחלק מעדי הנוסח בעלי טיב משני נמצא "וכן האישה". אמנם הדין של האישה דומה לדין הקודם, אך אין כל טעם בגרסה "וכן". דרכה של משנה לרכז דוגמאות שונות מבלי להוסיף את מילת ההשוואה.
<b>הרי אלו כרגלי שתיהם –</b> הווה אומר שאין לטלטל את המאפה אלא למקום שבו שתיהן רשאיות ללכת בחג (המינימום המשותף). המאפה נחשב למשותף וחלות עליו ההגבלות של כל השותפים, כמו הרכוש של האחים במשנה הקודמת.
<b>רבי יהודה פוטר במים מפני שאין בהם ממש –</b> מי שתרמה מים למאפה המשותף אינה קובעת בכך את היקף ה"נדידה" של המאפה. בתוספתא הדין מנומק "מפני שנבלעין בעיסה" (פ"ד ה"ו), ושני הטעמים חד הם. התוספתא מוסיפה מקרים נוספים: מי ששאל חלוק מחברו, שניים ששאלו חלוק מאחד<sup class="footnote-marker">33</sup><i class="footnote">ההלכה מעידה על מצב של מחסור בבגדים, מצב הידוע ממקורות נוספים. ראו, למשל, פירושנו למועד קטן פ"ג מ"ב.  </i>, ואין במקרים אלו חידוש.
התלמוד הבבלי שואל למה לא יתבטלו המים והמלח כלפי העיסה, ומנמק את דעת חכמים ב"גזרה שמא תעשה עיסה בשותפות" (לח ע"ב). כלומר, החשש הוא ששתי נשים תאפנה בשותפות מלאה במטרה מתוכננת לעקוף את הגבלות התחום. כבר ראינו כי הבבלי נוטה לנימוקים מעין אלו של "גזרה שמא...". מבחינת ההלכה כפשוטה די בהסבר הפשוט יותר כי אכן המאפה הוא בשותפות, וכל מה שתורם לטעמו הוא מרכיב שאין לבטלו.
התלמוד מביא ברייתא נוספת לדעת רבי יהודה שלא רק המים בטלים אלא גם המלח, ומתרץ שהדבר תלוי בסוג המלח: מלח סדומית (מהר סדום או מים המלח) או מלח אוסטרקנית (מימת אוסטרקיני שעל חופו הצפוני של חצי האי סיני)<sup class="footnote-marker">34</sup><i class="footnote">ולא ברור איזה נחשב ליקר ואיזה לזול. </i>. אפשרות נוספת היא שהדין תלוי בשאלה אם המלח גס או דק. אבחנה מעין זו סבירה. עם זאת, קרוב להניח שהתירוץ תלה את ההלכה בטיב המלח מבלי לפרט. האבחנה בין מלח סדומית לבין מלח אוסטרקנית מופיעה במקורות לגבי סוג המלח במקדש<sup class="footnote-marker">35</sup><i class="footnote">תוס', מנחות פ"ט הט"ו; ספראי, הכלכלה, עמ' 187-185. </i>, והעברתו לסוגייתנו היא ספרותית במקצת. מכל מקום, ההלכה תלויה בטיב המלח ופחות במקום מוצאו של המלח. "מלח אוסטרקנית", הבא מימת אוסטרקיני, הוא מלח ימי דק, ואילו "מלח סדומית", המופק מים המלח או ממחצבי המלח שלאורך חופי ים המלח, הוא גס וחריף, ומהווה כמעט מאכל כשלעצמו.
אין צריך לומר שבנוסף להסבר התלמוד הבבלי ייתכן שלפנינו בפשטות שתי מסירות שונות של תורת רבי יהודה. במשנת עירובין מתנהל דיון בנושא זה של נתינת פֵרות בשבת. רבי יהודה אומר שם: "נותן אדם חבית לחבירו וחבירו לחבירו אפילו חוץ לתחום. אמרו לו לא תהלך זו יותר מרגלי בעליה" (פ"י מ"ב)<sup class="footnote-marker">36</sup><i class="footnote">ראו פירושנו שם. הבבלי בעירובין הסביר שמדובר ב"מערה", כלומר במוזג מים מכלי לכלי. לפי שיטה זו הכלי אינו מיטלטל אלא המים בלבד. לפי שיטת רבי יהודה דיני שביתת כלים אינם חלים על מים, וממילא מותר לטלטלם מחוץ לתחום. </i>. נראה שחכמים שם סבורים כחכמים אצלנו. ברם, רבי יהודה סותר את עצמו: שם הוא מתיר לטלטל מחוץ לתחום שבת 2000 אמה, ובלבד שתיפתר בעיית הטלטול מחוץ לחצר, כגון שהחפץ צמוד לגופו או שהוא בהמה שאין האדם נושאה, ואילו כאן הוא מקבל את העיקרון ההלכתי של חכמים שהחפץ כרגלי בעליו אלא שסבור שמים נבלעים בעיסה, ואולי גם המלח בטל. לפי פשוטם של דברים זו מסורת שלישית, שנייה אליבא דרבי יהודה (בבלי, עירובין צח ע"ב). בדיוננו במסכת עירובין ראינו כי רבי אליעזר מצמצם את תחולת הכלל שחפץ כ"רגלי בעליו", או אולי אף חולק עליו לגמרי. כאן רבי יהודה מקבל את הכלל אך מצמצם את תחולתו, וכנראה הוא מהלך בשיטת רבי אליעזר רבו<sup class="footnote-marker">37</sup><i class="footnote">ראו דיוננו בעירובין פ"ו מ"ג; פ"י מ"ב. </i>.

Mishnah 5

<b>הגחלת –</b> גחלת היא חפץ בוער, והיא נתפסת כחפץ לכל דבר. ממילא מעמדה: <b>כרגלי הבעלים והשלהבת בכל מקום –</b> השלהבת היא האש עצמה. האש נתפסת כמהות בפני עצמה, אנרגיה טהורה שאינה קשורה לחפץ עצמו. מכאן נובעת מסקנה פשוטה: אם הדליק אדם אש ממדורה של חברו הוא רשאי להעביר אותה לכל מקום שבו מותר לו ללכת בחג. אבל אם לקח מהמדורה גזיר עץ – חלות עליו כל המגבלות החלות על בעל המדורה. 
מכיוון שהוזכרו הגחלת והאש, המשנה מונה הלכות נוספות השייכות לגחלת ואש, וכולן חוזרות על אותה אבחנה משפטית שבין החפץ לאנרגיה.
<b>גחלת שלהקדש מועלים בה – </b>הגחלת היא חפץ לכל דבר, גזר עץ שרוף, ומי שהשתמש בה מעל. "מעל" הוא המונח למי שהשתמש בחפץ הקדש. לדוגמה, מי שלקח גזר עץ ממדורת המקדש והתחמם בו – "מעל", וחייב לשלם את הקנס הנדרש וקרבן חטאת. 
<b>והשלהבת לא נהנים – </b>אסור ליהנות ממנה לכתחילה, אבל<b> ולא מועילים – </b>בדפוס "מועלים", כלומר אין זו מעילה מבחינה משפטית. האיסור ליהנות מהשלהבת הוא חומרה הנובעת מחשיבותו של רכוש ההקדש, ומהחומרה היתרה שננקטה בכל המקרים של חשש שימוש ברכוש הקודש. לעומת זאת מותר להשתמש בשלהבת של עבודה זרה, אף שאסור ליהנות מעבודה זרה<sup class="footnote-marker">38</sup><i class="footnote">תוס', פ"ד ה"ז; בבלי, לט ע"א; ירו', סג ע"א; ברכות פ"ח ה"ו, יב ע"ג. </i>, זאת משום שבהקדש החמירו הרבה יותר מבעבודה זרה. הבבלי מנמק נימוק נוסף. ברכוש עבודה זרה אין צורך להחמיר כיוון שאנשים בדלים ממנו בעצמם, אך בשימוש ברכוש הקדש יש סיבה מיוחדת להחמיר בגלל חביבותו. יש להניח שחז"ל החמירו משום שהיו רבים שרצו להשתמש ברכוש הקדש כסגולה וברכה, על כן נדרשו הלכות מחמירות במיוחד כדי למנוע את השימוש הבלתי מבוקר בקודש. האבחנה בין איסור הנאה להעדר איסור מעילה היא קשה כשלעצמה, ותידון, אם יזכנו החונן לאדם דעת, בפירושנו למעילה (פ"ב ופ"ג).
בתוספתא מובאות הלכות נוספות שנאמרו בגחלת ובאש: "חמשה דברים נאמרו בגחלת" (פ"ד ה"ז). עם כל זאת התירו חכמים ליהנות מחומה של המדורה בבית המוקד. בלילות ישנו זקני הכהונה סביב מדורה זו, ואיש לא ראה בכך פגם (משנה, תמיד פ"א מ"א; מידות פ"א מ"ח). בעל מדרש ספרי מביא לכך דרשה מיוחדת: "דבר אל בני ישראל שיהו שוקלים שקלים ולוקחים עצים, שיהו הכהנים מבשלין בו את חטאותיהם ומנחותיהן, ועושין בו מדורות בבית המוקד להתחמם כנגדן" (ספרי זוטא, טו ב, עמ' 280). נראה שמה שהיה לדרשן קשה, ונצרך לשם כך פסוק, היה ברור ומובן מאליו לכוהנים עצמם.
אין בידינו לענות על השאלה האם "חביבות" ההקדש משקפת גם את התנאים שלאחר החורבן. מן הסתם לא פסק מנהג ההקדשה לחלוטין, אבל ספק רב אם היה נוהג רווח. אם יזכנו החונן לאדם דעת נעסוק בכך במבוא למסכת ערכין<sup class="footnote-marker">39</sup><i class="footnote">וראו בבלי, יומא סו ע"א. </i>.
<b>[המוציא גחלת לרשות הרבים חייב ושלהבת פטור] –</b> משפט זה חסר בכתב יד קופמן ומופיע בדפוסים, החל מדפוס ראשון. יש להניח שהוא חדר מהברייתות בתוספתא ובתלמודים, שכן הלכה זו היא אחת מחמש ההלכות שנאמרו בגחלת<sup class="footnote-marker">40</sup><i class="footnote">אפשטיין, מבוא, עמ' 961. </i>. מכל מקום, אם המשפט נאמר במשנה – הרי שהוא שייך למשנה הקודמת. ההלכה עצמה היא כשיטת בית שמאי האוסרים טלטול בחג<sup class="footnote-marker">41</sup><i class="footnote">לעיל, פ"א מ"ה. </i>, ולפי בית הלל אין כל איסור בדבר. הרישא של המשנה הקודמת הייתה, כאמור, לפי שיטת בית הלל, על כן קשה להניח שעתה תשנה משנתנו את משנת בית שמאי. סביר יותר שהמשפט אכן חדר למשנתנו בשלב מאוחר מהברייתא; המשנה אינה סותרת את עצמה, אך הברייתא שונה את דעת בית שמאי. כבר אמרנו כי בתחום זה של הלכות יום טוב התקבלה דעת בית שמאי בנושאים מספר, ואף אם דעתם נדחתה – הרי שמרכיבים מדעתם חדרו להלכה המאוחרת. המשפט המדובר מצטרף, אפוא, לדוגמאות של פסיקה מאוחרת כדעת בית שמאי. 
<b>באר – </b>בדפוסים בור (איור 52). ההבדל הוא שבאר היא מתקן חפור המגיע למי תהום ונובע, ובור אוגר בתוכו מי גשמים. עם זאת, שני המונחים מתחלפים במקורות ובכתבי היד, ודומה שחכמים לא הפרידו ולא הבחינו בין השניים<sup class="footnote-marker">42</sup><i class="footnote">ספראי, הקהילה, עמ' 211. </i>.
<b>של יחיד כרגלי היחיד – </b>בדרך כלל היה הבור בחצר, והיה שייך לתושבי אותה חצר. במקרה זה מותר להעביר את המים בכל התחום שבו מהלכים אנשי החצר. המשנה מדברת על בור של יחיד, ונראה שהיו גם בורות שהיו שייכים לאדם בודד, <b>ושלאנשי העיר כרגלי אנשי אותה העיר – </b>המונח "אנשי העיר" פירושו הרשות המקומית. הקהילה היהודית הייתה מאורגנת ביותר והפעילה מערכת שירותים מפותחת. בין השאר סיפקה העיר מים לבתי המלאכה ולצורכי הציבור<sup class="footnote-marker">43</sup><i class="footnote">ראו ספראי, הקהילה. </i>. משנתנו עוסקת בבור השייך לרשות העירונית, ולפי תוכן ההלכה נועדו המים לכלל הציבור. בורות המים הציבוריים מתגלים בסקרים ובחפירות. מוצאים אותם ברחובות העיר (ה"מבואות") או בכיכרות ("רחובות" בלשון חכמים). דוגמאות לכך נמצאו באום ריחן, בסוסיא ובאתרים נוספים (איור 53). 
מבחינה הלכתית, ההלכה "כאנשי אותה העיר" מאפשרת שני פירושים: או שמותר לטלטל את המים בתחום המשותף לכל אנשי העיר, כלומר במינימום המשותף, או כרגלי כל אחד ואחד מאנשי העיר, כלומר בתחום המרבי הכולל של כל אנשי העיר, כולל אלו שעירבו לכל הכיוונים השונים, וכך פירש הרשב"א. המאירי, למשל, מביא את שני הפירושים ואינו מכריע. 
<b>ושלעולי בבל –</b> מבחינה מילולית עולי בבל הם עולי הגולה בתקופת שיבת ציון. ברם, בספרות חז"ל יש למונח "עולי בבל" משמעות נוספת. המפתח מצוי במשנת נדרים: הכלל העקרוני הוא "השותפין שנדרו הנאה זה מזה אסורין ליכנס לחצר" (פ"ה מ"א); הווה אומר, אדם רשאי לנדור שפלוני לא יהנה מנכסיו, ואם הם שותפים – אסור למודר להיכנס לחצר שהיא רכושו של הנודר. לפיכך, אם אמר " 'הריני עליך חרם' המודר אסור, 'הרי את עלי חרם' הנודר אסור, 'הריני עליך ואת עלי' שניהם אסורין (ברכוש הפרטי של שניהם), ושניהם מותרין בדבר של עולי בבל ואסורין בדבר של אותה העיר" (שם מ"ד). "ואיזהו דבר של עולי בבל כגון הר הבית והעזרות והבור שבאמצע הדרך, ואיזהו דבר של אותה העיר כגון הרחבה והמרחץ..." (שם מ"ה). אם כן, הרכוש העירוני נתפס כרכוש משותף, וממילא כל אחד מהשותפים יכול למנוע מהאחר להשתמש ברכושו. אמנם הרכוש אינו מחולק, אך עדיין הוא שייך לשותפיו. לעומת זאת רכוש עולי בבל הוא רכוש כללי; הוא אינו הפקר, אלא שייך לכלל האומה. אין זו שותפות, והיא אינה בת חלוקה. אדם יכול להחרים מישהו לבל יהנה מרכושו, אך אינו יכול למנוע שימוש ברכוש הלאומי. הדוגמאות לרכוש הלאומי הן הר הבית והעזרות והבור באמצע הדרך (כלומר גם הדרך עצמה), והרכוש העירוני הוא בית המרחץ המקומי, הרחובות וכיוצא באלו<sup class="footnote-marker">44</sup><i class="footnote">לדיון מפורט יותר ראו ספראי, העיר; ספראי, הקהילה, עמ' 194-192.  </i>. מן המשנה משמע שהדרכים בין הערים נחשבו לרכוש של עולי בבל, על כן גם הבור על הדרך שייך לעולי בבל.
אותה פרשנות למונח "עולי בבל" עולה גם מדיני נזיקין. מי שניזוק מבור של אנשי העיר, חייבים אנשי העיר לפצותו. אך אם ניזוק מבור השייך לעולי בבל – אין מי שיפצה על הנזק<sup class="footnote-marker">45</sup><i class="footnote">תוס', בבא קמא פ"ו הט"ו, וראו שם ה"ה. </i>.
המונח "עולי בבל" מופיע גם בראש פרק ד במשנת קידושין: "עשרה יוחסין עלו מבבל". רשימת עולי הגולה מבבל מופיעה בעזרא פרק ב ובנחמיה פרק ז. ניכר בעורכי הרשימה המקראית שנושא הייחוס היה חשוב להם. כדי להדגים את חשיבות הייחוס נסתפק בציטוט שישה פסוקים: "כל הנתינים ובני עבדי שלמה שלש מאות תשעים ושנים. ואלה העֹלים מתל מלח תל חרשא כרוב אדן אמר ולא יכלו להגיד בית אבותם וזרעם אם מישראל הם. בני דליה בני טוביה בני נקודא שש מאות חמשים ושנים. ומבני הכהנים בני חביה בני הקוץ בני ברזלי אשר לקח מבנות ברזלי הגלעדי אשה ויקרא על שמם. אלה בקשו כתבם המתיחשים ולא נמצאו ויגֹאלו מן הכהֻנה. ויאמר התרשתא להם אשר לא יאכלו מקֹדש הקדשים עד עמֹד כהן לאורים ולתֻמים" (עזרא ב נח-סג; נחמיה ז ס-סה). על כן המשנה תולה את בעיות הייחוס בעולי בבל. ברם, למעשה אין עולי בבל אלא קהל עם ישראל של ימי החכמים. הנתינים הם היחידים המופיעים ברשימתנו, ומקור השם הוא באותה רשימת יחס שבעזרא ונחמיה (ופסוקים נוספים שם). כל היתר משקפים את ימי חכמים ואינם במקרא.
תפיסה זו של המונח "עולי בבל" עומדת בבסיס משנתנו. בור של אנשי העיר שייך לשותפים, וממילא מוטלות על המים אותן מגבלות המוטלות על השותפים. אבל בור של עולי בבל אינו שייך לאיש אלא לאומה, ואין על מימיו כל מגבלות. המגבלות הן נגזרות ממגבלותיו של מי שמילא את המים.
<b>כרגלי הממלא –</b> מכיוון שמי הבור אינם שייכים מבחינה משפטית לאף אחד, על כן מי שממלא את המים בכדו הופך בכך לבעליהם. ממילא תחום הנדידה של המים הוא כרגלי הממלא. 
התוספתא מוסיפה את דינם של בורות נוספים, כגון "בור של שני שבטים" (פ"ד ה"ח) שיש למימיו אלפיים אמה לכל רוח. המשטר השבטי כבר בוטל הרבה לפני ימי התוספתא, ובהקשר זה המדובר במונח ספרותי-משפטי, וכוונתו לבור מים המצוי בשטח שבעלותו אינה מוסדרת. באותה רוח גם נקבע שנהרות ו"המעיינות המושכין" (מעיינות זורמים) הם הפקר, וממילא חלות על מימיהם הגבלות הנגזרות ממי שמילא את המים<sup class="footnote-marker">46</sup><i class="footnote">לתפיסה זו של הבעלות על מתקני המים ראו גם תוס', בבא קמא פ"א הט"ו. </i>. בירושלמי השאלה היא על "באר שבין שני תחומין" (סג ע"ב)<sup class="footnote-marker">47</sup><i class="footnote">התלמוד קושר זאת לשאלה האם החמירו בדברי סופרים יותר מבדברי תורה. להערכתנו זהו כלל, או ניסוח משפטי, שנוצר רק בימי האמוראים. ראו דיוננו בתרומות פ"ח מ"ח; ערלה פ"ב מ"א.  </i>.

Mishnah 6

<b>מי שהיו פירותיו בעיר אחרת וערבו בני אותה העיר לבוא אצלו –</b> המקרה המתואר נראה תמוה. לאדם הגר בעיר אחת (א) יש פֵרות בעיר אחרת (ב) הרחוקה מרחק המצריך עירוב (כלומר המרחק בין א ל-ב הוא יותר מאלפיים אמה אך פחות מארבעת אלפים אמה). בני העיר ב הכינו עירוב כדי לבוא לבקר את האדם המתגורר בעיר א. לכאורה המקרה קשה ומקרי ביותר; וכי למה ירצו בני העיר ב לבוא אל גיבור סיפורנו, ומדוע ירצו להביא עמם פרות השייכים לו. מעבר לכך, לא ברור מה החידוש שבהלכה זו, הרי כבר נקבע במשנה ג שרגלי הפרות כרגלי הבעלים, משנה ד מפרטת זאת, ומדוע חוזרת משנה ו וקובעת אותו דין במקרה פרטי פשוט נוסף. התוספתא מוסיפה משפט המבהיר את הרקע: "ואם יש שם אפטרופוס מביאין על פי אפטרופוס" (פ"ד ה"ט). לכאורה לא ברור מה ייחודו של האפיטרופוס: אם הפרות שייכים לפלוני – הרי הם כרגליו, ואם הם של בני העיר – הרי הם כרגלי בני העיר, ומה מעמדו של האפיטרופוס בנושא? ברם, אזכור האפיטרופוס הוא המפתח להבנת המשנה. "אפיטרופוס" משמעו ביוונית משגיח. הוא מופיע במקורות חז"ל בכמה הקשרים מרכזיים, כממונה על נכסי יתומים (במשמעות הקרובה לזו שבימינו) או כממונה על נכסי האחוזה, היא הווילה הרומית. האחוזה הייתה השיטה הרומית הנפוצה לתפעול נכסי עשירים. העשיר חי בעיר הפוליס הגדולה, והיו לו אדמות נרחבות באזורים כפריים. הוא לא יכול היה לטפל בעיבודם השוטף; יתר על כן, הוא חי הרחק מאדמותיו שהיו מפוזרות בריכוזים שונים ברחבי הפרובינציה, או אף מחוצה לה. העשיר לא יכול היה אפילו לטפל במסירת האדמות לאריסים, על כן מסר את האדמות לידי אפיטרופוס שניהל באופן שוטף את האחוזה. האדון בא אל האחוזה לעתים רחוקות, כדי להשגיח על הנעשה ולנפוש מעמל העיר היום-יומי. בעולם הרומי היו שיטות מספר לניהול אדמות האחוזה. היו מקרים שבהם בנה העשיר במרכז האחוזה מבנה גדול (וילה) ובה התגורר בביקוריו באחוזה<sup class="footnote-marker">48</sup><i class="footnote">אפלבאום, הוילה; ספראי, כלכלה, עמ' 99-82. הירשפלד, שינויים, ניסה להמעיט במספרן של הווילות בארץ ישראל, וראו ספראי, מבני שדה.  </i>. בווילה התגוררו גם הפועלים או העבדים שהפעילו את האחוזה ועיבדו את השדות בניהול האדון (איור 28 לעיל, תמונה 8 בית אחוזה). במקרים אחרים הופעלה האחוזה כמעין כפר פרטי. האדמות נמסרו לאריסים שהיו עצמאיים מבחינה משפטית. הם שילמו לאדון חלק מהיבול (בין חצי לשליש) כתשלום על הזכות לעבד את הקרקע, או אולי להפך, היבול היה שייך לאדון והוא נתן לאריסים חלק ממנו (בין חצי לשני שליש) כתשלום על עבודתם. אדמות העשיר היו מרוכזות באזור מוגדר, והאריסים התרכזו בכפר מסוים שהיה למעשה שייך לאדון. את האחוזה ניהל כמובן אפיטרופוס, ומהמקורות עולה שעיבוד התוצרת נעשה בצוותא. ייתכן גם מקרה שלישי שבו האדמות היו מפוזרות, וכל אריס ערך הסכם נפרד ובלתי תלוי עם האדון<sup class="footnote-marker">49</sup><i class="footnote">על סדרי ניהול האחוזות ועל אחוזות המבוססות על אריסים ראו ספראי, שם, כנגד הירשפלד, שינויים. הירשפלד פקפק בקיומן של אחוזות במרחב היהודי.  </i>.
מתוך ספרות חז"ל עולה דמותם של שני טיפוסים של אריסים. סוג אחד הם אריסים עצמאיים המעבדים את נחלתם ואת תוצרתם באופן כמעט עצמאי. מחויבותם לאדון היא כספית בלבד, ובאה לידי ביטוי רק בסיום עיבוד התוצרת<sup class="footnote-marker">50</sup><i class="footnote">לא נעסוק במפורט בחובות האריס, וראו למשל תוס', בבא מציעא פרק ט, ובעיקר הי"ט-ה"כ. </i>. טיפוס אחר של אריסות או חכירה מכונה "חכירת בית אבות". כבר גולאק פירש שחוכרי בית אבות הם חוכרי עולם שזכות החכירה היא שלהם, וזו ניתנת להורשה<sup class="footnote-marker">51</sup><i class="footnote">גולאק, דיני קרקעות, עמ' 129-124.  </i>. הסדר זה הוא המכונה בספרות הרומית "אמפטיטיס". בפועל היה חוכר מעין זה עצמאי לחלוטין. מעמדו כלפי בעל הבית היה איתן, וזכויותיו מעוגנות בחזקת הדורות.
הזיקה היום-יומית בין חוכרי בית אבות לבעל הבית צריכה הייתה להיות לכאורה פחותה מזו של חוכר רגיל. ברם לא כך היה הדבר, או לפחות לא תמיד כך היה הדבר. מסקנה זו עולה משילוב מקורות אשר מן הראוי להביאו בשלמותו, אף שהוא מהווה לכאורה סטייה מדרך הדיון.
במשנה חלה דנים בחובת הפרשת מעשרות של אריסים בסוריה בשביעית. השאלה תלויה, כמובן, בטיב האריסות, האם האריסים נחשבים לבעלי קרקע או לא. בתוספתא נוסף: "אמר רבי לעזר בי רבי צדוק אף על פי שהיה רבן גמליאל פוטר את עריסיו בסוריא, היה אוסר מלערס (למסור קרקע לגויים באריסות). אם ערס הרי זה פטור, ובלבד שלא יהא הוא מלקט והן אוגדין על ידו, הוא בוצר והן דורכין על ידו, הוא מוסק והן עוטנין על ידו. אלא הם מלקטין והוא אוגד על ידיהן, הן בוצרין והוא דורך על ידיהן, הן מוסקין והוא עוטן על ידן" (תוס', חלה פ"ב ה"ה).
מדובר, אפוא, בהסדר אריסות שהעבודה נעשית בו על ידי האדון ואריסיו בצוותא. רבן גמליאל פוטר את הבעלים ממעשרות בתנאי שעבודת האיסוף של הפֵרות תבוצע בידי האריס הגוי, ועיבוד התוצרת בידי האדון היהודי. ברם אם האדון קוטף הוא חייב במעשרות, שכן הוא נחשב לבעל הקרקע. ברור שלפנינו אריסות מיוחדת. באריסות רגילה האריס היה מבצע את הקטיף ואת העיבוד הראשוני, וחלקם של הבעלים היה מגיע אליהם רק לאחר העיבוד<sup class="footnote-marker">52</sup><i class="footnote">כגון תוס', בבא מציעא, פ"ט הי"ט-ה"כ. </i>.
בירושלמי ההלכה מוסברת כעוסקת רק במקרה של "חכירי אבות כגון מהלל דבית רבי" (חלה פ"ד ה"ד, ס ע"א). מהלל זו מזוהה עם מעלול שבעמק יזרעאל. אם כן, בשיטה זו של "חכירת בית אבות" כל חוכר קיבל אדמה ועיבוד התוצרת נעשה במשותף, בניהול האדון. לשיטה זו גם עדויות ארכאולוגיות. כקילומטר מאותה "מהלל" של בית רבי נתגלו<sup class="footnote-marker">53</sup><i class="footnote">רבן, סקר, מס' 82, עמ' 69. </i> שלושה מקבצים של גתות בינוניות (איור 54, תמונה 13). בגדולה שבהן לפחות 5 גתות, אם כי ייתכן שגתות נוספות לא התגלו. כל הגתות זהות, והן מסודרות בשורה ברווחים זהים. שטח מִשטח הדריכה כ- 7 מ"ר, ונפח בור האיגום בערך 0.8 מ"ק (עומקו אינו ברור). בכל גת מעין זו ניתן היה לדרוך ענבים שגדלו בערך ב- 25 דונם כרם. אין אלו גתות של אדם עשיר, שכן זה היה חוצב כמה גתות ענקיות (ראו להלן) ולא גתות בינוניות. מצד שני אין אלו גתות פרטיות, שכן לו היה כך לא היו נחצבות במתכונת אחידה ומסודרת. על כן מתבקשת ההשערה שלפנינו חלק מאותה אחוזה המכונה "מהלל דבית רבי". אדמותיה נמסרו לחוכרים, ועיבוד התוצרת נעשה בידי כל אחד מהם אך במשותף, ותחת ניהולו ובבעלותו של האדון.
הלכה אחרת אוסרת על אבל לעבוד בימי אבלו, אבל "אריסיו וחכיריו וקבליו הרי אילו עושין, איכריו וספניו וגמליו אינן עושין...", ובהמשך לאותו עניין או לעניין דומה: "וחכיריו ופועליו עושין בצינעה במקום אחר" (ירו', מועד קטן פ"ג ה"ה, פב ע"ב)<sup class="footnote-marker">54</sup><i class="footnote">בנוסח הדפוס וכן בכ"י יד זוסמן, עמ' 75: "חביריו", וצ"ל חכיריו. </i>. ההלכה היא שפועליו של האבל מנועים מלעבוד בפומבי<sup class="footnote-marker">55</sup><i class="footnote">ראו תוס', מועד קטן פ"ב ה"ו; בבלי, שם יט ע"א. </i>, ולכן האיכרים (עובדים חקלאיים פשוטים) ומובילי סחורה מנועים מלעבוד, אך אריסים וחוכרים מותרים, שכן הם עובדים למען עצמם. בקטע השני מדובר כנראה בחכירי בית אבות, ואלו נחשבים כמעט כפועלים רגילים של האדון.
עצמאותם של אריסים או חוכרים מסוג זה הייתה מוגבלת. בדיון הלכתי אחד אנו שומעים על בר זיזא, שהפקידו אצלו ליטרת זהב. הנחת הסוגיה היא שכל מה שיש לאריס שייך לאדונו<sup class="footnote-marker">56</sup><i class="footnote">ירו', בבא קמא פ"ו ה"ז, ה ע"ג; שבועות פ"ז ה"ב, לז ע"ד. עדויות נוספות על יחסי אריס ובעל הבית הדומים ליחסי "קליינט" (זה המונח הרומי המקובל לבן חסות החוסה בצל פטרונו) ופטרון מצויים בבבלי בשם חכמי ארץ ישראל, כגון בבלי, יבמות צג ע"א; כתובות קב ע"ב. ברם, לא ברור אם אלו לא הושפעו ממציאות בבלית מובהקת כגון זו המתוארת בבבלי, חולין קה ע"א. </i>. הלכות אחרות משיחות לפי תומן על מערכת קשרים יום-יומית בין האריס ובעל הקרקע או בין האיכר ו"בעל הבית", וקרוב להניח שאף כאן מדובר בבעל בית ואריסיו. כך אנו שומעים על חובת האריס, או על נוהג קבוע להביא לבעל הבית פֵרות כל ערב שבת (בבלי, יבמות צג ע"ב).
ניתן לסכם, אפוא, שהיה טיפוס של חכירה או אריסות לדורות. טיפוס זה שונה מקודמיו לא רק במשך זמן החכירה ובזכויותיו של החוכר, אלא בעיקר בטיב היחסים בין האדון ובין חוכריו. באחוזות אלו התקיימה מערכת של איסוף משותף של היבול על ידי בעל הבית יחד עם אריסיו. הדבר חייב מתקני מלאכה מתאימים לייצור המוני, וכן שבעל הבית, או נציגו, יתגורר בכפר, והאריסים אף הם יהיו תושבי יישוב זה. תושבי כפר מעין זה היו אנשים עצמאיים מבחינה משפטית, אך אריסים או חוכרים של אדון עשיר. בירושלמי מסופר על רבי יוחנן שהלך לבקר ב"פגטי" של רבי יהודה נשיאה (ירו', עבודה זרה פ"ב ה"ד, מא ע"ב)<sup class="footnote-marker">57</sup><i class="footnote">מקורות נוספים עשויים להתבאר טוב יותר על רקע ההנחה שכפר שלם היה שייך לאדון ונוהל על ידי אפיטרופוס, כגון איכה רבה, ה יב (עמ' עט), המספר על אפיטרופוס המעניש את טובי העיר "קרתא". ברם ניתן לפרש סיפור זה, כמו גם סיפורים אחרים, בצורה שונה, לפיכך אין הם יכולים לשמש ראיה לדיון זה.  </i>. "פגטי" היא צורה משובשת של PAGUS, אחד המונחים בלטינית לסוג מסוים של כפר-אחוזה. המונח אף נזכר בכתובת שנמצאה באזור עכו<sup class="footnote-marker">58</sup><i class="footnote">אבי יונה, כתובות. </i>. מכל מקום, לפנינו עדות נוספת ליישוב עצמאי באזור עכו השייך לעשיר, תושב העיר טבריה. עדויות נוספות למערכת זו של יחסי אדון ואריסיו פזורות במקורות. במקומות מספר נמצאו כפרים קטנים או בינוניים ומעליהם מתנשא בית מגורים גדול. נראה שאלו כפרים פרטיים, והמבנה הגדול הוא ביתו של אדון הכפר. המונח התלמודי לבית האחוזה הוא "עיר". המונח התייחד לווילה, אך כנראה גם לכפר הפרטי.
נחזור למשנתנו. במקרה שאנו עוסקים בו "בני העיר" הם כנראה אותם אריסים. הם מביאים מפרותיהם לאדון כמחווה של הוקרה, תלות וכבוד, וכפי שראינו מחוות מעין אלו רגילות. כאמור, בתוספתא נזכר גם האפיטרופוס של אותם בני עיר. על כן נראה שאכן מדובר באריסים בכפר פרטי, או אולי באריסים או חוכרים רגילים שהאדמות שחכרו פזורות בין אדמות הכפר. מכל מקום, הפרות שייכים פורמלית לאריסים, אך יש לאריסים (ולפרות) זיקה מיוחדת לאדון. על כן היה מקום לחשוב שמותר לטלטל את הפרות בחג, לפי המגבלות ההלכתיות של האדון, לפיכך צריכה משנתנו לקבוע שרגלי הפֵרות כרגלי האריסים. אם יש אפיטרופוס הרי שהוא מנהל את כל עסקי האחוזה, ולפיכך נקבע דין הפרות בהתאם למגבלות המוטלות על האפיטרופוס. 
מתוך הדברים נראה שהאפיטרופוס הוא יהודי, האריסים יהודיים והאדון הוא יהודי או נכרי, וההלכה תתאים כנראה לשני המקרים. היו כמובן גם עשירים ובעלי אחוזות יהודיים, אך רוב העדויות לבעלי האחוזות מתייחסות אליהם כאל נכרים.
<b>לא יביאו לו – </b>האריסים, <b>מפירותיו – </b>אפילו אם הם פֵרותיו ובני העיר הם בבחינת שומרי הפיקדון.
בתלמודים (בבלי, מ ע"א; ירו', סג ע"ב) מובאת מחלוקת בדבר מעמדם של פרות מופקדים. בצדק אין הבבלי מקשר את המחלוקת למשנתנו, שהרי, כאמור, במשנה מדובר במקרה מיוחד של אריסים<sup class="footnote-marker">59</sup><i class="footnote">כלומר, ניתן לתרץ ולהפריד בין אריסים שהפרות שייכים להם, והם האחראים עליהם עד שהם נמסרים לאדון, ולכן רגלי הפרות כרגלי האריסים.  </i>. בירושלמי, לעומת זאת, לא הזכירו את המיוחד שבמשנתנו, וקישרו את המחלוקת על המפקיד למקרה הנדון כאן. דווקא הירושלמי, שאמור להכיר את תנאי הארץ, לא הבחין במיוחד שבמקרה הנדון במשנה, ועמד על העיקרון המשפטי הטהור. מכל מקום, הבבלי מוצא הסבר למיוחד שבמשנתנו ומעמיד אותה במקרה מיוחד. זהו מקרה מיוחד שבו התלמוד הבבלי זיהה את הרקע הרֵאלי ואילו הירושלמי התעלם ממנו.
<b>ואם ערב הוא הרי פירותיו כמוהו – </b>אם בעל הפֵרות (האדון במקרה זה) הכין עירוב תחומים בין היישובים, הרי שגם הוא וגם פֵרותיו רשאים ללכת באזור שבו עירב. יש להניח שרבי יהודה, המתיר לטלטל את הפרות גם מעבר למגבלות הבעלים, יחלוק גם כאן.

Mishnah 7

<b>מי שזימן אצלו אורחים לא יוליכו בידן מנות –</b> אדם הזמין אורחים מיישוב אחר המצוי במרחק של יותר מתחום שבת, כמו במקרה הקודם. בסוף הסעודה נתן להם מנות אוכל חזרה כתשורה. האורחים רשאים ללכת לפי הסדרי העירוב שהתקינו לעצמם בערב החג, אבל הפרות שייכים למזמין וחלות עליהם ההגבלות של המזמין. ייתכן שגם במשנה זו מדובר בבעל אחוזה המזמין את אריסיו ומעניק להם תשורת חג, אך סביר יותר שהדין במשנה כללי. הוא משקף נוהג מקומי של חלוקת מתנות בסוף הסעודה. התוספתא מסבירה את הכללים המקובלים: "מה הן מוליכין מבית המשתה חתיכה וגלוסקא וביצה מתובלת", ורבן גמליאל אף מספר על מנהג מקומי לקחת "אגוזין וקליות וטרולוס" (כף – תוס', פ"ד ה"י)<sup class="footnote-marker">60</sup><i class="footnote">לפירוש "טרולוס" ראו ליברמן, תוספתא כפשוטה, עמ' 1013. </i>. המרכיב השלישי הוא המיוחד, שכן אין זה אוכל שהוגש, אלא כלי נאה.
קיים הבדל בין נוסח כתבי היד של התוספתא, ויש לו משמעות מבחינת התוכן. 
לפי כתב יד וינה התוספתא כמשנתנו, והיא מוסיפה דין כללי, מה מקובל להוליך מבית המשתה, כלומר מה מותר לאורחים לקחת עמם מבלי לקבל רשות מפורשת מבעל הסעודה. אולי מוטב לנסח זאת בלשון אחרת. התוספתא מספרת על הנוהג המקומי המקובל, נוהג שיש לו כמובן גם השלכות הלכתיות.
לפי כתב יד ערפורט של התוספתא, אם לא נשמט מהתוספתא המשפט שהודגש בקו, הרי שהיא (התוספתא) חולקת על משנתנו. התוספתא קובעת שאין לטלטל מנות חזרה, אך מותר לטלטל את מה שמקובל לחלק בשמחה "אלא מה <b>ש</b>הן מוציאין", מה שמקובל להוציא. היתרון של הסבר זה הוא שאין בו דיווח, הנראה מיותר, על הנוהג החברתי המצוי. חסרונו של הנוסח הוא שהוא יוצר מחלוקת שאין לה סימוכין אחרים.
<b>אלא אם כן זיכה להם אחר –</b> המילה "אחר" מצויה ברוב הנוסחאות הטובות<sup class="footnote-marker">61</sup><i class="footnote">מיל, מנ, מל, מפ ועוד. </i> ואינה בחלק מהנוסחאות בעלות טיב משני ובדפוסים המאוחרים. ספק אם היא נחוצה, כפי שנראה להלן.
<b>במנותיהם מערב יום טוב – </b>לאורחים אסור לקחת עמם פרות של המזמין. הפתרון הוא שהמזמין ייתן להם את הפרות כבר מערב החג. בלשון המשנה: "יזכה להם". לפי נוסח כתב יד קופמן וכתבי יד נוספים צריך המזמין לתת ממש את הפרות לאדם שלישי מוגדר, ואז ייחשב הדבר כנתינה לכל דבר, והפרות יהיו שייכים לאורחים בערב החג. לפי נוסח דפוס וילנא אין צורך שהזיכוי יהיה כמעשה בפועל. אין צורך לתת את הפרות לאחר, ומספיק שהזיכוי ייעשה באופן כללי. מבחינה טקסטואלית ברור שזהו תיקון הבא להסביר שהבעלים רשאים לזכות את הפרות לכל מי שירצו. 
התלמודים מקשרים את משנתנו למחלוקת האם פֵרות הם כרגלי המפקיד או כרגלי השומר. משנתנו קובעת לכאורה שהפרות הם כרגלי המפקיד, שהרי בעל הסעודה זיכה אותם לאדם שלישי – "אחר". אותו "אחר" הוא השומר, והמשנה קובעת שהפרות הם כרגלי האורחים, שהם בבחינת המפקיד. הבבלי מעמיד את משנתנו במקרה מיוחד, ואילו הירושלמי מקבל את המסקנה שמשנתנו קובעת שהפרות הם כרגלי המפקיד.
המשך המשנה מתייחס למשק המרעה ולצורות הארגון השונות שלו, ולפיכך מן הראוי לפתוח בתיאור קצר של משק המרעה. ענף גידול הצאן היה אחד מענפי הכלכלה המרכזיים בארץ ישראל בתקופת המקרא. גם בתיאוריו של יוספוס הוא תופס מקום חשוב<sup class="footnote-marker">62</sup><i class="footnote">מלח', ג ג. </i>, ברם לאחר החורבן הוא נדחק ממעמדו, כפי שיתברר להלן. מקורותינו מבחינים בשלושה טיפוסים של משק מרעה הצאן הנזכרים במשנתנו<sup class="footnote-marker">63</sup><i class="footnote">ספראי, הכלכלה, עמ' 172-165. </i>:
א. צאן הרועה במדבר במשך כל ימות השנה. בעדרים אלו טיפלו נודדים, שהיו בעלי העדר. משנתנו מכנה טיפוס זה "מדבריות".
ב. צאן הרועה בקיץ (מפסח ועד לימי הגשם) במדבר או בספר היישוב, ובחורף, עת המרעה רב יחסית, חוזרים בני הצאן ליישוב. התוספתא מסבירה כי אלו הן המדבריות "היוצאות בפסח ונכנסות ברביעה"<sup class="footnote-marker">64</sup><i class="footnote">תוס', פ"ד הי"א; ירו', סג ע"ב; בבלי, מ ע"א; שבת מה ע"ב ומקבילות. </i>.
ג. בני הצאן הרועים בסביבת היישוב עצמו: "בייתות אילו שלנות בתוך התחום" (תוס', שם שם).
בתוספתא חכמים נחלקים בהגדרה. יש מי שמגדיר את טיפוס ב כ"מדבריות", ויש המגדירים את טיפוס א כ”מדבריות”. אין הבדל הלכתי בין שתי ההגדרות, ונראה שההגדרה תלויה באזור. באזורי ספר המדבר "מדבריות" היו אלו הלנות לעולם במדבר, ובאזורי היישוב הטיפוס הראשון היה נדיר, ואת הטיפוס השני, החצי מדברי, כינו "מדבריות".
הטיפוס השני אופייני למשק מעורב של חקלאות ומרעה, שהמרעה תופס בו מקום כלכלי חשוב ביותר. נדידה עונתית של הצאן מחייבת היערכות יישובית בעלת אופי מיוחד, והיא מוכרת היטב מאיטליה ומפרובינציות אחרות<sup class="footnote-marker">65</sup><i class="footnote">פרין, חקלאות קיום; איזגר וסקידסגרס, חקלאות, עמ' 101-99; ויטקר, מרעה. </i>. בארץ נסקר יישוב רועים מעין זה בענב א-כביר, וסביב היישוב נמצאו מכלאות צאן המורכבות בדרך כלל מחדר מגורים ומחצרות למרבץ הצאן<sup class="footnote-marker">66</sup><i class="footnote">ספראי, הכלכלה, עמ' 167. </i> (איור 55 איור 55ב). 
\
הטיפוס השלישי הוא של משק שבו הצאן הנו ענף עזר בלבד. שטחי הקרקע סביב היישוב עצמו לא אפשרו פיתוח משמעותי של ענף הצאן, משום שנוצלו ברובם לחקלאות אינטנסיבית. ממילא גרם הדבר לצמצום ענף המרעה. 
ממקורות רבים עולה תמונה שלפיה יש לחקלאי בן צאן אחד או שניים כענף עזר במשק החקלאי (טיפוס א). לא כל חקלאי רעה את צאנו, אלא מקובל היה למסור את הצאן לרועה שכיר<sup class="footnote-marker">67</sup><i class="footnote">לעיל, פ"ה מ"ג; ירו', סג ע"א; בבלי, לז ע"ב; עבודה זרה כב ע"ב; משנה, בבא קמא פ"ו מ"ב ומקורות רבים נוספים. </i>. במקביל אנו שומעים על חקלאי אשר ברשותו צאן רב והוא רועה אותו בעצמו (טיפוס ג) (משנה, שביעית פ"ב מ"ג).
לאבחנה בין שני טיפוסי משק אלו יש גם משמעות אזורית. מרבית בני הצאן היו מרוכזים באזור יהודה. בגליל, לעומת זאת, היה ענף המרעה שולי. בראשית שנות ה- 50 נעשה סקר של שטחי המרעה הטבעי בארץ וכושר הנשיאה שלהם. לדעת הסוקרים עשוי הגליל התחתון לשאת 4,400 פָרות או 24,000 כבשים<sup class="footnote-marker">68</sup><i class="footnote">זליגמן ואחרים, מרעה. </i>. בחישוב כושר נשיאה של כבשים יש לקחת בחשבון 10 אילים ו- 22 טלאים לכל מאה כבשים<sup class="footnote-marker">69</sup><i class="footnote">ראו בראשית רבה, פע"ו ז, עמ' 905. </i>. לפי חישוב זה עשוי הגליל התחתון לשאת רק 19,000 כבשים. יש להניח שהמספר היה קטן עוד יותר, משום שחלק נכבד מן השטחים המיועדים למרעה לפי הסקר עובדו בעבר בצורה אינטנסיבית. מצד שני, ייתכן שהבהמות והצאן בימי קדם היו מפותחים פחות וצרכו פחות מזון. כמו כן, יש להניח שניתן היה למצוא מקורות מזון נוספים בשטחים המעובדים. כך, למשל, שימשו השלף בשדות הפלחה ועשבי הבר במטעים למאכל בהמות וצאן. 
למרות כל ההסתייגויות הללו ניתן להשתמש בממצאי הסקר כבסיס לחישובים. היות ששיקולים אלו מקזזים זה את זה, יש להניח שלכל איכר היו לפחות פרה או שור לצרכים חקלאיים, ולרבים היה גם חמור. איננו יודעים מה היה מספרם של תושבי הגליל, אך נראה שהתגוררו באזור עשרות אלפי משפחות. הווה אומר, נותר רק מרווח כלכלי צר ביותר לגידול צאן, שהרי רוב המשאבים הושקעו בחקלאות אינטנסיבית ובשטחי מרעה לבקר הדרוש לחריש. יש להניח שבגליל העליון וביהודה היה ענף זה חשוב ומשמעותי יותר בגלל פני השטח. 
ההלכה אסרה גידול בהמה דקה (צאן) בארץ ישראל<sup class="footnote-marker">70</sup><i class="footnote">אלון, תולדות א, עמ' 178-173; גולק, רועים. </i>, להוציא את החורשים והמדבריות. ההלכה, שנקבעה כ"גזרה" כנראה בראשית המאה השנייה, אופיינית בעיקר לגליל, ואכן נאמר במפורש שמותר לגדל צאן במדבריות שביהודה ובשטחים זנוחים בשולי היישוב, ב"חורשים" (שטחי החורש הבלתי מעובדים) וב"מדבריות" (תוס', בבא קמא פ"ח ה"י). גולאק הסביר את הגזרה בחשש מפני התרבות הצאן עקב הידלדלות החקלאות לאחר החורבן<sup class="footnote-marker">71</sup><i class="footnote">גולאק, שם. </i>. אחרים הסבירו זאת בחשש שהרועים גוזלים את החקלאים. ברם, נראה שהגזרה אינה עדות לדלדול אלא לתהליך של התחזקות החקלאות. במשק הארץ קיים מאבק מתמיד על משאבים בין הצאן לבין חקלאות הקבע. ענף גידול הצאן הוא בזבזני וכדי לפרנס משפחה יש צורך במאות דונמים של אדמת מרעה<sup class="footnote-marker">72</sup><i class="footnote">עדר של 50 ראש הוא עדר קטן, ולקיומו נדרשים כ- 250 דונם אדמת מרעה. </i>, ואילו משפחה של חקלאים זקוקה ל- 20-10 דונם בלבד. עם הגידול הדמוגרפי נוצר מחסור בקרקע חקלאית, וחכמים ראו בחומרה את הניצול הלא יעיל של אדמת הארץ.
עם זאת לא חיסלה הגזרה את משק המרעה, וברור שבני צאן היו מראה רגיל בנוף הארץ, ולא רק בחורשים ובמדבריות. מדרך הטבע אין כללים הלכתיים בתחומים מעין אלו נאכפים כהלכה, וזו דרכו של עולם. עם זאת הייתה המדיניות הכללית ברורה, וגידול הצאן נדחק לשולי היישוב כפי שהראינו לעיל.
צריכת הבשר במשק החקלאי ואצל המוני העם הייתה מצומצמת ביותר<sup class="footnote-marker">73</sup><i class="footnote">ראו לעיל, פ"ג מ"ו. </i>. במקורותינו חוזרת הנוסחה שסתם עז נועדה לייצור חלב והרחלות לגיזות וולדות, וכן שנינו: "שמין את העזים מפני שהן חולבות ואת הרחלים מפני שהן גוזזות" (תוס', בבא מציעא פ"ה ה"ד), או: "ההולך לחלוב את עזיו ולגזוז את רחליו" (בבלי, בבא מציעא סד ע"א), וכן סתם "עז לחלבה ורחל לגיזתה" (בבלי, שבת יט ע"ב) ומקורות רבים נוספים. כן נקבע במפורש: "ראשית הגז אינו נוהג אלא ברחלות"<sup class="footnote-marker">74</sup><i class="footnote">משנה, חולין פי"א מ"א ומקבילות רבות. </i>. ענף המרעה שימש, אפוא, כמקור לבשר המועט שנאכל, לחלב ומוצריו ובעיקר לצמר.
נחזור למשנתנו.
<b>אין משקים ושוחטים את המדבריות –</b> בני הצאן השוהים ורועים במדבר נחשבים מוקצה, אוכל בלתי מוכן. בתוספתא רבי מסביר שהמדובר גם בבהמות שחזרו ליישוב בחג עצמו, ואין כל בעיה הלכתית למצוא אותן, אבל מכיוון שלא היו בתוך התחום בכניסת החג הן נאסרו (תוס', פ"ד הי"א)<sup class="footnote-marker">75</sup><i class="footnote">הבבלי בשבת מה ע"ב מנסח את האיסור כ"מוקצה". </i>. המשנה בפרק ג דנה בהיתר לשחוט ולהאכיל חיות שאינן ברשות אדם. כפי שאמרנו יש שהתירו מלאכה לצורך האכלת בהמה, ויש שאסרו. בית שמאי אף אסרו טלטול, ברם כאן אין מדובר בהשקאת הבהמה לצורך האכלתה אלא בהשקאתה לצורך השחיטה, וכך מבואר בתלמוד הבבלי (מה ע"ב). נראה שקדמונינו נהגו להשקות את הבהמה כדי שהעור יופרד בקלות. על כן בהמות מדבריות אין להשקות, אף כשהן בתוך התחום, ואף לדעת מי שאומר שמותר להאכילן אסור להשקותן לצורך שחיטה במוצאי החג.
<b>אבל משקים ושוחטים את הביתות –</b> מותר לשחטן, ומותר גם להשקותן לפני השחיטה, אף שזו אינה אלא הכנה לשחיטה.
<b>אלו הן הבייתות הלנות בעיר והמדבריות הלנות באפר – </b>הגדרת הבייתיות הוסברה לעיל. אפשטיין הוכיח שההסבר אינו מגוף המשנה<sup class="footnote-marker">76</sup><i class="footnote">אפשטיין, מבוא, עמ' 961. </i>, ואכן לא רגיל הוא שהמשנה תסביר את עצמה. מעבר לכך, ההסבר חוזר בתלמודים בצורה שונה במקצת, וברור שלו היה ההסבר חלק מהמשנה לא היו חוזרים לדון בכך בתלמודים (ירו', סג ע"ב; בבלי, מ ע"א). הבבלי מסביר שהמשפט הוא אחד: משקים לפני השחיטה, כי ראוי שאדם ישקה את בהמתו כדי שהעור ייפרד בקלות. הירושלמי, לעומת זאת, מסביר את החידוש שבמשנה בכך שמותר לטלטל כלי ביום טוב, ואינו מצמיד את ההשקיה לשחיטה. ואכן, כפשוטן אלו שתי הלכות נפרדות: משקים ושוחטים. משקים כי מותר לטלטל כלי ולעשות מלאכה בשביל בהמה שמזונה עליך. ממשנת תמיד (פ"ג מ"ד) משמע שאכן נהגו להשקות בהמה לפני השחיטה, אך סביר שההשקיה נועדה לדלל את הדם כדי שיזרום טוב ויהא יותר ממה להזות, ואין לכך קשר להפרדת העור. בתוספתא גרסו במקום "לנות" "גדילות", והנוסח נראה מקורי<sup class="footnote-marker">77</sup><i class="footnote">ליברמן, תוספתא כפשוטה, עמ' 1016. </i>.
לכאורה ניתן להוכיח מהמשנה שאפר הוא שטח המרעה במדבר. מדובר שם על בני צאן "מדבריות", והמשנה מסבירה שהם רועים באפר. ברם, אפשר שהם מכונים "מדבריות" בניגוד ל"ביתיות" משום שהם רועים במקום ההדברה בחוץ. מדבר הוא אפשרות אחת של מרעה מחוץ לבית, ובמרחב הארץ-ישראלי, ובמיוחד הגלילי, דווקא שטחי ביצה היו נפוצים יותר. מכל מקום, מיני הדשאים הנזכרים כגדלים באפר, כקנה וגמי, גדלים בשטחים רוויי מים, או שיש בהם מי תהום גבוהים (תוס', כלאים פ"ג הי"ד). ה"אפר" הוא המקום הטוב למרעה (תוס', בכורות פ"ו הט"ז עמ' 541; בבלי, פסחים ח ע"ב).

נספח א

<b>נספח</b>
<b>האוטונומיה היהודית</b>
הדת היהודית נחשבה בעיני השלטון הרומי ל"דת מוכרת", להוציא את התקופות הקצרות שבהן נחקקו גזרות דת. במקביל נהנה היישוב היהודי בארץ מאוטונומיה מפליגה. האוטונומיה הייתה שילוב של הזכויות הדתיות המיוחדות ליהודים ושל מדיניות רומית עקרונית של אי התערבות במנהגים המקומיים. הרומאים הנהיגו את סדרי החיים ה"מתוקנים", כלומר את סדרי הפוליס ההלניסטית, בערים הגדולות. שם לא נזקקו כלל לאמצעי כפייה. אדרבה, תושבי הערים היו מעוניינים לחיות במשטר החברתי ההלניסטי-רומי. לעומת זאת בארגון המקומי של המרחב הכפרי מיעטו הרומאים להתערב. יישובים כפריים ברחבי האימפריה יכולים היו לפתח סדרי שלטון עצמי ולהנהיג מערכת שירותים ציבוריים ללא הפרעה. תושבי המקום הם שקבעו עד כמה תנוצל האפשרות, ועד כמה תהיה הקהילה המקומית מפותחת. 
גם בארץ ישראל אפשרו השלטונות את ההנהגה העצמית של היהודים. עם זאת, האוטונומיה היהודית יוצאת דופן בהיקפה, בעצמתה ואף בצורת ארגונה. במערכת היהודית שתי רמות: הנשיאות והסנהדרין במישור הלאומי, והקהילה במישור המקומי. 
<b>הקהילה היהודית </b>
הכפר היהודי בולט במידת הארגון הקהילתי שבו. הקהילה בכפר היהודי הייתה מפותחת הרבה יותר מכפי שהייתה בפרובינציות אחרות, אם כי, כמובן, מפותחת פחות מהפוליס הנכרית. הקהילה היהודית הכפרית ביהודה הקימה בתי ספר ומימנה את שכר המורים. בבתי ספר אלו למדו כל בני המקום (בנים בלבד). הקהילה הקימה מוסדות צדקה שסיפקו מזון לעניים ותמיכה כספית להם, עזרו במימון נישואים, עסקו בפדיון שבויים ותמכו בחלשים ובחולים. העיר בנתה דרכים לשטחים החקלאיים וליישובים סמוכים. חכמים דנים בבעיות ההלכתיות הכרוכות בסלילת הדרך, רוחבה המרבי, הפקעת קרקע נדרשת וכיוצא באלו, והממצא הארכאולוגי מספק את הראיות העובדתיות לקיומה של מערכת הדרכים. בדרך כלל לא הייתה לכפר חומה, להוציא יישובים בספר. סוסיה בדרום הר חברון שבספר המדבר היא דוגמה לעיירה עם מבנה ביטחוני (איור 56), מעין חומה חלקית. יישוב אחר מוקף חומה היה כנראה חורבת בתה, בגבול הגליל העליון והתחתון.
בניגוד לפוליס לא עסקה הקהילה באספקת מזון לשווקי העיר, ובדרך כלל לא היה צורך בכך. עם זאת עסק האגורנומוס (הממונה על השוק) שפעל בעיר היהודית בפיקוח על המשקלות, ולעתים נדירות עסק גם בפיקוח על המחירים. חוק רומי מיוחד מאשר את זכותן של הרשויות היהודיות לקבוע מחירים לעצמן.
בכפר היו בורות מים וברֵכות ציבוריות, מקווה טהרה, בית מרחץ ציבורי וכמובן בית כנסת ושירותים ציבוריים נוספים כהנפקת משקלות, ואולי אף פיקוח חלקי על מחירים. ביישובים גדולים מדובר אפילו על תאורת רחובות, דבר שהיה נדיר אפילו בפוליס; מן הסתם מדובר ברחובות ראשיים בלבד.
בראש הכפר עמדה מועצה של שבעת טובי העיר, וראש העיר המכונה גם "ארכון". מועצה זו שימשה גם כבית דין מקומי. במקביל לבית דין זה פעל מעין נוטריון, "שהד", הנזכר לא רק בסוגיית גמרא אלא גם בכתובות. בכפרים גדולים פעלה גם מועצה, "בולי". כך, למשל, הייתה בולי בביתר. בסוריה הייתה בולי רק בכפרים מרכזיים שכונו, לעתים, מטרקומיה (כפר אם).
הקהילה מימנה את פעולותיה בעיקר ממס שהוטל על תושבי המקום וממגביות ציבוריות – "פסיקה" הנזכרת בכמה כתובות (איור 57). בניגוד לקהילה בכפר שבסוריה ובפוליס לא היו לקהילה היהודית מפעלים כלכליים, לא אדמות ולא מקורות הכנסה דומים. הקהילה היהודית בימי הביניים מימנה את עצמה, בין השאר, מאספקת שירותי דת כשחיטה, קבורה או נישואין. בניגוד לכך, בתקופת המשנה והתלמוד לא הוגדרו צרכים אלו כשירותי דת, הקהילה לא עסקה באספקתם והם נחשבו לשירותים מסחריים רגילים שסופקו על בסיס מסחרי ואישי. הקהילה לא הגדירה כלל את עצמה על בסיס דתי זה, והייתה גוף מוניציפלי מובהק. 
כל אדם יכול היה להיבחר לתפקיד ציבורי, ובניגוד לפוליס לא נדרשו לשם כך סגולות של ייחוס או ממון. ברור שבפועל היה לעשירים יתרון טבעי, אך הוא לא תורגם למגבלה פורמלית. מועמדים חייבים היו להיות בני גיל מינימום (עשרים או עשרים וחמש), אך שוב לא הייתה זו מגבלה חוקית, אלא נוהג קיים. נשים מנועות היו מלמלא תפקידי ציבור. 
הקהילה הכפרית נוצרה והתגבשה בהשראת הפוליס, אך היא עוצבה במתכונת חברתית ואידאולוגית שונה. חלק מהשירותים היו אכן חיקוי חלקי למה שהכירו הכפריים בפוליס. כך, למשל, הממונה על הפעילות הכלכלית היה מכונה "אגורנומוס", והיקף פעילותו נקבע בהשראת הפוליס. עם זאת, עקרונות היסוד של הקהילה היו שונים. שירותי חינוך וצדקה לא היו מוכרים בפוליס הנכרית, והם גובשו בהשראת האידאולוגיה היהודית-הדתית בהנהגתה של שכבת החכמים.
בערי הפוליס היה איסוף המסים התפקיד העיקרי של הנהגת הפוליס. מבחינתו של השלטון זה היה תפקידה העיקרי של ההנהגה האוטונומית. הקהילה ביישובים היהודיים לא עסקה בגביית מסים עבור השלטונות הרומיים, והדבר מובן לאור מערכת היחסים הבעייתית בין השלטונות והיישוב היהודי.
באופן כללי ניתן לקבוע שלקהילה היהודית היה אופי עממי יותר. מנהיגי הקהילה לא היו דווקא העשירים, ובניגוד לפוליס לא חויבו פרנסים אלו בתשלומי "כבוד" על מינוים. מימון הקהילה התבסס על מיסוי ועל תרומות עממיות, לא הוטל על כתפי העשירים ולא היה תלוי ברצונם הטוב. עדות משלימה לכך יש בעשרות כתובות הקדשה ותודה המנציחות תרומות קטנות יחסית של שליש דינר או פלוני שתרם משקוף או עמוד. כל זאת לעומת הפוליס וכפרי סוריה שבהם נזכרות תרומות של מבני ציבור שלמים. גם מערכת השירותים נועדה בעיקרה לטובת ההמון הרחב בכלל, ועניי הקהילה בפרט. במבנה הקהילה היהודית בא, אפוא, לביטוי שילוב של אידאולוגיה חברתית יהודית בהשראת מבנים מנהליים הלניסטיים רומיים (איור 58).
מבני הציבור בכפר היו מעטים. בית כנסת היה כמעט בכל יישוב יהודי מהמאה השלישית ואילך (להלן). מבנים נוספים היו נדירים, אך מוכרים מבני שוק, בית מעיין ציבורי וכמה דוגמאות חריגות נוספות. גם בתחום זה בולט השוני בין הקהילה היהודית ובין הכפר הסורי שהיו בו יותר מבני ציבור ופחות שירותים קהילתיים.
מובן שלא בכל יישוב פעלו כל השירותים הללו, והתיאור המוצע הוא רשימת אופטימלית של השירותים שפעלו בכלל היישובים (כפי שמתואר במקורות חז"ל), ולא רשימת השירותים שבעיירה זו או אחרת. יש להניח שבכל עיירה פעלו גורמים מקומיים שונים שגרמו להרחבה או לצמצום של מערכת השירותים. הווה אומר, יש בידינו עדויות לכל השירותים וכל אחד מהם הופעל בחלק מהיישובים, אך רק ביישובים הגדולים והמפותחים פעלו כל, או רוב, השירותים הללו.
הקהילה פעלה ופרחה ללא הפרעה במגזר הכפרי. כאן היה היישוב היהודי מונוליטי, השלטונות לא התערבו ולרשויות הפוליס לא הייתה סיבה, ואולי גם לא היכולת, להתערב בנעשה בכפר. לא כן בערי הפוליס. כאן היה היישוב היהודי מעורב, והקהילה פעלה בצדו של רוב נכרי ושל משטר בירוקרטי מקומי. מסתבר שהקהילה היהודית בפוליס הייתה אוטונומית פחות. הפוליס לא הפריעה ליהודים להקים בתי ספר ולנהל פעולות צדקה, אבל מן הסתם לא ניתנה להם אפשרות להקים שווקים עצמאיים, לקבוע מחירים או לבנות כבישים. מסתבר גם שנמנעה מהשלטונות היהודיים האפשרות להפקיע קרקעות ולכפות את מרותם על המסרבים. 

ביבליוגרפיה

<b>ביבליוגרפיה וקיצורים</b>
<b>מסכתות ביצה וראש השנה</b>
אבות דרבי נתן, מהדורת שכטר, ש"ז, וינה, 1887.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אבי יונה, כתובות – Avi-Yona, M., 1946, Newly Discovered Latin and Greek Inscriptions, QDAP 12, pp. 85-94.
אביצור, אדם ועמלו – אביצור, ש', 1976, אדם ועמלו, אטלס לתולדות כלי עבודה ומתקני יצור בארץ-ישראל, ירושלים.
אבל, כפר חרס – Abel, F.M., 1927, Sapho (Safa) et Arous, J.P.O.S. 7, pp. 89-94.
אגדת בראשית, מהדורת ווארשה, תרל"ו. 
אגרות משה – ראו פיינשטיין.
אגרת רב שרירא גאון, מהדורת לוין, ב"מ, חיפה, תרפ"א.
אדרת, מחורבן לתקומה – אדרת, א', תשנ"א, מחורבן לתקומה, ירושלים. 
אהבת ציון וירושלים, ראטנער, ד', וילנא, תרס"א-תרע"ג. 
אווסביוס, מהדורת מלמד – מלמד, ע"צ, תרצ"ג, האונומסטיקון של אבסביוס, ירושלים. 
אווסביוס, מהדורת נוטלי וספראי –Notley, R.S. and Safrai, Z., 2005, Eusebius, Onomasticon Boston-Leiden.
אווסביוס, מהדורת קלוסטרמן – Klostermann, E., 1966, Eusebius das Onomastikon der Biblischen Orstnamen, Hildesheim.
אונא, ויו שין – אונא, א', תש"מ, ויו שין מתחלפין במשנה, סיני פז, עמ' קה-קיח. 
אופנהיימר, בר-כוכבא – אופנהיימר, א', תשמ"ד, בר-כוכבא וקיום מצוות, בתוך: אופנהיימר, א' ורפפורט, א' (עורכים), מרד בר-כוכבא מחקרים חדשים, ירושלים, עמ' 146-140.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד. 
אוצר חילוף מנהגים – ראו חילופי מנהגים.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.
אור שמח, רבי מאיר שמחה הכהן, ירושלים, תשמ"ב.
אורבך, ההלכה – אורבך, א"א, 1984, ההלכה, מקורותיה והתפתחותה, גבעתיים.
אורבך, סופרים – אורבך, א"א, תשי"ח, הדרשה כיסוד ההלכה ובעית הסופרים, ספר היובל לג' שלום, ירושלים, עמ' מ-נו.
אורבך, עבודה זרה – אורבך, א"א, תשי"ט, הלכות עבודה זרה והמציאות הארכיאולוגית וההיסטורית במאה השניה ובמאה השלישית, ארץ ישראל ה, עמ' 205-189.
אורבך, תורת הסוד – אורבך, א"א, תשכ"ז, המסורות על תורת הסוד בתקופת התנאים, מחקרים בקבלה ובמדע הדתות מוגשים לג' שלום, ירושלים, עמ' 28-1.
אוריגנס, על העקרונות – Origenes, 1869-1972, De Principils (the Principles), in: Writing, Edinburg.
איזגר וסקידסגרס, חקלאות – Isager, S. and Skydsgaard, J.E., 1992, Ancient Greek Agriculture, London.
איכה רבה, מהדורת באבער, ש', וילנא, תרנ"ט.
אלבוגן, תפילה – אלבוגן, י', 1972, התפילה בישראל, תל אביב.
אלבק, בראשית רבתי – אלבק, ח', תשכ"ז, מדרש בראשית רבתי, ירושלים.
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, מועד – אלבק, ח', תשי"ב, ששה סדרי משנה – סדר מועד, ירושלים.
אלבק, פירוש למשנה – אלבק, ח', תשי"ט, ששה סדרי משנה, תל אביב. 
אלון, מבוא – אלון, מ', תשמ"ח, מבוא למשפט עברי, ירושלים.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, תל אביב.
אלון, תולדות – אלון, ג', תשי"ג-תשי"ח, תולדות היהודים בא"י בתקופת המשנה והתלמוד, א, תל אביב.
אליצור, חדות – אליצור, י', תשמ"ה, "חדות"-"דות", מילה שהשתבשה או נוסחאות מקוריות שונות, לשוננו מח-מט, עמ' 141-132.
אליצור, תגובה – אליצור, י', תשמ"ו, תגובה, לשוננו נ, עמ' 76-73.
אסף, ספרן של ראשונים – אסף, ש', תרצ"ה, ספרן של ראשונים, ירושלים.
אסתר רבה, קושטא, רע"ד או ר"פ.
אפלבאום, הוילה – אפלבאום, ש', תשמ"ז, בעיית הוילה הרומית בארץ ישראל, ארץ-ישראל יט, עמ' 5-1.
אפעל ונוה, אוסטרקונים – Ephal, I. and Naveh, J., 1996, Aramaic Ostraca of the Fourth Century from Idumaea, Jerusalem.
אפרתי, עצים – אפרתי, י', תשנ"ו, מסכת יום טוב פרק ד משנה ב – משנה כפשוטה, נטועים ג, עמ' 15-9.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, 1957, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, משנת רבי יהודה – אפשטיין, י"נ, תש"ד, למשנת רבי יהודה, תרביץ טו, עמ' 13-1.
אפשטיין, פירוש הגאונים – אפשטיין, י"נ, תשכ"ב, פירוש הגאונים למסכת טהרות, ירושלים (תרפ"א-תרפ"ד, ברלין).
אפשטיין, שרידי ירושלמי – אפשטיין, י"נ, תרצ"ב, לשרידי הירושלמי, תרביץ ג, עמ' 26-15.
אשל, סנדל מסומר – אשל, ח', 1998, סנדלים מסומרים במקורות היהודיים והממצא ממערת המפלט, בתוך: אשל, ח' ועמית, ד' (עורכים), מערות המפלט מתקופת מרד בר-כוכבא, תל אביב, עמ' 233-225.
באייר, ארמית – Beyer, K., 1994, Die Aramaeischen Texte vom Toten Meer, II, Göttingen.
ביכלר, בית הלל – ביכלר, א', 1905, הלכות למעשה כבית שמאי בזמן הבית ואחר החורבן, בתוך: Bloch, M. (ed.), Festschrift Part II, London, pp. 21-30.
ביכלר, הכוהנים – ביכלר, א', תשכ"ו, הכוהנים ועבודתם, ירושלים.
ביכלר, פגן – עירני et קרתני et פגן et פולחן Buechler, A., 1900, Du sens des mots
 dans Le Midrasch, REJ 40. 
בן יהודה, מילון – בן יהודה, א', 1959, מילון הלשון העברית, ירושלים - תל אביב. 
בן סירא – האקדמיה ללשון עברית, תשל"ג, ספר בן סירא, ירושלים.
בעל המאור על הרי"ף, הודפס בתלמוד ש"ס וילנא.
בר, חבריא – בר, מ', תשמ"ג, על החברייא מעולמן של הישיבות בארץ ישראל במאות השלישית והרביעית, בר-אילן כ-כא, עמ' 95-76. 
בר, סוס – בר, מ', תשנ"א, רכיבה על סוסים בארץ-ישראל בתקופת המשנה והתלמוד, קתדרה 60, עמ' 35-17.
בר-אילן, שינויים – בר-אילן, מ', תשנ"ז, השינויים בתפילות ראש השנה: משנה ראש השנה ד, ז, סידרא יג, עמ' 46-25.
בראון, מוסיקה – Braun, J., 2002, Music in Ancient Israel, Cambridge.
בראנד, הוצאת אש – בראנד, י', תשל"ח, על הוצאת אור בתקופת המשנה והתלמוד, בתוך: כלי זכוכית, עמ' 175-169.
בראנד, כלי זכוכית – בראנד, י', תשל"ח, כלי זכוכית בספרות התלמוד, ירושלים.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
בראשית רבה, מהדורת תיאודור, י' ואלבק, ח', הוצאת צילום, ירושלים, 1965.
ברודי, רב נטרונאי – ראו תשובות רב נטרונאי בר הילאי גאון.
בר-כוכבא, חשמונאים – בר-כוכבא, ב', תשמ"א, מלחמות החשמונאים, ירושלים.
ברנשטיין, לוח – ברנשטיין, ח"י, תרס"ד, מחלוקת רב סעדיה גאון ובן מאיר בקביעת שנות ד"א תרפ"ב-תרפ, ווארשא.
גודבלאט, הנשיא – גודבלאט, ד', תשמ"ד, התואר "נשיא" והרקע הדתי-אידיאולוגי של המרד השני, בתוך: אופנהיימר, א' ואחרים (עורכים), מרד בר-כוכבא, מחקרים חדשים, ירושלים, עמ' 132-113.
גודבלאט, הקשר – גודבלאט, ד', תשמ"ד, על סיפור ה"קשר" נגד רבן שמעון בן גמליאל השני, ציון מט, עמ' 374-349.
גודבלאט, נשיאות – גודבלאט, ד', תשמ"ח, ראשיתה של הנשיאות הארצ-ישראלית המוכרת, מחקרים בתולדות עם ישראל וארץ ישראל ד, עמ' 101-89.
גולאק – ראו גולק.
גולדברג, מבוא – גולדברג, א', תשכ"ב-תשכ"ג, מבוא למשנה ולתוספתא, ירושלים.
גולדברג, שתי משניות – גולדברג, א', תש"ך, על שתי המשניות הראשונות של מסכת ראש השנה, תרביץ כט, 328-324.
גולינקין, מתקיע – גולינקין, ד', תשס"ח, השני מתקיע, בתוך: גולינקין, ד' ואחרים (עורכים), תורה לשמה - מחקרים במדעי היהדות לכבוד פרופ' שמא יהודה פרידמן, ירושלים, עמ' 421-415
גולק, דיני קרקעות – גולק, א', תרפ"ט, לחקר תולדות המשפט העברי בתקופת התלמוד, חלק ראשון, דיני קרקעות, ירושלים.
גולק, רועים – גולק, א', תשמ"א, על הרועים ומגדלי בהמה דקה בתקופת חורבן הבית הבית, תרביץ 12, עמ' 189-181.
גיאוניקה – (Ginzberg, L., 1968, Geonica, New York (Second Edition.
גילת, בן שלוש עשרה – גילת, י"ד, תש"ן, בן שלוש עשרה למצוות, מחקרי תלמוד א, עמ' 54-39.
גילת, גזירה שווה – גילת, י"ד, תשמ"ה, להשתלשלותה של גזירה שווה, מלאת ב, עמ' 92-85.
גילת, פרקים – גילת, י"ד, תשנ"ב, פרקים בהשתלשלות ההלכה, רמת גן. 
גילת, רבי אליעזר – גילת, י"ד, 1968, משנתו של ר' אליעזר, רמת גן.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
גנזי שעכטער, גינצבורג, י"ל, א-ג, ניוארק, תרפ"ט.
דברים רבתי, מהדורת ליברמן, ש', ירושלים, תשכ"ה.
דה פריס, יצירת מושגים – דה פריס, ב', תשכ"ב, יצירת מושגים והשפעתם, תולדות ההלכה התלמודית, תל אביב, עמ' 156-142.
דה פריס, מעשה – דה פריס, ב', תשכ"ב, העובדא כגורם לחידוש ההלכה, תולדות ההלכה התלמודית, תל אביב, עמ' 178-169.
דה פריס, תולדות ההלכה – דה פריס, ב', תשכ"ב, תולדות ההלכה התלמודית, תל אביב.
דמסקי, ירושלים – Demski, A., 2002, Hebrew Names in the Dual form and the Toponym "Yerushalayim", These are the Names 3, pp. 2-11. 
האופטמן, נשים – האופטמן, י', תש"ס, נשים במסכת פסחים, בתוך: בויארין, ד' ואחרים (עורכים), עטרה לחיים, מחקרים בספרות התלמודית והרבנית לכבוד פרופסור חיים זלמן דימיטרובסקי, ירושלים, עמ' 78-63.
האופטמן, קיום – האופטמן, י', תשנ"ד, קיום מרצון של מצוות עשה שהזמן גרמן על ידי נשים, דברי הקונגרס העולמי האחד-עשר למדעי היהדות, עמ' 168-161.
היינמן, משניות – היינמן, י', תש"ך, לפשוטן של משניות מספר בסדר מועד, תרביץ כט, עמ' 38-21.
היינמן, סדרי ברכה – היינמן, י', תשל"ו, סדרי הברכות הקדומים לראש השנה ותעניות, תרביץ מה, עמ' 267-258.
הירשפלד, הבית – הירשפלד, י', תשמ"ז, בית המגורים הארץ-ישראלי, ירושלים.
הירשפלד, שינויים – הירשפלד, י', תשנ"ו, שינויים בדפוסי ההתישבות של האוכלוסיה היהודית הכפרית לפני המרידות ברומאים ואחריהן, קתדרה 80, עמ' 18-3.
הכהן, שופר וחצוצרות – הכהן, מ', תשכ"ה, בקול שופר וחצוצרות, תורה שבעל פה ז, עמ' מז-ס. 
הלברטל, מהפכות – הלברטל, מ', תשנ"ט, מהפכות פרשניות בהתהוותן: ערכים כשיקולים פרשניים במדרשי הלכה, ירושלים. 
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות מן הגאונים, מהדורת מילר, י', קראקא, תרנ"ג.
הלכות קצובות, מהדורת מרגליות, מ', ירושלים, תש"ך.
הנשקה, ירושלים – הנשקה, ד', תשנ"ח, קדושת ירושלים: בין חז"ל להלכה הכתתית, תרביץ סז, עמ' 28-5.
הנשקה, מדרש – הנשקה, ד', תש"ן, מניין לעירובי תבשילין מן התורה? לאופיו של מדרש ההלכה הקדום, סידרא ו, עמ' 30-25.
הנשקה, עירובי תבשילין – הנשקה, ד', תשמ"ח, עירובי תבשילין – תולדותיה של תקנה, סיני קא, עמ' נג-פא.
הנשקה, תקיעה – הנשקה, ד', תשנ"ב, תקיעת שופר בשבת, סידרא ח, עמ' 38-19.
הר, הלוח – Herr, M.D., 1976, The Calendar, in: The Jewish People in the First Century, Stern, M. and Safrai, S. (eds.), Corpus Rerum Juidcarum II, pp. 834-864.
הר, ענייני הלכה – הר, מ', תש"ם, ענייני הלכה בארץ-ישראל במאה השישית והשביעית לספירת הנוצרים, תרביץ מט, עמ' 80-62.
הר, ראש השנה – הר, מ', תשמ"ד, עוד על שני ימים של ראש השנה בארץ-ישראל, תרביץ נג, עמ' 143-142.
הררי, חרבא דמשה – הררי, י', 1991, "חרבא דמשה" – טקסט, מבנה ומשמעות, עבודת גמר, האוניברסיטה העברית, ירושלים.
וואכהולדר, לוח – Wacholder, B.Z., 1973, The Calendar of Sabbatical Cycles during the Second Temple and Early Rabbinic Period, HUCA 44, pp. 180-184.
וואכהולדר, עדות ראייה – Wacholder, B.Z. and Weisberg, D.B., 1972, Visibility of the New Moon in Cuneiform and Rabbinic Sources, HUCA 42, pp. 227-242.
וולפיש, עריכת המשנה – וולפיש, א', תשס"א, שיטת העריכה הספרותית במשנה על-פי מסכת ראש השנה, עבודת דוקטור, האוניברסיטה העברית, ירושלים. 
וולפיש, תופעות – וולפיש, א', תשנ"ד, תופעות ספרותיות ומשמעותן העריכתית והרעיונית, עבודה לתואר שני, האוניברסיטה העברית, ירושלים.
וורף, תאריכים – Worp, K.A., 1991, Memorials on Weekdays in late Antiquity According to Documentary Sources, Tyche 6, pp. 222-230.
וידר, התגבשות – וידר, נ', תשנ"ח, התגבשות נוסח התפילה במזרח ובמערב, ירושלים.
וידר, מנהג בבל – וידר, נ', תשכ"ח, לחקר מנהג בבל הקדמון, תרביץ לז, עמ' 157-135; 264-240.
ויטקר, מרעה – Whittaker, C.R. (ed.), 1988, Pastoral Economies in Classical Antiquity, Cambridge. 
וינר, תרבות המוסיקה – וינר, מ', תשס"ז, תרבות המוסיקה בארץ ישראל בתקופות ההלניסטית הרומית והביזנטית – ייחודיות מול סינקרטיזם דתי/אתני, עבודת דוקטור בשכפול, בר-אילן, רמת גן.
ויס, משניות ספורות – ויס, מ', תשמ"ה, משניות ספורות בראש מסכת, סיני קד, עמ' 44-33.
ויס, ניסן – ויס, מ', תשנ"ה, ניסן שיצאו בו ישראל ממצרים (הערה לקורות הלוח העברי), בר-אילן כה-כו (ספר גילת), עמ' 202-185.
וסרשטיין, לוח – Wasserstein, A., 1991-1992, Calendaric  Implications of a Fourth-Century Jewish Inscription from Sicily, Scripta Classica Israelica 11, pp. 162-165.
זולאי, פיוטי ארץ-ישראל – זולאי, מ', תשנ"ו, פיוטי ארץ-ישראל, ירושלים.
זוסמן, כתב יד – זוסמן, י', תשנ"ד, "שרידי ירושלמי - כת"י אשכנזי: לקראת פתרון חידת 'ספר ירושלמי' ", קובץ על יד (סדרה חדשה) ספר יב (כב), ירושלים, עמ' 120-1.
זליגמן ואחרים, מרעה – זליגמן, נ' ואחרים, 1959, המרעה הטבעי בישראל, מרחביה. 
חדושי הר"ן על מסכתות מגילה ומועד קטן, ירושלים, תשכ"ו. 
חדושים המיוחסים לר"ן – ראו חדושי הר"ן.
חכלילי, אמנות – Hachlili, R., 1988, Ancient Jewish Art and Archaeology in the Land of Israel, Leiden.
חכלילי, סמלים בגולה – Hachlili, R., 1998, Ancient Jewish Art and Archaeology in the Diaspora, Leiden.
חכמת כשדים – Gaster, M., 1971, Text and Studies, New York, pp. 105-108.
חכמת שלמה – בתוך ספרים חיצוניים, כ"א, עמ' תסא-תקיג. 
חילופי מנהגים – מהדורת לוין, ב"מ, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, מ', החילוקים שבין אנשי ארץ-ישראל ואנשי בבל, ירושלים, תרצ"ח. 
חלמיש ורביצקי, ארץ ישראל – חלמיש, מ' ורביצקי, א', תשנ"א, ארץ-ישראל בהגות היהודית בימי-הביניים, ירושלים.
חמדה גנוזה, שניאורזאהן, ש"ז, ירושלים, תרכ"ג.
חסדי דוד, רבי דוד פארדו, ליוורנו, 1776.
טור-סיני, הלשון והספר – טורטשינר (טור-סיני), נ"ה, תש"ח, "להבנתו של לוח גזר", הלשון והספר (בעיות יסוד במדע הלשון ובמקורותיה בספרות), א, ירושלים.
טלמון, הלוח – טלמון, ש', תשכ"א, חשבון הלוח של כת מדבר יהודה, בתוך: ידין, י' ורבין, ח' (עורכים), מחקרים במגילות מדבר יהודה, ספר זכרון לאליעזר ליפא סוקניק ז"ל, ירושלים, עמ' 106-77.
טלמון, מועדים – טלמון, ש', תשס"א, לוח המועדים בשנת החמה של עדת היחד על פי רשימת שירי דוד במגילת המזמורים ממערה 11 (11 qpsa xxvii), בתוך: ברין, ג' וניצן, ב' (עורכים), יובל לחקר מגילות מדבר ים המלח, ירושלים, עמ' 219-204. 
טלמון ובן-דב, לוח – טלמון, ש' ובן-דב, י', תשנ"ט, 326Q4 – מגילת לוח המועדים מקומראן, תרביץ סח, עמ' 176-167.
טלמון וקנוהל, הלוח – טלמון, ש' וקנוהל, י', תשנ"א, קטעים של מגילת לוח מקומראן, תרביץ ס, עמ' 521-505.
טפר, יונים – טפר, י', תשמ"ו, עלייתו ושקיעתו של ענף גידול היונים בארץ, בתוך: אופנהיימר, א' ואחרים (עורכים), אדם ואדמה בארץ ישראל הקדומה, ירושלים, עמ' 196-170.
טרופר, בית דין – Tropper, D., 1972-1973, Bet Din Shel Kohanim, JQR 68, pp. 204-221.
יהלום, מחזור ארץ-ישראל – יהלום, י', תשמ"ז, מחזור ארץ-ישראל – קודקס הגניזה, ירושלים.
ילקוט המכירי, ישעיהו ומשלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ינקלביץ, ייחוסין – ינקלביץ, ר', תשמ"ג, משקלו של הייחוס המשפחתי בחברה היהודית בארץ-ישראל בתקופת המשנה והתלמוד, בתוך: שטרן, מ' (עורך), אומה ותולדותיה, ירושלים.
ינקלביץ, נחוניון – ינקלביץ, ר', 1985, נחוניון אחיה, מלאת ב, עמ' 142-137.
ירדני, אוסטרקונים – ירדני, ע', תשמ"ט, אוסטרקונים ארמיים יהודים חדשים מארץ-ישראל, תרביץ נח, עמ' 134-119.
יתרון האור, פערלמן, רבי יי"ל, הודפס במשניות מהדורת וילנא.
כהן, העור – כהן, נ', תשנ"ו, העור ומוצריו בתקופת המשנה והתלמוד, עבודה לתואר שני, אוניברסיטת בר-אילן, רמת גן.
כהן, מעשים – Cohen, S.J., 1992, The Place of the Rabbi in Jewish Society of the Second Century, in: Levine, L.I. (ed.), The Galilee in Late Antiquity, New York - Jerusalem, pp. 157-174.
כסלו, כזית – כסלו, מ', תשמ"ט, כזית – פרי הזית ומידת הנפח, תחומין י, עמ' 440-427.
כסלו, ציד – כסלו, מ', תשנ"ז, ציד צפורים, מקלות דבק והערף הדביק, ריאליה ומקורות, בתוך: ספראי, ז' ואחרים (עורכים), חקרי ארץ, מוגשים ליהודה פליקס, רמת גן, עמ' 204-179.
כשר, תורה שלמה – כשר, מ"מ, תש"ז-תשמ"ג, תורה שלמה א-לח, ניו יורק - ירושלים.
כתב יד זוסמן - ראו זוסמן, כתב יד.
לוי, מילון – Levy, J., 1924, Worterbuch über die Talmudim und Midraschim, Berlin. 
לוין, אוצר הגאונים – לוין, ב"מ, תשמ"ד, אוצר הגאונים, ירושלים (מהדורה מצולמת).
לוין ונצר, קיסריה – Levine, I.L. and Netzer, E., 1986, Excavations at Caesarea Maritima, 1975, 1976, 1979, Jerusalem.
ליבזון, מנדין – ליבזון, ג', תשל"א, על מה מנדין, שנתון המשפט העברי ב, עמ' 342-292.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, רשות – ליברמן, ש', תשנ"א, מחקרים בתורת ארץ-ישראל, ירושלים, עמ' 202-200.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליברמן, תשלום תוספתא – ליברמן, ש', תשלום תוספתא, בתוך תוספתא מהדורת צוקרמאנדל, מ"ש, ירושלים, עמ' 66-5.
לידל וסקוט, מילון – Liddell, H.G. and Scott, R., 1968, Greek-English Lexicon, Oxford.
לימאייר, אוסטרקונים – Lemaire, A., 1996, Nouvelles Inscriptions Arameennes d’Idumee au Musee d’Israel, Paris.
לימאייר, אוסרקונים ב – Lemaire, A., 2002, Nouvelles Inscriptions Arameennes d’Idumee II. Collections Moussaieff, Jeselsohn, Welch et divers, Paris.
לנג, אוריגנס – Lange, N.R.M., 1976, Origen and the Jews, Cambridge.
לנדוי, מוטיבים – לנדוי, י', תשנ"ב, מוטיבים ותבניות באמנות בתי-הכנסת בארץ-ישראל בתקופה הביזנטית, עבודה לתואר שני, אוניברסיטת בר-אילן, רמת גן.
לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.
מאיר וספראי, הקשרים עם בבל – "אתא אגרתא ממערבא" Meir, A. and Safrai, Z., 2003, ("An epistle came from the west): Historical and Archaeological Evidence for the Ties Between the Jewish Communities in the Land of Israel and Babylonia During the Talmudic Period", JQR 93, pp. 497-531. 
מאן, גניזה –Mann, J., 1925, Genizah Fragments of the Palestinian Order of Service, HUCA 2, pp. 267-337.
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – Balliet M. et al. (eds.), 1953-1995, DJD – Discoveries in the Judean Desert, Oxford. 
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו נעם, מגילת תענית. 
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908. 
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מונטגומרי, קמעות – Montgomery, J.A., 1913, Aramaic Incantation Texts From Nippur, Philadelphia.
מוסקוביץ, תקיעה – מוסקוביץ, ל', תשמ"ז, עוד על תקיעת שופר בארץ-ישראל בראש-השנה ושבת, תרביץ נה, עמ' 610-608.
מזר, הרקם – מזר, ב', תשי"א, הרקם והחגר, תרביץ כ, עמ' 319-316.
מחזור ויטרי לרבנו שמחה, מהדורת הורביץ, ש', נירנברג, תרפ"ג; ד"צ, ניו יורק, תש"ך.
מיגנרד, יהודים ונוצרים – Mignard, J.E., 1966, Jewish and Christian Cultic Discipline in the Middle of the Second Century Diss., Boston.
מירסקי, מקומה – מירסקי, ש', תשכ"ה, מקומה של מסכת ראש השנה בסדר מועד, סיני נו, עמ' א-ז. 
מירסקי, פיוטי יוסי – מירסקי, א', תשל"ז, פיוטי יוסי בן יוסי, ירושלים. 
מכבים ב – שוורץ, ד', תשס"ה, ספר מכבים ב, ירושלים.
מכילתא דרבי ישמעאל, מהדורת האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, מהדורת אפשטיין, י"נ ומלמד, ע"צ, ירושלים, תשט"ו. 
מכתבי מדבר יהודה = מגילות מדבר יהודה.
מכתבי סינזיוס – Garzya, A. (ed.), 1979, Synesii Cyrenensis Epistolae, Rome.
מלאכת שלמה, פירוש למשנה לרבי שלמה עדני, הודפס בתוך משניות יכין ובועז, ירושלים, תשט"ז ומהדורות נוספות.
מלחמות היהודים, יוספוס פלביוס, מהדורת שליט, א', ירושלים - תל אביב, 1967.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים. 
מרגליות, הלכות ארץ ישראל – מרגליות, מ', תשל"ד, הלכות ארץ ישראל מן הגניזה, ירושלים.
משורר, מטבעות – משורר, י', תשנ"ח, אוצר מטבעות היהודים, ירושלים.
נאה, אם למסורת – נאה, ש', תשנ"ב, אין אם למסורת, או: האם דרשו התנאים את כתיב התורה שלא כקריאתו המקובלת? תרביץ סא, עמ' 448-401.
נוה, מצבות – נוה, י', תשנ"ה, מצבות צוער, תרביץ סד, עמ' 498-477.
נוה, על פסיפס ואבן – נוה, י', תשל"ח, על פסיפס ואבן, ירושלים.
נוה ושקד, קמעות – Naveh, J. and Shaked, S., 1985, Amulets and Magic Bowls, Jerusalem.
נון, הדיג – נון, מ', תשכ"ד, הדיג העברי הקדום, מרחביה.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
סדר טרויש, מהדורת וויס, צ"מ, פרנקפורט דמיין, תרס"ה.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סינזיוס, מכתבים = מכתבי סינזיוס.
ספר האשכול, מהדורת אלבק, ח', ירושלים, תשד"ם; מהדורת אויערבך, צ"ב, האלברשטאט, תרכ"ו. 
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המנהיג, רבי אברהם בן נתן הירחי, מהדורת רפאל, י', ירושלים, תש"ח. 
ספר המקצועות, מהדורת אסף, ש', ירושלים, תש"ז.
ספר העיבור, רבי אברהם ברבי חייא, לונדון, תרנ"א. 
ספר העתים, יהודה בן ברזילי הברצלוני, מהדורת זלוטניק, י"ל, ירושלים, תש"ה.
ספר הפרדס, מהדורת עהרענרייך, ח"י, ניו יורק, תשי"ט.
ספר הרוקח, רבי אליעזר מגרמייזא, קרימונה, שי"ז.
ספר יסוד עולם, רבי יצחר ברבי יוסף הישראלי, ברלין, תקל"ו.
ספר יראים השלם, רבי אליעזר ממיץ, מהדורת גולדבלום, י"א ושיף, א"א, וילנא, תרנ"ב-תרס"ב; ד"צ, ירושלים, תשנ"ה. 
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד.
ספראי, אנשי מעשה – ספראי, ש', תשמ"ה, חסידים ואנשי מעשה, ציון נ, עמ' 154-133 (= בימי הבית ובימי המשנה, עמ' 539-518).
ספראי, בחינות – ספראי, ש', תש"ל, בחינות חדשות לבעית מעמדו ומעשיו של רבן יוחנן בן זכאי לאחר החורבן, בתוך: דורמן, מ' ואחרים (עורכים), ספר זכרון לגדליהו אלון, תל אביב, עמ' 226-203.
ספראי, בטחון – ספראי, ז', תשמ"ב, מערכת הבטחון הפנימי בעיר היהודית בתקופת המשנה והתלמוד, קתדרה 22, עמ' 50-43.
ספראי, בימי הבית – ספראי, ש', תשנ"ד, בימי הבית ובימי המשנה, ירושלים.
ספראי, ביקור – ספראי, ש', תשנ"ד, ביקוריהם של חכמי יבנה ברומא, בימי הבית ובימי המשנה, ירושלים, עמ' 363-341.
ספראי, בית הכנסת – ספראי, ז', תש"ן-תשנ"ג, מבית הכנסת למקדש מעט, ישראל עם וארץ ז-ח, עמ' 158-149.
ספראי, גבולות ושלטון – ספראי, ז', תש"ם, גבולות ושלטון בארץ-ישראל בתקופת המשנה והתלמוד, תל אביב.
ספראי, דבורים – ספראי, ז', תשמ"ח, גידול דבורים ותעשית הדבש בתקופת המשנה והתלמוד, ישראל עם וארץ ד, עמ' 224-211.
ספראי, דוכן – Safrai, Z., 1989, "Dukhan", "Aron" and "Teva", in: Hachlili, K. (ed.), Ancient Synagogues in Israel, BAR 99, pp. 69-84.
ספראי, הכלכלה – Safrai, Z., 1994, The Economy of Roman Palestine, London.
ספראי, הכרעה כבית הלל – בימי הבית ובימי המשנה, עמ' 405-382.
ספראי, הלכה למשה – ספראי, ש', תש"ן, הלכה למשה מסיני, היסטוריה או תיאולוגיה? בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11.
ספראי, המאה שנעלמה – Safrai, Z., 1988, The Missing Century, Louvain. 
ספראי, המשפחה – ספראי, ז', תשמ"ג, מבנה המשפחה בתקופת השנה והתלמוד, מלאת א, תל אביב, עמ' 156-129.
ספראי, העיר – ספראי, ש', תשכ"ח, העיר היהודית בארץ ישראל בתקופת המשנה והתלמוד, החברה ההיסטורית הישראלית, העיר והקהילה, ירושלים.
ספראי, הקהילה – ספראי, ז', תשנ"ה, הקהילה היהודית בארץ-ישראל בתקופת המשנה והתלמוד, ירושלים.
ספראי, יוספוס – ספראי, ז', תשמ"ג, תיאור ארץ ישראל לפי יוסף בן מתתיהו, בתוך: רפפורט, א' (עורך), יוסף בן מתתיהו, ירושלים, עמ' 116-91.
ספראי, ירושלים – ספראי, ז', תשנ"ז, קדושה וחורבן, בתוך: טלמון, ש' וספראי, ז' (עורכים), ירושלים במקרא ובמקורות ישראל, ירושלים, עמ' 65-41.
ספראי, מבני שדה – ספראי, ז', תשנ"ט, מבני השדה הקדומים – הכפר בארץ-ישראל הרומית, קתדרה 89, עמ' 40-7.
ספראי, מצוות נשים – ספראי, ש', תשנ"ה, מחוייבותן של נשים במצוות במשנתם של תנאים, בר-אילן כו-כז (ספר גילת), עמ' 236-227. 
ספראי, משנת חסידים – ספראי, ש', תשל"ג, משנת חסידים בספרות התנאים, בתוך: והנה אין יוסף, קובץ לזכרו של יוסף אמוראי (ללא שם עורך), תל אביב, עמ' 152-136 (= בימי הבית ובימי המשנה, עמ' 517-501).
ספראי, ענב א כביר - ספראי, ז', תשמ"ה-תשמ"ו, ענב א כביר - חקלאות ומרעה בסביבות הכפר בתקופה הרומית ביזאנטית,  ישראל-עם וארץ ב-ג, עמ' 128-119.
ספראי, עליה לרגל – ספראי, ש', תשכ"ה, העליה לרגל בימי הבית השני, ירושלים. 
ספראי, קידוש חודשים – ספראי, ש', תשנ"ד, המקומות לקידוש חודשים ולעיבור השנה בארץ לאחר החורבן, בימי הבית ובימי המשנה, ירושלים, עמ' 258-247.
ספראי, רבי עקיבא – ספראי, ש', תשל"א, ר' עקיבא בן-יוסף חייו ומשנתו, ירושלים. 
ספראי, שביעית – ספראי, ש', תשכ"ו-תשכ"ז, מצוות שביעית במציאות שלאחר חורבן בית שני, א-ב, תרביץ לה, עמ' 328-304; לו, עמ' 21-1.
ספראי וספראי, הגדת חז"ל – ספראי, ש' וספראי, ז', תשנ"ח, הגדת חז"ל, ירושלים. 
ספראי וספראי, תרבות המחלוקת – ספראי, ז' וספראי, ח', תשס"ב, תרבות המחלוקת, בתוך: שגיא, א' (עורך), תרבות יהודית בעין הסערה – ספר היובל לי' אחיטוב, עין צורים, עמ' 346-326.
ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש. 
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל. 
סקרבורו, רפואה רומית – Scarborough, J., 1993, Roman Medicine to Galen, ANRW 37.1b, pp. 1-48. 
עיר-שי, יעקב – עיר-שי, ע', תשמ"ג, יעקב איש כפר נבורייא – חכם שנכשל במינות, מחקרי ירושלים במחשבת ישראל ב, עמ' 168-153.
עמינוח, עריכה – עמינוח, נ', תשמ"ו, עריכת מסכתות ביצה, ראש השנה ותענית, תל אביב.
עקביא, קביעת הלוח – עקביא, א"א, תשי"ב, ספר מיוחד לענייני עיבור, סיני ל, עמ' קיח-קלא. 
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל. 
פוקס, מהפכנים – פוקס, צ', תשנ"ד, תשובות לשני מהפכנים, סיני נז, עמ' קסד-קע.
פיוטי יוסי בן יוסי, ראו מירסקי.
פיינשטיין, אגרות משה – פיינשטיין, מ', תש"ט-תשס"ה, אגרות משה, נוא יארק - ירושלים. 
פינליש, דרכה של תורה – פינליש, צ"מ, 1861, דרכה של תורה, וינה.
פינצי, העץ – פינצי, י', תשמ"ה, חרושת העץ בתנ"ך לאור הממצא בארצות המקרא ובספרות חז"ל, עבודת דוקטור בשכפול, אוניברסיטת בר-אילן, רמת גן.
פינקלשטיין, לבירורה – פינקלשטיין, א', 1974, לביאורה של משנה סתומה [ר"ה ד, ה], בתוך: הוניג, ש"ב וסיטצקין, א"ל (עורכים), ספר היובל לכבוד י' פינקל, ניוארק, עמ' 206-201. 
פינקלשטיין, פרושים – פינקלשטיין, א', תש"י, הפרושים ואנשי הכנסת הגדולה, ניו יורק.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות. 
פלוסר, חבר – פלוסר, ד', תשכ"ז, פשר ישעיהו ורעיון שנים עשר השליחים בראשית הנצרות, ארץ ישראל ח, עמ' 62-52.
פליישר, בירורים – פליישר, ע', תשל"ג, בירורים בבעיית ייעודם הליטורגי של פיוטי קידוש ירחים, תרביץ מב, עמ' 363-337. 
פליישר, לוח – פליישר, ע', תשמ"ג, לוח מועדי השנה בפיוט לר' אליעזר ברבי הקליר, תרביץ נב, עמ' 272-223.
פליישר, פיוט – פליישר, ע', תשמ"ה, פיוט על סדרי התקיעה, תרביץ נד, עמ' 66-61.
פליישר, ראש ראשי חודשים – פליישר, ע', תשנ"א, עוד לעניין ראש ראשי חודשים, סידרא ז, עמ' 66-49. 
פליישר, שני ימים – פליישר, ע', תשמ"ד, הערה להארה: בדבר שני ימים של ראש השנה בארץ ישראל, תרביץ נג, עמ' 295-193. 
פליישר, תפילה – פליישר, ע', תשמ"ח, תפילה ומנהגי תפילה ארץ ישראליים בתקופת הגניזה, ירושלים.
פליקס, החקלאות – פליקס, י', תש"ן, החקלאות בארץ-ישראל בימי המקרא המשנה והתלמוד, ירושלים.
פליקס, ט"ו בשבט – פליקס, י', תשמ"ז, ט"ו בשבט בהלכה ובמציאות, בתוך: פליקס, י', ירושלמי שביעית ב, עמ' 383-354.
פליקס, עולם הצומח – פליקס, י', 1968, עולם הצומח המקראי, רמת גן.
פליקס, עצי בשמים – פליקס, י', תשנ"ז, עצי בשמים יער ונוי, ירושלים. 
פסיקתא זוטרתי (לקח טוב), מהדורת בובר, ש', וילנא, תרמ"ד. 
פסיקתא רבתי, מהדורת איש שלום, מ', וינה, תר"מ.
פראנקעל, מבוא הירושלמי – פראנקעל, ז', תר"ל, מבוא הירושלמי, ברעסלויא. 
פרוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פרידמן, חדות – פרידמן, מ"ע, תשמ"ו, לעניין חדות-דות, לשוננו נ, עמ' 72.
פרין, חקלאות קיום – Frayn, J.M., 1979, Subsistence Farming in Roman Italy, London.
פרנצוס, אזכרי – פרנצוס, י"י, תשנ"ה, תלמוד ירושלמי: מסכת ביצה עם פירוש אחד הקדמונים רבינו אלעזר אזכרי בעל ספר החרדים, ירושלים. 
פרקי דרבי אליעזר, מהדורת ווארשה, תרל"ד.
פרקר ודוברשטיין, לוח – Parker, R. and Dubberstein, W.H., 1905, Babylonian Chronology, Providence.
קארל, הערות – קארל, צ', תשי"ח, הערות למסכת ראש השנה, תרביץ כז, עמ' 482-475.
קארקופינו, חיי יום יום – קארקופינו, ז', 1967, חיי יום יום ברומא, תל אביב.
קדמוניות היהודים, יוספוס פלביוס, מהדורת שליט, א', ירושלים - תל אביב, 1967.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קוסמן, מדידה – קוסמן, א', תשנ"ז, לבירור מקורותיו ומקומו של איסור המדידה בהלכות שבת ויום טוב, סידרא יג, עמ' 146-131.
קוסמן, עובדן דחול – קוסמן, א', תשנ"ד, לתולדות איסורי "עובדין דחול" בספרות התנאית, דברי הקונגרס העולמי למדעי היהדות, חטיבה ג כרך א, עמ' 54-47.
קורצטג, כהנים – קורצטג, י', תשל"ה, בית דין של כוהנים בקידוש החודש, תרביץ מד, עמ' 195-190.
קליין, ארץ יהודה – קליין, ש', תרצ"ט, ארץ יהודה, תל אביב.
קרויס, מילון – Krauss, S., 1964, Lehnwörter, Hildesheim.
קרויס, קדמוניות התלמוד – קרויס, ש', תרפ"ד-תרפ"ט, קדמוניות התלמוד, אודסה - תל אביב.
רבי יהוסף אשכנזי – מצוטט בתוך מלאכת שלמה, החיבור עצמו אבד.
ר"ן בפירושו לרי"ף, הודפס בתלמוד ש"ס וילנא.
רבינוביץ, דקדוקי סופרים – רבינוביץ', רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רבן, סקר – רבן, א', תשמ"ג, סקר ארכיאולוגי של ישראל, מפת נהלל (28), ירושלים.
רבנו חננאל, פירושי רבנו חננאל בר חושיאל לתלמוד, מהדורת מצגר, ד', ירושלים, תשנ"ה.
רובין, אבל – רובין, נ', תשל"ב, "מתאבל עליו מתאבל עמו": בירור סוציולוגי של המקורות בספרות התלמודית על היקף הקרבה המחייב אבל, בתוך: בר אילן, י' (עורך), ספר חיים משה שפירא, ב, עמ' 122-111.
רובין, קץ החיים – רובין, נ', 1997, קץ החיים: טקסי קבורה ואבל במקורות חז"ל, תל אביב. 
רושה, נפש – Rösche, F., 1930, Bloot, Leben und Seele, Paderborn.
רות רבה, מהדורת לרנר, מ"ב (עבודת דוקטור, האוניברסיטה העברית), ירושלים, תשל"א.
ריטב"א, חידושים למסכת ביצה, מהדורת ליכטנשטיין, א', ירושלים, תשנ"ו.
ריטב"א, חידושים למסכת ראש השנה, מהדורת ליכטנשטיין, א', ירושלים, תשמ"ח.
ר"ן, חידושים למסכת ראש השנה, ללא מקום הדפסה ושנת דפוס.
רשב"א, חידושים למסכת ביצה, מהדורת סקלר, י', ירושלים, תשנ"ז.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שגיא, אלו ואלו – שגיא, א', תשנ"ז, אלו ואלו, תל אביב.
שגיא, לא בשמים – שגיא, א', תשנ"ג, "לא בשמים היא" – סוגיות בפילוסופיה של ההלכה, עין צורים. 
שובה, דוקומנט – שובה, מ', תר"ץ, דוקומנט חדש לתולדות היהודים, תרביץ א ג, עמ' 121-107.
שובה, כתובות – שובה, מ', תשט"ו, הכתובות היווניות, בתוך: אבי יונה, מ' (עורך), ספר ירושלים, ירושלים, עמ' 209-207.
שוורץ, מפריחי יונים – Schwartz, Y., 1997, Pigeon-Players in Ancient Jewish Society, Journal of Jewish Studies 48, pp. 105-119.
שוורץ, עגלה – עגלה של קטן, תשנ"ד, תרביץ סג, עמ' 392-375.
שולם, מסתורין – Sholem, G., 1974, Major Trends in Jewish Mysticism, New York. 
שטינפלד, סדר – שטינפלד, א"צ, תשנ"ט, לדרך קישור יחידות וקבצים למשנה, סידרא טו, עמ' 166-161.
שטינפלד, על התקיעה – שטינפלד, א"צ, 1985, על התרועה בראש השנה, מלאת ב, עמ' 137-123.
שטינפלד, תקיעה – שטינפלד, א"צ, תשמ"ה, על תקיעת שופר בראש-חודש, תרביץ נד, עמ' 365-347.
שטינפלד, תרועה – שטינפלד, א"צ, תשמ"ד, על התרועה בראש השנה, מלאת ב, עמ' 136-127.
שטרן, לוח – Stern, S., 2001, Calendar and Community: a History of the Jewish Calendar, Second Century BCE – Tenth Century CE, Oxford.
שטרן, מצבות – שטרן, י', תשנ"ט, מצבות חדשות מצוער (אוסף מוסיוף), תרביץ סח, עמ' 185-177. 
שטרן, סופרים יווניים ורומיים – Stern, M., 1974-1980, Greek and Latin Authors on Jews and Judaism, Jerusalem.
שכטר, קטעי גניזה – Schechter, S., 1898, Genizah Fragments, JQR X, p. 636.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח. 
שפירא, הדחת רבן גמליאל – שפירא, ח', תשנ"ט, הדחת רבן גמליאל – בין היסטוריה לאגדה, ציון סד, עמ' 38-5. 
שפירא, עופות – שפירא, ש', תשכ"א, עופות בספרות התלמודית, תל אביב.
שפר, סימפוזיון – Schaefer, A., 1997, Unterhaltung beim griechischen Symposion, Darbietungen, .Spiele und Wettkämpfe von homerischer bis in spätklassische Zeit, Mainz
שפרבר, נאוטיקה – Sperber, D., 1986, Nautica Talmudica, Leiden.
שפרבר, תרבות חומרית – שפרבר, ד', תשנ"ד, תרבות חומרית בארץ-ישראל בימי התלמוד, ירושלים. 
שפרבר, תרגום יונתן לנביאים – שפרבר, א', 1959 ואילך, כתבי הקדש בארמית, ליידן.
שרידי ירושלמי – ראו גינצבורג.
תבורי, מועדים – תבורי, י', תשנ"ז, מועדי ישראל בתקופת המשנה והתלמוד, ירושלים.
תבורי, מלכויות – תבורי, י', תשל"ט, למקומה של ברכת מלכויות בתפילת ראש השנה, תרביץ מח, עמ' 34-30.
תבורי, סדר – תבורי, י', לסדרן של משניות בפרק א במסכת ביצה, בתוך: גילת, י' ושטרן, א' (עורכים), מכתם לדוד – ספר זכרון הרב דוד אוקס ז"ל, עמ' 67-55. 
תוספות יום טוב, נדפס במשניות דפוס וילנא, ד"צ תשל"ד, ומהדורות רבות נוספות.
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.
תפארת ישראל, פירוש למשנה, הודפס במהדורת ירושלים, תשט"ז, ומהדורות נוספות.
תרגום השבעים – Rahlfs, H. (ed.), 1935, Septuaginta, Stuttgart.
תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב. 
תרגום ניאופיטי – Dies-Macho, A., 1968-1979, Targum Palestinese I-IV, Madrid.
תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מהדורת מילר, י', ברלין, תרמ"ח.
תשובות גאונים קדמונים, מהדורת קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
תשובות רב שר שלום, מהדורת וינברג, ר"ש, ירושלים, תשל"ו.