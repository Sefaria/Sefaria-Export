Mishnat Eretz Yisrael on Mishnah Rosh Hashanah
משנת ארץ ישראל על משנה ראש השנה
Mishnat Eretz Yisrael, Seder Moed, Jerusalem, 2008-2012
https://www.nli.org.il/he/books/NNL_ALEPH002634378/NLI

משנת ארץ ישראל על משנה ראש השנה

מבוא



Section 1

ויקרא כג כג-כה
וידבר ה' אל משה לאמר: דבר אל בני ישראל לאמר בחדש השביעי באחד לחדש יהיה לכם שבתון זכרון תרועה מקרא קדש: כל מלאכת עבֹדה לא תעשו והקרבתם אשה לה':
במדבר כט א-ו
ובחדש השביעי באחד לחדש מקרא קדש יהיה לכם כל מלאכת עבֹדה לא תעשו יום תרועה יהיה לכם: ועשיתם עֹלה לריח ניחֹח לה' פר בן בקר אחד איל אחד כבשים בני שנה שבעה תמימִם: ומנחתם סֹלת בלולה בשמן שלשה עשרֹנים לפר שני עשרֹנים לאיל: ועשרון אחד לכבש האחד לשבעת הכבשים: ושעיר עזים אחד חטאת לכפר עליכם: מלבד עֹלת החדש ומנחתה ועֹלת התמיד ומנחתה ונסכיהם כמשפטם לריח ניחֹח אשה לה':
תהלים פא א-ה
למנצח על הגתית לאסף: הרנינו לאלהים עוזנו הריעו לאלהי יעקב: שאו זמרה ותנו תף כנור נעים עם נבל: תקעו בחדש שופר בכסה ליום חגנו: כי חק לישראל הוא משפט לאלהי יעקב:
נחמיה ח א-יג
ויאספו כל העם כאיש אחד אל הרחוב אשר לפני שער המים ויאמרו לעזרא הסֹפר להביא את ספר תורת משה אשר צוה ה' את ישראל: ויביא עזרא הכהן את התורה לפני הקהל מאיש ועד אשה וכל מבין לשמֹע ביום אחד לחדש השביעי: ויקרא בו לפני הרחוב אשר לפני שער המים מן האור עד מחצית היום נגד האנשים והנשים והמבינים ואזני כל העם אל ספר התורה: ויעמד עזרא הסֹפר על מגדל עץ אשר עשו לדבר ויעמד אצלו מתתיה ושמע ועניה ואוריה וחלקיה ומעשיה על ימינו ומשמאלו פדיה ומישאל ומלכיה וחשם וחשבדנה זכריה משלם: ויפתח עזרא הסֹפר לעיני כל העם כי מעל כל העם היה וכפתחו עמדו כל העם: ויברך עזרא את ה' האלהים הגדול ויענו כל העם אמן אמן במֹעל ידיהם ויקדו וישתחו לה' אפים ארצה: וישוע ובני ושרביה ימין עקוב שבתי הודיה מעשיה קליטא עזריה יוזבד חנן פלאיה והלוִיִם מבינים את העם לתורה והעם על עמדם: ויקראו בספר בתורת האלהים מפֹרש ושום שכל ויבינו במקרא: ויאמר נחמיה הוא התרשתא ועזרא הכהן הסֹפר והלוִיִם המבינים את העם לכל העם היום קדֹש הוא לה' אלהיכם אל תתאבלו ואל תבכו כי בוכים כל העם כשמעם את דברי התורה: ויאמר להם לכו אכלו משמנים ושתו ממתקים ושלחו מנות לאין נכון לו כי קדוש היום לאדֹנינו ואל תעצבו כי חדות ה' היא מָעֻזכם: והלוִיִם מַחשים לכל העם לאמר הסו כי היום קדֹש ואל תעצבו: וילכו כל העם לאכֹל ולשתות ולשלַח מנות ולעשות שמחה גדולה כי הבינו בדברים אשר הודיעו להם: וביום השני נאספו ראשי האבות לכל העם הכהנים והלוִיִם אל עזרא הסֹפר ולהשכיל אל דברי התורה:
קדמוניות המקרא יג ו
וחג השופר... כי ראיתי מראש את הבריאה למען תזכרו תבל כולה. ובתחילת השנים אדע את מספר המתים והנולדים.
מסכת ראש השנה עוסקת בשני נושאים: בחלקה הראשון בלוח השנה היהודי, קביעתו והיבטים שונים הקשורים בכך, ובחלקה השני בתפילת ראש השנה, ובעיקר במצוות תקיעת שופר שהיא מצוותו של היום. 

Section 2

<b>לוח השנה היהודי</b>
 <b>הקדמה</b>
בטרם נפתח בדיון עלינו להעיר כי המתח החברתי סביב קביעת לוח השנה היה גדול (להלן), וכמוהו גם המתח החברתי בין חוקרי הלוח בני זמננו. בגלל רגישותו בימי קדם עסקו בו פרשנים ומדרשים רבים, והמידע רב. מבין המחברים השונים נזכיר את מ"מ כשר, בעל תורה שלמה, שהפליא לרכז מאות ידיעות בספר עב כרס. איננו יכולים לאסוף ולהציג כאן את כל החומר, ונסתפק בהצגת הבעיה המרכזית של הפרשנים המסורתיים והיא היעדר אבחנה היסטורית. עבורם כל העדויות הן שוות מעמד, וכל דברי גאון בבלי משקפים את ימי התנאים. אנו נראה שצורכי הפולמוס עיצבו "מסורות" רבות וגרמו לשכתובן. כך, למשל, המצב בכל הנוגע לעדויות בנוגע לשאלה מתי התחיל החשבון. אנו לא נעסוק בפולמוס אלא נציג את דרכנו שלאורה, להערכתנו, יש לערוך את שלל המקורות.
באופן בסיסי קיימות שתי אפשרויות לעיצוב לוח השנה: לוח שיהיה מבוסס על השמש, ולוח ירחי. בלוח השמשי 365 יום, משך הזמן שבו השמש מקיפה את כדור הארץ<sup class="footnote-marker">1</sup><i class="footnote">כידוע השמש עומדת וכדור הארץ מקיף אותה. ברם אבחנה מדעית זאת לא הייתה ידועה לקדמונינו, ואינה מהותית להבנת התפיסה החברתית שביסוד לוח השנה.  </i>. השנה יכולה להתחיל בכל מועד שהוא, וחלוקתה ליחידות משנה היא שרירותית. השנה היא שנת הטבע, שכן מסלול השמש הוא גם המחולל את האקלים. הלוח הירחי מורכב מחודשים (חודש = חדש = הירח המתחדש), ובכל חודש 30-29 יום. צירוף של 12 חודשים יוצר תקופה המתקרבת לזו של שנת שמש (354 יום, הפרש של 11 יום בין סוגי החישוב). מספרים אלו אינם מדויקים, וכבר בימי קדם עמדו על הפרשים קטנים שברבות השנים מצטרפים לפער גדול ומשמעותי.
מובן שהקביעה מהי תחילת השנה ומהו סופה היא שרירותית. גם מספר החודשים בשנה שרירותי, וחלוקת שנת השמש ל- 12 חודשים נובעת מהזיקה ללוח הירחי. באופן עקרוני ניתן לבחור בלוח המתבסס על אחת משתי השיטות. ברם בלוחות רבים, כולל לוח השנה היהודי, נעשה ניסיון לשלב את שני המרכיבים. הלוח המוכר לנו מסוף ימי בית שני קבע מנגנון של התאמה, כלומר לוח שנה ירחי שיש בו תוספת של חודש (חודש העיבור) אחת למספר שנים, כדי להתאים את הלוחות. בכל הלוחות של העמים הקדומים, ובמיוחד בלוח הבבלי, נכללה מערכת התאמה משוכללת. אלא שבכל העמים, בסופו של תהליך שאיננו יודעים את מרכיביו, נקבע לוח שנה שהיה, באופן טבעי, עמוס ברמזים, סודות וכמובן גם בימי מועד ומזל. בלוח היהודי אין מועדי מזל, אך יש בו כללים הלכתיים שונים שרובם נדונו בהרחבה בספרות הפרשנית ובספרי מחקר<sup class="footnote-marker">2</sup><i class="footnote">על הלוח ראו ברנשטיין, לוח; כשר, תורה שלמה, כרך יג; הר, הלוח, וספרות נוספת. </i>.
המיוחד בלוח היהודי המוכר לנו אינו במערכת ההתאמה המשוכללת בזיקה לעדות הראייה. לכל העמים המפותחים היה לוח שהיה מבוסס על חישובים אסטרונומיים מפורטים. לעמים פחות מפותחים היה לוח פשטני יותר, אך לכולם היה לוח. לעומת זאת, בסוף ימי בית שני היה הלוח היהודי מבוסס על החלטות מקומיות. על מועד ראש החודש החליט בית הדין בעקבות עדות של עדים שראו את הירח החדש, ועל תוספת חודש העיבור החליט בית הדין בישיבה מיוחדת. בשלב זה עלינו לפתוח את הדיון בחשיבות החברתית של לוח השנה, שכן להערכתנו מרכיב זה קבע את אופיו המיוחד של לוח השנה היהודי, ואף את המקורות שמהם אנו שואבים את העדויות. העובדות עצמן ידועות לכל לומד וחוקר, אך דומה שטרם ניתנה הדעת בצורה מספקת על משמעותו של מרכיב זה.

Section 3

<b>המאבקים על קביעת לוח השנה </b>
לוח השנה היה נושא רב חשיבות משום שבו תלויה קביעת המועדים ומילוי כל מצוות החגים. בבית המקדש הייתה ללוח חשיבות נוספת משום שהלוח קבע את המועדים השונים, ולכל מועד נועדו קרבנות שונים. כך קבע הלוח את סדרי העבודה במקדש, שכל סטייה מהם נתפסה כעוון גדול. על חשיבותו של הלוח אנו לומדים לא רק משיקול הדעת, כלומר מכך שהלוח קובע את המועדים ואת סדרי הקרבנות, אלא גם מהדיונים הרבים בספרות התקופה על נושאים הקשורים ללוח, ועל המאבקים סביב נושא זה. בספרות הכיתתית הוקדשו חיבורים מספר לסדרי הלוח לפי שיטתם<sup class="footnote-marker">3</sup><i class="footnote">ללוח הכיתתי ראו טלמון, הלוח; טלמון וקנוהל, הלוח; טלמון, מועדים, ועוד.  </i>, ולפולמוס על הלוח. בספר חנוך א יש סדרת פרקים המסבירים בפרטי פרטים את הלוח שבו האמין בעל הספר. אף בספרות חז"ל דיונים מרובים על הלוח (להלן פרקים א-ב), אם כי ספרות המשנה והתלמוד לא שימרה לוח מלא וערוך, וכל שבידינו הוא הערות לעיצוב הלוח. עדות אחרת לחשיבותו החברתית של הלוח היא המאבקים הציבוריים על קביעת הלוח בימי הבית ומעט גם לאחריו (להלן). במקביל אנו שומעים כי ההשתתפות במעמד קידוש החודש או עיבור השנה נתפסה כפסגת ההיררכיה החברתית בבית המדרש. בימי רבן גמליאל אנו שומעים על מספר זקנים שנאספו לקידוש החודש, ועל חכם נוסף שניסה לחבור אליהם<sup class="footnote-marker">4</sup><i class="footnote">שמחות פ"ח ה"ז; ירו', סנהדרין פ"א ה"ב, יח ע"ג; בבלי, יא ע"א.  </i>. מאוחר יותר, בימי האמוראים, רבי אלעזר מספר עד כמה הוא גאה ושמח על התקדמותו בהיררכיה הרבנית (חברות בסנהדרין), ופסגתה – ההשתתפות בעיבור השנה (ירו', פ"ב ה"א, נח ע"ב; סנהדרין פ"א ה"ב, יח ע"ג). באותו הקשר התלמוד מספר על מאבקים פנימיים על הזכות להימנות עם הקבוצה המחליטה ומכריזה על עיבור השנה וקידוש החודש. 
זאת ועוד. בעיני חכמים קביעת לוח השנה היא עדות לכוחם, כאילו משמים ניתנה להם הסמכות לעצב את לוח השנה. הפסוק ששימש עבורם נקודת מוצא היה "אלה מועדי ה' מקראי קדש אשר תקראו אתם במועדם" (ויקרא כג ד). לפי ההבנה הפשוטה זו הנחיה (לציבור או לבית הדין) כיצד לקבוע את הלוח. אבל חז"ל הדגישו את המילים "אשר תקראו" כמנדט מוחלט להחליט כרצונם, "בין בזמנן בין שלא בזמנן" (להלן, פ"ב מ"ט). "אשר תקראו אתם – אתם אפילו שוגגים, אתם אפילו מוטעים... אם קראתם אתם מועדיי ואם לאו אינן מועדיי"<sup class="footnote-marker">5</sup><i class="footnote">ספרא, אמור פרשה ט ה"ג, קד ע"ב, וראו פירושנו לפ"א מ"ט. </i>. פסוק זה שימש עבור חכמים אסמכתא לתיאור תפקידם המרכזי בקביעת לוח השנה היהודי. המועדים הם מועדי ה', אך מסורים לבני אדם. חכמים הם הקובעים את לוח השנה, ואף אם טעו – קביעתם מוחלטת, תפיסה המעניקה לחכמים כוח ותפקיד משמים.
נראה שחז"ל דרשו "אשר תקראו אתם" – אתם קוראים ולא כוחות השמים<sup class="footnote-marker">6</sup><i class="footnote">כך במפורש רק בבבלי, ראש השנה כד ע"א.  </i>. המדרש התנאי מדגיש את ההבדל בין שבת לימי המועד. השבת נקבעה משמים, אך ימי המועד מסורים לסמכות בית הדין. "אלה מועדי יי' – אשר תקראו וגו', יכול כשם שקדושת מועדות מסורה לבית דין, כך תהא קדושת שבת מסורה לבית דין, תלמוד לומר וביום השביעי שבת קדש ליי', לשם שבת מסורה, ואינה מסורה לבית דין"<sup class="footnote-marker">7</sup><i class="footnote">מכילתא דרבי ישמעאל, כי תשא מסכתא דשבתא א, עמ' 243; מכילתא דרשב"י, ל"א ט"ו. </i>. אם חכמים קוראים אותם – הם מועדי ה', ואם לא – אין הם מועדים כלל: "אם קריתם אתם – מועדיי ואם לאו אינם מועדיי" (ספרא, אמור פרשה ט ה"ב-ה"ד, צט ע"ד).
פסוק אחר ששימש לחז"ל כאסמכתה הוא "החֹדש הזה לכם" (שמות יב ב) – הרי הוא מסור לכם: " 'החדש הזה' – לכם (שמות יב ב), מסור הוא לכם. אמר רבי יהושע בן לוי למלך שהיה לו אורלוגין, וכיון שעמד בנו מסר לו אורולוגין שלו. אמר רבי יוסה ברבי חנינה למלך שהיה לו שומירה, וכיון שעמד בנו מסר לו שומירה שלו. אמר רבי אחא למלך שהיתה לו טבעת, וכיון שעמד בנו מסר לו את טבעתו. אמר רבי יצחק למלך שהיו לו אוצרות הרבה והיה מפתח לכל אחד ואחד, וכיון שעמד בנו מסר לו את המפתחות. אמר רבי חייא בר אבא לנגר שהיו לו כלי אומנות, וכיון שעמד בנו מסר לו כלי אומנותו. ורבנין אמרין לרופא שהיה לו נרתיק של רפואות, וכיון שעמד בנו מסר לו את נרתיקו. תני רבי הושעיה גזרו בית דין למטן ואמרו היום ראש השנה, אמר הקב"ה למלאכי השרת העמידו בימה, ויעמדו סניגורין ויעמדו סקיפטורין שגזרו בית דין למטן ואמרו היום ראש השנה. נשתהו העדים מלבא או שנמלכו בית דין לעבר את השנה למחר, הקב"ה אומר למלאכי השרת העבירו בימה, ויעבירו סניגורין ויעבירו סקיפטורין שגזרו בית דין למטן ואמרו למחר ראש השנה. ומה טעמא, 'כי חק לישראל הוא משפט לאלהי יעקב' (תהלים פא ה), אם אינו חוק לישראל, הוא כביכול אינו משפט לאלהי יעקב. רבי פינחס רבי חזקיה בשם רבי סימון מתכנסין כל מלאכי השרת אצל הקב"ה ואומרין לפניו, רבון העולמים אימתי הוא ראש השנה, והוא אומר, ולי אתם שואלין, אני ואתם נשאל לבית דין של מטן. ומה טעמא, 'כי"י אלהינו בכל קראינו אליו' (דברים ד ז), ואין קראינו אלא מועדות, כמה דאת אמר 'אלה מועדי ה' מקראי קדש' (ויקרא כג ד). רבי קריספא בשם רבי יוחנן לשעבר, 'אלה מועדי ה' ', מיכן והילך, אשר תקראו אותם (ויקרא כג א), אמר להם אם קריתם אתם מועדיי, ואם לאו אינם מועדיי"<sup class="footnote-marker">8</sup><i class="footnote">פסיקתא דרב כהנא, החדש הזה יג, עמ' 102; תנחומא בובר, בא ח. </i>. מעניין הדימוי שקביעת הלוח היא החותמת האישית של המלך, כלי העבודה של נגר העולם או כל צרור המפתחות שלו. כמו כן: "מעשה ברבי חייא הגדול שעלה הירח ערב ראש השנה והלכו הבהמין לאורו מהלך ג' מילין, ראה אותו רבי חייא נטל צרורות ועפר והיה זורק בו, אמר: למחר אנו מבקשין לחדשך ועלית לך עכשיו? מיד נבלע במקומו, למה שהוא ברשותו" (תנחומא בובר, בא ח, עמ' כד).
מן הראוי להעיר כי בחלק מהמדרשים האמוראיים השליטה על הלוח מוצגת לא כעדות לכוחו של בית הדין (של חכמים) אלא כעדות לקרבה השורה בין ה' לבני ישראל, שלהם נמסרה השליטה בגרמי שמים. לא מן הנמנע שהתובנה עוצבה רק כאשר המאבק על קביעת הלוח הוכרע (דברים רבה, ב יד; תנחומא בובר, בא יג, עמ' 48). עם זאת קשה לתארך כל מימרה כשלעצמה, ושתי התפיסות באות לידי ביטוי במקביל.
לוח השנה היה מרכיב מרכזי, ואולי אף המרכיב המרכזי, בעימות הבין-כיתתי בסוף ימי בית שני. כידוע היה לבני כת מדבר יהודה לוח שנה המבוסס על שנת השמש, ולהבהרתו הוקדשו חיבורים כיתתיים אחדים ופרקים עב-פ בספר חנוך הראשון<sup class="footnote-marker">9</sup><i class="footnote">טלמון, הלוח; טלמון וקנוהל, הלוח; טלמון ובן-דב, לוח, ועוד.  </i>. איננו יודעים בוודאות איזה לוח היה לצדוקים; דומה שהם קיבלו את הלוח של חז"ל אך חלקו על פרטים מספר. המשנה מספרת על ניסיונות של בייתוסים להטות את החלטת בית הדין<sup class="footnote-marker">10</sup><i class="footnote">ראו פירושנו לפ"ב מ"א, וכן פ"א מ"ז. </i>; מספרות חז"ל משמע כאילו הוויכוח עם הצדוקים היה נקודתי בלבד, ברם מסתבר שהוויכוח היה כולל, על צורת הלוח, וכמובן גם על השאלה מי הוא בית הדין המחליט. גם השומרונים מוצגים כמי שמתאנים לסדרי קידוש החודש<sup class="footnote-marker">11</sup><i class="footnote">להלן, פ"ב מ"א.  </i>, אם כי לא ברור האם אין הדבר אלא חלק מהמאבק הבין-דתי ולאו דווקא מאבק בסדרי הלוח היהודי.
בדור אושא התפתח עימות אחר עם חנניה בן אחי רבי יהושע. חנניה היה מחכמי דור יבנה. הוא נשלח יחד עם שלושה חכמים אחרים לתפוצות, והגיע לפומבדיתא<sup class="footnote-marker">12</sup><i class="footnote">ראו עליו בנספח למסכת עירובין. </i>. לאחר מרד בר כוכבא יזם קידוש חודשים, ואולי אף עיבור שנים, בגולה. ניסיונו עורר עליו את חמתם של חכמי ארץ ישראל והם שלחו שליחים כדי "לדכא את המרד". העימות הגיע לשיאו במעמד המתואר יפה בתלמודים: "שלח ליה רבי ג' איגרן גבי רבי יצחק ורבי נתן בחדא כתב לקדושת חנניה וחדא כתב גדיים שהינחת נעשו תיישים ובחדא כתב אם אין את מקבל עליך צא לך למדבר האטד ותהי שוחט ונחוניון<sup class="footnote-marker">13</sup><i class="footnote">נחוניון הוא אולי חוניו שהקים את מקדש חוניו במצרים (ראו פירושנו למנחות פי"ג מ"י). בכתב יד קופמן הוא נקרא נחוניון. הדרשה רומזת, אפוא, לכל אלו שניסו לערער את ההגמוניה של מקדש ירושלים, ומדמה את חכמים שבארץ ישראל וואת סמכותם לסמכות המקדש. </i> זורק קרא קדמייתא ואוקרון תנייתא ואוקרון תליתא בעא מבסרתהון אמרין ליה לית את יכיל דכבר אוקרתנין קם רבי יצחק וקרא באוריתא אלה מועדי חנניה בן אחי רבי יהושע אמרין ליה מועדי יי'<sup class="footnote-marker">14</sup><i class="footnote">כך בנדרים. בסנהדרין הנוסח משובש במקצת. </i> אמר לון גבן קם רבי נתן ואשלים כי מבבל תצא תורה ודבר יי' מנהר פקוד אמרין ליה כי מציון תצא תורה ודבר יי' מירושלם אמר לון גבן אזל קבל עליהן קמי רבי יהודה בן בתירה לנציבין א"ל אחריהם אחריהם" (ירו', סנהדרין פ"א ה"ב, יט ע"א; נדרים פ"ו ה"ח, מ ע"א).
רבי יודע שאין לו אפשרות לקשר רציף עם שליחיו ולכן מצייד אותם מראש בשלוש איגרות, לכל מצב אפשרי, ובתרגום: "שלח לו רבי שלוש איגרות עם רבי יצחק ורבי נתן, באחת כתב לקדושת חנניה<sup class="footnote-marker">15</sup><i class="footnote">זו פתיחה מובהקת של מכתב לאישיות מכובדת ביותר. הנוסח מוכר מכתבים אישיים של תקופת הגאונים, ומכתובת אחת מחורבת סוסיא שבארץ ישראל שבה מוזכר "קדושת רבי איסי", ראו נוה, על פסיפס ואבן, עמ' 115 (איור 1).  </i>, באחת (באיגרת השנייה) כתב גדיים שהינחת נעשו תיישים<sup class="footnote-marker">16</sup><i class="footnote">האיגרת מרמזת שחנניה חש בכוחו הגדול משום שהיה בכיר מחכמי דור אושא. כשהוא עזב את הארץ הם היו תלמידים צעירים והוא חכם בעל הכרה עצמית מפותחת. אבל הצעירים גדלו, והם עתה ראשי הסנהדרין בארץ ישראל. </i>, ובאחת (באיגרת השלישית) כתב אם אין אתה מקבל עליך (שלא לעבר שנים) צא לך למדבר האטד ותהי שוחט ונחוניון זורק<sup class="footnote-marker">17</sup><i class="footnote">רמז לכך שאי קבלת המרות היא בבחינת פרישה מעם ישראל ומדתו.  </i>. (חנניה) קרא את האיגרת הראשונה וכיבד את השליחים, את האיגרת השנייה ו(המשיך)<sup class="footnote-marker">18</sup><i class="footnote">אך לא קיבל מרות. </i> לכבדם, את השלישית ורצה לביישם. אמרו לו (הציבור) אין אתה יכול שכבר כיבדתם. עמד רבי יצחק וקרא (בתורה) אלה מועדי חנניה בן אחי רבי יהושע<sup class="footnote-marker">19</sup><i class="footnote">במקום "אלה מועדי ה' " הכתוב במקרא.  </i>, (והציבור תיקן) מועדי ה'<sup class="footnote-marker">20</sup><i class="footnote">ללמד שאין הציבור מוכן שהמועדים יהיו משהו שונה ממועדי ה'.  </i>. עמד רבי נתן והשלים (קרא בהפטרה) כי מבבל תצא תורה ודבר ה' מנהר פקוד (במקום "כי מציון תצא תורה ודבר ה' מירושלם"). אמר להם (חנניה) אצלכם. הלך קבל עליהם לרבי יהודה בן בתירא לנציבין<sup class="footnote-marker">21</sup><i class="footnote">רבי יהודה בן בתירא נשלח עם חנניה לגולה, אלא שזה הלך לפומבדיתא ורבי יהודה למרכז השני בנציבין. </i>. אמר לו (רבי יהודה לחנניה) אחריהם אחריהם". 
הווה אומר: חנניה רצה להמשיך ולעבר שנים בבבל, השליחים טענו שבכך יש פרישה מהיהדות המאורגנת והציבור קיבל עליו את הדין. מסתבר מהסיפור שחנניה לא השלים עם תבוסתו וניסה לגייס את רבי יהודה בן בתירא לטובתו, אך גם רבי יהודה התנגד לקריאת התגר על המנהיגות הארץ-ישראלית.
אותו סיפור מופיע בתלמוד הבבלי בנוסח שונה במקצת: "אמר רב ספרא, רבי אבהו הוה משתעי (משתעשע): כשירד חנינא בן אחי רבי יהושע לגולה, היה מעבר שנים וקובע חדשים בחוצה לארץ. שגרו אחריו שני תלמידי חכמים, רבי יוסי בן כיפר ובן בנו של זכריה בן קבוטל. כיון שראה אותם, אמר להם: למה באתם? אמרו ליה: ללמוד תורה באנו. הכריז [עליהם] אנשים הללו גדולי הדור הם, ואבותיהם שמשו בבית המקדש. (כאותה ששנינו: זכריה בן קבוטל אומר: הרבה פעמים קריתי לפניו בספר דניאל.) התחיל הוא מטמא והם מטהרים, הוא אוסר והם מתירים. הכריז עליהם: אנשים הללו של שוא הם, של תהו הם. אמרו לו: כבר בנית – ואי אתה יכול לסתור, כבר גדרת – ואי אתה יכול לפרוץ. אמר להם מפני מה אני מטמא ואתם מטהרים, אני אוסר ואתם מתירים? אמרו לו: מפני שאתה מעבר שנים וקובע חדשים בחוץ לארץ. אמר להם והלא עקיבא בן יוסף היה מעבר שנים וקובע חדשים בחוץ לארץ? אמרו לו: הנח רבי עקיבא, שלא הניח כמותו בארץ ישראל. אמר להם: אף אני לא הנחתי כמותי בארץ ישראל. אמרו לו: גדיים שהנחת נעשו תישים בעלי קרנים, והם שגרונו אצלך, וכן אמרו לנו: לכו ואמרו לו בשמנו: אם שומע – מוטב, ואם לאו – יהא בנדוי. ואמרו לאחינו שבגולה אם שומעין – מוטב, ואם לאו – יעלו להר, אחיה יבנה מזבח, חנניה ינגן בכנור, ויכפרו כולם ויאמרו: אין להם חלק באלהי ישראל. מיד געו כל העם בבכיה ואמרו: חס ושלום! יש לנו חלק באלהי ישראל. וכל כך למה? משום שנאמר 'כי מציון תצא תורה ודבר ה' מירושלם' " (בבלי, ברכות סג ע"א-ע"ב).
ההבדלים שבין המסורות הם משניים, ובשניהם מתואר מעמד פומבי, כאילו כל הסיפור התחולל ביום אחד. יש להניח שהעימות היה ממושך יותר ופומבי פחות, ולפנינו תיאור שעיקרו ספרותי, השומר על גרעין היסטורי בדבר ניסיון למעין מרד של חכמי בבל בסמכות חכמי ארץ ישראל. התלמודים רואים בכך מרד לא בחכמי הארץ אלא בסמכותה של ארץ ישראל, והדבר נתפס כפרישה מעם ישראל. 
הלוח העברי מבטא כאן את סמכות חכמי ארץ ישראל על התפוצות ועל הציבור, ואף בהקשר זה מופיע אותו פסוק מכונן "אלה מועדי ה' ", ורק חכמי הארץ הם המוסמכים להגדיר את מועדי ה'. מבחינה כרונולוגית הסיפור בעייתי. חנניה היה מחכמי דור יבנה, וקשה להניח שרבי יהודה הנשיא הוא שהתעמת עמו. סביר יותר שהיה זה רבן שמעון בן גמליאל.
בתלמודים מופיע חנניה נוסף, בן אחי ר' יהושע בן חנניה, והוא מוצג כחכם בעייתי, ואף מסופר עליו סיפור השמצה כיצד ניצחוהו המינים של כפר נחום<sup class="footnote-marker">22</sup><i class="footnote">קהלת רבה, פ"א פ"ח, וראו הסיפור בבבלי, נידה כד ע"ב, ודיון ארוך יותר ראו בנספח לפירושנו למסכת עירובין. </i>. אפשר שההשמצות הן תגובה מאוחרת לקריאת התיגר שלו נגד סמכותם של חכמי הארץ. 
שמואל מואשם בתקופה מאוחרת יותר בתמיכה בחנניה, והתלמוד הירושלמי מספר שנענש בידי שמים (בנותיו נשבו) בעוון חנניה זה (כתובות פ"ב ה"ו, כו ע"ג). נראה שההאשמה היא שאף שמואל רצה לעבר שנים בבבל, או שלפחות הואשם בכך. המונחים "מרד" או "קריאת תיגר" הם אולי מוגזמים. כפי שנראה להלן לא תמיד הגיע המידע בדבר החודש החדש לבבל, לפיכך נדרשו אנשי בבל להחליט בכוחות עצמם על מועדי הלוח. הגבול בין החלטות בהיעדר מידע מוסמך לבין עצמאות מלאה הוא דק ביותר. שמואל טוען למידע מלא על כל שאלות קביעת הלוח, והרי גם זו קריאת תיגר על ההגמוניה הארץ-ישראלית. 
במקביל נוצרו עימותים בתוך בית המדרש סביב קביעת הלוח. במשנה להלן מתואר עימות חריף בין רבן גמליאל ורבי יהושע בן חנניה<sup class="footnote-marker">23</sup><i class="footnote">להלן פ"ב מ"ט. הקשר בין רבי יהושע לאחיינו חנניה אינו יכול להיות מקרי.  </i>; עימותים אחרים נסובו סביב השאלה מי ישתתף במעמד, אך אלו כבר עימותים מסוג אחר. 
מאוחר הרבה יותר, במאה התשיעית, התפתח עימות חריף בין רב סעדיה גאון לבין בן מאיר, גאון ארץ ישראל. העימות לא היה תאורטי אלא מעשי, סביב קביעת מועד קידוש החודש בחודש מסוים. העימות התפתח למאבק של סמכויות. גאון ארץ ישראל תבע את סמכות קידוש החודשים לחכמי ארץ ישראל ולסנהדרין, ואילו רב סעדיה גאון טען שהלוח נקבע לפי חשבון, ועדות הראייה היא רק כדי לתת למעמד פומבי<sup class="footnote-marker">24</sup><i class="footnote">לא נעסוק כאן בעימות בתקופת הגאונים על הלוח, שכן הוא חורג מתחום דיוננו. </i>. עימות זה מצוי מחוץ לתחום דיוננו, אך באופן מפתיע יש לו השפעה על חלק מהמקורות שבידינו. מסתבר שבמהלך הוויכוח "גייסו" שני הצדדים את המדרשים לטובתם ובמהלך הבירור תוקנו מעט המקורות, והמסורות הקדומות שופצו כך שיובלט בהן המסר הרצוי (הנכון). על כן, לעתים קשה לדעת האם מקור מסוים נכתב בתקופה האמוראית או שהנוסח שלפנינו שוכתב בהשפעת הצרכים הפולמוסיים המאוחרים. 
אחד המקורות המדגימים את הבעיה הוא התיאור בפרקי דרבי אליעזר. שם מסופר על סוד העיבור שנמסר מפי הגבורה לאדם הראשון וממנו לחנוך, ממנו לנח, לשם, לאברהם, ליצחק, ליעקב, לבני יעקב ולמשה. המדרש מדגיש שעיבור שנה נעשה רק בארץ: "וכשיצא יעקב לחוצה לארץ בקש לעבר את השנה בחוצה לארץ, הרי יצחק עבר את השנה, שנאמר וירא אלהים אל יעקב עוד בבאו מפדן ארם וכו', למה עוד, אלא שפעם ראשונה נגלה עליו ומנעו מלעבר את השנה בחוצה לארץ, וכשבא לארץ אמר לו הברוך הוא: יעקב קום עבר את השנה, שנאמר: וירא אלהים אל יעקב עוד, על ידי שנכנס בו סוד העבור וברכו ברכת עולם, ויעקב מסר ליוסף ולאחיו סוד העבור, והיו מעברין את השנה בארץ, מת יוסף ואחיו ונתמעטו העבורים מישראל במצרים, שנאמר וימת יוסף וכל אחיו וכל הדור ההוא, וכשם שנתמעטו העבורים מישראל בארץ מצרים, כך הם עתידים להתמעט בסוף מלכות רביעית, שנאמר ויאמר ה' אל משה ואל אהרן בארץ מצרים לאמר, מהו לאמר אמור להם עד עכשו היה לי סוד העבור, מכאן ואילך שלהן הוא, לעבר את השנה בארץ, גלו לבבל והיו מעברין את השנה על ידי הנשאר בארץ... שגלו כלם ולא נשאר אחד מהם בארץ, היו מעברין את השנה בבבל, עלה עזרא וכל הקהל עמו, ובקש יחזקאל לעבר את השנה בחוצה לארץ, אמר לו הב"ה יחזקאל אין לך רשות לעבר את השנה בחוצה לארץ, הרי ישראל אחיך יעברו את השנה בארץ, מכאן אמרו צדיקים וחכמים בחוצה לארץ ורועה צאן ובקר בארץ, אפילו נביאים בחוצה לארץ והדיוטות שהן בארץ, שנאמר בן אדם בית ישראל יושבים על אדמתם, שלהם היא לעבר את השנה... בשלשה מעברין את השנה, רבי אליעזר אומר בעשרה, שנאמר אלהים נצב בעדת אל, ואם נתמעטו מעשרה לפי שהן מועטין מביאין ספר תורה לפניהם, ונעשין גורן עגולה ויושבין הגדול לפי גדלו והקטן לפי קטנו, ונותנין את פניהם למטה בארץ ועומדין ופורשין את כפיהן לפני אביהן שבשמים, וראש ישיבה מזכיר את השם, ושומעין בת קול בלשון הזה, וידבר ה' אל משה לאמר, ואם מעון הדור אין שומעין מאומה כביכול אינו יכול לשכון כבודו ושכינתו ביניהם, ואשריהן העומדין במקום ההוא בשעה ההיא" (פרקי דרבי אליעזר, פ"ח, מהדורת היגר פ"ז)<sup class="footnote-marker">25</sup><i class="footnote">ל"סוד העיבור" ראו להלן. </i>. 
הקורא את המדרש מתרשם כי לפניו דברי פולמוס המדגישים את "סוד העיבור", מצד אחד, כלומר את החשבון, ומצד שני דגש ברור על כך שזכות ההחלטה היא לאנשי ארץ ישראל. קשה להניח שהמדרש ממשיך את הוויכוח של חנניה בן אחי רבי יהושע. הוא מתאים מאוד לפולמוס של תקופת הגאונים, ברם קשה גם להניח כי הקטע כה מאוחר, שהרי מדרש פסיקתא דרבי אליעזר הוא מהמאה השמינית לערך. ייתכן, אפוא, שהמאבק בין בבל לארץ ישראל החל עוד לפני רב סעדיה גאון, ונבע מחולשתו של היישוב הארץ-ישראלי.
גם הקראים נאבקו בלוח השנה המקובל. הם קיבלו את הלוח באופן עקרוני אך חלקו על פרטים בו, ובעיקר חלקו על הקביעה כי בעבר הונהג הלוח על ידי בית הדין של החכמים. המאבק עם הקראים גרם לשכתובן של מסורות מספר, כאילו קדומות.

Section 4

<b>חשבון או עדות</b>
כאמור, גאוני בבל מדגישים את ה"חשבון" וטוענים שקידוש החודשים היה רק כדי לתת פומבי למעמד, ולהוציא מלבם של חולקים. טיעון זה הולם את עמדתם, ופוגע בסמכותם של חכמי ארץ ישראל. על כן מותר להניח שזה טיעון מאוחר, בבחינת פרשנות אפולוגטית, ולא ניתוח מלומד של המקורות. עיון בספרות התנאית מבהיר שמעמד העדות היה חשוב ביותר, וחכמים הקלו בדיני שבת כדי לאפשר את העדות, להקל על העדים ולהפוך את העדות לאטרקטיבית. הם התירו לעדים ללכת בשבת ואף לקחת עמם מקלות להגנה,<sup class="footnote-marker">26</sup><i class="footnote">להלן, פ"א מ"ט. </i> וכן להלך בירושלים באופן חופשי ואף אלפיים אמה מחוץ לה<sup class="footnote-marker">27</sup><i class="footnote">להלן, פ"ב מ"ה. </i>. הם דרשו שיגיעו עדים רבים ואפילו בשבת, אף אם ברור שיש די עדים להחלטה של בית הדין<sup class="footnote-marker">28</sup><i class="footnote">להלן, פ"א מ"ו. </i>, תבעו מבני העיירות שבדרך להקל על העדים<sup class="footnote-marker">29</sup><i class="footnote">ראו פירושנו לפ"א מ"ו.  </i>, התירו (ותבעו) שעם העד יבוא עד אחר להעידו (לאשר את אמינותו), וזאת אף אם אין צורך בדבר<sup class="footnote-marker">30</sup><i class="footnote">להלן, פ"ב מ"א, ופירושנו שם.  </i>, ובכלל הדגישו שהעדים לא יצאו בפחי נפש<sup class="footnote-marker">31</sup><i class="footnote">להלן, פ"א מ"ו.  </i>. בכל ההיתרים הללו ניכרת נימה פולמוסית המובנת לאור ההתנגדות וההסתייגות מעדות החודש, ונעמוד על כך בפירושים למשניות המביאות עדויות אלו. עם זאת, כפי שנראה בפירושנו למשניות, ההיתרים עצמם צנועים למדי. היתר ההליכה בשבת חל על כל מי שיוצא ממקומו לדבר מצווה; ההיתר לצאת עם מקלות חל על כל מי שמותר לו לצאת בשבת, ובתנאי שהשעה נדרשת לכך. אם כן, אין כאן הקלות הלכתיות מהפכניות, אך ברור שהעדות הייתה חשובה לחכמים.
עם זאת, אין ספק שבאופן כללי היה החשבון ידוע לחכמים. לרבן גמליאל היו לוחות מסודרים ובהם צורות הלבנה העתידה להתגלות<sup class="footnote-marker">32</sup><i class="footnote">להלן, פ"ב מ"ה, ופירושנו שם. </i>, ובכלל ברור שידעו למה לצפות. עם זאת, נראה שהחשבון המדויק לא תמיד היה מובטח. בפירושנו למשנה ח בפרק ב נראה כי היו גם ויכוחים על טיב החשבון. גם בתלמוד הבבלי יש עדות לכך: "אמר שמואל: יכילנא לתקוני לכולה גולה. אמר ליה אבא אבוה דרבי שמלאי לשמואל: ידע מר האי מילתא דתניא בסוד העיבור: 'נולד קודם חצות או נולד אחר חצות'? אמר ליה: לא. אמר ליה: מדהא לא ידע מר – איכא מילי אחרנייתא דלא ידע מר. כי סליק רבי זירא שלח להו: צריך שיהא לילה ויום מן החדש, וזו שאמר אבא אבוה דרבי שמלאי; מחשבין את תולדתו, נולד קודם חצות – בידוע שנראה סמוך לשקיעת החמה, לא נולד קודם חצות – בידוע שלא נראה סמוך לשקיעת החמה. למאי נפקא מינה? אמר רב אשי: לאכחושי סהדי" (בבלי, כ ע"ב. תרגום: "אמר שמואל: יכול אני לתקן<sup class="footnote-marker">33</sup><i class="footnote">"לתקן" הוא המונח לקביעת הלוח. </i> לכל הגולה. אמר לו אבי אביו של רבי שמלאי: האם אדוני יודע דבר זה של סוד העיבור 'נולד קודם חצות...'? אמר לו: לא. אמר לו אם אדוני לא יודע זאת גם דברים אחרים אינו יודע. כאשר עלה רבי זירא<sup class="footnote-marker">34</sup><i class="footnote">רבי זירא עלה מבבל לארץ ישראל, וזו עדות נדירה להמשך קשריו עם ארץ מוצאו. </i> שלח להם..."). התלמוד מסכם שכל זה חשוב להלכה כדי שתהיה אפשרות להכחיש את העדים. מסורת זו מלמדת על מידע המכונה "סוד העיבור" (שמואל אינו יודע את פרטיו, ורבי זירא שולח לבבל מעט מן המידע הנחוץ), ובצדו גם עדות.
לפני שנמשיך יש להעיר הערות מספר. משמעו המקורי של המונח "סוד העיבור" הוא החבורה המתכנסת לדיון. כך המונח מופיע בירושלמי ובבבלי<sup class="footnote-marker">35</sup><i class="footnote">רבי אלעזר מספר שהעלוהו לסוד העיבור. ראו ירו', פ"ב ה"ז, נח ע"ב; בבלי, כתובות קיב ע"ב.  </i>. ה"סוד" משמעו חבורה. ברם, בספרות המאוחרת קיבל המונח משמעות של מידע מסווג או שאינו נפוץ. בפרקי דרבי אליעזר שציטטנו "סוד העיבור" הוא מידע סודי, וכן משמע ממדרש תהילים: "זקני ישראל ויודעין סוד העיבור נוטלין מן היום ונותנין ללילה, ונוטלין מן הלילה ונותנין ליום, וכשהם יוצאין מבית הוועד, לאחר שקבעו ראשי חדשים, וראשי שנים, ועיברו את השנה, ותקנו את המועדות..." (מדרש תהילים, יט יא, עמ' 168). גם בפרקי דרבי אליעזר שציטטנו "סוד העיבור" הוא סוג של מידע. במעשה באבי אביו של רבי שמלאי שצוטט "סוד העיבור" הוא מידע כתוב, מעין ברייתא או חיבור נעלם אחר שיש בו פרטים בלתי מובנים<sup class="footnote-marker">36</sup><i class="footnote">כשר, במבואו, עמ' 20-17, אסף עשרות הסברים ל"סוד" שבעיבור, כולל הרעיון שהסוד הוא שהשמש יציבה והארץ סובבת סביבה. סוד זה לא פורסם ברבים, אך ודאי שחכמים, שכל רז לא אניס להם, הכירו גם את חידושי המדע שהגויים למדו רק מאות שנים מאוחר יותר. זו דוגמה כיצד מונח יצא ממשמעו המקורי והפך למנוף לחידושי תורה ודעת שאין להם בסיס לשוני.  </i>.
דבריו של שמואל מתקשרים לטענה שכבר העלינו ששמואל ניסה לשמר מעט מהעצמאות שתבע רבי חנניה בן אחי רבי יהושע. הוא שומר לעצמו את טענת הזכות לקידוש חודשים, ולו באופן תאורטי. אבי אביו של רבי שמלאי טוען שיש לו הידע הנחוץ לכך. במקביל אנו שומעים ששמואל שלח לרב את סדרי העיבור ל- 60 שנה<sup class="footnote-marker">37</sup><i class="footnote">בבלי, חולין צה ע"ב. לא ברור מדוע דווקא 60 שנה. המחזור המוכר היום הוא של 19 שנה.  </i>; נראה ששמואל אכן עסק בלוח<sup class="footnote-marker">38</sup><i class="footnote">ראו עוד בבלי, כ ע"ב.  </i> וניסה, או קיווה, לגבש מוסד מתאים לכך בבבל. חכמי בבל עצמם הסתייגו מכך וטשטשו מעט את משמעותה של תביעת העצמאות של שמואל. אך אין לטשטש את קולו העצמאי של האמורא הבבלי המפורסם.
נחזור לשאלת החשבון וידיעתו. התלמוד עצמו מסכם שפרטי המידע אינם חשובים כדי לקבוע את מועד ראש החודש, אך הם חשובים לחקירת העדים. מן המקורות שהעלינו משמע שהחשבון עצמו היה מוכר, אך לא פרטיו. זאת ועוד, כפי שנראה להלן לא תמיד ידעו בבבל לשער מה קבעו חכמי הארץ, מכאן שהחשבון לא היה ברור עד תומו. גם המחלוקת בין רבן גמליאל ורבי יהושע נסובה גם על פרטי החשבון<sup class="footnote-marker">39</sup><i class="footnote">להלן, פ"ב מ"ח-מ"ט, ופירושנו להן. כשר מביא מסורות אגדיות רבות ומנסה ללמוד מהן על חשבון קדום או היעדר חשבון. לא נעסוק בראיותיו שלדעתנו אינן אלא ביטויים מאוחרים וכוללניים. </i>. 
רב האי גאון מספר על המצב שלאחר ימי התלמוד ומוסר שהלל ברבי יהודה התקין את סדרי העיבור בשנת תר"ע (358 לספה"נ), מתוך שראה שנתמעטו הדורות. בכך פסק הצורך בחישובים ובדיונים סביב נושא זה, ולפיכך (בעקיפין או במישרין) פקעו גם זכויות היתר של ארץ ישראל. לכאורה, מוזר הוא שכבר בתאריך זה חשש הנשיא מהתמוטטות מוסדות ההכרעה בארץ ישראל והתקין לוח שנה קבוע. לו הייתה זו מסורת אמינה הייתה בכך ראיה חשובה לראשיתה של ההכרה ב"תדמית" של תהליך הניוון של היישוב היהודי בארץ ישראל. אלא שמסורת זו מעורערת מכול וכול.
העדות המייחסת מסורת זו לרב האי מאוחרת ומופיעה רק בספר העיבור לרבי אברהם ברבי חייא<sup class="footnote-marker">40</sup><i class="footnote">ספר העיבור, פרק ג, שער ז, עמ' 97. </i>, בספר יסוד העולם (ד, ט) בשם "גאונים" שמסרו בשם "חז"ל" וכן בתשובת הראב"י מנרבונה<sup class="footnote-marker">41</sup><i class="footnote">אסף, ספרן של ראשונים, פרק לו, עמ' 39. </i>. אלא שחידוש גדול זה חסר בתשובות אחרות של רב האי גאון עצמו בעניין זה<sup class="footnote-marker">42</sup><i class="footnote">לוין, אוצר הגאונים לראש השנה, עמ' 40 ואילך. </i>. יתר על כן, כידוע התפתח ויכוח ועימות חריף בין רב סעדיה, גאון בבל, לבין בן מאיר, גאון ארץ ישראל, על זכות העיבור. רב סעדיה גאון נימק את תביעתו לעצמאות ולעליונות בבלית בנימוקים שונים, ובעיקר בכך שזה מכבר למדו חכמי בבל את סוד העיבור. עם זאת אין הוא מזכיר את הנימוק המכריע, לכאורה, ולפיו רבי הלל בן יהודה תיקן סדרי מועדות<sup class="footnote-marker">43</sup><i class="footnote">כשר, תורה שלמה, יג, עמ' 66-40. </i>. גאונים נוספים אשר עסקו בעיבור השנים ובתולדותיו מתעלמים אף הם מ"תקנה" זו וביניהם בעל מגילת אביתר<sup class="footnote-marker">44</sup><i class="footnote">כשר, תורה שלמה, יג, עמ' 52-50. </i> וראשונים נוספים, בעיקר הקדומים שבהם, ובהם רבנו טוביה בעל לקח טוב<sup class="footnote-marker">45</sup><i class="footnote">כשר, תורה שלמה, יג, עמ' 70-67. </i>, רבי מנחם בעל שכל טוב<sup class="footnote-marker">46</sup><i class="footnote">כשר, תורה שלמה, יג, עמ' 71-70. </i>, רבי משולם בר קלונימוס<sup class="footnote-marker">47</sup><i class="footnote">שם, עמ' 72-71. </i>, רבי שמואל בר עלי<sup class="footnote-marker">48</sup><i class="footnote">שם, עמ' 75.  </i> ואחרים. כלומר, כל העדות על תקנתו של הנשיא רבי הלל ברבי יהודה מאוחרת. ייחוסה לרב האי גאון חשוד ובעייתי, ואף אם נאמרו הדברים משמו של רב האי גאון עדיין יש מקום לחשוש שעדות זו איננה מסורת מקורית. בני דורו של רב האי גאון ובני הדורות הבאים לא הזכירוה, אף שהייתה עשויה להצדיק ולהעניק לגיטימציה לדרכם ההלכתית. אחת העדויות הקדומות לחיבור החשבון היא תשובת הגאון: "וזה הוא סוד העיבור, בדחיית מולד זקן שהוא לאחר י"ז שעות תתרע"ט חלקים, שהוא נדחה בכל ראשי שנים לעולם. ואין לנו בימים הראויים לקביעות ראש השנה שהם ימי בגה"ז, כי אם שתי דחיות אחרות, והן בשנים הפשוטות, הדחייה האחת בט"ו תקפ"ט לאחר מעוברת, והשנית גטר"ד בכל שנה פשוטה. והמולד הזקן הוא נדחה לעולם, ושרש דחייתו מן ההלכה הזאת מסור בידינו על פי החשבון בסוד העיבור מימי הלל בן יהודה בן גמליאל בן רבינו הקדש שהנהיג הדורות לקדש על פי החשבון ולא על פי הראיה מדוחק הגלות, שלא היו עדים מצויין ללכת להעיד לפני בית דין, ולא השלוחים לכל המקומות יכולים לצאת (להעיד) [להודיע], קידוש מפני שיבוש הדרכים. אבל בדורות הראשונים שהיו מקדשים על פי הראיה, לא היו נוהגים בסוד הזה שאנו נוהגים בו, אלא איפשר שיסמכו עליו בשעת הדחק כמו שנהג[נ]ו אנו לסמוך עליו" (תשובות הגאונים החדשות סימן לז). ברם, כל הדברים לקוחים מדברי רבי זרחיה הלוי בעל המאור (השגות על הרי"ף לראש השנה כ ע"ב) מהמאה השתים עשרה. ואכן, בחיבור "תשובות הגאונים החדשות" נעשה עירוב של תשובות גאונים עם תשובות חכמי פרובאנס. לרב האי גאון עצמו מיוחסת תשובה החולקת על פרט אחד שבדברים שציטטנו, והוא מתבטא<sup class="footnote-marker">49</sup><i class="footnote">ראו הערותיו של המהדיר בתשובות הגאונים החדשות, עמ' 32 הערה 4, וראו לוין, אוצר הגאונים לראש השנה, סימן מג (עמ' 37). </i> שכל סוגיית הגמרא בנושא איננה מובנת.
בנוסף, המסורת משרתת להפליא את מערכת הטיעונים הבבלית בפולמוס עם חכמי ארץ ישראל, והיעדרה מספרותם הפולמוסית של גאונים ראשונים בנושא זה הופך אותה למסורת ספרותית מגויסת ומאוחרת. 
עם זאת, עדיין אפשר שהלוח המיוחס לנשיא, ושנוסח אי שם במאה השתים עשרה, החל אחורה, ונוסח כך שיתחיל באמצע המאה הרביעית. יתר על כן, התאריך המיוחס, אמצע המאה הרביעית, אכן מתאים להתמוטטות היישוב היהודי בארץ ישראל. אפשר שבדיעבד העניקו לו חזות של יצירה המתחילה לספור מתאריך זה. אפשר גם שחובר חשבון לוח כלשהו, שלא זכה לפרסום ולהתקבל עד המאות המאוחרות, אבל בתקופת הגאונים הוא טרם הפך לאוטוריטטיבי. 
ממקורות ארץ ישראל ברור שהסנהדרין המשיכה להתכנס כדי לקדש חודשים ולעבר שנים גם במאות השביעית והשמינית (אם כי אולי לא ברציפות). תיאור הטקסים מופיע במפורש במסכת סופרים:
"ישבו החבורות של זקנים ושל בלווטין ושל תלמידים (ביום הראשון) מן המנחה ולמעלה עד שתשקע החמה וצריך בברכת היין לומר בא"י אמ"ה בפה"ג (ברוך אתה ה' אלוקינו מלך העולם בורא פרי הגפן) בא"י אמ"ה (ברוך אתה ה' אלוקינו מלך העולם) אשר גידל חודשי (צ"ל חודשים), הורם ולמדם זמנים חדשים טובים, ירח כליל לבנה. מינה נבונים, סודרי עתים. פילס צורינו, קיצי רגעים. שבם מתקן אותם חדשים ומועדים. דכתיב 'עשה ירח למועדים שמש ידע מבואו' (ואומר 'כי כאשר השמים החדשים והארץ החדשה' וחותם בא"י [ברוך אתה ה'] מקדש ישראל וראשי חדשים וגו'. 'הודו לה' כי טוב'. ביום הזה בירושלם, ששים ושמחים כולנו במקום). אליהו הנביא במהרה יבוא אלינו, המלך המשיח יצמיח בימינו את הימים בשנים, בבנין בית המקדש ירבו שמחות. ויענו העם ויאמרו אמן. ירבו בשורות טובות בישראל, ירבו ימים טובים בישראל, ירבו תלמידי תורה בישראל. מקודש החודש, מקודש בראש חודש, מקודש בזמנו, מקודש בעיבורו, מקודש בתורה, מקודש בהלכה, מקודש בעליונים, מקודש בתחתונים. מקודש בא"י [בארץ ישראל], מקודש בציון, מקודש בירושלים, מקודש בכל מקומות ישראל. מקודש בפי רבותינו, מקודש בבית הוועד. 'הודו לה' כי טוב'. ואומר וכלכם ברוכים. על כל ברכה וברכה אומר 'הודו לה' כי טוב' חוץ מברכת הלוים. וכשהוא מקלסו מקלסו בשנים עשר טובי העיר כנגד שנים עשר שבטים, ושנים עשר חבירים, ושנים עשר חודשים, ושנים עשר מזלות" (פי"ט ט-י).
נוסח ההכרזה השתמר בקטע גניזה נוסף:
"..]ש סנהדרין[... ברוך את ה' אלקי ישראל. ראש בית דין אומר מ[קו]דש והם עונין אחריו] מקודש החודש הזה מקודש מקודש מקודש ברוך אתה יוי אלהינו מלך העולם אשר קידשנו במצוותיו וצונו על מצות החדש ה[זה] מקודש החדש הזה מקודש בזמנו מקודש בעיבורו אם קדשנו אותו בזמנו הרי מקודש (אם קידשנו אותו בזמנו הרי מקודש) ואם קידשנו [אותו] בעיבורו הרי מקודש יהי רצון מלפניך יוי אלהינו ואלהי אבותינו שלא תכלים ולא תח[פיר ולא] תבייש את עמך ישראל ואת שלוחי עמך ישראל יהיה רצון מלפניך יוי] אלהינו ואלהי אבותינו שתסעוד ותסמוך את שלוחי עמך [ישראל] יהי רצון מלפניך יוי אלהינו ואלהי אבותינו שתקבל [...] ישראל ברצון ברוך אתה יוי מ' נ' מקדש ישראל [...] השנים ומחדש שנים ומועדי שמחה והזמנים"<sup class="footnote-marker">50</sup><i class="footnote">פליישר, בירורים, עמ' 348. </i>. 
כך יוצא כנראה גם מפיוטים נוספים<sup class="footnote-marker">51</sup><i class="footnote">שטינפלד, על התקיעה; שטינפלד, תקיעה; הר, ענייני הלכה. </i>. בפרקי דרבי אליעזר השתמר תיאור נוסף של טקס עיבור השנה כפי שהתנהל, כנראה, מאוחר יותר, לאחר קריסתו הסופית של היישוב היהודי בעקבות רעידת האדמה במאה השמינית:
"כן עתידים לימעט בסוף שעבוד מלכות הרביעית עד שיבא מלך המשיח. כשם שנתגלה הקב"ה על משה ועל אהרן במצרים כך הוא עתיד להגלות עלינו בסוף מלכות רביעית שנאמר ויאמר ה' אל משה ואל אהרן בארץ מצרים לאמר החדש הזה לכם. מהו לאמר אמור להם לישראל עד עכשיו אצלי היה סוד העיבור מכאן ואילך שלהם הוא לעבר את השנה. בשלושה מעברין רבי אליעזר אומר בעשרה שנאמר אלהים ניצב בעדת אל. ואם נתמעטו מביאין ספר תורה ופורשין אותו לפניהם ונעשין כמין גרן עגולה ויושבין גדול לפי גדלו וקטן לפי קטנו ונותנין פניהן למטה לארץ ופורשין את כפיהן לאביהם שבשמים וראש הישיבה מזכיר את השם ושומעים בת קול שצווחת ואומרת בלשון הזה ויאמר ה' אל משה ואל אהרן לאמר החדש הזה לכם. ומעון הדור אינן שומעין כלום אלא כביכול אינו יכול לשכן שכינה ביניהם ואשרי העם העומדין במקום ההוא בשעה ההיא שנאמר אשרי העם יודעי תרועה ה' באור פניך יהלכון באור פניו של הקב"ה הן מהלכין" (פ"ח). כך נמשך הטקס אם כי כבר ללא ציבור, ללא קהילה, אך מתוך אמונה בתפקיד ובייעוד הלאומי.
קטע זה במדרש עשוי להיות מאוחר יותר, מן המאה השמינית, שכן הוא משקף כבר עדה חלשה ודלת אוכלוסין. על כן נראה ש"המסורת" המיוחסת לרב האי גאון בדבר עריכת לוח קבוע איננה מסורת אלא משאלת לב או פרשנות. בארץ המשיך הנוהג הקדום לעבר שנים ולקדש ירחים בראייה, והסנהדרין המשיכה לשאת בעול תפקיד זה ונהנתה מהזכות ומהעצמה הכרוכים בכך. הלוח היהודי נכתב בתקופה כלשהי, בהמשך תקופת הגאונים, ויוחסה לו מסורת אבות והילת קדומים. יש להניח שהלוח נכתב במקביל לקידוש החודשים בראייה, ואט אט החליף את הפעילות של בית הדין שהתנוון.
זאת ועוד; יש להניח שהציפייה לעדים גררה מתיחות רבה. במקדש היו הדברים פשוטים יחסית: עבודת ערב החג הייתה עבודה של יום חול ולמחרת המתינו לעדים, וכאשר אלה הגיעו התחילו בקרבנות החג. ברם לא תמיד הגיעו העדים, לכן תיקנו כיצד להפעיל את המקדש בתנאי הספק<sup class="footnote-marker">52</sup><i class="footnote">משנה, פ"ד מ"ד, וראו פירושנו שם. </i>. קשה יותר היה להתמודד עם מצב הספק בבית הכנסת (אילו תפילות להתפלל) ובבית (האם לשבות מעבודה בראש השנה). על כן ניתנה עדיפות גוברת והולכת ל"חשבון" ש"ניבא" את העתיד לקרות.

Section 5

<b>הפצת המידע על קידוש החודשים ועיבור השנה</b>
תמונה של המצב במיטבו מוצגת בספרות התנאית. בשלב ראשון קידשו חודשים בירושלים והפיצו את המידע במשואות<sup class="footnote-marker">53</sup><i class="footnote">להלן, פ"ב מ"א.  </i>. לאחר מכן, "משקלקלו הכותים", התקינו מערכת של שליחים שהגיעה לכל התפוצות. את בעיית ראש השנה פתרו בכך שחגגו שני ימים מספק ולא תקעו בראש השנה שחל להיות בשבת, אלא במקום בית הדין<sup class="footnote-marker">54</sup><i class="footnote">ראו דיוננו להלן, פ"ד מ"א. </i>. עיון בפרטי העדויות מצביע כי תיאור זה פשטני. שיטת המשואות הופסקה, אך לא לחלוטין, ובימי התנאים המאוחרים עדיין המשיכו בגליל להשיא משואות<sup class="footnote-marker">55</sup><i class="footnote">ראו דיוננו להלן, פ"ב מ"ב.  </i>. לא מן הנמנע שהמשואות הופסקו משום שהשיטה התגלתה כבלתי אמינה, והכותים מושמצים על לא עוול בכפם. כך או כך, בימי התנאים הייתה שיטת השליחים השיטה הרווחת. השליחים בישרו על החודש החדש ועל עיבור השנה, אך היו גם עמוד התווך של השליטה של המרכז על הפריפריה בארץ ובתפוצות. למעשה הפכו שליחים אלו לנושאי דברה של ההנהגה והנחו את בני התפוצות בדרכי ההלכה. המאירי בפירושו למשנה (פ"ב מ"ב) מסביר שהשליחים הפיצו מכתב מהסנהדרין הקובע את עיבור החודש. דומה שעיקר כוחם של השליחים לא בא ממכתב זה אלא ממעמדם האישי. 
עם כל זאת, ההנחה שאכן תמיד הצליחו השליחים להגיע לכל התפוצות היא בבחינת הנחה תמימה. הדעת נותנת שהקשיים היו רבים, ואי אפשר היה להפעיל את המערכת כל השנים באופן מלא. בירושלמי מסופר: "רבי אבהו אזל לאלכסנדריאה ואטעינון לולבין בשובתא. שמע רבי מימר מן מי יכול להון רבי אבהו בכל שתא. רבי יוסי מישלח כתיב להון אף על פי שכתבנו לכם סדרי מועדות אל תשנו מנהג אבותיכם נוחי נפש" (עירובין פ"ג ה"ח, כא ע"ג) (רבי אבהו הלך לאלכסנדריה והורה להם [מילולית: הטעינם] ליטול לולב בשבת. שמע רבי אמר האם יכול רבי אבהו להיות שם בכל שנה. רבי יסה שלח להם...). רבי אבהו בא מארץ ישראל וידע את מועד החג המדויק, על כן הורה להם ליטול לולב בשבת כמנהג ארץ ישראל. בתפוצות היה מקובל לא ליטול לולב בשבת בגלל הספק הנובע מאי ידיעת מועד קידוש החודש<sup class="footnote-marker">56</sup><i class="footnote">בתלמוד הבבלי מובאות סיבות אחרות לאי נטילת לולב בשבת, וראו דיוננו להלן, פ"ד מ"ג.  </i>. טענת התלמוד היא שלא כל שנה יגיע רבי אבהו לאלכסנדריה, לכן אין לשנות את המנהג הקבוע הנובע ממצב של ספק. 
אלכסנדריה הייתה תפוצה סמוכה וחשובה, ואפילו לשם לא הגיעו שליחים בכל פעם. 
ממקור אחר אנו שומעים שהשליחים מגיעים עד נמורי, היא נמרה בחורן, ונראה שזה היה המצב הרגיל ברוב השנים<sup class="footnote-marker">57</sup><i class="footnote">ראו דיוננו בפ"א מ"ד.  </i>. 
עדויות רבות נשתמרו מגולת בבל. הקשר בין בבל לארץ ישראל היה בעייתי ביותר. המדובר בשני מרכזים במרחק 600 ק"מ זה מזה, מרחק בלתי מבוטל בתנאי ימי קדם. שני המרכזים היהודיים היו מצויים בשתי אימפריות שהיחסים ביניהן נעו בין מתיחות סמויה לבין מאבק צבאי גלוי. המסחר והקשרים החברתיים מחוץ לבתי המדרש היו מעטים. עדות לכך יש במיעוט הממצא הארכאולוגי ממוצא ססני-פרסי בארץ ישראל<sup class="footnote-marker">58</sup><i class="footnote">מאיר וספראי, הקשרים עם בבל. </i>. הווה אומר, השליחים לבבל היו צריכים להיות שליחים ייעודיים, אנשים שנסעו לבבל כדי להיות שליחים. על כן, באופן טבעי יש מקום לצפות לכך שהקשרים ההדדיים לא יהיו רצופים. אמנם קיימות ידיעות על חכמים מארץ ישראל שירדו לבבל, או שנסעו לשם כשליחים<sup class="footnote-marker">59</sup><i class="footnote">את העדויות ריכזו מאיר וספראי, שם. </i>, אך מכאן ועד לקשר רציף פעם בחודש המרחק רב.
מן המקורות עולה שלעתים לא ידעו אנשי בבל על מועד הלוח. כך, למשל, מסופר על רבי לוי בר סיסי שהגיע מארץ ישראל ולגלג עליהם על שהם שומרים יום כיפור יום אחד מאוחר יותר, ואמר: "בסים תבשילא דבבלאי ביומא רבה דמערבא" (בבלי, כא ע"א) (טעים תבשילם של הבבליים ביום כיפור של ארץ ישראל). כן מסופר שם: "מכריז רבי יוחנן: כל היכא דמטו שלוחי ניסן ולא מטו שלוחי תשרי – ליעבדו תרי יומי, גזירה ניסן אטו תשרי..."<sup class="footnote-marker">60</sup><i class="footnote">עדי תשרי צריכים להגיע עד יום כיפור ולרשותם רק שבעה ימי הליכה; לרשות שליחי ניסן ארבעה עשר ימי הליכה. </i> (כל מקום שמגיעים אליו שליחי ניסן ואין מגיעים שליחי תשרי ישמרו על החג (פסח) שני ימים, גזרה על ניסן בגלל תשרי). בהמשך מסופר על חכמים מבבל שנהגו לצום שני ימים (לבבל אי אפשר להגיע מראש חודש תשרי ועד יום כיפור), ועל רבי נחמן שצם ביום כיפור ובדיעבד התברר שטעה. בסוגיה אחרת מסופר על זוג שליחי קידוש החודש שנתפסו על ידי השלטונות, ורק מאוחר יותר נודע על כך לחכמי בבל (בבלי, סנהדרין יב ע"א).
נמצאנו למדים שחכמי בבל נזקקו למידע "מדעי" על לוח השנה. הם לא יכלו לחכות רק לשליחים, וודאי שלא היו יכולים להמתין להם בקביעת מועדי חודש תשרי. לעתים נזקקו לאותו "חשבון", אף שהיה מסובך. היו מהם, בעיקר שמואל, שהיו מעוניינים בחופש לקבוע את לוח השנה, ואולי היו גם שנרתעו מכך. ברם לא תמיד היה זה בבחינת מרד, ולעתים הייתה זו מציאות שנכפתה עליהם. הפרשנות הבבלית מימי הגאונים שהלוח מבוסס בעיקרו על חשבון נובעת אולי מהצרכים הפולמוסיים-אפולגטיים, ברם בבסיסם של הדברים יש בה אמת היסטורית, והעדות והחשבון הם בעצם שני צדדיו של אותו לוח. זאת ועוד. גם אם בתקופת האמוראים שמרו על מסגרת השליחות הרי שמאוחר יותר נותקו הקשרים בין הפרובינציות ויהדות הארץ נחלשה. בתנאים אלו חייב היה להיווצר מנגנון לחישוב הלוח. 

Section 6

<b>התפתחות לוח השנה העברי</b>
הפרשנים המסורתיים מניחים בפשטות שלוח השנה המוכר לנו מספרות התנאים שרר גם בתקופת המקרא, וכמובן גם בורא העולם עצמו השתמש באותו הלוח ופעל לפיו. עם זאת, במדרשים ובין המפרשים דעות שונות בשתי השאלות העיקריות, מי היה הגוף שעיבר שנים וקידש חודשים, ומי ניסח והפעיל את ה"חשבון". מ"מ כשר, בעל "תורה שלמה", הפליא בבקיאותו וריכז דעות שונות בדבר זהותם של מעצבי הלוח הראשונים<sup class="footnote-marker">61</sup><i class="footnote">כשר, תורה שלמה כרך יג. </i>. אדם הראשון, חנוך, בני יששכר, משה, דוד, שלמה, רבן גמליאל, רבי והלל הנשיא הם רק חלק מהמועמדים הנזכרים אצל מפרשים שונים. הדעה המקובלת ביותר מייחסת את קביעת הלוח, או לפחות את פרסומו, להלל הנשיא (אמצע המאה הרביעית). כבר אמרנו כי גם ייחוס זה מאוחר ואגדי, והוא הדין לפירושים האחרים שבדברי מדרשים ופרשנים קדומים. אנו איננו יכולים לסמוך על פרשנות של גאון פלוני, אלא רק על מסורות מתועדות וברורות. 
למעשה רק מעט מידע בטוח קיים על הלוח היהודי המתואר בתנ"ך. מתיאורי החגים ברור שהלוח היהודי קשור ללוח השמש. חג המצות הוא ב"חודש האביב"<sup class="footnote-marker">62</sup><i class="footnote">שמות כג טו; לד יח; דברים טז א ועוד. </i> וחג הסוכות בזמן האסיף<sup class="footnote-marker">63</sup><i class="footnote">שמות כג טז; ויקרא כג לט; דברים טז יג ועוד. </i>, וכן יוצא מביטויים וקביעות המלמדות שלחגים קשר ללוח שנה הקשור בעונות הטבעיות, הוא הלוח השמשי. מצד שני ברור שהלוח הישיר היה לוח הלבנה, שכן המונח "ירח" או "חודש" נזכר כמה וכמה פעמים<sup class="footnote-marker">64</sup><i class="footnote">כגון בראשית ז יא; שמות יב ג; יב ו; יב יח ועוד ועוד. </i>. בפסוקים ובביטויים נוספים, כגון "תקעו בחדש שופר בכסה ליום חגנו" (תהילים פא ג) וכן "עשה ירח למועדים שמש ידע מבואו" (תהילים קד יט) השמש נזכרת כאחד ממעשי הבריאה, והירח כמעשה בריאה הקשור למועדים. לפי פשוטם של דברים "בכסה" הוא כשהירח מכוסה. מעניין שהמדרשים מוכנים להציע פירושים אחרים, מדרשיים, למונח "כסה", והדבר מעיד שבתקופת עריכת המדרשים כבר לא היה הלוח השמשי חלופה שיש להילחם עמה<sup class="footnote-marker">65</sup><i class="footnote">בבלי, סנהדרין צו ע"ב; ויקרא רבה, פכ"ט פ"ו, עמ' תרעז. </i>. 
גם לוח גזר, המחלק את השנים לירחים, מעיד על לוח של חודשים: "ירחו..."<sup class="footnote-marker">66</sup><i class="footnote">טור-סיני, הלשון והספר א, עמ' 47-40.  </i>. עם זאת, אין שום רמז במקרא לא למנגנון המחליט על הלוח וודאי שלא לפרטי החשבון. איננו יכולים אף לשער מי היה הגורם שיכול היה לכפות חישוב זה או אחר.
בספר שמואל מסופר כיצד הנחה יהונתן את דוד להתחבא בעת הסעודה החגיגית של "מחר חדש" (שמואל א כ יח), ובהמשך מדובר על "ממחרת החדש השני" (שם כז). הפרשנים המסורתיים ראו בכך ראיה ברורה לשני ימים של ראש חודש, ואף ראיה לחשבון הלוח, שכן יהונתן ידע שראש החודש יהיה יומיים. למען האמת אין בפסוקים ראיה לכך שיהונתן ידע שראש החודש יהיה יומיים, אבל בפסוק ה שם דוד מתכנן להסתתר "עד הערב השלשית", ומשמע שתכנן להסתתר שני ימי ראש החודש. כן נראה מהמשך התיאור שדוד נעדר מהיום הראשון והדבר לא עורר תשומת לב, והכול (דוד ויהונתן) חיכו לסעודת היום השני. עם זאת, עדיין ייתכן שהם התחשבו באפשרות שיהיו שני ימי חג ולא ידעו בוודאות כי כך יהיה. מכל מקום, ברור שהמושג של שני ימי ראש חודש היה מוכר.
בשני אזכורים אחרים מדובר לכאורה על תוספת של חודש ללוח. ברם, שני המקרים אינם ברורים. על ירבעם נאמר: "ויעש ירבעם חג בחדש השמיני בחמשה עשר יום לחדש כחג אשר ביהודה ויעל על המזבח כן עשה בבית אל לזבח לעגלים אשר עשה והעמיד בבית אל את כהני הבמות אשר עשה. ויעל על המזבח אשר עשה בבית אל בחמשה עשר יום בחדש השמיני בחדש אשר בדא מלבו ויעש חג לבני ישראל" (מלכים א יב לב-לג). לא נעסוק כאן בפרטי הפרשה, וודאי שלא בזמן חיבורה. הכותב מאשים את ירבעם בחטא של המצאת חג ובבדיית חודש. ייתכן שהחג שהמציא הוא החג בחודש השביעי, אלא שהוא הוסיף חודש, וכך נחוג החג בחודש השמיני. זו פרשנות אפשרית, אלא שהיא מותירה את השאלה האם היה זה נוהג רגיל ואפשרי או פעולה חריגה של מלך מורד. אם היה זה נוהג חריג הרי שההאשמה נגד ירבעם מתמזערת, והיא חריפה דווקא על רקע ההנחה שהמושג של חודש עיבור לא היה קיים.
גם חזקיה עשה שינוי כלשהו בלוח, ואף הוא אינו ברור. לפי המקרא חגגו בני ישראל את הפסח רק בחודש השני, וחזקיהו התפלל שה' הטוב יכפר על חטא זה שנבע מהאיחור בהכנות לחג (דברי הימים ב ל יג-טז). חז"ל פירשו שחזקיהו עיבר את השנה וחטאו היה שעיבר אותה מאוחר מדי, בניסן במקום באדר<sup class="footnote-marker">67</sup><i class="footnote">ראו פירושנו לפסחים פ"ד מ"ט. אין זו משנה אלא ברייתא המצויה בתוספתא ובתלמודים, ומהם חדרה למשנה.  </i>. שוב אין לפירוש זה רמז במקרא. ההלכה שאין מעברים את חודש ניסן היא תנאית, וספק אם הייתה ידועה בזמן המקרא<sup class="footnote-marker">68</sup><i class="footnote">אבל ראו להלן. </i>. מכל מקום, קשה לקבל שזה היה החטא החמור שחזקיה המלך מתנצל עליו ושהכוהנים והעם מתביישים ממנו. כך או כך, אפשר לפרש את הפסוקים גם אחרת, כאילו נדחה חג הפסח ללא עיבור, או שכל ההסדר של תוספת חודש עיבור לא היה מוכר. 
מעשה המבול עשוי היה להעניק לנו נתונים נוספים, ברם אלו עמומים, ויותר משיש בהם להעיד על הלוח יש צורך לפרשם בדוחק לפי הלוחות השונים<sup class="footnote-marker">69</sup><i class="footnote">לפי נוסח המסורה החל המבול בי"ז בחודש השני (בראשית ז ו), ואחרי 150 יום בי"ז בחודש הסתיים הגשם (שם ח ד). אם הכוונה לחודש השביעי – עברו חמישה חודשים. בלוח הלבנה יש בחמישה חודשים 147 או 148 יום, ובלוח השמשי 151 או 152 יום. אפשר לתרץ שהתאריך עגול, או שלא נכללו היום הראשון ו/או היום האחרון, אך אי אפשר לדעת בוודאות לאיזה לוח התכוון הכתוב. באזכור אחר נאמר ש- 54 יום (ארבעים ועוד שבעה ועוד שבעה) עברו בין הראשון בחודש העשירי לראשון בחודש השנים עשר. בחודשיים יש יותר מ- 54 יום לפי שתי השיטות (שם ח ה-יג). לסופרים מסוף ימי בית שני היה הנושא רגיש ופולמוסי, ורבו חילופי הנוסח בתרגום השבעים, וגם ליוספוס נוסח שונה מהמקרא (קד', א 90-80). בפרשנות חז"ל ובספרות הכיתתית הסברים שונים שכולם מושפעים מהמתח הבין-כיתתי. כך, למשל, במגילות מדבר יהודה כרך 22 (עמ' 193) תיאור של המבול המדגיש את שנת השמש של 365 יום, וכן בספר היובלים. הנושא מחייב דיון רחב יותר, ולא כאן מקומו. </i>.
בהר חברון נמצאו מאות אוסטרקונים שמוצאם המדויק אינו ידוע. אלו קבלות על תשלומים שונים (מסים, מסי אריסות או תשלומים אחרים) שנעשו בעשור האחרון לכיבוש הפרסי ובראשית השלטון ההלניסטי במזרח. המסמכים הללו משקפים את החברה האדומית ורוב השמות בהם הם אדומיים-ערביים, להוציא מספר קטן של חריגים<sup class="footnote-marker">70</sup><i class="footnote">אפעל ונוה, אוסטרקונים; לימאייר, אוסטרקונים. </i>. כבר באוסטרקונים אלו נזכר חודש אדר השני, מכאן שבחברה האדומית במאה הרביעית לפני הספירה היה קיים ההסדר המוכר מספרות חז"ל של תוספת חודש. יתר על כן, גם חז"ל מדגישים שניתן לעבר כל חודש אך רצוי לעבר את חודש אדר. מסקנה זו חשובה מבחינה מתודולוגית. מספרות חז"ל משמע שהעדפת חודש אדר היא מאוחרת, ומלכתחילה ניתן היה לעבר כל חודש אחר. מהאוסטרקונים ניתן להסיק שבפועל העדיפו לעבר את חודש אדר, אם כי האפשרות לעבר כל חודש אחר לא בוטלה מעולם, ושני טיפוסי המקורות משקפים אותה מסורת ביחס לעיבור ולחודש אדר. בלוח הבבלי, שהיה המקור לכל הלוחות הנזכרים (האדומי והיהודי), עיברו בעיקר את אדר, אך לעתים רחוקות עיברו את אלול<sup class="footnote-marker">71</sup><i class="footnote">פרקר ודוברשטיין, לוח, עמ' 47-27. </i>.
בסוף ימי בית שני מתרבות העדויות היהודיות על סדרי הלוח. המערכת הרבנית מבוססת על עדות, ואילו בספרות הכתות מדובר על לוחות שנה אלטרנטיביים. כבר בסוף ימי בית שני בולט מרכיב הפומביות. במסורת תנאית קדומה מסור על אגרות ששולחים ראשי הפרושים בירושלים לתושבי הפריפריה בארץ ובתפוצות, ואחת מהן עוסקת בעיבור השנה ובנימוקים לו (תוס', סנהדרין פ"ב ה"ו; בבלי, יא ע"ב)<sup class="footnote-marker">72</sup><i class="footnote">במקבילה במדרש תנאים לדברים, כו יג, עמ' 177-176, חסרה האיגרת השלישית העוסקת בעיבור השנה. ניסוח הנימוקים עשוי להיות מאוחר, ואכן בתלמוד הבבלי יש שינויים בנוסח המדויק של האיגרת, ומסקנת התלמוד היא שהיו שני מעמדות דומים שבכל אחד מהם נשלחה איגרת שונה. עם זאת האיגרת כתובה בארמית ארץ-ישראלית, ונראה שהעורכים השתדלו לשמר את הנוסח המקורי והקדום של האיגרות. </i>. האגרת נכתבה על מעלות הר הבית, במעמד ציבורי (תמונה 14). 
בספרות התנאית אין הגבלות על עדות הראייה; אמנם החשבון צפוי, אך העדות גוברת. לעומת זאת בספרות הבתר אמוראית<sup class="footnote-marker">73</sup><i class="footnote">רמב"ם, הלכות קידוש החודש פ"ז ה"ח; פסיקתא זוטרתי לבראשית, יז יג, ועוד; שכל טוב לבראשית יז, ובמקורות רבים נוספים העוסקים בחישוב לוח השנה. </i> מנוסחים כללים שונים: "לא אדו ראש (ראש השנה לא יחול בימים א, ד, ו) לא בדו פסח" (פסח לא יחול בימים ב, ד, ו) וכללים נוספים, ואלו מכונים כיום "ארבע הדחיות". כללים נוספים נרמזים במקורות, לעתים ככללים מוכרים ולעתים בנימת פולמוס בשל ההתנגדות להם<sup class="footnote-marker">74</sup><i class="footnote">ויס, ניסן. בורשטיין וכשר אספו על כך חומר רב.  </i>. מתכנני הלוח אמורים להתחשב בהם בבואם לתכנן את שנת העיבור. אך כאמור כללים אלו מופיעים מאוחר יותר, ואינם עניין לספרות התנאים שבה אנו עוסקים. עם זאת, מן הראוי לומר שספק אם אלו הנחיות למתכננים, וספק אם היו ללוח "מתכננים" כלל. הכללים נראים יותר כסיכום של התבוננות בלוח הקיים. כלומר, אין אלו כללים יוצרים אלא כללים מסכמים, כמו הכללים של הדקדוק העברי<sup class="footnote-marker">75</sup><i class="footnote">מעין זה הם כללים הלכתיים אחרים ובראשם פטור נשים ממצוות עשה שהזמן גרמן. הכלל מוצג בספרות הפרשנית (והאמוראית) כאילו הוא קבע את ההלכה, אך למעשה הוא סיכום של מצב קיים שבו נפסקו עשרות הלכות פרטיות. כמו כל כלל יש בו יוצאים מן הכלל שאין להם סיבה, אלא הם תולדת הפסיקה בכל מקרה לחוד. ראו ספראי, מצוות נשים.  </i>. לעיבור השנה, לעומת זאת, אין כללים חשבוניים, וקביעת העיבור אמורה להיות מושפעת רק מהמצב בשטח, עיכוב בהבשלת החיטה ובגידול הכבשים. נימוקים אלו מופיעים, כאמור, כבר באיגרת מימי הבית השני.
כאמור, במקביל ללוח של חז"ל היה גם לוח כיתתי שמשי. לבני הכת הוא היה חשוב מאוד ולכן הוא נידון בסדרת חיבורים כיתתיים (לעיל). בעקבות המקורות הוא נדון בהרחבה גם בספרות המחקר<sup class="footnote-marker">76</sup><i class="footnote">טלמון, לוח; טלמון וקנוהל, הלוח; טלמון ובן-דב, לוח, ועוד. </i>. מבחינתנו השאלות המרכזיות הן מה היה הלוח הנוהג בציבור הרחב בימי בית שני ומה היה הלוח הקיים קודם לכן; האם חז"ל משמרים את המסורת הקדומה ובני הכת סטו ממנה, או ההפך, שחז"ל "המציאו" לוח חדש והשמירה על הלוח הישן היא אולי אחת הסיבות להיווצרות הכת. כך, למשל, יוספוס מזכיר את הלוח הנוהג בזמנו, אך ניתן להבין את דבריו גם כאילו הם מתייחסים ללוח שמשי מוחלט<sup class="footnote-marker">77</sup><i class="footnote">קד', א 81. </i>.
כפי שראינו, כל העדויות במקרא מלמדות על לוח שיש בו לפחות מרכיב ירחי מובהק. קשה לתאם זאת עם הלוח של בני הכת שבו אין לירח כל תפקיד. יתר על כן, גם הלוח של בני הכת כולל את מועד ה"דוגה", שהוא חצי החודש, ושוב קשה להבין כיצד נוצר מועד המבוסס על הלבנה בלוח שמשי מובהק.
בספרות המחקר רווחת הטענה שזה היה הלוח הקדום. אין בידינו נתונים כדי לסתור או לקבל רעיון זה. יש להדגיש שאין ראיה לכך שדווקא בני הכת שימרו את הלוח הישן. יתר על כן, קשה להניח שעם ללא מוסדות מסוגל לשנות את לוח השנה, וכי למה יעשה כן? וכיצד? קל יותר לתאר מצב שבו בני הכת פורשים על רקע רצון לשנות לוח קיים מסיבות כלשהן, שהאמינות ההיסטורית של הסיבות איננה אמת המידה היחידה לקבלתן. כך הסיבות הופכות למעין מיתוס מכונן שאמִתותו ההיסטורית כבר איננה חשובה. 
פילון אומר בפשטות: "בחמשה עשר בחודש במילוא הירח נחוג החג הקרוי סוכות"<sup class="footnote-marker">78</sup><i class="footnote">על החוקים, א 189. </i>; נגד עיניו עמד הלוח הירחי ולא השמשי. על ראש השנה הוא אומר שהוא נחוג ב"השתוות הסתיו"<sup class="footnote-marker">79</sup><i class="footnote">שם, 186. </i>, ופסח בזמן השתוות האביב<sup class="footnote-marker">80</sup><i class="footnote">שם, 181, והשוו שם, 172.  </i>. לפי לוח השמש התאריך אינו מדויק, אבל דווקא לפי הלוח המשולב של חז"ל זה יכול להיות בערך נכון. את ראש החודש הוא מתאר לפי זיקתו הברורה למחזור הירח, וברור מדבריו שראש השנה חל בראש החודש של הירח<sup class="footnote-marker">81</sup><i class="footnote">שם, 180. </i>.
פעם אחת, בתיאור מסעו של צסטיוס גלוס, יוספוס מתאר סדרה של אירועים מהשלושים להפרבטיוס (תשרי) ועד השמיני לדיוס (חשוון)<sup class="footnote-marker">82</sup><i class="footnote">מלח', ב 550-527. </i>. לפי התיאור שם עברו תשעה ימים בין התאריכים, מכאן שבחודש הפרבטיוס 31 ימים. ברם, דומה שזהו מניין הימים בחודש הלועזי לפי הלוח הלא יהודי, שהיה לוח שמשי כמובן.
בכל אלה אין ראיה חד משמעית לזיהוי לוח השנה המקובל בסוף ימי בית שני, או בראשיתו. באופן עקרוני אף ייתכן שהיה לוח דתי המבוסס על מערכת אחת ולוח שנה אזרחי המבוסס על מערכת אחרת. מספרות חז"ל ברור שהלוח שלהם היה הלוח המקובל. לבני הכתות לוח אחר, ולכל היותר ניתן לומר שבידינו רמזים לכך שדעתם של חז"ל היא זו שהתקבלה, וודאי שהמקדש נהג לפי אורחות החיים של הפרושים. מכל מקום, לדעה שהלוח של בני הכת הוא הלוח ה"קדום" או הלוח המקובל בתקופה אין כל בסיס.
חז"ל מתארים כאילו העדים הגיעו לבית הדין שלהם, וזאת כחלק ממצג כללי יותר כאילו המקדש נוהל בידיהם והסנהדרין הייתה של פרושים. קשה לקבל תיאור זה במלואו. כידוע היו הצדוקים בסוף ימי בית שני העילית החברתית והכלכלית, והמאבק בין הצדוקים לפרושים ניטש על עמדת ההנהגה הדתית. בתנאים אלו קשה להאמין שפרושים שלטו על הסנהדרין או אף על קבלת עדות החודש. לא נדון כאן בשאלת השליטה על בתי הדין בירושלים של סוף ימי בית שני, ונסתפק בקביעה שחז"ל מציגים תדמית עצמית של הנהגה בכל הקשור ללוח. כבר הזכרנו את מכתבם של רבן גמליאל ורבן יוחנן בן זכאי המודיע על עיבור השנה לתפוצות, ורבן גמליאל מופיע כמי שתיקן הלכה עקרונית חשובה בנושא<sup class="footnote-marker">83</sup><i class="footnote">להלן, פ"ב מ"ה.  </i>. עם זאת, גם מתוך ספרות חז"ל משמע שבירושלים פעל בית דין נוסף "של כהנים" שקיבל עדים לפי קריטריון שונה מזה של חכמים<sup class="footnote-marker">84</sup><i class="footnote">כך פירשנו את פ"א מ"ז להלן.  </i>. יש לשער שהתנהל מאבק על השליטה בבית הדין, ואין כל ביטחון שלאורך כל התקופה פעלו שני בתי הדין במקביל. המאבק היה חלק מהמאבק הבין-כיתתי, ולא כאן המקום להרחיב בו. 
לאחר ימי בית שני החל "תור הזהב" של קידוש החודשים ועיבור השנים. "תור הזהב", שכן העדויות על כך רבות במיוחד. 
כל המסורות מדור יבנה קושרות את העיבור לרבן גמליאל הנשיא אשר ישב בראש בית הדין ולדבריו היה משקל מכריע. בספרות חכמים נעשה ניסיון, אולי בלתי מודע, לטשטש את תפקידו של הנשיא. המקורות מדברים על "ראש בית הדין" האומר ומצהיר "מקדש" את החודש<sup class="footnote-marker">85</sup><i class="footnote">משנה, פ"ב מ"ז-מ"ט ומקורות רבים אחרים. </i>, אבל בפועל כל הסיפורים שבידינו הם על נשיאים שמילאו תפקיד זה, וקשה להחליט האם עשו זאת בתוקף תפקידם כנשיא או שפעלו כחכמים הממלאים תפקיד של אב בית דין<sup class="footnote-marker">86</sup><i class="footnote">למסורת הבבלי בבבא קמא עד ע"ב שרבי יהושע היה אב בית דין אין אישור ממקור אחר, ואולי הכוונה שהיה אב בית דין מקומי.  </i>. כך, למשל, בוויכוח הידוע בין רבי יהושע ורבן גמליאל<sup class="footnote-marker">87</sup><i class="footnote">משנה, פ"ב מ"ט ומקבילות. </i> נזכרת ומודגשת סמכותו של בית הדין, אך לא נאמר שהנשיא הוא העומד בראש בית הדין או שהוא המעניק לבית הדין את הסמכות. רק במקור אחד התלמוד הבבלי קובע במפורש: "אין מעברין את השנה אלא אם כן ירצה נשיא, ומעשה ברבן גמליאל שהלך... ושהה לבוא ועברו את השנה על מנת שירצה רבן גמליאל וכשבא רבן גמליאל ואמר רוצה אני נמצאת שנה מעוברת" (בבלי, סנהדרין יא ע"א). כך נאמרת ההלכה במפורש, אמנם רק בתלמוד הבבלי, אך אין לפקפק במסורת, שכן המעשה עצמו נרמז גם במשנה (עדויות פ"ז מ"ז). ההכרעה נופלת כביכול בבית הדין, לפי יחסי הכוחות המספריים בו<sup class="footnote-marker">88</sup><i class="footnote">משנה, סנהדרין פ"א מ"ב, ובעיקר תוס', סנהדרין פ"ב ה"א. </i>. כללים אלה היו נכונים בכל נושא ונושא, אך חכמים, ובעיקר בני דור יבנה, מוצאים לנכון להדגיש את תקפותם גם בעיבור שנים, ללמדך שאין לנשיא זכויות הכרעה חריגות. יתר על כן, למעשה רוב העדויות על קביעת לוח השנה קשורות בפועל בשמם של הנשיאים. דומה שדווקא הבבלי, מקור המרוחק מתנאי המעשה ושאינו קשור למתח חסוי הנלווה אליו, מוסר את האמת העובדתית, ולפיה לא חכמים היו בעלי המונופול על קביעת הלוח אלא הנשיא.
חכמים היו שותפים, ואולי רק שותפים זוטרים, לנשיא במעשה הלוח. בדור יבנה קבע הנשיא גם מי יוזמן לישיבת בית הדין, ובמקרה אחד הקפיד והתרעם כאשר התברר לו שלצוות הצטרף חבר נוסף בלי ידיעתו (ירו', סנהדרין פ"א ה"ב, יח ע"ג; בבלי, סנהדרין יא ע"א). הווה אומר, ניתן בידו אמצעי להעניק לחכם פלוני יוקרה רבה ולשלוט או להשפיע במידה מסוימת על ההיררכיה הפנימית בתוך בית המדרש. חכמים מעדיפים כמובן תיאור המשקף את מעמדם, ולפיו סמכות ההכרעה איננה בידי הנשיא אלא בידי בית הדין אשר "במקרה" הנשיא מכנס אותו, קובע את הרכבו ויושב בראשו בדיון ובשעת הטקס.
סמכותו של הנשיא בעניין עיבור השנה וקידוש החודש עוררה כנראה מתיחות, ואף שחכמים קיבלו סמכות זו הם ערערו על מרכיביה ועל פרטיה. מסורת אחת מספרת שרבן גמליאל תקף בחריפות את רבי עקיבא על שעיכב זוגות עדים מיותרים (משנה, פ"א מ"ו); לפי מסורת תנאית המצוטטת בתלמודים נידה רבן גמליאל את רבי עקיבא, ולפי מסורת אחרת באותה הסוגיה לא רבי עקיבא ננזף ונודה אלא ראשה של גדר או גזר<sup class="footnote-marker">89</sup><i class="footnote">ירו', פ"א ה"ח, נז ע"ב (כך לפי קריאה נכונה בכתב יד ליידן); בבלי, כב ע"א. </i>. סיפור הנידוי מוכיח עד כמה היה הנושא רגיש, אך כאמור לא ברור האם הייתה זו התנגשות בין הנשיא לחכם או בין הנשיא לפרנס מקומי. התנגשות אחרת, חמורה הרבה יותר, אירעה בין רבן גמליאל ורבי יהושע כשהאחרון רימז שהחלטת בית הדין הייתה מוטעית (משנה, פ"ב מ"ח-מ"ט ומקבילות). יתר החכמים הנזכרים באותו אירוע תמכו בעמדת הנשיא והכירו בסמכותו, וכאמור המקורות הדנים באותו מעשה אינם מדגישים את סמכות הנשיא אלא את סמכות בית הדין. המתיחות ניכרת גם בנוסח ההחלטה, ה"איגרת" אשר פורסמה בפומבי. לרבן שמעון בן גמליאל, מדור אושא, מיוחס נוסח אישי, "ושפר באנפאי..." (נראה בעיניי)<sup class="footnote-marker">90</sup><i class="footnote">תוס', סנהדרין פ"ה ה"ה, עמ' 416; ירו', מעשר שני פ"ה ה"ד, נו ע"ג; בבלי, סנהדרין יא ע"ב. </i>, ולרבן גמליאל, מימי הבית, יוחס הנוסח "ושפר באנפאי ובאנפי חבראי" (נראה בעיניי ובעיני חבריי)<sup class="footnote-marker">91</sup><i class="footnote">תוס', סנהדרין פ"ה ה"ו, עמ' 417; בבלי, סנהדרין יא ע"ב. </i>, נוסח המציג, לפחות כלפי חוץ, שותפות בהכרעה בין הנשיא והחכמים. הנשיא מציג את עצמו כאילו הוא ראשון בין שווים, וחבריו שותפים להכרעה<sup class="footnote-marker">92</sup><i class="footnote">תוס', סנהדרין פ"ב ה"ו; ירו', סנהדרין פ"א ה"ב, יח ע"ד; בבלי, סנהדרין יט ע"א. </i>. התלמוד הבבלי אף מדגיש את הנוסח האחרון (בבלי, סנהדרין יא ע"ב), ורואה בו עדות לענוות יתר<sup class="footnote-marker">93</sup><i class="footnote">בבלי, סנהדרין יט ע"א, וכן בנוסח כתב יד מינכן וכתב יד פירנצי. בנוסח הבבלי מעומתים תקיפאי קדמאי ועינוותי בתראי – הראשונים התקיפים והאחרונים הענווים. ברם, דווקא רבן שמעון בן גמליאל היה המאוחר בין השניים, ונראה שיש לתקן את נוסח הדברים ולגרוס קדמאי עינוותי ובתראי תקיפאי, וזו ביקורת על חכמים (נשיאים) מאוחרים (רבן שמעון בן גמליאל) ונוסטלגיה עד כמה טובים היו הנשיאים הראשונים, קריא רבן גמליאל. </i>. המסורת עוסקת ברבן גמליאל הזקן, מימי הבית, שכן הוא כותב את האיגרות הנזכרות בירושלים. כל התיאור חשוד כאנכרוניסטי. הסיפור הוא פחות תיאור אמין של המציאות ויותר ביטוי לתקוותם ולרצונם של חכמים לשיפור במעמדם וליתר שוויון מול הנשיא. תקווה ודרישה זו נרמזים גם בביטוי "רבן גמליאל וזקנים" ככותבי האיגרת, ובדומה לו הנוסח "רבן גמליאל ורבן יוחנן בן זכאי" המשקף אותה תקווה ליתר שוויון בין הנשיא והחכם.
מתקופת האמוראים נמצאים בידינו סיפורים רבים על קידוש החודש, וכל המסורות קשורות לחכמים מבלי להזכיר את הנשיא<sup class="footnote-marker">94</sup><i class="footnote">כגון ירו', פ"ג ה"א, נח ע"ד; סנהדרין פ"א ה"ב, יח ע"ג, המתאר את קידוש החודש בימי רבי אבהו ובימי רבי ברכיה, ומקורות נוספים. ראו ספראי, קידוש חודשים. </i>. רק פעם אחת נאמר בנוסח הבבלי שרבי שלח את רבי חייא לקדש את החודש (כה ע"א), ובכל יתר המקורות נזכרים החכמים בלבד. בעדות מעניינת מוסר רבי יהודה נשיאה לרבי אמי "שכל ימיו של רבי יוחנן היה מלמדנו, מאיימין על העדים על החדש..." (בבלי, כ ע"א), ולא ברור האם רבי יוחנן הינחה את בית הנשיא כיצד לנהל את קידוש החודש או שמא רבי יוחנן הוא זה שניהל את ישיבת בית הדין, ורבי יהודה נשיאה מעיד עדות חכם ולא עדות נשיא על מעשיו. התלמוד הירושלמי מתחבט האם "חברים" רשאים להשתתף בקידוש חודשים, ולדיון מתלווה מעשה בתלמיד ותיק שזכה להצטרף למעמד, אך לא כחבר מן המניין (סנהדרין פ"א ה"ב, יח ע"ג).
ייתכן שמעורבותם של חכמים בקידוש החודש נובעת בעיקרה מסיבה גאוגרפית. מימי רבי התנהל טקס קידוש החודש ביהודה, בעין טב או בבעלת שליד לוד<sup class="footnote-marker">95</sup><i class="footnote">ספראי, בימי הבית, עמ' 42-29. </i>, ואילו הנשיא והסנהדרין שכנו בגליל. ישיבות בית הדין התקיימו בגליל, ואילו קידוש החודשים נעשה בעין טב. אפשר שהנשיא התקשה להגיע מדי חודש ליהודה, וכך עבר הניהול המעשי של הטקס לידיהם של חכמים. מעתה יש לשאול מה מסתתר מאחורי ההחלטה להשאיר את הטקס ביהודה. ההסבר בתלמוד נוסטלגי במהותו: יהודה היא בבחינת הרחבה של קדושת ירושלים. אם כן, מבצבצת כאן תפיסה רעיונית שהסנהדרין צריכה לשבת בירושלים, ואם לא בירושלים אז ביהודה. הסנהדרין בגליל היא כאילו נטולת סמכות מלאה. בפועל פעלו חכמים בגליל ונטלו לעצמם את מלוא הסמכויות, אך לגבי עיבור שנה וקידוש ירחים נהגו בהסתייגות עצמית מסוימת.
תהא הסיבה אשר תהא, קיומו של הטקס בכפר נידח כעין טב הפכה את הטקס לפומבי פחות, וממילא לחשוב פחות, צמצמה את כוחו של הנשיא והגבילה את האפשרות לנצל את הטקס להאדרת שמו ויוקרתו, ולחילופין זוכים חכמים מקומיים, כמו גם אישים מקומיים אנונימיים למחצה, ליוקרת מה. מכל מקום, גם אם לא הייתה זו החלטה מודעת, היא משרתת את המתיחות בין הנשיא והחכמים. היא השפיעה על חיזוק סמכויותיהם של חכמים על חשבון מעמדה של הנשיאות. ניתן להוסיף ולהעריך שבתקופת האמוראים הצליחו חכמים, ככל הנראה, לממש את שאיפתם ולבצע את טקסי קידוש החודש הלכה למעשה. הנשיא עדיין נשאר מעורב בנושא; ייתכן שלהלכה נחשבו החכמים כשליחיו, אך בפועל הם עסקו במלאכת הקודש.
שונה המצב ביחס לעיבור השנה. באופן טבעי הידיעות על עיבור השנה מועטות יותר, אך ברור שעדיין הנשיא הוא העומד בראש בית הדין. כך עשרים וארבע קריות<sup class="footnote-marker">96</sup><i class="footnote">קריות הן עיירות (רבים של קריה), ויש נוסחאות קרונות, כלומר עגלות.  </i> של בית רבי שנכנסו לעבר את השנה בלוד (ירו', שם), או צאצאי שבט יהודה שהחליטו לעבר את חודש אלול בימי רבא (בבלי, סנהדרין יב ע"א), ואחד האמוראים מכנה את מעברי השנה "ההן ביתא" – הבית הזה – כינוי מובהק לבית הנשיא (ירו', ראש השנה; פ"ב ה"ה, נח ע"א). חברי בית הדין היו עדיין חכמים, או מבין שכבת החכמים. כל הדוגמאות והמקרים של משתתפים במעמד, הידועים לנו, הם חכמים או תלמידיהם הבכירים. התלמוד שואל האם חברים רשאים להיכנס לעיבור השנה, ודומה שבניגוד לקידוש חודשים המסקנה גם חיובית (ירו', סנהדרין פ"א ה"ב, יח ע"ג). ייתכן, אפוא, שבין המשתתפים בעיבור היו גם אישים אחרים, תלמידים או אולי אפילו חברי סנהדרין שאינם חכמים, וזכרם של אלו נדחק וטושטש בספרות החכמים.
חכמים ניסו לקבוע, בצורה פורמלית, מי יהיו חברי בית הדין. רבי יוחנן קבע שבמעמד ישתתפו לפי "המינוי", כלומר החברים הבכירים והוותיקים ביותר (ירו', פ"ב ה"ה, נח ע"ב; סנהדרין פ"א ה"ב, יח ע"ג). ניתן לשער ולהעריך שלו התקבלה תביעתו של רבי יוחנן היה הדבר גורם לפיחות בעצמתו של הנשיא, ומונע מן הנשיא להשתמש בסמכותו למנות את חברי בית הדין כמשאב כוח ומקור עצמה. לחברות בבית הדין נודעה יוקרה רבה. רבי אלעזר, למשל, מספר שרק עם מינויו כחבר בית הדין לעיבור שנים נתמלאו שאיפותיו (ירו', שם ושם), וריש לקיש מספר כיצד נאבק על חברות זו ועל מקומו בסדרי הכבוד בתוך בית הדין לעיבורים.
חברי בית הדין היו, אפוא, חכמים, ועדיין לא ברור מי מינה אותם. העדויות שהתפקיד נשלל מן הנשיא אינן מובהקות דיין, ברם הלכה למעשה "העלה" רבי שמואל בר רב יצחק את רבי הושעיא חתנו לבית הדין עוד בטרם נסמך, ורבי הושעיא לא ידע האם נכלל במניין בית הדין. רבי תנחום בר חיה "העלה" את כהנא לבית הדין אף הוא בטרם נסמך לרבי (ירו', סנהדרין שם). על פי דיווחים אלו ניתן אולי לשער שחכמים הצליחו לדחוק את הנשיא מעמדת הכוח למנות את חברי בית הדין. ייתכן גם שבאופן פורמלי הייתה עדיין לנשיא הזכות והמונופול על המינוי, אך הלכה למעשה נדדה העצמה, במלואה או בחלקה, לידי החכמים.
כל העדויות התנאיות קושרות את המעמד לנשיא, המרכיב לעצמו בית דין. יתר על כן, חז"ל מציגים את קביעת הלוח כסמכות המוקנית לחכמים כמעמד, או לפחות לבית הדין, אף שבימי הבית לא היה נשיא, ועל לוח השנה החליט בית הדין שאת טיבו המדויק לא הצלחנו לברר. בראשית דור יבנה טרם כוננה משרת הנשיא, ומן הסתם נטל בית הדין (הסנהדרין) את הסמכות. מאוחר יותר הוביל את בית הדין רבן גמליאל, בין אם כונה "נשיא" ובין אם טרם זכה לתואר זה<sup class="footnote-marker">97</sup><i class="footnote">ראו גודבלאט, הנשיא; גודבלאט, נשיאות. </i>. רבן יוחנן בן זכאי תיקן "שאפילו ראש בית דין בכל מקום שלא יהו העדים הולכים אלא למקום הוועד" (להלן, פ"ד מ"ד). אם כן, ספרות חז"ל מציגה כאילו בית הדין הוא של חכמים, אם כי מודה שהנשיא הוא הממנה את החברים (שמחות פ"ח ה"ז; ירו', סנהדרין שם; בבלי, יא ע"א). דומה שתמונת מצב זו משקפת את שאיפתם של חכמים להוביל את כל קביעת הלוח, אלא שמטרה זו צלחה בידם רק באופן חלקי. הנשיא היה חלק מעולמם של חכמים, ולכן לא עוררה שותפותו התנגדות גלויה. עם זאת, רק בימי התנאים היו הנשיאים חכמים של ממש, ובתקופה מאוחרת יותר הלך הפער בין הנשיא לחכמים וגדל.
העדויות על קביעת החודש מרובות יחסית, ונראה שמעמד בית הדין היה מעמד חגיגי וציבורי. המעמד מתואר להלן בפרק ב משנה ז ובפרק ג משנה א. לאחר סיום הבירור "ראש בית דין אומר מקודש וכל העם עונים אחריו מקודש מקודש" (להלן, פ"ב מ"ז). אב בית הדין שהוא, כאמור, הנשיא מכריז "מקודש", והעם עונה לו בקריאה כפולה. הקריאה הכפולה נועדה להשרות על המעמד חגיגיות<sup class="footnote-marker">98</sup><i class="footnote">ראו פירושנו להלן, פ"ב מ"ז.  </i>. לעיל הבאנו את המסורות מפרקי דרבי אליעזר וממסכת סופרים המדברות על המעמד החגיגי, מעמד שנפגע במקצת עקב מיעוט המשתתפים בשנים קשות. המעשה ברבי עקיבא שעיבר שנים בחוץ לארץ (בנהרדעא) חוזר במסורות מספר<sup class="footnote-marker">99</sup><i class="footnote">משנה, יבמות פט"ז מ"ז, ואם יזכנו בורא עולם נפרשה במקומה.  </i>, ונראה שהוא נשלח לתפוצות לנהל שם מעמד ציבורי של עיבור שנה כי להפיץ תורה ולהגדיל את כבודו של לוח השנה (ושל חכמים המעצבים אותו).
בית הדין שהחליט את ההחלטות היה בית דין מיוחד. מבחינה משפטית די בשלושה, כבכל החלטה משפטית. אשר לעיבור השנה, לדעת רבי מאיר די בשלושה ולדעת רבן שמעון בן גמליאל בשבעה. אין זה מקרה שרבן שמעון בן גמליאל, הנשיא, מגדיל את תפארתו של בית הדין (משנה, סנהדרין פ"א מ"ב). שבעה משתתפים נזכרים גם במקורות נוספים<sup class="footnote-marker">100</sup><i class="footnote">שמחות פ"ח ה"ז, עמ' 152; ירו', סנהדרין פ"א ה"ב, יח ע"ג; בבלי, יא ע"א; שמות רבה, טו כ, ועוד. </i>. בתלמודים גדל המספר לעשרה משתתפים (ירו', סנהדרין פ"א ה"ב, יח ע"ג; מגילה פ"ד ה"ד, עה ע"ב), וכך מובאת בפרקי דרבי אליעזר מחלוקת אם דרושים שלושה או עשרה (פ"ח, מהדורת היגר פ"ז). אך במסכת סופרים: "וכשהוא מקלסו, מקלסו בשנים עשר טובי העיר, ושנים עשר חברים, כנגד שנים עשר שבטים, ושנים עשר חדשים, ושנים עשר מזלות" (פי"ט ה"ח, עמ' 333). נראה שהתחולל תהליך מתמיד של גידול במספר המשתתפים, ובמסכת סופרים זה כבר מעמד פומבי גדול. דומה שהמעבר מפורום של שבעה לפורום של עשרה הוא מעבר סמלי בין בית דין לבין ציבור. 
אמרנו שהלוח של חז"ל הוא לוח ירחי-שמשי. עם זאת, בספרות נזכרים גם 365 ימות השנה. רעיון זה משולב בסדרת מדרשים, כגון הסיפור המאוחר שהקטורת "היתה נעשית שס"ח מנה, שס"ה כנגד ימות החמה..." (ועוד שלושה ביום הכיפורים) (בבלי, כריתות ו ע"א), או שיש בתורה שס"ה מצוות לא תעשה כמניין ימות החמה, מצווה לכל יום<sup class="footnote-marker">101</sup><i class="footnote">תנחומא בובר, כי תצא ב, עמ' יז ומקבילות רבות. </i>. המקור הראשון מעניין, שכן הדרשן רואה לפניו, באופן טבעי, שנה של 365 יום. אמנם אין זו עדות שבימי הבית הכינו קטורת כמניין ימות החמה, אבל זו עדות לזמנו של הדרשן האמוראי. 
בדרך כלל שס"ה הוא מניין ימות החמה, ללמדך שאין זו השנה הרגילה, אבל לעתים שס"ה הוא מניין ימות השנה סתם. למשל: "כספינה שהיא באה מקרקוניה<sup class="footnote-marker">102</sup><i class="footnote">Carmania מדרום מזרח לפרס על חוף הים הפרסי, או אולי Carcine בחוף הים הכספי, או Crimea שהייתה ממלכה חשובה בצפון הים הכספי. חילופי הנוסח בשם המקום מאפשרים שלל הצעות נוספות, ראו שפרבר, נאוטיקה, מס' 47. </i> שיש לה שסה חבלים כמנין ימות השנה וכספינה שהיא באה מאלכסנדריה שיש בה שנד חבלים כמנין ימות הלבנה" (מדרש תהילים, יט יא, עמ' 169-168). אם כן, סתם שנה היא של 365 יום, כלומר שנת שמש, ושנת הירח מכונה שנת הלבנה, וכן במקורות נוספים (מדרש תהילים, כז ד, עמ' 224) (איור 59). 
כך גם תנאים נחלקים מהי השנה התמימה שבה מותר לגאול שדה, שנה רגילה (שנת לבנה) או שנת חמה (משנה, ערכין פ"ט מ"ג), וכהסבר הספרא: " 'תמימה', שס"ה ימים כמנין ימות החמה דברי רבי, וחכמים אומרים שנה תמימה י"ב חודש מיום ליום לפיכך אם נתעברה השנה נתעברה לו"<sup class="footnote-marker">103</sup><i class="footnote">ספרא בהר, פרשה ד ה"ד, קח ע"ד; בבלי, ו ע"ב; יומא סה ע"ב ועוד. </i>. למעשה המחלוקת היא האם את השנה יש לחשב לפי השנה היהודית (שנת הלבנה) או לפי השנה הכללית? עמדתו זו של רבי חוזרת במקורות נוספים: "כבשים בני שנה האמורין בתורה שלש מאות וששים וחמשה כנגד ימות החמה דברי רבי, וחכמים אומרים: מאחד בניסן לאחד מניסן מתשעה באב לתשעה באב ונתעברה שנה נתעברה לו" (תוס', פרה פ"א ה"ו, עמ' 630)<sup class="footnote-marker">104</sup><i class="footnote">מניין זה מופיע גם במדרש אגדה אחד המיוחס לרבי, בבלי, סנהדרין צט ע"א. </i>. 
מניין לפי שנת חמה היה מקובל במזרח, על כן נראה שבמקביל לשנה היהודית הכיר הציבור את השנה הכללית. נראה אף שמניין שנות החמה היה מקובל למדי, וכך נוצר בציבור תאריך כפול לפי שני המניינים. מצב מעין זה קיים גם כיום כשהחוק והנוהל הדתי מקדשים לוח אחד, ובציבור מקובל לוח אזרחי מקביל ושונה. איננו יודעים אם המצב בימי קדם היה כמו בימינו שבהם הלוח האזרחי הוא הלוח הנוהג למעשה, אבל סביר ששני הלוחות היו מוכרים. רבי, שהיה מעורב בהליכות השלטון הרומי ובתרבות הכללית, נטה להשתמש בלוח ה"כללי" לצורך נושאים שונים, אך אין זו רק עמדתו האישית.
העדויות על הלוח מחוץ למעגל בית המדרש מעטות יותר. גלנוס מעיד כי ליהודים, "אלו של פלשטינה"<sup class="footnote-marker">105</sup><i class="footnote">שטרן, סופרים יווניים ורומיים ב, עמ' 328-327. </i>, לוח שנה שונה המבוסס על הירח ובו 354 יום. וואכהולדר אף אסף עדויות מימי הבית השני המלמדות על שמירה תקינה של ספירת שנות השמיטה<sup class="footnote-marker">106</sup><i class="footnote">וואכהולדר, לוח. </i>. מאז פרסום מאמרו נתגלו בצוער כתובות נוספות מהמאה הרביעית והחמישית. בכתובות שתי סדרות, הסדרה המרכזית מתאימה ללוח שלנו, אם כי בני צוער לא הקפידו על חלק מהפרטים הנתבעים בספרות ההלכה (לא לקבוע את ראש השנה באחד מהימים א, ד, ו). בסדרה שנייה חלו טעויות קלות, אך ברור שאלו סטיות מהנוהג, ולא מנהג שונה<sup class="footnote-marker">107</sup><i class="footnote">נוה, מצבות; שטרן, מצבות; שטרן, לוח, הקדיש לנושא דיון ארוך.  </i>. איננו יודעים מתי נקבע הלוח העברי באופן סופי. מכל מקום, גם הכתובת וגם התאריך המוקדם ביותר לקביעת הלוח הם בתקופה הביזנטית, וזו איננה בתחום דיוננו בפרק זה (איורים 60, 61, תמונה 15).
באוסטרוקנים מקרנָים (איור 62) רישום מפורט של התאריך: ו כסלו ערב שבת שנת 13; ז כסלו שבת, אבל גם 26 בכסלו ערב שבת, 27 בו שבת<sup class="footnote-marker">108</sup><i class="footnote">ירדני, אוסטרקונים, עמ' 119. </i>, ובחרס שני יום ד א לאב ולא נאמר באיזו שנה<sup class="footnote-marker">109</sup><i class="footnote">שם, עמ' 124. </i>; ברור שבאחד הרישומים נפלה טעות, שכן אם ו כסלו ערב שבת, הרי כו כסלו הוא שבת ולא ערב שבת. טעויות מעין אלו של יום אחד אינן מפתיעות. גם בפפירוסים מצריים נפלו טעויות בתאריכים, וההתאמה בין היום בשבוע לבין התאריך לעתים לקויה, וככל שהמסמך עממי יותר הסיכויים לטעות גדלים<sup class="footnote-marker">110</sup><i class="footnote">וורף, תאריכים. על מי שאינו מכיר בחודש העיבור מלמדים גם מקורות חז"ל, ראו משנה, סנהדרין פ"ה מ"ג; תוס', שם פ"ט ה"א.  </i>. ייתכן שהמניין "שנת 13" הוא לפי שנות מלכותו של אחד הקיסרים ששלט לפחות 13 שנה, או לפי מניין אחר שנהג בסביבה. ניתן להציע עשר הצעות אפשריות: מניין ערביה (106 או 206 לס'), המניין הפומפיני (63 לפנה"ס), מניין צור (150 לס'), אוגוסטוס (27 לפנה"ס), טיבריוס (14 לס'), קלאודיוס (41 לס'), נרון (54 לס'), דומיטינוס (18 לס'), טרינוס (98 לס') ואדרינוס (117 לס'). לפי לוח השנה העברי הקבוע ו כסלו חל ביום שישי בשנה ה- 13 של הקיסרים אוגוסטוס, טיבריוס, קלאודיוס, נרון, דומיטינוס וטרינוס. לפיכך יש מקום לטענה כי אכן האוסטרקונים משקפים לוח שנה זהה לזה שבידינו כיום. א באב איננו חל ביום ד בשנה 13 של אחד מהמניינים הללו, אך אין כל הכרח כמובן לטעון כי הוא מאותה שנה כמו החרס הראשון. ייתכן שאוסטרקונים אלו מתייחסים ללוח העברי המקובל אף כיום, אך אין בכך כל ודאות, שכן איננו יודעים לפי איזה מניין נמנתה השנה ה- 13.
אוסטרקון קרנים 2 (ירדני, תעודות עמ' 193, אוסטרקונים עמ' 119)
באוסטרקון תיעוד של שש הובלות. התאריכים בו אינם לכידים (אם יום שבת בשבעה לחודש, הרי שלא ייתכן שהשבתות האחרות ב-20 ו-27 בו). 
תאריך אחר נזכר בכתובת מסיציליה משלהי המאה הרביעית, וכנראה אין הוא הולם את הלוח הידוע לנו כיום<sup class="footnote-marker">111</sup><i class="footnote">וסרשטיין, לוח. </i>. לעומת זאת, בשטר אחד או שניים ממסמכי בר כוכבא עצמו נזכרת שנת 130 כשנת שמיטה. תאריך זה אינו תואם את לוח המניין המקובל כיום<sup class="footnote-marker">112</sup><i class="footnote">וואכהולדר, לוח. </i>. הממצא ביחס ללוח השנה אינו אחיד, אפוא, חלקו תואם וחלקו אינו תואם את לוח השנה של מסורת חכמים והרצף ההלכתי. מכל מקום, כפי שנראה להלן, הלוח עוצב סופית רק מאוחר הרבה יותר. כל התאמה מדויקת בין הלוח המקובל היום לבין תאריך כלשהו אינו יותר מעדות מקרית.

Section 7

<b>החודש הראשון</b>
בלוח העברי שתי התחלות, בחודש תשרי ובחודש ניסן. במשנה א שבפרק א נדון בכך במפורט (תמונה 2). 
בחצייה השני המסכת עוסקת בראש השנה עצמו. ראש השנה של המשנה הוא כמעט אך ורק חג תקיעת שופר. לו חיינו מפי המשנה בלבד, רק ברמז היינו שומעים כי יש לחג מצוות נוספות. תפילת החג נזכרת רק אגב הדיון בתקיעת השופר בה (פ"ד מ"ה). את הדיון בדיני תקיעת שופר המשנה מתחילה בדיני השופר עצמו (פ"ג מ"ב-מ"ה), ואחר נדונים דיני התקיעה (מ"ו עד סוף הפרק). בפרק ד מסופר על התהליך שבו הועברה התקיעה מהמקדש לכל המדינה (מ"א-מ"ב), ואגב כך נמסרת רשימה שלמה של מעמדות ומצוות שתחולתם הורחבה מהמקדש למדינה כולה. התהליך ומשמעותו יידונו בנספח למשניות אלו. המשנה חותמת בסדרי התקיעה בתוך תפילת ראש השנה (פ"ד מ"ה עד סוף הפרק), ובכך המסכת מסתיימת.
אמנם סידור המשנה אינו עולה בקנה אחד עם צורת החשיבה המודרנית, ברם הוא אופייני למסכתות רבות. אין כל סיבה להניח כי למסכת היו עורכים שונים, ועריכתה נראית מגובשת למדי. 

Section 8

<b>סדרי היום ומצוותיו</b>
המסכת עוסקת ברובה בענייני הלוח, ורק מהמשנה השנייה בפרק ג היא עוסקת בתקיעת שופר. התפילות המיוחדות ליום נזכרות במשנה אחת (פ"ד מ"ה), רק כבדרך אגב, כהסבר למועדי התקיעה.

Section 9

<b>התקיעה </b>
התקיעה בשופר נזכרת במפורש בתורה, והיא מצוות היום העיקרית והמיוחדת לחג זה<sup class="footnote-marker">113</sup><i class="footnote">על הטעמים שנתנו קדמונים לתקיעה ראו תבורי, מועדים, עמ' 253. בשם רב סעדיה גאון נמנים עשרה טעמים, ראו אוצר הגאונים לראש השנה, לג ע"ב, עמ' 87. </i>. "וידבר ה' אל משה לאמר. דבר אל בני ישראל לאמר בחדש השביעי באחד לחדש יהיה לכם שבתון זכרון תרועה מקרא קדש. כל מלאכת עבדה לא תעשו והקרבתם אשה לה' " (ויקרא כג כג-כה), ובספר במדבר בפרשת הקרבנות: "ובחדש השביעי באחד לחדש מקרא קדש יהיה לכם כל מלאכת עבדה לא תעשו יום תרועה יהיה לכם" (כט א). ההבדל בין "זכרון תרועה" ל"יום תרועה" נדון בספרות המדרשית, ולא נרחיב בו כאן.
ממקורותינו יוצא שקדמונים הבינו שהתקיעה הנזכרת היא במקדש בלבד, על הקרבנות. אבל בשלב כלשהו בסוף ימי בית שני הורחבה התקיעה לירושלים. פרשנות זו תלויה בפירוש המונח "מקדש" במשנה בפרק ד משנה א. בשלב שלישי הועתקה המצווה גם למדינה, אלא שבמדינה תקעו רק בראש השנה שחל ביום חול. בשלב רביעי, אחרי החורבן, הורחב המונח "מקדש" גם למקום שבית הדין יושב בו, ליבנה, ואחר כך למקומות של בתי דין נוספים<sup class="footnote-marker">114</sup><i class="footnote">ראו פירושנו לפ"ד מ"א-מ"ג. </i>. מצוות שופר שייכת, אפוא, לקבוצה נכבדה של מצוות שהועברו מהמקדש לכל המדינה, כחלק מתהליך של ביזור מצוות המקדש בכל ישראל.
בשלב הסופי של עיצוב התקיעה היא נערכה במסגרת תפילת הציבור במוסף (פ"ד מ"ז). במדרשים הסברים מדרשיים לכך, אך אנו העדפנו את הפירוש של הירושלמי שלפיו רצו להמתין למוסף כדי שכל העם ייאסף לבית הכנסת והתקיעה תהיה ברוב עם (איור 63).
במקביל יש עדויות למכביר לכך שהתקיעה נתפסה כמצוות היחיד. אמנם היה שליח ציבור שתקע, אך במקביל תקע כל אחד לעצמו<sup class="footnote-marker">115</sup><i class="footnote">ראו פירושנו לפ"ד מ"ט, ושם הפניות לעדויות נוספות. </i>, וזו אף חובתו של כל יחיד. בדור יבנה נידונה השאלה האם אכן היחיד צריך לתקוע, והרי שליח הציבור מוציא את הרבים ידי חובה. לדעת רבן גמליאל אכן אין צורך בתקיעת היחיד. משמע, אפוא, שבתקופה זו חל המעבר, והיחידים חדלו מלתקוע. המהפך אינו טבעי ומובן כשלעצמו. את נטילת ארבעת המינים, הדומה בהתפתחותה למצוות שופר<sup class="footnote-marker">116</sup><i class="footnote">ראו, למשל, פ"ד מ"ד.  </i>, כל יחיד מבצע לעצמו. יש להניח שהעברת התקיעה לרשות הציבור נבעה משתי סיבות: האחת היא תהליך עיצוב התפילה שמשכה אליה מצוות נוספות, והאחרת היא הקושי המעשי שנבע מכך שלא כל אחד ידע לתקוע, ולא כל אחד היה ברשותו שופר. 
כאמור, בשלב הראשון הייתה התקיעה במקדש בלבד. איננו יודעים מי תקע והאם זה היה כוהן אחד או שכל כוהן תקע. ייתכן שמעמד "הקהל" שימש דגם לתקיעות ראש השנה. שם תקעו בחצוצרה ובמקביל לתקיעה במקדש: "כהנים עומדין בגדרים ובפרצות וחצוצרות של זהב בידיהם ותוקעין ומריעין ותוקעין. כל כהן שאין בידו חצוצרות אומרין – דומה זה שאין כהן הוא" (תוס', סוטה פ"ז הט"ו). אשר לפעילות מחוץ למקדש, כידוע התפתחו תפילות הציבור רק בסוף ימי בית שני. כבר בית שמאי ובית הלל נחלקים על סדרי תפילת המוסף של ראש השנה: "יום טוב של ראש השנה שחל להיות בשבת בית שמיי אומרים מתפלל עשר ובית הלל אומרים מתפלל תשע. יום טוב שחל להיות בשבת בית שמיי אומרים מתפלל שמונה ואומר של שבת בפני עצמה ושל יום טוב בפני עצמה ומתחיל בשל שבת ובית הלל אומרים מתפלל שבע ומתחיל בשל שבת ומסיים בשל שבת ואומר קדושת היום באמצע. אמרו בית הלל לבית שמיי והלא במעמד כולכם זקני בית שמיי ירד חוני הקטן ואמר שבע ואמרו לו כל העם נחת רוח הוא לך. אמרו להם בית שמיי מפני שהיתה אותה שעה ראויה ליקצר..." (תוס', ראש השנה ב [ד] יז)<sup class="footnote-marker">117</sup><i class="footnote">צ' פוקס הביא מקורות נוספים, אך הראיה מהם מפוקפקת יותר. ראו פוקס, מהפכנים. </i>. לפי תומה מסורת זו מכירה תפילת מוסף בציבור, בזיקה או שלא בזיקה לבית המקדש. עם זאת, קרוב להניח שבסוף ימי בית שני היו גם רבים שלא התפללו בציבור.
על כן יש גם מקום לשער שגם תקיעת השופר הייתה אישית, שכן לא כולם השתתפו באותה תפילת ציבור, ואכן המקורות מדברים על תקיעות גם מחוץ לבית הכנסת<sup class="footnote-marker">118</sup><i class="footnote">ראו פירושנו לפ"ג מ"ז; פ"ד מ"ז.  </i>. בדור יבנה גובש הנוהג של תקיעה בציבור, ותקיעות היחיד התמעטו למי שאינם יכולים להגיע לתפילת הציבור. בסוף דור יבנה כבר ברור שהתקיעות מתחלקות לשלוש, ובמהלך תפילת המוסף תוקעים שלוש פעמים. אלא שעדיין רבי עקיבא ורבי יוחנן בן נורי נחלקים בפרטי המיקום של התקיעות<sup class="footnote-marker">119</sup><i class="footnote">ראו פירושנו לפ"ד מ"ה. </i>.
ייתכן שהעברת התקיעות מתחום הפרט לתחום הציבורי באה לידי ביטוי גם בנוסח הברכה. הברכה המקובלת מתקופת הגאונים היא "לשמוע קול שופר". זו ברכה המבטאת את החובה לשמוע, ולא לתקוע. הגאונים מכירים גם ברכה נוספת המצויה בהלכות רב יהודאי "לתקוע בשופר". מדברי הראשונים משמע שהיו שבירכו "לתקוע בשופר", אך נוהג זה נדחה<sup class="footnote-marker">120</sup><i class="footnote">אוצר הגאונים, לב ע"ב (עמ' 58-56). ראו עוד הרא"ש לפסחים ז ע"א; רמב"ם, הלכות ברכות פי"א ה"ד; הלכות שופר ולולב פ"ג ה"י; הריטב"א לראש השנה לד ע"א; רמבן ור"ן לפסחים פ"ז ע"א, ועוד. הראשונים חיפשו מפתח אחיד לנוסח הברכות, ועם כל חריפותם דומה שלא עלה הדבר בידם.  </i>. 
בתורה אין הגדרה של כמות התקיעות, ונזכרים שני מונחים: "תקיעה" ו"תרועה" – "תקיעה בפני עצמה ותרועה בפני עצמה" (ספרי, במדבר עג, עמ' 68). דומה שבשלב ראשון היו התקיעות חופשיות<sup class="footnote-marker">121</sup><i class="footnote">ראו פירושנו לפ"ד מ"ט.  </i>, ורק בשלב שני, אי שם בתקופת התנאים, החל תהליך העיצוב. ההנחיות במשנה מדברות על כעשרה קולות בלבד, ובמהלך תקופת האמוראים גדל מספרן והגיע למאה תקיעות<sup class="footnote-marker">122</sup><i class="footnote">ראו פירושנו לפ"ד מ"ט; תבורי, מועדים, עמ' 242. בדברי ראשונים התחבטויות רבות כיצד לפשר בין המקורות ובין הנוהגים שלנו, וכיצד לספור את מספר התקיעות. ראו אוצר הגאונים, עמ' 59, וראו למשל הריטב"א ללג ע"ב ועוד.  </i>. סדר ההתפתחות אינו בתחום דיוננו. יש להניח שגם הברכה על השופר עוצבה רק בדור יבנה, יחד עם כל הברכות על המצוות<sup class="footnote-marker">123</sup><i class="footnote">ראו פירושנו לפסחים פ"י מ"ט.  </i>.

Section 10

<b>התפילה</b>
בתפילת החג מרכיב ייחודי, והוא שלוש ברכות או תפילות ששובצו בתפילת העמידה בשחרית ובמוסף: "זכרונות, מלכויות ושופרות". בנוסף לכך קיימת גם ברכת "קדושת היום", שהיא למעשה ברכת החג הרגילה בכל חג וחג. רבי עקיבא ורבי יוחנן בן נורי נחלקים בפרטי התוספות, ולמעשה הם מסכימים שיש רק שלוש ברכות נוספות, והמחלוקת היא כיצד לשלב ארבע תוספות בשלוש ברכות, ומתי לשלב את התקיעות<sup class="footnote-marker">124</sup><i class="footnote">ראו פירושנו לפ"ד מ"ה.  </i>. כאמור, שלוש התוספות נזכרות כבר בתוספתא המתארת את תפילת החג בסוף ימי בית שני, בימי בית שמאי ובית הלל. תבורי סבור שתפילת "מלכויות" נוספה בשלב שני, לאחר שכבר נוספו ברכות "זכרונות" ו"שופרות". תבורי מתבסס על מדרש אחד<sup class="footnote-marker">125</sup><i class="footnote">ספרא, אמור פרשה יא ה"א-ה"ב, עמ' קא ע"ג-ע"ד. </i> ובו מחלוקת רבי אליעזר ורבי עקיבא, ותפילת "מלכויות" נזכרת רק בפי רבי עקיבא<sup class="footnote-marker">126</sup><i class="footnote">תבורי, מועדים, עמ' 233; תבורי, מלכויות; פירושנו לפ"ד מ"ה. </i>. ברם, דומה שתפילת "מלכויות" נזכרת גם במחלוקת בית הלל ובית שמאי, ובפי חכמי יבנה, והיעדרה מדברי רבי אליעזר נובע מכך שלשיטתו היא נאמרת עם קדושת היום כדעת רבי יוחנן בן נורי במשנה (פ"ד מ"ה).
במקורות התנאיים אין פירוט מה כוללת התוספת. אך ברור שיש לה פתיחה וחתימה, כלומר ברכה בסגנון "ברוך אתה ה' זוכר הברית" או בנוסח קרוב: "ברוך אתה ה' מלך על כל הארץ"; "ברוך אתה ה' אשר ציוונו לשמוע קול שופר", או בסגנון דומה<sup class="footnote-marker">127</sup><i class="footnote">לנוסח המדויק של הברכה ראו להלן. </i>. בנוסף לכך כללה כל תפילה פסוקים מהתנ"ך. במשנה עדיין מחלוקות על מספר הפסוקים וסדרי הופעתם, ובכתבי הגניזה טרם עוצב עדיין מרכיב זה שבתפילה.
תפילות הפתיחה המקובלות היום הן קדומות, ומופיעות בסגנון דומה בנוסחאות בבל וארץ ישראל. עם זאת אין בידינו לברר עד כמה היו הפתיחות והסיומים מעוצבים כבר בתקופת התנאים.
כיום מקובל שתפילת שחרית שונה מזו של מוסף. אך בימי התנאים היו כנראה שתי התפילות זהות, ועל כן באה ההתחבטות האם לתקוע בשחרית או במוסף<sup class="footnote-marker">128</sup><i class="footnote">ראו פירושנו לפ"ד מ"ו.  </i>.
ספק אם בימי התנאים היו נוסחאות תפילה מיוחדות לראש השנה. נוסח קדום אחד של תפילה שהיא אולי מיוחדת לחג נשמר במסכת עירובין, אך נראה שזו דווקא תפילה לראש חודש והיה מי שאמרה גם בראש השנה<sup class="footnote-marker">129</sup><i class="footnote">ראו פירושנו לעירובין פ"ג מ"ט.  </i>. בתקופת האמוראים נזכרת הנוסחה "זכרנו לחיים", והיה מי ששיער שהיא תנאית, אך אין לכך ראיות<sup class="footnote-marker">130</sup><i class="footnote">תבורי, מועדים, עמ' 221 הערה 27. </i>. בספרות האמוראים עוד נוסחאות תפילה מיוחדות, אך אין בידינו לשלשלן לתקופת התנאים<sup class="footnote-marker">131</sup><i class="footnote">תבורי, שם, עמ' 222-220. </i> (איור 64).

Section 11

<b>שני ימי ראש השנה </b>
כפי שאמרנו בתחילת הדיון, בימי בית שני ובתקופת התנאים קידשו את החודש בראייה, וממילא נוצרה בעיה קשה. במקום שבו התכנס בית הדין והחליט על קידוש החודש נפלה ההכרעה האם יום הדיון הוא אכן ראש חודש, והנידון דידן חג, רק בסוף היום. באזורים רחוקים יותר קיבלו את ההודעה רק בדיעבד, ובזמן החג לא ידעו האם החג חל היום או מחר. רק לאחר החג יכלו שם לדעת בדיעבד מתי חל החג. בימי בית שני נקבע ההסדר שלפיו מתחילים לשמור את החג אך לא לקיים את מצוותיו, ומחכים לבוא העדים<sup class="footnote-marker">132</sup><i class="footnote">ראו פירושנו לפ"ד מ"ד.  </i>. בפועל נהגו באותו יום שבתון, אך המתינו עם קרבנות החג, התקיעות והתפילות עד לזמן המנחה. אם העדים באו – קידשו את החודש והחג, ואם לא – המשיכו בשבתון, אך רק למחרת חגגו את החג במלואו. לאחר החורבן המתינו עם ההחלטה עד הערב, ולמעשה במקרה זה חגגו שני ימים. מאז אנו מכירים למעשה שלושה מודלים: 
· לחשב ולדעת מתי החג חל ולחוג יום אחד בלבד;
· לחוג מלכתחילה שני ימים;
· להתחיל ולחוג את החג הראשון, להמתין לבוא העדים, ובמשך היום להחליט מתי החג.
בימי בית שני ובראשית דור יבנה נהגו כמודל הראשון<sup class="footnote-marker">133</sup><i class="footnote">במשנת מנחות פי"א מ"ט מובא הסבר על סדרי אכילת לחם הפנים בשני ימים טובים של ראש השנה. לא ברור אם זה הסדר בדיעבד, אם לא באו עדים, או לכתחילה, בכל שנה ושנה. כיוצא בו מובא במשנת שבת פי"ט מ"ה דיון על יום המילה לתינוק שנולד בערב שבת בין השמשות, שאין מלים אותו בשבת או ביום טוב, והמשנה מניחה בפשטות שלראש השנה שני ימים. הניסוח הספרותי המשוכלל מעיד כי לפחות ניסוח המשנה מאוחר, מדור רבי לערך.  </i>. כך ניתן להבין מהמשנה (לעיל). בשלב כלשהו החלו לחגוג את שני הימים דרך קבע, גם אם העדים הגיעו ביום הראשון<sup class="footnote-marker">134</sup><i class="footnote">רבי יוחנן מנמק זאת בכך שכבר עבר רוב היום בקדושה. ראו ירו', פ"ד ה"ד, נט ע"ג; בבלי, לט ע"ב. רש"י מנמק מדעתו שלא יזלזלו בחג הראשון (רש"י לראש השנה ל ע"ב ד"ה נוהגים). </i>. השאלה היא מתי התחולל המפנה. בדור אושא כבר מקובל לחגוג שני ימים, כנוהל קבע, גם באושא עצמה שבה ישב בית הדין, וכן שנינו: "וכשקדשו את השנה באושה ביום הראשון עבר רבי יוחנן בן ברוקה ואמר כדברי רבי יוחנן בן נורי. אמר רבן שמעון בן גמליאל: לא היינו נוהגין כן ביבנה. ביום השני עבר רבי חנינא בנו של רבי יוסה הגלילי ואמר כדברי רבי עקיבא. ואמר רבן שמעון בן גמליאל: כך היינו נוהגין ביבנה" (תוס', פ"ב הי"א). ההסבר המופיע לברייתא זו בתוספתא, שמדובר על יום ראשון בשנה אחת ויום שני בשנה שנייה, קשה ביותר. המשפט "כך היינו נוהגים ביבנה" אינו מעיד שביבנה חגגו שני ימים, אלא שכך היה נוסח התפילה ביבנה. כן יוצא מהמשנה: "רבי יהודה אמר: ראש השנה שהיה ירא שמא תתעבר מערב אדם שני עירובין ואומר..."<sup class="footnote-marker">135</sup><i class="footnote">עירובין פ"ג מ"ז, וראו פירושנו למשנה שם. על נוהגם של חכמי אושא מדובר גם בתוס', ראש השנה פ"ב הי"א. </i>. כלומר, בדור אושא שני ימי החג כבר מוצגים כתופעה מוכרת, אך עדיין אין הם הנוהג הרגיל אלא נוהג למקרה מיוחד, "היה מתירא...". אך דומה שזהו רק ניסוח ארכאי, וברחבי ישראל היה זה המצב הרגיל כבר בימי הבית השני. נראה שבדור אושא חגגו תמיד את ראש השנה כשני ימים, ושניהם נחשבו לאותו חג, אם כי נשמעת הסתייגות מסוימת מהמסקנה האחרונה. בירושלמי נוסף שחכמים מודים לרבי יהודה שזו מתקנת "נביאים ראשונים" (עירובין פ"ג ה"ח, כא ע"ג). "נביאים ראשונים" אלו הם כנראה התקנה של סוף ימי בית שני, וזהו שימוש חריג במונח "נביאים ראשונים". על ההתפתחות בימי האמוראים נעמוד להלן.
בספרות המשנה מצויות משניות המנוסחות לפי המודל הקדום, וכאלה המנוסחות לפי המודל המאוחר. כך, למשל, משנת נדרים (פ"ח מ"א) מנוסחת לפי המודל הקדום. 
במשנה אחרת קובע רבי דוסא בן הרכינס (ארכינס), מראשוני דור יבנה וזקניו, כיצד להתפלל ביום טוב הראשון של החג וביום טוב השני, וחכמים חולקים עליו מסיבות שונות<sup class="footnote-marker">136</sup><i class="footnote">ראו פירושנו לעירובין פ"ג מ"ט.  </i>. רבי דוסא משקף מצב שבו כבר נוהגים בשני ימים של ראש השנה, אך עדיין אין אלו שני ימי קודש, ואחד מהם מוטל בספק. זהו אפוא שלב קדום יחסית, מראשית דור יבנה, שבו מתגבש הנוהג לחגוג שני ימי חג. חכמים אינם מתנגדים להגדרת ראש השנה אלא לנוסח התפילה בראש חודש, ואין להם עמדה לגבי עיצובו של ראש השנה. כאמור, אפשר להבין את חכמים גם כמי שסבורים ששני ימי החג הם קודש, והדברים אינם מוכרעים.
משנה נוספת המציגה אפשרות של יום אחד של ראש השנה היא משנת שביעית (פ"י מ"ב), כפי שנבארה במקומה. את המשנה הזאת אי אפשר לתארך מתוכה. כך גם משנת עירובין (פ"ג מ"ט) שנעשה בה שימוש במונח "יום טוב הראשון" ו"יום טוב השיני" (של ראש השנה). המינוח מעיד על כך ששני הימים כבר נתקבעו בתודעה כצמד קבוע. במקרה זה הניסוח הוא מעשה ידי העורך, וקשה לתארך אותו במדויק.
בהמשך ימי התנאים, ובמיוחד בימי האמוראים, שני ימי החג הם חג לכל דבר, וההתניה שמא יבואו העדים נעלמת. יש לכך ביטוי ספרותי בעצם הזכרת היום השני, אך מעבר לכך נקבע שגם אם לא באו העדים, או שהתברר שהיום הראשון אינו חג<sup class="footnote-marker">137</sup><i class="footnote">כגון במקרה שברור שהירח לא נגלה. </i>, יש לשמור על קדושת היום הראשון ש"כבר עבר רובו שליום בקדושה" (ירו', פ"ד ה"ד, נט ע"ג). הבבלי מנסח זאת בצורה משפטית יותר (ביצה ד ע"א). אפשר כמובן לצמצם את הדברים למקום שאין בו בית דין, ברם נראה שמעבר לכך כבר מקובל היה לחגוג את שני הימים. ייתכן שמי שטיפל בקידוש החודש ועיבורי השנים ניסה לסדר את החישובים כך שראש השנה ייפול על חודש מעובר, ויחגגו שני ימים מלכתחילה<sup class="footnote-marker">138</sup><i class="footnote">ראו תבורי, מועדים, עמ' 229, המרכז את המקורות על עיבור אלול.  </i>. 
כך או כך, דומה שנקבעו שני ימי חג, והדבר נתפס לא כסידור הנובע מחוסר מידע אלא לכתחילה. הרי לכאורה לאחר שנקבעו סדרי הלוח ובטל קידוש החודש על ידי ראייה היה מקום לחזור ליום אחד של ראש השנה. ברם, כפי שראינו לעיל, לא הייתה החלטה על ביטול סדרי הראייה לפחות עד סוף תקופת האמוראים, וכנראה גם לא כמה מאות שנים מאוחר יותר. כך נותרו שני ימי החג על תִלם, וכל שנותר לחכמים הוא לקדש את הנוהג שנוצר מאילוצי המערכת ההלכתית.
מעניין שבתפילות הקדומות לא נוסדו תפילות מיוחדות ליום טוב שני, ואף לא קריאה מיוחדת מן התורה. רק מאוחר יותר נוצרו בקהילות ישראל פיוטים המיוחדים ליום הראשון או השני, ויוחדו קריאות נפרדות לשני הימים. תבורי, בעקבות הר, טוען שבפסיקתאות שבידינו, שיש בהן דרשות לקריאות המיוחדות בחגים, יש לראש השנה דרשה אחת לקריאה אחת בלבד. הוא רואה בכך ראיה כי חגגו את ראש השנה רק יום אחד<sup class="footnote-marker">139</sup><i class="footnote">תבורי, מועדים, עמ' 231.  </i>. לדעתנו גם אם היה הדבר נכון עדיין אין בכך ראיה כי לא חגגו יום טוב שני של ראש השנה, אלא שהתפילות בשני הימים היו זהות. זאת ועוד, בפסיקתא רבתי שתי פסקאות; פִסקה מ עוסקת בקריאת התורה ("באחד לחדש השביעי"), והפִסקה שלפניה, פִסקה לט, היא על הפסוק "הרנינו לאלקים עוזנו". פרק זה שבתהילים (פרק פא) הוא המזמור של יום חמישי, וגם מזמור היום של ראש השנה<sup class="footnote-marker">140</sup><i class="footnote">ראו פירושנו לפ"ד מ"ד. </i>. הדרשה פותחת בשאלה הלכתית: "שופר שניקב וסתמו מהו"; נמצאנו למדים שעורך פסיקתא רבתי מקדיש שתי פִסקאות לראש השנה, מן הסתם אחת לכל יום. גם פִסקה מא עוסקת בתקיעת שופר, אך אולי זאת התקיעה של ראש חודש, כפי שעולה מתוכן הדרשות בפִסקה זו. לעומת זאת בפסיקתא דרב כהנא רק פִסקה אחת מוקדשת לראש השנה (פִסקה כג). 
הידיעות על התקופה המאוחרת יותר לוטות בערפל. מרגליות פרסם קטע מספרות המעשים הארץ-ישראלית (מאות ו-ז לספירה) וממנו יוצא שחגגו ראש השנה בערב שבת ושהיו שני ימי ראש השנה, והדבר מוצג כתופעה רגילה ו"תקנית"<sup class="footnote-marker">141</sup><i class="footnote">מרגליות, הלכות ארץ-ישראל, עמ' מה; הר, ענייני הלכה, עמ' 77. </i>. הר למד מכאן שחגגו שני ימי ראש השנה כהלכה, כמו בחוץ לארץ. אפילו מעדות זו אין ללמוד הרבה, שכן ייתכן שמדובר ברחבי ישראל, מחוץ למקום מושבו של בית הדין. אשר לראש השנה שחל בערב שבת, נכון שהכלל של הלוח העברי אוסר על כך, אך כבר הר מראה שהכללים הללו לא נוצרו כמקשה אחת וייתכן שהכלל הזה מאוחר במקצת לכללים האחרים. לשיטתנו אין בכך כל קושי, שהרי לדעתנו הלוח נתגבש רק מאוחר הרבה יותר, וספק אם בארץ ישראל הכירוהו.
פליישר פרסם פיוט וממנו יוצא שהיה רק יום אחד של ראש השנה, ורמז לשני פיוטים נוספים כאלה<sup class="footnote-marker">142</sup><i class="footnote">פליישר, לוח; פליישר, שני ימים. </i>. יכול להיות שהדברים מכוונים למקום בית הדין. אבל מעבר לכך, ייתכן שהפיוטים מייצגים את ההלכה שבמשנה ולא מציאות יום יומית. כפי שנעמוד על כך בפירושנו (פ"א מ"א), זו דרכם של פיוטים לשקף את המסורות התלמודיות ולאו דווקא את מציאות ימיהם. 
מתקופת הגאונים אנו שומעים על הנוהג לחוג את ראש השנה יום אחד בלבד, כפי שמעיד רבנו ניסים<sup class="footnote-marker">143</sup><i class="footnote">אוצר הגאונים לביצה, עמ' 4. </i>. במקביל מצויות בידינו גם עדויות לנוהג לחגוג שני ימים<sup class="footnote-marker">144</sup><i class="footnote">כך מעיד בעל המאור על הרי"ף לביצה ג ע"א; אוצר הגאונים לראש השנה, כא ע"א (עמ' 41). ראו פליישר, שני ימים, והריטב"א לראש השנה יח ע"א. </i>, ברם ספק אם אלו עדויות ממה שראו בעיניהם או ניתוח הלכתי של מה שראוי להיות.
לשיטתנו ברור שהלוח לא נקבע לפני המאה העשירית או השתים עשרה, וכשנקבע – נקבע בבבל, וממילא המשיכו בארץ ישראל לקדש חודשים בראייה ולחגוג שני ימים של ראש השנה בכל הארץ. במקום בית הדין וסביבותיו נהגו כמנהג הקדום: יום אחד, ואם התאחרו העדים – חגגו שני ימים.

Section 12

<b>מבנה המסכת</b>
משנת ראש השנה מתחילה בדיני קידוש החודש, אך פותחת בחודשים שהם מיוחדים ומהווים "ראשי שנים" (מ"א-מ"ב). ממשנה ג ואילך המשנה עוסקת בקידוש החודש. היא מתחילה בסוף, כיצד מודיעים על קידוש החודש, ועוברת להתנהלות העדים (מ"ה-מ"ז), עדים כשרים ופסולים (מ"ז-מ"ח) ובתמיכה שהעדים מקבלים (פ"א מ"ט - פ"ב מ"א). מהמשנה השנייה בפרק ב המשנה חוזרת לסדרי ההודעה על קידוש החודש, לא בעדים אלא במשואות (פ"ב מ"ב-מ"ד), ושוב חוזרת לדון בעדים בבדיקתם ובסידורים הארגוניים לקראתם (פ"ב מ"ה-מ"ו). למעשה סדרי הטיפול בעדים מפוזרים בין שתי החטיבות, וביניהם דיני השאת המשואות. דומה שלפני העורך עמדו שני קבצים, האחד עסק בדיני העדות והאחר בסדרי המעמד של קידוש החודש. הקובץ השני גם הוא החל בבואם של העדים וקבלתם. על כן הפסיק העורך בין שני הקבצים על ידי המשניות ה"היסטוריות", העוסקות בהשאת המשואות, הסדר שבטל כבר בימי בית שני. 
חטיבת מעמד קידוש החודש מתחילה, אפוא, במשנה ה שבפרק ב ומסתיימת במשנה הראשונה שבפרק ג. חלוקת הפרקים איננה הולמת את סדר העניינים, ולשווא תמהו מפרשים (ונדחקו בפירושיהם); חלוקת הפרקים נעשתה בידי מעתיקים, ואלו לא דייקו תמיד בחלוקה. כך המצב גם בחטיבה הבאה.
החטיבה הבאה עוסקת בראש השנה. היא פותחת בדיני שופר של ראש השנה, ממשנה ב שבפרק ג עד משנה א שבפרק ד. המשנה האחרונה עוסקת בתקיעה בראש השנה שחל להיות בשבת, ובתקנת רבן יוחנן בן זכאי בעניין. אגב משנה זו מובאות עוד שלוש משניות (פ"ד מ"ב-מ"ד) ובהן תיאור תקנותיו של רבן יוחנן בן זכאי, בעניינים דומים. המשנה האחרונה בקובץ זה עוסקת במצב שבו יש צורך לחגוג שני ימי ראש השנה, ובתקנת רבן יוחנן בן זכאי בנושא. תקנה אחרונה זו מהווה חוליית קישור לחטיבה הרביעית שבמסכת, העוסקת בתפילות החג. אגב נושא זה נידונות כמובן גם התקיעות והתפילות ביום החג השני (פ"ד מ"ז). המשנה מסתיימת בדיני שופר, כשם שהתחילה בהם, ומבליטה בכך את מקומה המרכזי של מצוות התקיעה בשופר בראש השנה.
למעשה המסכת עוסקת בשני נושאים (שתי חטיבות), בקידוש החודש ובדיני ראש השנה. המסכת מתחילה בשתי משניות המשותפות לשני הנושאים (פ"א מ"א-מ"ב), ולאחר מכן נכללים בחטיבה הראשונה שני קבצים נפרדים העוסקים בקידוש החודש. הראשון (פ"א מ"ג - פ"ב מ"א) הוא קובץ בעל אופי הלכתי רגיל. השני (פ"ב מ"ב - פ"ג מ"א) הוא בעל אופי סיפורי יותר. יש בו הלכות מעטות ותיאור רב של ההווי סביב קידוש החודש. יש בו סדרת סיפורים מימי הבית ומדור יבנה. הקובץ הראשון מסוגנן כרגיל בלשון המשנה, והקובץ השני דומה יותר לשאר פרקי ההווי שבמסכתות יומא ופרה (הפרקים הראשונים) או לפרק ג בביכורים. בשונה מפרקי ההווי שמנינו אין הוא עוסק רק בהווי המקדש, אלא מערב מהווי המקדש ודור יבנה כאחד. ככזה, הפרק משדר בחזקה מסר של המשכיות. סדרי קידוש החודש עברו מהמקדש ליבנה, מבלי שסמכותו של בית הדין תיפגע.
לשני הקבצים מבנה ספרותי דומה. הם פותחים בסדרי הפצת המידע על קידוש החודש, אחר כך דיון בהליכת העדים, עדים פסולים ועדות פסולה. קובץ א מסיים בחובת הסיוע לעדים, וקובץ ב בסיפור רבי יהושע הקשור לערעור על העדים. סיום שני הקבצים שונה.

Section 13

<b>סדר חטיבה א (קידוש החודש)</b>
הצעת סדר המסכת כפי שהצענו פותרת את כל הבעיות שהעלו אפשטיין ואלבק<sup class="footnote-marker">145</sup><i class="footnote">אפשטיין, מבואות, עמ' 366-365; אלבק, פירוש המשנה, עמ' 308.  </i>. 
עם זאת, וולפיש צודק בהצביעו על סיומי הפרקים כבעלי תבנית מקבילית<sup class="footnote-marker">146</sup><i class="footnote">וולפיש, עריכת המשנה, עמ' 15 ואילך. וולפיש משווה את שני הפרקים א-ב ומציג מקבילות נוספות הנראות לנו כמאולצות, ואילו אנו מציגים אותם כקבצים. המעיין בדברי וולפיש יראה גם את ההבדל בינינו לבינו בעיקר במסקנות הממצאים, ובניתוח המסר הספרותי הטמון בהם.  </i>:
נמצאנו למדים שאכן במשנה משולבים מקורות השונים זה מזה באופיים, האחד הלכתי-טכני והאחר סיפורי, כל אחד בעל מסר אידאולוגי שונה. אך העורך שילב אותם יחדיו בתבנית סגנונית מאחדת. אין להסיק מכאן שאין במשנה רבדים, אלא שהעורך עמל על תבנית סגנונית מקיפה. 
החלק השני של המסכת (חטיבה שנייה) עוסק בדיני ראש השנה, בתקיעה ובתפילת החג. גם כאן סיום הפרקים דומה<sup class="footnote-marker">147</sup><i class="footnote">וולפיש, עריכת המשנה, עמ' 15 ואילך. </i>. פרק ג מסתיים במילים "אין מוציאין את הרבים ידי חובתם", ופרק ד במילים "אינו מוציא את הרבים ידי חובתם". גם בחטיבה זו שני קבצים עיקריים, האחד עוסק בתקיעה (פ"ג מ"א-מ"ה) והאחר בתפילה. בין שני הקבצים נמצא קובץ תקנותיו של רבן יוחנן בן זכאי, המתחיל בעניין התקיעה ומסיים בתקנה אחרת שיש לה השלכות על תפילות היום השני. הקובץ הראשון מסתיים בדרשה חגיגית (פ"ג מ"ח), ואחרי הסיום בפרט כלשהו המסתיים במילים "אין מוציאין את הרבים...". הקובץ השני מסתיים בדבר הלכה ובמשפט "אינו מוציא את הרבים...". קיים דמיון מסוים במבנה שתי החטיבות בכך שביניהן יש קובץ המפריד בין שני קבצי המשנה, אך בשני המקרים הוא קשור, פעם למה שלפניו ופעם למה שלפניו ולאחריו כאחד. 

Section 14

<b>עדי הנוסח</b>
לפירוש מסכתות ראש השנה וביצה השתמשנו במאגר המידע של מכון הש"ס השלם. אין בפינו מילים להודות לרב הוטנר ז"ל על סיועו הרב ונכונותו לאפשר לנו ליהנות מפרי עמלם של חוקרי המכון. סימני כתבי היד הם הסימנים הנקוטים על ידי עובדי המכון.





Chapter 1



Mishnah 1

<b>ארבעה ראשי שנים –</b> ארבעה מועדים משמשים בתור ראשי שנים לצורך חישובים שונים. המונח "ראש השנה" בהקשר זה של המשנה הוא בעיקר טכני, כפי שיתברר בהמשך. אין במשנה הכרעה עקרונית בדבר חשיבותו של ראש השנה, או תפקידו ומעמדו הקוסמולוגי של היום. שאלות אלו נידונות, במידת מה, במשנה הבאה. למשנתנו, אפוא, אופי משפטי-טכני, ללא תשומת לב לשאלות של לוח שנה או של משמעות קוסמולוגית.
<b>הן –</b> הר"ן מעיר שהצורה "הם" או "הן" מופיעה בכל מקום שיש בו מניין, וזה אחד מסמנני העריכה של המשנה. הר"ן מנסה לדקדק מתי המשנה נוקטת לשון <b>הם</b> ומתי לשון <b>הן,</b> ברם אין זה אלא חילוף נוסח תדיר שבין העברית הארץ-ישראלית לבין העברית הבבלית, ואף אצלנו בכתב יד קופמן, פרמא ואחרים – <b>הן</b>.
פרקים רבים מתחילים בפתיחות מספריות, וכן משניות רבות<sup class="footnote-marker">1</sup><i class="footnote">מסכתות שבת (ראו פירושנו לפ"א מ"א שם), פאה, תרומות (ראו פירושנו לפ"א מ"א שם), בבא קמא, שבועות ועוד, וראו במבוא הכללי לפירוש המשניות. </i>. הפתיחה המספרית הייתה חשובה לקדמונינו ומהווה כלי עזר חשוב ביותר לזיכרון תורה שבעל פה. ייתכן שמשניות מטיפוס זה הן חלק ממשנה קדומה שרבות ממשניותיה היו סדורות בצורה מספרית, או לחילופין שהייתה זו שיטת עריכה, אולי של בית מדרש מסוים, אך אין לראות בהן רובד הלכתי קדום ואף לא שיטת עריכה קדומה, כי לחלק מן המשניות המספריות דווקא אופי מסכם של מידע מפורט נתון. סביר להניח שזו דווקא שיטת עריכה מאוחרת יחסית. כך עולה בבירור מן העיון בפתיחה המספרית. בירושלמי הגישה המספרית מיוחסת לתקופת הסופרים "שעשו את התורה ספורות ספורות" (ירו', שקלים פ"ה ה"א, מח ע"ג). זו עדות למודעות אמוראית שאכן מדובר בשיטת עריכה ייחודית, ואין זו עדות או הוכחה בדבר הכרונולוגיה של השיטה<sup class="footnote-marker">2</sup><i class="footnote">אורבך, סופרים, פיתח שיטה שלמה על תקופת הסופרים כתקופת היסוד של תורה שבעל פה. לא כאן המקום לפתח את הנושא, אך להערכתנו המינוח "סופרים" בספרות חז"ל כמתייחס לחכמי העבר רווי תפיסות סטראוטיפיות, ואינו משקף זיכרון היסטורי רֵאלי. </i>. יתרה מזאת, בהמשך המשנה מופיעות כפילויות, ומן הסתם ניתן להסבירן בהליך העריכה, ולפיו גרעין המשנה כלל רק את ההלכה עצמה, ללא הפתיחה המספרית. בשלב עריכה מאוחר יותר נוספה פתיחה מספרית שסיכמה את המִפרט של המשנה, ועמה הפכו גם מילים אחדות למיותרות<sup class="footnote-marker">3</sup><i class="footnote">ראו דיוננו בסופה של משנתנו, וכן במשנת תרומות פ"א מ"א. </i>. סיוע להערכתנו יש במספר "חמש עשרה" שמשנת יבמות פותחת בו. מספר כזה איננו שגור בספרות חכמים, ודומה שלא ניתן לייחס לו משמעות ספרותית בדומה למספרים ארבעה, שבעה או ארבעים (ארבעים חסר אחת). עם זאת אין המספר סיכום המקרים בלבד, שהרי ניתן להגיע גם לסיכום מספרי אחר (להלן)<sup class="footnote-marker">4</sup><i class="footnote">ראו עוד פירושנו למשנה ד בהמשך הפרק, ושם אחד ההסברים הוא שהפתיחה "על שני חדשים" היא מאוחרת ואיננה מדויקת. </i>.
דוגמה אחרת היא משנת נדרים (פי"א מ"י) הפותחת במילים "תשע נערות נדריהן קיימין". עיון במשנה מצביע על כך שהמספר הוא רק לשיטת תנא קמא החולק על רבי יהודה. התלמוד אומר שלמעשה כל המקרים הם שניים בלבד, יתומה ובוגרת, או אולי שלושה, כפי שנעלה בפירוש המשנה שם. אבל התלמוד מסביר: "אמר רבי יוחנן שתים הן ולמה תנינן תשע בשביל לחדד את התלמידים" (ירו', נדרים פי"א ה"י, מב ע"ד), כלומר לחדד את האבחנות. זו דוגמה ברורה לכך שהמשנה לא נערכה בצמצום, ואין מקום לחפש (ולמצוא) בכל משפט חידוש הלכתי<sup class="footnote-marker">5</sup><i class="footnote">ראו על כך במבוא הכללי לפירוש המשניות.  </i>. התירוץ "לחדד את התלמידים" מופיע פעמים נוספות במקורות. בספרות התנאים הוא בא להסביר מדוע אמר התנא דבר של תימא: כדי "לזרז את התלמידים" או "לחזק את התלמידים"<sup class="footnote-marker">6</sup><i class="footnote">תוס', אהלות פט"ז ה"ח, עמ' 614; פרה פ"ד ה"ז, עמ' 633; ספרי במדבר, קכז, עמ' 151. </i>. בתלמוד הבבלי המונח בא להסביר מדוע אמר התנא דבר שאינו נכון, כלומר מטרתו לבטל את האמירה של התנא או החכם הקודם<sup class="footnote-marker">7</sup><i class="footnote">בבלי, עירובין יג ע"א; נזיר נט ע"ב; זבחים יג ע"א. </i>. בירושלמי הוא מופיע רק בסוגיית נדרים. מכל מקום המספר איננו קדום, והוא סיכום בלתי מדויק של המשנה.
למשנת שבועות פתיחה מספרית: "שבועות שתים שהן ארבע...". נראה שהיו אלו ארבע משניות קדומות נפרדות ולכולן פתיחה מספרית דומה, והעורך ריכז את כל המשניות שנפתחו בדרך זו. כל ארבעת המרכיבים של הרשימה מוכרים ממקורות אחרים ושובצו בראשי מסכתות, חוץ מ"ידיעות הטומאה" שבוארו בהמשך המשנה שם והשבועות, שהן עיקרה של מסכת זו, ואף הן בוארו בהמשך המשנה שם. ליציאות השבת ומראות נגעים הוקדשו משניות מפורטות הפותחות את המסכתות בנושאים הללו (שבת פ"א מ"א ונגעים פ"א מ"א). משנת שבועות הכירה משניות אלו וידעה שהן משובצות במשנה ומבוארות במקומן, על כן אין במשנת שבועות הסבר למושג, וכל שהיא מסבירה הוא המושגים הרלוונטיים למסכת שבועות, או אלו שאין להן הסבר במקום אחר. מכאן נראה שעורך מסכת שבועות כבר הכיר את הפתיחות למסכתות נגעים ושבת, ומהן ריכז את החומר למשנתו. איננו מכירים עוד פתיחות של "שתים שהן ארבע" שאינן במשנתנו.
משנת נגעים נפתחת אף היא בפתיחה מספרית: "מראות נגעים שנים שהן ארבעה". חכמים אחרים נחלקים במשנה ד בהמשך ומציעים מראות נגעים במספרים גדולים יותר. החכמים הנחלקים מקבלים את החלוקה לבהרת ולשאת, אבל מגיעים לאבחנות משנה נוספות בצבעי הכתמים. החלוקים הם קבוצה חריגה בספרות חז"ל: כולם בני החלק הראשון של דור יבנה, המאוחר שבהם הוא רבי ישמעאל. עקביא בן מהללאל ודוסא בן הרכינס הם מראשוני דור יבנה, ופעלו עוד בימי הבית. בדור יבנה היה רבי דוסא כבר אחד מזקני הדור ולא השתתף באופן פעיל בישיבות בית המדרש<sup class="footnote-marker">8</sup><i class="footnote">ראו פירושנו ליבמות פ"א מ"ד.  </i>. דומה, אפוא, שהקביעה בדבר החלוקה לשתיים היא קדומה, מראשית דור יבנה לכל המאוחר. על זמנה וטיבה אפשר ללמוד ממסורת אחרת המופיעה בתוספתא ובתלמודים למשנתנו. המסורות המלמדות על דרכי הניסוח, הטיעון והוויכוח המקוריים של קדמונינו הן מעטות, וזו אחת החשובות שבהן.
"אמר רבי יוסי שאל יהשע בנו של רבי עקיבא את רבי עקיבא. אמר לו: מפני מה אמרו מראות נגעים שנים שהן ארבע אמר לו אם לאו מה יאמרו? אמר לו יאמרו 'מקרום ביצה ולמעלה טמא'. אמר לו ללמד שמצטרפין זה עם זה. אמר לו יאמרו 'מקרום ביצה ולמעלה טמא ומצטרפין זה עם זה'. אמר לו ללמדך שאם אינו בקי בהן ובשמותיהן לא יראה את הנגעים"<sup class="footnote-marker">9</sup><i class="footnote">תוס', נגעים פ"א ה"א, עמ' 617; ירו', שבועות פ"א ה"א, לב ע"ד; בבלי, ו ע"א. </i>. בנו של רבי עקיבא שאל את אביו מדוע המשנה מנוסחת בצורה מספרית. ואכן, למעשה החלוקה איננה של שניים כפול שניים, אלא ארבע רמות. ניכר שרבי עקיבא מתקשה בהבנת השאלה, ולבסוף מתרץ שהניסוח בא ללמד מסר צדדי נוסף, שכל הכתמים בצבעים השונים מצטרפים זה לזה, כפי שאכן המשנה קובעת להלן (פ"א מ"ג). אלא שהסבר זה אינו מספק, כיוון שעדיין ניתן היה לנסח את הדברים אחרת, ללא התחכום המספרי, ובמפורש. על כן רבי עקיבא מסיק מהניסוח מסר נוסף, בעל חשיבות תאולוגית חברתית: האדם המורה את ההלכה צריך לדעת את כל פרטיה, ואי אפשר לסמוך על מי ש"מתמחה" רק בחלק מההיבטים. לענייננו ברור שרבי עקיבא כבר הכיר את הפתיחה המספרית "מראות נגעים שנים שהן ארבעה". בתשובתו הוא מסביר שאמנם הכוהנים מבצעים את מעמד הטהרה או הטומאה, אך לשם כך עליהם להיות מומחים ולהכיר את ההלכות "שלנו", כפי שחכמים קבעון.
הדיון בין רבי עקיבא ובנו הוא "דו שיח של חרשים". רבי יהושע שואל שאלה ספרותית של סגנון, ורבי עקיבא מחפש תשובה של תוכן. ברור שאין לרבי עקיבא תשובה מוכנה, שכן שתי התשובות הראשונות שלו נדחות, והוא מקבל את דחייתן. רבי עקיבא אינו עונה את התשובה הסגנונית הפשוטה, זו המוצעת בראשית פירושנו למסכת, שהעורך בחר בפתיחה סגנונית מטעמי זיכרון ומטעמי מבנה. הרי המשנה אומרת ארבעה, וחכמים אחרים מציעים מספרים אחרים שהם כפולות אחרות של ארבעה (12, 16, 36, 72), על כן פתיחה מספרית מתבקשת במקרה זה. רבי עקיבא אינו מסתפק בהסבר פשוט זה, וגם אינו מוכן לשקול שינוי הסגנון. הוא מחפש הסבר "עמוק" יותר, ומוצא אותו במעין דרשה למשנה המגלה רובד נוסף שאיננו פשט הכתוב. דרשות למשנה אינן תופעה תדירה, אך בהחלט ניתן למצוא בתלמודים הסברים דרשניים למשניות<sup class="footnote-marker">10</sup><i class="footnote">ראו פירושנו לפאה פ"ד מ"א; פ"ה מ"ו; מנחות פ"ה מ"ח, והדרשה עליה במדרש ויקרא רבה, ג ז, עמ' עב; תנא דבי אליהו, ו (ז), עמ' 38; מדרש תהילים, ה יא, עמ' 56. כן ראוי לפרש את הסבר הבבלי, בבא בתרא כה ע"א, וראו עוד פירושנו לשביעית פ"ז מ"א; עירובין פ"י מי"ד; שקלים פ"ז מ"ו; ערכין פ"ב מ"ה ומ"ו (ההסבר המדרשי בתוס' שם, פ"ב ה"א); כתובות פ"ה מ"ה וההסבר הדרשני בבראשית רבה, נב יב, עמ' 552; מעשרות פ"ב מ"א וכפי שנתבארה בתנחומא בובר, בשלח יט, עמ' 84, וכפי שכבר המדרש מסתייג שם מהדרשה; מעשר שני פ"ב מ"א, וכפי שנדרש בשיר השירים זוטא, א א, עמ' ג; פסחים פ"ג מ"ז, כפי שנדרשה בירו', פסחים פ"ג ה"ז, ל ע"ב; סוטה פ"ג מ"ד; פ"ד מ"ד ופירושנו לה; קידושין פ"א מ"ז; פ"ד מ"א, כפי שנדרשה בבבלי, שם סט ע"ב; שקלים פ"ה מ"א; שבת פ"ו מ"א; נדרים סוף פ"א, ואולי גם פסחים פ"ט מ"ב (הסבר הבבלי בדף צד ע"א, ראו פירושנו למשנה זו) ועוד. דרשה לפרק שלם כיחידה ספרותית יש לערכין פ"ג מ"ה (פסיקתא רבתי, י, מ ע"ב - מא ע"א); ירו', יבמות פי"ג ה"א, יג ע"ג, שם נדרשת המילה "פקדון" שבאבות דרבי נתן, נוסח ב, פל"ה, מג ע"א; נגעים פי"ד מ"א והתוספתא עליה, פ"ח ה"ג, עמ' 628; משנה, טהרות פ"ח מ"ז, כפי שפורשה במדרש ויקרא רבה, כה ב, עמ' תקע. 	המשנה האחרונה במסכת סוטה (פ"ט הט"ו) איננה משנה אלא "ברייתא" המופיעה בספרות האמוראים ובמדרש תנאים לדברים (ראו בפירושנו למשנה זו). מדרש זה הוא ספק תנאי ספק מאוחר יותר. מכל מקום, יש לה דרשה מפותחת (מדרש תנאים לדברים, כג טו, עמ' 148; ירו', שבת פ"א ה"ג, ג ע"ג; שקלים פ"ג ה"ז, מז ע"ג). 	פירוש דרשני למשנה היה מקובל בימי הביניים, ופירושים כאלה נכתבו במהלך הדורות. כזה הוא פירוש "מעשה רוקח" לר' אליעזר בן שמואל שמלקה לנדוי (מרגליות), רבה של אמשטרדם במאה השמונה עשרה, שכתב פירוש על דרך הסוד למשנה, פירוש שיש בו גימטריות רבות ורמזים לעולם של מעלה. אלא שבעל הרוקח מדגיש שפירושו שעל דרך האמת אינו שולל את הפשט ואינו מחליף אותו. אין הוא בבחינת עומקו של הפשט, אלא עטיפה נוספת ונבדלת: "כל הדינים אינם יוצאים מפשטן אבל מרמזים דברים גדולים" (עמ' כב). </i>. התוכן ההלכתי של המשנה (ומקבילותיה) נקבע כאמור בראשית דור יבנה, והיא סוגננה בצורתה הנוכחית עוד בדור יבנה. מצד שני שותפים למשנה רבי מאיר מדור אושא וחכמים שהם כנראה בני דורו. על כן יש לומר שהניסוח הקדום כלל רק את המשפט "מראות נגעים שנים שהן ארבעה" ואת הדעות המונות מספרים גבוהים יותר. אם כן, חכמי דור אושא מוסרים את הניסוח הקדום ומוסיפים את רשימת המקרים השנויים במחלוקת. לעיל קבענו שהפתיחות המספריות מאוחרות; הדבר נכון לפתיחה של מסכת שבועות ולפתיחות אחרות (תרומות, נדרים), אך אינה נכונה לגבי מסכת נגעים.
בפרק יג באותה מסכת (נגעים) שוב פתיחה מספרית: "עשרה בתים...". כפי שנעלה בפירוש המשנה הסיכום המספרי (עשר) מאוחר לרשימה, ובמידת מה מלאכותי. לפני התנא עמדה רשימת מקרים, והוא צירף פרטים שלא מעניין המשנה כדי להגיע למספר הספרותי שהיה חשוב לו. אם כן, גם פתיחה מספרית זו איננה קדומה. 
לסיכום, מבחינת ההיגיון הפנימי, הגדרה מספרית עשויה לנבוע מאחד משני קווי התפתחות: או שהיא מטיבה מאוחרת, רק לאחר שנקבעה ההלכה בכמה מקרים, או שהיא קדומה, פרי עיון מקדמי ותאורטי בנושא. כאמור כזאת היא משנת נגעים, אבל ביתר המשניות הפתיחה המספרית מאוחרת. ואכן משנת נגעים היא מיוחדת ואיננה אופיינית לתורה שבעל פה. אין שם תורה שבעל פה שהתפתחה ברחוב שומר המצוות מתוך זיקה לבית המדרש, אלא במנותק מהציבור. כפי שנעלה בפירושנו למשנה, הציבור פנה לכוהנים בבקשת הדרכה ופסק הלכה, וחכמים עסקו בנושא במנותק ממנו, ולא בדרך הרגילה שבה התפתחה תורה שבעל פה<sup class="footnote-marker">11</sup><i class="footnote">על כך ראו במבוא הכללי לפירוש המשניות.  </i>.
<b>באחד בניסן ראש השנה למלכים – </b>ראש חודש ניסן הוא ראש השנה של המלכים. התוספתא מפרשת את המונח בצורה מצמצמת: "מת באדר, ועמד אחר תחתיו באדר, מונין שנה לזה ולזה. מת בניסן, ועמד אחר תחתיו בניסן, מונין שנה לזה ולזה. מת באדר, ועמד אחר תחתיו בניסן, הראשונה נמנית לראשון, והשנייה נמנית לשיני" (תוס', ראש השנה פ"א ה"א)<sup class="footnote-marker">12</sup><i class="footnote">גולדברג ניסה לגלות את רבדיה הספרותיים של המשנה, ראו גולדברג, מבוא. כפי שאמרנו במבוא הכללי לפירושנו איננו מהלכים בדרך זו. </i>. אם כן, מניין שנות המלך מתחיל בניסן. מי שמלך בניסן מונים לו שנת מלכות, אף אם לא סיימה, ומי שמלך לפני ניסן, ואפילו באדר, מונים לו את השנה הראשונה עד ניסן, ובניסן הוא מתחיל את שנתו השנייה. זו הייתה המערכת המקראית, ועמדו על כך חוקרים רבים. המניין הכפול הנזכר בתוספתא מסביר חלק מהסתירות הפנימיות שבכרונולוגיה של מלכי יהודה המנויים בספר מלכים. מניין המלך שימש כתאריך הקובע בכתיבת השטר, וכך יש למניין שנות המלך משמעות משפטית פשוטה. גם הירושלמי והבבלי למשנתנו (ירו', נו ע"א; בבלי, ב ע"ב) מסבירים בדרך זו את המשנה. דרך פירוש זו מצמצמת את המשנה לזיכרון מקראי, שאין לו עוד משמעות בימי המשנה. בימי התנאים המלכות היא המלכות הרומית, ושטרות נכתבו לפי המניין המקובל של מלכי יוון או רומי<sup class="footnote-marker">13</sup><i class="footnote">כל השטרות שבידינו מונים לפי שנות המלכות הזרה, הרומית או הנבטית. במשנה נרמז כי נוהג זה היה מקובל כהלכה לפחות על ידי הפרושים, אם כי המשנה רומזת שהצדוקים התנגדו לו, ראו משנה, ידים פ"ד מ"ח. השטרות מימי בר כוכבא ומימי המרד הגדול מונים את השנים לפי המרד, "שנת X לחרות ציון", ולהלן נבחן את העולה מהם. </i>. 
ייתכן שמן הראוי להבין את המשנה בהקשר רחב ואקטואלי יותר. לפי הסבר זה המלכים אינם מלכי תקופת התנ"ך, אלא מלכי החשמונאים. ראש השנה למלכים משמעו שכל סדרי הלוח האזרחי התנהלו לפי שנים המתחילות בניסן. כידוע כבר בתנ"ך ניכרת שניות בלוח השנה, לעתים ניסן הוא ראש השנה ולעתים תשרי. שניות זו אופיינית ללוחות שנה רבים במזרח<sup class="footnote-marker">14</sup><i class="footnote">תבורי, מועדים, עמ' 216; הר, הלוח.  </i>. המשנה משקפת ודנה בשניות זו בתקופתם של חז"ל. ספר חשמונאים סופר את החודשים מניסן. חודש אחד עשר הוא חודש שבט<sup class="footnote-marker">15</sup><i class="footnote">מכבים א, טז 14. ראו בר-כוכבא, חשמונאים, עמ' 291. </i>, בכ"ג בחודש השני בשנת 171 טוהרה המצודה, ולפי מגילת תענית התרחש האירוע בכ"ג באייר<sup class="footnote-marker">16</sup><i class="footnote">מכבים א, יג 51; מגילת תענית לכ"ג אייר. </i>. חודש שניים עשר הוא חודש אדר, ובו נקבע יום ניקנור<sup class="footnote-marker">17</sup><i class="footnote">מכבים ב, טו 36. </i>. גם צבאו של בכחידס חנה מול ירושלים "בחודש הראשון", וקשה להניח שמסע צבאי היה מתחיל בחודש תשרי שבו מתחיל להסתמן החורף<sup class="footnote-marker">18</sup><i class="footnote">מכבים א, ט 3. </i>. יוספוס אומר שאצל היהודים השנה הדתית מתחילה בניסן והשנה האזרחית בתשרי: "משה קבע את ניסן הוא קסאנטיקוס כחודש הראשון למועדים... הוא גם ראש לכל דבר שבעבודת אלוהים, ואילו במקח וממכר ובשאר העניינים שמר על הסדר הקדום"<sup class="footnote-marker">19</sup><i class="footnote">קדמוניות, א 81. </i>. מדבריו משמע שתשרי הוא ראש השנה הרגיל שבעיני יוספוס הוא מסורתי, וניסן הוא רק ראש השנה הדתי. יוספוס אף מפרש שהמבול מתחולל בחודש השני, הוא מרחשוון<sup class="footnote-marker">20</sup><i class="footnote">שם, שם. </i>, כלומר שמניין השנה והחודשים מתחיל בתשרי. ספר היובלים, לעומת זאת, מפרש שהחודשים המנויים בפרשת המבול נמנו מניסן, והחודש השלישי נקבע לזכר הברית עם נוח בחודש השלישי<sup class="footnote-marker">21</sup><i class="footnote">יובלים, ו 17. </i>. בספרות חז"ל מופיעות שתי הדעות, ואין ביניהן הכרעה<sup class="footnote-marker">22</sup><i class="footnote">סדר עולם רבה, פ"ד; בבלי, ראש השנה יא ע"ב ומקבילות. ראו הר, הלוח, עמ' 845-843. </i>. 
אחד השטרות מימי מרד בר כוכבא הוא מתאריך 21 בתשרי שנת ארבע<sup class="footnote-marker">23</sup><i class="footnote">מסמכי מדבר יהודה ב, מס' 30, עמ' 144. </i>. שטר שני הוא מחודש מרחשוון של שנה זו<sup class="footnote-marker">24</sup><i class="footnote">מכתבי מדבר יהודה, ב, מס' 22. התיארוך מבוסס על קריאה מחודשת של הטקסט שקראו בו פעם "שנת חד".  </i>, ואין לנו שטרות נוספים משנת ארבע למרד. אילו הייתה השנה מתחילה בניסן היינו מצפים לגלות שטרות נוספים מחודשים ניסן עד תשרי של שנת ארבע. אך אם השנה הרביעית התחילה בתשרי – סביר שאין בידינו שטרות נוספים משנה זו, שכן המרד הוכרע בראשית החורף של אותה שנה. הממשל של המרד, והשטרות שנכתבו בזמן המרד, נושאים אופי יהודי-דתי מופגן, והולמים את מסורת חז"ל<sup class="footnote-marker">25</sup><i class="footnote">ראו אופנהיימר, בר-כוכבא. שטרות ומכתבים בעברית נכתבו רק בימי המרד הראשון והשני. כך כתובים גם קרוב לחצי ממכתביו של בר כוכבא עצמו (או נכון יותר המכתבים שנכתבו במטהו), ומסמכים רשמיים של פקידיו. במכתבים אלו מופגנת שמירת המצוות. על שמירת המצוות ב"חצרו" של בר כוכבא כבר עמדו חוקרים. הדבר עולה ממכתביו, ועל המטבעות שטבע מופיעים ארבעת המינים לפי כללי ההלכה. לפי מסורות חז"ל תמכו חכמים במרד, ואף זאת ראיה לכך שבר כוכבא נתפס בעיני עצמו ובעיני חכמים כמנהיג ההולך בדרך הישר. חז"ל אף מספרים על רבים שנימולו בימי בר כוכבא, או שמשכו בערלתם ונימולו שנית, כלומר יהודים שהתבוללו וחזרו לחברה היהודית. 	השטרות שנכתבו בימי המרד רוויים מרכיבים דתיים, וכאלה העולים בקנה אחד עם העולה מספרות חז"ל. כאלה הם, למשל, שטרות החכירה שנזכיר להלן, והוא הדין שטרות נוספים כגון מורבעת 29, שטר מכירה משנת שתיים למרד ובו האישה חותמת על המכר, והדבר מתאים לנוהג ההלכתי (מכתבי מדבר יהודה, ב, עמ' 142-141). הוא הדין במורבעת 30, והוא שטר המכירה מסוף תשרי שנת ארבע למרד שהוזכר לעיל. האישה מצהירה: "דברים אין לי להמכר הזה לעולם". הנוסח במשנה הוא "דין ודברים אין לי עמך". לפי השטר נכסיו של המוכר "אחראים וערבים למרק (להשלים) לפנך את המכר הזה", ואף נוסחה זו מופיעה, כאמור, בהלכה.  	במכתבי בר כוכבא (מכתבי מדבר יהודה, ב, עמ' 169-161) נזכרות הלכות מספר כתיקון מעשרות (מכתבי מדבר יהודה, ב, מס' 44, עמ' 162), שבת (שם), טיפול בעניים וקבורת מתים (שם, מס' 46, עמ' 165).  	אם כן, ימי המרד מצטיירים כתקופת מהפכה לאומית-דתית, והחזרה לעברית היא חלק מתהליך זה. לא כאן המקום לדיון מפורט ב"מלחמת השפות" בתקופה. ברור שחכמים, ולא רק הם, ראו בעברית שפת קודש והעדיפוה על שפות אחרות, עם זאת לא לחמו על כך בשצף קצף. השטרות בספרות חז"ל הם ברובם בארמית. שטרות ומכתבים בעברית בתקופה זו יש בהם התרסה וקריאת תיגר חברתית, וגילוי אוריינטציה דתית-לאומית. </i>. על כן סביר שגם מניין השנה מחודש תשרי משקף את תפיסתם של חכמים ואת המקובל בחברה היהודית המסורתית-דתית. כריזוסטומוס מקנתר את היהודים הממנים את הארכונטים שלהם בתשרי<sup class="footnote-marker">26</sup><i class="footnote">שובה, דוקומנט, עמ' 116. המכתב מופיע רק במהדורת פריז של כתבי כריזוסטומוס משנת 1687, מס' A521. </i>, ומכאן הסיק אפשטיין כי הנשיאים התמנו בניסן<sup class="footnote-marker">27</sup><i class="footnote">אפשטיין, מבואות, עמ' 367. פירוש זה מבוסס על כך שמכתב של ליבניוס על מינוי כלשהו במגזר היהודי נכתב בחודש מרץ בערך, ולדעתו נכתב המכתב לפני עונת המינויים הציבוריים בחודש ניסן. </i>. זו פרשנות ודקדוק מופרזים, וכל שאפשר ללמוד הוא שתשרי נחשב כראש השנה לעניין מינויי ציבור בכל החברה היהודית, או אולי רק באנטיוכיה שבה פעל כריזוסטומוס. בסוגיה אחת בירושלמי התלמוד מדבר לתומו על "ראש השנה של עולם" (שביעית פ"ה ה"א, לה ע"ד). דומה שביטוי זה מעיד על המציאות שבה א' תשרי נחשב לתחילת השנה המעשית והאזרחית<sup class="footnote-marker">28</sup><i class="footnote">בתקופת הגאונים חגגו את ראש חודש ניסן בתפילת ערבית חגיגית ומיוחדת, ראו פליישר, ראש ראשי חודשים. אין ספק שהחגיגה נקבעה מתוך התפיסה שראש חודש ניסן הוא ראש השנה. </i>.
לשניות שבלוח השנה היהודי ביטוי גם במדרש. רבי אליעזר ורבי יהושע נחלקים האם העולם נברא בתשרי (רבי אלעזר) או בניסן (רבי יהושע) (בבלי, ח ע"ב). מחלוקת זו גוררת מחלוקות נוספות בזמני המבול, ולא נרחיב בכך<sup class="footnote-marker">29</sup><i class="footnote">לריכוז דרשות ראו תבורי, מועדים, עמ' 219-217. לכך שייכת גם המחלוקת בדבר תאריך העקדה, ראו תבורי, שם, הערה 15. </i>. אין כמעט ספק שיסודן של הדרשות אינו ויכוח על הבנת הכתובים אלא על תפיסות שונות בדבר ראש השנה בלוח העברי, תפיסות שהושלכו על הכתובים הקדושים<sup class="footnote-marker">30</sup><i class="footnote">בניגוד לתבורי, שם, עמ' 218. </i>. גם בעל קדמוניות המקרא (יג ו) מדבר ברוח זו על הקשר בין ראש השנה, השופר והבריאה: "וחג השופר... כי ראיתי מראש את הבריאה למכן תזכרו תבל כלה ובתחילת השנים אדע את מספר המתים והנולדים". אם כן, יום המשפט הוא גם יום הזיכרון והוא יום הבריאה.
לבני כתות מדבר יהודה היה לוח שנה שונה לחלוטין המבוסס על שנת השמש (ראה במבוא) ושהתחיל כנראה מראש חודש ניסן<sup class="footnote-marker">31</sup><i class="footnote">טלמון, הלוח; טלמון וקנוהל, הלוח. </i>; מן הסתם נבע הדבר מזיקתם הרבה לכתוב המקראי. יתר על כן, כל העדויות הכיתתיות מתייחסות לעבודת המשמרות במקדש, ואין לדעת האם גם השנה האזרחית החלה מניסן או שמא חל נוהג זה רק על התחום המקדשי-דתי.
משנתנו מתחילה את מניית ראשי השנה בתשרי, ומבטאת בכך מן הסתם את התפיסה שאכן תשרי היה ראש השנה הרגיל. הוא הדין ברשימת התקופות בספר היובלים, כמו גם כל התאריכים בחיבור כיתתי זה<sup class="footnote-marker">32</sup><i class="footnote">ספר היובלים, ו 23, וראו להלן. </i>.
לוחות שנה מצוירים גם על פסיפסים. באופן טבעי הפסיפס הוא עגול ואין לו התחלה או סוף. אך ניתן להניח שתחילת השנה תצויר בראש העיגול, בכיוון הראייה של המתפללים. בפסיפס חמת טבריה מצויר חודש ניסן למעלה, ותשרי למטה. המתפללים ראו את מזלות בתולה ומאזניים (אלול ותשרי) בכתב ישר, ואת מזלות דלי ודגים (טבת ושבט) בכתב הפוך, על כן נראה שעבור האמן נחשב תשרי לראש השנה<sup class="footnote-marker">33</sup><i class="footnote">אנציקלופדיה לחפירות, ב, עמ' 516. </i>. התקופות מצוירות בפינות העיגול, ולא ברור מהי תחילת השנה. בבית אלפא<sup class="footnote-marker">34</sup><i class="footnote">שם, א, עמ' 166. </i> ראש העיגול הוא בין תקופת טבת לתקופת ניסן, וכאילו השנה מתחילה בערך בחודש פברואר (שבט). המזל המופיע בראש המעגל הוא דווקא סרטן, מזלו של חודש תמוז, ולפיכך אין התאמה בין התקופות למזלות החודשיים, ודומה שלאמן לא היה חשוב מתי תחילת השנה. בנערן חודש שבט מופיע בראש העיגול ומתחיל את השנה כמו בבית אלפא<sup class="footnote-marker">35</sup><i class="footnote">שם, ג, עמ' 1079. </i>. בעוספיה מזל טלה (ניסן) ממוקם למעלה<sup class="footnote-marker">36</sup><i class="footnote">שם, ב, עמ' 480. </i>, וכן נזכר הטלה ראשון ברשימת המזלות בעין גדי<sup class="footnote-marker">37</sup><i class="footnote">נוה, על פסיפס ואבן, עמ' 107. </i> (איור 65, ראו גם תמונה 16).
סדר החודשים או המזלות מופיע גם בפיוטים רבים. בכולם מעגל השנה מתחיל בניסן או במזל טלה, שהוא מזלו של חודש זה. כך המצב בכל הפיוטים, ללא קשר לנושא הפיוט ולייעודו<sup class="footnote-marker">38</sup><i class="footnote">כך, למשל, בפיוטים "ארומם בכל עת", "יפתח ארץ לישע" ועוד ועוד, ראו לנדוי, מוטיבים, עמ' 165-146. </i>.
אם כן, חודש תשרי אכן שימש בתור ראש השנה לעניינים אזרחיים, ולמעשה בתור ראש שנה כללי בחברה היהודית, אך העדויות אינן אחידות ולכידות. ראש חודש ניסן היה ראש חודש לעניינים דתיים ומקדשיים בלבד. ייתכן שהדבר השפיע על הניסוח במשנתנו. עם זאת, רוב סעיפי המשנה עוסקים בפרטים הלכתיים, וטבעי הוא הסבר הגמרא כי גם ראש השנה של תשרי חשוב, בעיקר בגלל כתיבת התאריך על השטרות.
נשוב למשנתנו. כל התאריכים במשנה אינם עקרוניים אלא מעשיים, אי לכך יש לצפות שגם לראש השנה למלכים תהיה משמעות מעשית, ולפי דרכנו למדנו שהמשנה רואה לפניה ימים של מלכות ישראל בסוף ימי בית שני, או בימי מרד בר כוכבא. התלמוד הבבלי (ג ע"ב; ח ע"א) דן בשאלה האם אלו מלכי אומות העולם או מלכי ישראל ומסיק כי אלו מלכי האומות, שהרי מלכי ישראל אמורים למנות מתשרי. ברם, מלכי אומות העולם (הרומאים, או המלכים ההלניסטיים) לא מנו למניין החודשים העבריים, אלא הילכו לפי לוח שונה. על כורחך אנו עוסקים במניין יהודי.
<b>ולרגלים –</b> פסח הוא הרגל הראשון בשנה. התלמוד הבבלי קושר את משנתנו להלכה בדיני נדרים: מי שנדר חייב לשלם את נדרו תוך שנה. במקורות שלוש דעות בנושא, הראשונה המנויה כאן היא שניתן לדחות את תשלום הקרבן שלושה רגלים, והאחרון שבהם הוא פסח: "שלשה רגלים כסדרן וחג המצות ראשון", כלומר מונים שלושה רגלים מהפסח שאחרי הנדר. זו דעתו של רבי שמעון, והיא הנזכרת במשנתנו<sup class="footnote-marker">39</sup><i class="footnote">ספרא, אמור פרק טו ה"ג-ה"ד, קב ע"ג; ירו', נו ע"ב-ע"ג; בבלי, ד ע"א, ועיין שם בהמשך הסוגיה הארוכה. בעל מלאכת שלמה מעיר על פיוט של הקליר שממנו משמע שאין הלכה כרבי שמעון. </i>. בספרא שם שתי דעות נוספות, האחת שיש לשלם את הנדר עד הרגל הראשון, והאחרת שיש לשלם את הנדר תוך שלושה רגלים. מכל מקום, התלמוד ומדרש התנאים מחפשים משמעות הלכתית למשפט, ואכן, כפי שראינו ונראה, לכל יתר חלקי המשנה משמעות הלכתית, ולכן המטרה מוצדקת. הרמב"ם בפירושו אמנם אומר "ואינה הלכה", אך קשה להלום חריג זה, ויש לפרש את כל המשנה לפי אותו מניע מבריח הלכתי. 
משנתנו אינה מונה את ראש השנה לתשלום מסים. התלמוד הבבלי מזכיר בהקשר זה את מסי הקהילה (ו ע"ב). ברם, בכל הנוגע למסים המגיעים לשלטונות מן הסתם נהג הלוח הכללי ולא העברי.
התוספתא<sup class="footnote-marker">40</sup><i class="footnote">תוס', פ"א ה"א; מכילתא דר' ישמעאל, בא, עמ' 7; מכילתא דרשב"י, בא יב, עמ' 9, והמכילתא דרשב"י כדעת היש אומרים שבתוספתא. </i> מוסיפה שניסן הוא ראש השנה גם לחודשים ולתרומת שקלים, ויש אומרים אף לשכר בתים. ראש השנה לחודשים משמעו שהחודש הראשון הוא ניסן, השני אייר וכו'. זו פרשנות למקרא המונה חודשים, וכפי שראינו היו שיטות שמנו כך חודשים גם בימי בית שני. מאוחר יותר כמעט איננו פוגשים תיארוך של חודשים לפי מספרם. מן הראוי להעיר שבכתובות היהודיות (כתובות הקבר וכתובות בתי הכנסת) פרטים מועטים, ואין בהם עדות לשיטת התיארוך ומניית החודשים. אפשטיין שיער שבמשנה צריך היה להיות כתוב "לחדשים, למלכים" וכו'<sup class="footnote-marker">41</sup><i class="footnote">אפשטיין, מבואות, עמ' 364.  </i>, ואכן אין ספק שנאמר בתורה שניסן הוא "ראש חדשים, ראשון... לחדשי השנה" (שמות יב א). ברם, המשנה מתמקדת בראשי שנים שיש להם משמעות מעשית, ואולי לכן נשמט פרט חשוב זה, שחשיבותו בעיקר בתחום הדתי.
<b>לתרומת שקלים – </b>משמעו שמביאים את קרבנות התמיד מתרומות אותה שנה. אם בסוף השנה נותר בקופה עודף, אין הוא משמש לקניית קרבנות ציבור אלא מופנה למטרות אחרות<sup class="footnote-marker">42</sup><i class="footnote">לדיון רחב ראו משנה, שקלים פ"ג מ"א ופירושנו שם. </i>. א' ניסן הוא הקו המפריד בין השנים לצורך זה. התוספתא ומקורות מקבילים ממשיכים לפרש את יתר המשמעויות של ראש השנה. 
הקביעה שניסן הוא ראש השנה אינה מנותקת מהמחלוקת המפורסמת שנזכרה לעיל האם העולם נברא בניסן או בתשרי<sup class="footnote-marker">43</sup><i class="footnote">סדר עולם רבה, פ"ד; ירו', נז ע"ב ומקבילות רבות. </i>. ברם, המשנה מצמצמת את עצמה לעניין הטכני של המשמעויות ההלכתיות של המושג ראש השנה, ואינה עוסקת בסוגיות הרות עולם. זו דוגמה מעניינת כיצד תנאים ממעטים לעתים לדון בשאלות מרכזיות ומצמצמים את מבטם למשמעות ההלכתית היום-יומית של אותן שאלות.
<b>באחד באלול ראש שנה למעשר בהמה –</b> ראש חודש אלול הוא המועד להפרשת מעשר בהמה. בספר ויקרא (כז לב) נאמר כי יש להפריש "מעשר בקר וצאן", ואין חייבים במעשר בהמה אלא בעלי עדרים גדולים שנולדו להם עשרה ולדות או יותר בשנה אחת. את מספר הוולדות מונים מראש השנה. אין מונים יחדיו ולדות משנים שונות, ואין מעשרים מוולדות שנה אחת על חברתה.
<b>רבי לעזר ורבי שמעון אומרים באחד בתשרי –</b> יש להניח שדברי רבי אלעזר ורבי שמעון נאמרו רק על מעשר בהמה. ברם, מבחינה מילולית ניתן בקושי להסביר שהם חולקים על כל הרשימה ואומרים שבא' בתשרי ראש השנה למלכים. נראה שכך הבין רבי שלמה עדני, בעל מלאכת שלמה, כשציין לסוגיית הבבלי (עבודה זרה י ע"א) הקובעת שאחד בתשרי הוא ראש השנה למלכי ישראל. ברם ייתכן שלא לכך התכוון בעל מלאכת שלמה, אלא הפנה רק לדיון בנושא הקרוב לנושאים שלנו.
בתוספתא נוספו דברי בן עזאי: "הואיל ואילו אומרים באחד באלול ואילו אומרים באחד בתשרי יהוא האלוליים מתעשרין לעצמן. כיצד? נולדו חמשה באב וחמשה באלול, חמשה באלול וחמשה בתשרי, חמשה באב וחמשה בתשרי – אין מצטרפין, חמשה בתשרי וחמשה באב – הרי אילו מצטרפין" (תוס', פ"א ה"ו).
במסכת בכורות ושקלים נאמר: "שלש גרנות למעשר בהמה בפרס הפסח בפרס העצרת בפרס החג דברי רבי עקיבה בן עזי אומר בעשרים ותשעה באדר באחד בסיון בעשרים ותשעה באב<sup class="footnote-marker">44</sup><i class="footnote">ויש הגורסים באלול, ראו פירושנו לשקלים פ"ג מ"א. </i> רבי אלעזר ורבי שמעון אומרים: באחד בניסן באחד בסיון בעשרים ותשעה באלול<sup class="footnote-marker">45</sup><i class="footnote">ובנוסחאות הדפוסים בא' תשרי, ראו פירושנו לשקלים. </i> ולמה אמרו בעשרים ותשעה באלול ולא אמרו באחד בתשרי מפני שהוא יום טוב ואיפשר לעשר ביום טוב לפיכך הקדימהו בעשרים ותשעה באלול. רבי מאיר אומר באחד באלול ראש השנה למעשר בהמה בן עזיי אומר: האלוליין מתעשרין בפני עצמן... אם כן למה נאמר שלש גרנות למעשר בהמה שעד שלא תגיע שעת הגורן מותר למכור ולשחוט הגיע הגורן לא ישחוט ואם שחט פטור"<sup class="footnote-marker">46</sup><i class="footnote">משנה, בכורות פ"ט מ"ה לפי כ"י קופמן, וכן משנה, שקלים פ"ג מ"א. הגורן הוא מונח מושאל. גורן הוא המקום שדשים בו תבואה, ובהשאלה שעת הגורן היא שעת אסיף היבול, וכאן מדובר באיסוף יבול הבהמות. </i>.
בתוספתא למשנה זו נוסף לדעת רבי עקיבא המשפט "בפרס החג אין להן קצבה" (תוס', בכורות פ"ז ה"ט, עמ' 542), וכן שם: "רבי יוסי ברבי יהודה אומר: אין פחות מחמשה עשר יום קודם לרגל אמר רבי שמעון בן עזאי הואיל ואילו אומרים באחד באלול" וכו' (ההמשך כמו בתוספתא שלנו). כלומר, המונח "פרוס החג" משמעו חמישה עשר יום קודם לרגל. אם כן שלושה מועדים למעשר בהמה, וקיימת אף מחלוקת מהם פרטי המועדים הללו.
לכאורה משנתנו עומדת בסתירה למשנת בכורות, וכך מעמיד זאת הבבלי בסוגייתנו, ולפי זה משנתנו כרבי שמעון. ברם, בהמשך משנתנו נזכר רבי שמעון כחולק על התנא הסתמי הראשון, לפיכך מתרץ רב יוסף ששתי המשניות יצאו מידי שני תנאים החולקים בשיטת רבי מאיר (בבלי, פסחים ז ע"ב). ניתן גם לפרש את הדברים אחרת, על רקע גאוגרפי רֵאלי, ולקבל את דברי משנת בכורות כפשוטם, ושני נושאים שונים לפנינו. האחד הוא ממתי מתחילה שנת מעשר בהמה, והאחר מתי יש להפריש את מעשר הבהמה. שלוש הגרנות נועדו לקבוע את המועד שיש להפריש בו את מעשר הבהמה. עד זמן ה"גורן" אסור לשחוט בהמה, שכן טרם הופרשו ממנה המעשרות הדרושים. אבל החשבון הסופי, כמה בהמות יש להפריש, נקבע רק בסוף השנה (תחילת השנה הבאה), בראש השנה למעשר. אדם אינו יודע אם יצטרך להפריש מעשר בהמה עד שנולדים לו עשרה ולדות. לכאורה ייתכן שעד שמועד ה"גורן" מגיע נולדו בעדרו פחות מעשר בהמות, ולכן לא יפריש מעשר בהמה. רק מאוחר יותר יתברר שהוא חייב במעשר. בעיה מעין זו אופיינית לעדרים קטנים, ברם היא הייתה מעשית פחות בימי קדם. לרוב בני האדם הייתה פרה או כבשה אחת, או לכל היותר צמד בהמות, לפיכך רוב בני האדם היו פטורים ממעשר בהמה. בשולי היישוב, ובעיקר במדבריות בדרום הרי יהודה ובגולן, רווחו בעלי עדרים גדולים, ובעדריהם של אלו נולדו יותר מעשרה ולדות בשנה.
כידוע אין להפריש מעשר בהמה מזן לזן. הפרות ממליטות במהלך כל השנה, ויש לקבוע מתי מסתיימת שנת המעשר. כבשים ועזים ממליטות באמצע החורף (בערך בפברואר), ולקראת פסח הטלאים ראויים לשחיטה. בימי בית שני, וכנראה גם לאחריו, אחד הקריטריונים לעיבור השנה היה "אימרייא דעדקין וזימניה דאביבא לא מטא" (הכבשים [הטלאים] רכים וזמן האביב לא בא) (תוס', סנהדרין פ"ב ה"ו, עמ' 417, ומקבילות), ועדיין לא הגיע זמן שחיטתם. אם כן, בשנה רגילה היו הטלאים מבוגרים דיים לשחיטה. בעל העדר מחליט באביב כמה כבשים הוא מעוניין להמשיך לגדל ושוחט את הטלאים העודפים. העלייה לרגל והחג יצרו כמובן את השוק שבו נמכרו הטלאים. על פי רוב בערב פסח כבר ידע המגדל כמה כבשים בעדרו וכמה מעשרות הוא חייב להפריש, לפיכך היו חכמים יכולים לקבוע את ערב פסח כ"גורן בהמה".
באזורים הרריים וקרים המלטת הכבשים מתעכבת. בגליל העליון ובגולן הצפוני הכבשים והעזים ממליטות רק בחודש מרץ או אפריל. לאזורים אלו נקבע ה"גורן" בעצרת. מכל מקום, בעל עדר צאן ידע בפסח ובעצרת כמה טלאים יהיו בעדרו ולא היה צריך להמתין לראש השנה. הגורן אִפשר לו לשלם את חובותיו לקודשי שמים, ולנצל את עדרו בצורה כלכלית ויעילה. 
פרות, לעומת זאת, ממליטות במהלך כל השנה. על כן היה בעל עדר פרות חייב להמתין עד לראש השנה, ורק אז ידע כמה בהמות בעדרו וכמה בהמות עליו להפריש למעשר. שלושת מועדי הגרנות אינם עומדים, אפוא, בניגוד לקביעה שראש השנה הוא התאריך הקובע למעשר בהמה. כל גורן נועד לטיפוס ולתנאים שונים. עדות לפירוש זה יש בירושלמי המדגיש כי אלו "פירקי לידה", כלומר שמועדי הגרנות מתאימים לתנאי הטבע (ירו', שקלים פ"ג ה"א, מז ע"ב)<sup class="footnote-marker">47</sup><i class="footnote">לעומת זאת ההסבר שהבהמות "מתמצות לילד מן הישנות" (שם) נשמע ספרותי ואגדי בלבד. </i>.
המועד המדויק של שלושת ה"גרנות" נקבע בזיקה לחגים כדי שיהיה בשוק שפע של בהמות למכירה. צורכי העולים לרגל השפיעו על מועד הגרנות. ברם, ההלכה אינה מוגבלת רק לימי הבית. גם לאחר החורבן צרך העם בשר בחגים. המשנה מזכירה ארבעה פרקים בשנה שבהם נמכרות ונשחטות בהמות רבות: "ערב יום טוב האחרון של חג, ערב יום טוב הראשון של פסח, וערב עצרת, וערב ראש השנה, וכדברי רבי יוסי הגלילי אף ערב יום הכפורים בגליל" (חולין פ"ה מ"ד). חכמים אף עודדו צריכת בשר במועדים אלו וחייבו את המוכר לשחוט בהם בהמה, גם אם אין לו מספיק לקוחות לבהמה שלמה; השוחט נדרש, אפוא, לשחוט אף שלקוחותיו אינם מובטחים<sup class="footnote-marker">48</sup><i class="footnote">שם, משנה ו, ואם יזכנו החונן לאדם דעת וכוח נסביר את המשנה במקומה. </i>. צריכת הבשר במרחב היהודי הייתה מצומצמת, אך במועדים אלו רווח היה הנוהג לאכול בשר, וסידורי הפרשת מעשר בהמה הם חלק ותנאי לאותו נוהג. הגרנות נקבעו, אפוא, לפי שיקול משולב של תנאי הטבע של גידול הבהמות ותנאי השוק של צריכת הבשר.
בתלמוד הבבלי מציעים זמנים אחרים כמועדי המלטה; ספק אם יש להם רקע רֵאלי, ונראה שזה רק ניסיון להתאים את זמנו של הגורן בחודש אלול לזמני המלטה (ח ע"א)<sup class="footnote-marker">49</sup><i class="footnote">ראו פירוש הר"ן המנסה להתאים את התאריכים גם לזמני ההמלטה של פרות, זאת אף שבטבע אין לפרות זמן המלטה קבוע. </i>. 
המחלוקת במשנת בכורות בין רבי עקיבא, מחד גיסא, ורבי אלעזר ורבי שמעון, מאידך גיסא, אינה קוטבית. אם פרוס החג הוא חמישה עשר יום לפני החג, כפי שאומר רבי יוסי ברבי יהודה, הרי שפרוס החג הוא א' בתשרי או כ"ט באלול, ופרוס הפסח הוא א' בניסן או כ"ט באדר, והמחלוקת היא האם מועד הגורן השלישית הוא בפרוס עצרת, כלומר בכ' באייר, או בא' בסיוון. במשנת שקלים נוספה דעתו של בן עזאי שמועד הגורן יהיה לא בכ"ט באלול אלא בכ"ט באב<sup class="footnote-marker">50</sup><i class="footnote">אבל בכתב יד קופמן למשנת שקלים כ"ט אלול, וראו דיוננו בנוסחה זו שם. </i>. עמדה זו מושפעת מעמדתו שוולדות חודש אלול מתעשרים לעצמם (להלן), שהרי אם כך אין טעם שגורן אחת תכלול את ולדות אב המתעשרים במסגרת השנה הקודמת ואת ולדות אלול המתעשרים כקבוצה עצמאית. מכל מקום, משנתנו היא כדעת רבי עקיבא בבכורות<sup class="footnote-marker">51</sup><i class="footnote">אפשטיין, מבואות, עמ' 368. </i>. 
עמדתו של בן עזאי שוולדות חודש אלול יתעשרו לעצמם היא עמדת הכרעה במחלוקת האם התאריך הקובע לשנת מעשר הבהמה הוא אלול או תשרי. בן עזאי היה חברו ותלמידו של רבי עקיבא. התלמוד הירושלמי שואל כיצד ייתכן שתלמידו של רבי עקיבא יכריע במחלוקת של תלמידי רבי עקיבא, ומסביר שהמחלוקת הבסיסית היא בין רבי עקיבא ורבי ישמעאל (נו ע"ד)<sup class="footnote-marker">52</sup><i class="footnote">בבבלי, בכורות נח ע"א, הגמרא אומרת שכל הדעות נאמרו מפי נביאים, לכן לא ידע בן עזאי לפסוק כמי ההלכה ועל כן בחר בעמדת פשרה. </i>, ובן עזאי, תלמידו של רבי עקיבא, נוקט עמדת ביניים.
לפי משנתנו נחלקים בנושא רבי עקיבא ורבי אליעזר, וסביר שבן עזאי ינקוט עמדת ביניים ביניהם, ואילו רבי שמעון, תלמיד צעיר יותר של רבי עקיבא, קיבל את דעתו של רבי אליעזר. לפיכך, כל שאלת הגמרא מוקשית, שהרי בן עזאי מגיב על דברי הדור הקודם לו וסדר הדברים נכון וסביר, ונותרת השאלה במה התקשתה הגמרא<sup class="footnote-marker">53</sup><i class="footnote">לפי הפירוש המוצע התייחסה סוגיית הירושלמי למסכת בכורות. כידוע אין לנו תלמוד ירושלמי לסדר קודשים, וכנראה גם מעולם לא נערך תלמוד למסכתות אלו. על כן ייתכן שחכמי התלמוד נחלקו על פירוש משנת בכורות, ומפני שאין תלמוד למסכת בכורות העביר העורך את הסוגיה למשנתנו. </i>. ייתכן שדברי הירושלמי נאמרו על משנת בכורות. שם רבי מאיר אומר את דברי רבי עקיבא; לא נאמר מי החולק על רבי מאיר, אבל בן עזאי מתייחס למחלוקת וחוזר על עמדת הביניים שלו. לא מן הנמנע שבנוסח קדום של המשנה הופיע שם החולק (אולי רבי שמעון?), ועל כך שאלה הגמרא כיצד יכול בן עזאי להגיב על עמדת הצעירים ממנו. כל הסוגיה הועברה לגמרתנו, וכך הוסבה סוגיה שנועדה במקורה לבכורות למשנת ראש השנה. זו הצעה חריפה, וסביר יותר שדברי בן עזאי התייחסו למחלוקת רבי עקיבא ורבי אליעזר והועברו למשנת בכורות העוסקת באותו נושא, אך בה מובאים רק דברי רבי מאיר החוזר על עמדת רבו, רבי עקיבא. 
<b>באחד בתשרי ראש השנה לשנים ולשמיטים –</b> כפי שראינו נחשב א' בתשרי כאחד משני ראשי השנה, עם זאת המשנה מצמצמת את עצמה למשמעות הלכתית. שנת השמיטה מתחילה בא' בתשרי ומסתיימת בכ"ט באלול. השמיטה הייתה אירוע חשוב לחקלאי הארץ ולכל תושביה היהודיים, ואין צריך להסביר עד כמה חשוב לקבוע את תחילתה וסופה.
<b>לשנים –</b> אם פירשנו שא' בניסן הוא ראש השנה למלכים, ומשמעות הדבר שלפי תאריך זה נכתבים השטרות, הרי שיש בא' בתשרי כפילות, וכפי שפירשנו כך נהג בר כוכבא בשטרותיו. הבבלי מסביר שא' בתשרי הוא ראש השנה של מלכי אומות העולם (ח ע"א; עבודה זרה י ע"א)<sup class="footnote-marker">54</sup><i class="footnote">השלטון הרומי מנה את ראש השנה מינואר ולא מתשרי. ראש השנה של מלכי העולם עשוי להתייחס ללוח הבבלי שנהג בתקופה הפרסית, ודומה שכבר לא נהג בימי התנאים. </i>. ברם, כפי שראינו לעיל גם ניסן וגם תשרי נחשבו לראשי שנים, ואי אפשר לחלק בפשטות בין אומות העולם לבין מלכי ישראל. שתי השיטות נהגו במקביל, ולכן שתיהן נזכרות במשנה. בתלמוד הבבלי גם פירוש אחר, ברם הוא מסב את המשנה למשמעות קוסמית גדולה, ומכיוון שפירשנו את מרבית התאריכים במשמעות משפטית – אנו מעדיפים פרשנות מעין זו אף במקרה זה.
<b>וליובלות –</b> היובל מתחיל ומסתיים בראש השנה. ברור שספירת היובל תלויה בשנות השמיטה. לפי דין תורה בסוף שבעה מחזורים של שנות שמיטה מוכרז היובל, ואז האדמה חוזרת לבעליה המקוריים, וכל פעולות המכירה והקנייה של קרקעות אינן אלא פעולות זמניות עד היובל (ויקרא כה ח-יח).
דין יובל בטל בימי בית שני. חז"ל מספרים על כך ומסבירים שהסיבה היא שלא כל ישראל על אדמתם, ו"השבטים מעורבבין"<sup class="footnote-marker">55</sup><i class="footnote">ספרא בהר, פרשתא ב ה"ב, קז ע"ד; ירו', שביעית פ"י ה"ב, לט ע"ג; בבלי, ערכין לב ע"ב; קידושין לח ע"ב ומקבילות. </i>. טיעון זה מופיע בתלמודים אגב פולמוס על מעמדה של השמיטה, ועל זכותו של הלל לבטל למעשה את שמיטת הכספים, אך במקורה התנאי הדרשה עומדת בפני עצמה. בידינו עדויות רבות על שמירת שביעית הלכה למעשה מימי הבית ומלאחר חורבנו, ואף לא עדות אחת על קיומה של מצוות יובל הלכה למעשה. על כן נראה כי אכן לא שמר הציבור היהודי על מצוות יובל. הנימוק לכך הוא כנראה מלאכותי, שכן בלשון הכתוב אין מצוות היובל תלויה בתנאים הנזכרים. ברם, חכמים הבינו כי מצוות יובל מתאימה לתנאים של משטר של בתי אבות ומשפחות מורחבות, ואין לה מקום במשק מפותח יותר יחסית, המבוסס על רכוש פרטי.
עם כל זאת לא נעקר דין יובל לחלוטין. במקרא נקשר אליו דין גאולת קרקע בעיר מוקפת חומה. בעיר מעין זו אין דיני יובל חלים, אך יש למוכר, או לגואל, אפשרות לגאול את הקרקע תוך שנה. דין גאולת בתים נשמר כל ימי בית שני, לפחות בירושלים. על מימושו בחיי היום-יום ניתן ללמוד מתקנתו של הלל. המסורת מספרת שהקונים היו נוהגים להיעלם לשנה כדי להימנע מלהיענות לתביעת גאולה אפשרית. על כן התקין הלל שהגואל יוכל להפקיד את כסף הגאולה בבית דין, ובכך ייגאל הבית (משנה, שביעית פ"ט מ"ד ומקבילות). בתקופת האמוראים איננו שומעים על הפעלתו של דין גאולת בתים אף שלא הייתה כל סיבה פורמלית לביטולו, שהרי נותרו עיירות מוקפות חומה גם לאחר החורבן. אם כן, ל"ראש השנה של היובל" הייתה משמעות כלשהי לפחות בימי בית שני.
יתר על כן, גם אם דין יובל בטל נותרו חוגים שמנו את שנות היובל. התאריך "בחמישי באדר השני" מופיע פעם אחת במקורותינו (תוס', אהלות פי"ח הי"ז)<sup class="footnote-marker">56</sup><i class="footnote">בנוסח כתב יד ערפורט "בחמשה", והנוסח משובש. ראו ליברמן, תוספת ראשונים על אתר. </i>, ולפי ההקשר אירע המעשה המתואר בשנת השמיטה של היובל החמישי, בחודש אדר. בכתובת בבית הכנסת בסוסיא (איור 66) התאריך מופיע לפי שנת היובל<sup class="footnote-marker">57</sup><i class="footnote">נוה, על פסיפס ואבן, מס' 76, עמ' 117. </i>, וברור שהיו שמנו את שנת היובל גם אם לא נותר לה זכר מעשי בהלכה הנוהגת. משנתנו נדרשת, אפוא, לקבוע מתי היובל מתחיל משום שהיו שציינוהו, ולו רק כזיכרון היסטורי, או כדין תורה שאינו נוהג למעשה.
<b>לנטיעה –</b> התוספתא מסבירה במפורש את משמעות ההלכה: "כיצד לנטיעה? אחד הנוטע ואחד המבריך ואחד המרכיב שלושים יום לפני ראש השנה עלתה לו שנה"<sup class="footnote-marker">58</sup><i class="footnote">תוס', פ"א ה"ח; שביעית פ"ב ה"ג; ירו', נז ע"א; שביעית פ"ב ה"ו, לג ע"ד; בבלי, ט ע"ב; שמחות פ"ז כד-כה. </i>. כידוע בשלוש השנים הראשונות הפרות הם ערלה ואסורים במאכל, ובשנה הרביעית הם נטע רבעי שיש לאכלו בירושלים בטהרה. מניין השנים נקבע מראש השנה, וכל עץ שניטע או הורכב חודש לפני ראש השנה נחשב כאילו עברה עליו שנה שלמה. קביעת תשרי כראש השנה לנטיעה עומדת בניגוד לקביעת חודש שבט כראש השנה לאילנות<sup class="footnote-marker">59</sup><i class="footnote">ראו מלאכת שלמה לפִסקה זו. </i>. ניתן, כמובן, לקבוע חלוקה טכנית בין שני התאריכים, תשרי לנטיעה והברכה כמו שפירשנו ושבט למעשרות (להלן). ברם, כפי שנראה, א' בשבט או ט"ו בשבט הם תאריכים קדומים שההלכה המאוחרת דחקה מלוח השנה הדתי. ייתכן, אפוא, שבמשנתנו שני שלבים ספרותיים. בהלכה זו באה לידי ביטוי ההלכה המאוחרת, והפִסקה העוסקת בשבט מבטאת את ההלכה הקדומה. בסיכום משנה זו נחזור להבהרת הדברים. אפשר שעל הלכה זו רבי אליעזר חלוק (משנה, ערכין פ"ט מ"א), אך אפשר גם שדברי רבי אליעזר נאמרו רק לעניין המסוים הנדון שם.
<b>ולירקות – </b>אף כאן התוספתא מסבירה שראש השנה קובע את המעשרות הניתנים מהירקות<sup class="footnote-marker">60</sup><i class="footnote">תוס', פ"א ה"ט; תרומות פ"ב ה"ו; ירו', נז ע"א; בבלי, יב ע"א ועוד. </i>. כידוע בשנה הראשונה, השנייה, הרביעית והחמישית של מחזור שנות השמיטה מפרישים מעשר שני, ובשנים השלישית והשישית מעשר עני. בפרות נקבעה שנת המעשר לפי החניטה, מתי חנט הפרי, ובירקות הולכים "בתר לקיטה", מתי נלקט הפרי. אם נלקט לפני ראש השנה – מתעשר לשעבר, לפי השנה שעברה, ואם נלקט לאחר ראש השנה – מתעשר כאילו היה שייך לשנה החדשה.
<b>באחד בשבט ראש השנה לאילן כדברי בית שמיי בית הלל בחמשה עשר בו –</b> יום חמישה עשר בשבט לא היה מוכר כיום מועד משמעותי, והופעתו ברשימת ראשי השנים שבמשנה אינה מעידה על מעמדו החגיגי או המיוחד בלוח השנה היהודי. הוא מופיע במשנה רק כיום טכני לקביעת מעשרות. פרי שחנט לפני חמישה עשר בשבט נחשב לשנה הקודמת, ומפרישים ממנו את המעשרות הנהוגים באותה שנה (מעשר עני או שני), ובשנת שמיטה פרות שחנטו לפני ט"ו בשבט נחשבים לפרות חולין ואילו על פרות שחנטו אחרי ט"ו בשבט חלים דיני שביעית. שונה מעט דינו של אתרוג שבו הולכים אחר לקיטה (כמו ירק), ושוב, אם נלקט לפני ט"ו בשבט חלים עליו דיני השנה הקודמת<sup class="footnote-marker">61</sup><i class="footnote">תוס', פ"א ה"ט; תרומות פ"ב ה"ו ומקבילותיה, ראו בהערה הקודמת. </i>. בתלמודים<sup class="footnote-marker">62</sup><i class="footnote">תוס', שביעית פ"ד ה"כ; ירו', נז ע"א; בבלי, יד ע"ב, ושם היה מי שפירש שרבי עקיבא נקט עמדה במחלוקת אחרת, זו השנויה בביכורים פ"ב מ"ו, ונפרשה בבוא העת אם יזכנו לכך החונן לאדם דעת. </i> מובא מעשה ברבי עקיבא שנהג כדעת בית שמאי ובית הלל והפריש את שני המעשרות. זו עדות נוספת לכך שפסיקת ההלכה כבית הלל לא הייתה פרי הכרעה אחידה וכוללת, אלא תוצאה של תהליך ארוך, ופרי פסיקה בכל מחלוקת לחוד<sup class="footnote-marker">63</sup><i class="footnote">ספראי, הכרעה כבית הלל. </i>.
התלמודים מסבירים מדוע נקבע חודש שבט: "כבר יצאו רוב גשמי שנה כולה וכבר רובה שלתקופה מבחוץ" (ירו’, נז ע"א)<sup class="footnote-marker">64</sup><i class="footnote">לכל פרשת ט"ו בשבט בתקופת התנאים והאמוראים ראו פליקס, ט"ו בשבט.  </i>. נכון שבשבט כבר עברה אמצע עונת הגשמים, ואף אמצע תקופת החורף לפי החלוקה המקובלת לארבע תקופות, ברם קשה להבין מדוע נבחר דווקא אמצע התקופה ולא ראשיתה או סופה. נימוק זה חוזר בבבלי בצורה שונה במקצת: "ועדיין רוב תקופה מבחוץ" (יד ע"א). ההבדל בין התלמודים מעיד על שוני בין בבל וארץ ישראל בחלוקת השנה, אך אין בכך הסבר לעצם בחירת התאריך כראש השנה לאילנות. הסבר אחר בירושלמי הוא שעד כאן הפרות חיים מגשמי השנה הקודמת. טעם זה נשמע ספרותי בלבד. המים בקרקע מתייבשים במהלך הקיץ, ואין לחודש שבט משמעות כלשהי<sup class="footnote-marker">65</sup><i class="footnote">תשובת גאון (אוצר הגאונים, ראש השנה, עמ' 23) קושרת את ט"ו בשבט ל"גחלת השניה" של המים. לפי תפיסה זו יש בעונה שלושה מקבצים של ממטרים; הגאון מעיד על תודעה זו בבבל, ופליקס מעיד על קיומה בתודעת הפלח הערבי המסורתי (פליקס, ט"ו בשבט, עמ' 357-356).  </i>.
כפי שנראה להלן חילקה החלוקה הקדומה, המופיעה בתורה, את השנה לשישה חלקים. חז"ל מונים את החלקים השונים, וט"ו בשבט הוא סוף עונת החורף<sup class="footnote-marker">66</sup><i class="footnote">תוס', תענית פ"א ה"ז; בבלי, בבא מציעא קו ע"ב; בראשית רבה, לד יא, עמ' 322.  </i>. רבי שמעון מתחיל את מניין השנה מתשרי, ואז סוף עונת החורף הוא בראש חודש שבט. ייתכן שבכך נעוץ שורש ההבדל בין בית הלל ובית שמאי, ולפנינו הד לאותה חלוקה קדומה של השנה. כפי שנראה להלן איבד ט"ו בשבט את מעמדו, ואף חלוקת השנה לשישה חלקים אינה חוזרת ואת מקומה תפסה החלוקה לארבע תקופות (להלן). ייתכן ששני התהליכים קשורים זה בזה: עם התפשטותה של חלוקת השנה לארבע תקופות איבד ט"ו בשבט את מקומו, ואט אט אבד גם מעמדו ההלכתי. 
מבחינה חקלאית חודש שבט הוא חודש "מת". בגלל החורף רוב העצים עדיין נמצאים במצב של תרדמת, ורק בודדים מתחילים להנץ. לשיר העם המודרני הידוע "ט"ו בשבט הגיע חג לאילנות" אין כל רקע רֵאלי. חודש שבט נבחר לא משום שבו מתחילה הפריחה, אלא להפך, משום שהוא גבול מובהק בין השנים, עונת היבול מסתיימת בו ועונת הפריחה החדשה טרם החלה. 
בספרות האמוראים מובאת גם דעה שראש השנה לאילן הוא ראש השנה הרגיל<sup class="footnote-marker">67</sup><i class="footnote">ירו', שביעית פ"ה ה"א, לה ע"ד, וראו פליקס, ט"ו בשבט, עמ' 378-377. </i>. בירושלמי מובאת גם מסורת מאוחרת המובאת בשם "תמן אמרין" שקבעה את א' תשרי כראש השנה לאילנות. ביטוי זה מתייחס בדרך כלל להלכות בבל, ברם להלכה זו אין זכר בתלמוד הבבלי<sup class="footnote-marker">68</sup><i class="footnote">בבבלי, יד ע"ב - טו ע"א, יש אולי הד לדעה זו, שכן רבה בר רב הונא אומר שראש השנה של אתרוג הוא בתשרי, אך הגמרא דוחה זאת, ראו פליקס, שם, הערה 103.  </i>. יתרה מזו, מסוגיית הירושלמי נראה שההלכה הייתה מוכרת ונהגה בארץ ישראל. נראה שאין "תמן אמרין" אלא מונח להבאת מימרה מבית המדרש בקיסריה (או מבית מדרש אחר שמחוץ לגליל)<sup class="footnote-marker">69</sup><i class="footnote">"תמן אמרין" עשוי גם לפתוח מובאה מסוגיה ערוכה אחרת. </i>. מכל מקום, סביר שבכך בטל ייחודו של ט"ו בשבט.
במערות מדבר יהודה נמצאה סדרת שטרות חכירה מימי בר כוכבא. בכולם מועד החכירה הוא מהעשרים בשבט ועד שנת השמיטה<sup class="footnote-marker">70</sup><i class="footnote">מכתבי מדבר יהודה, מס' 24. זהו שטר ארוך הכולל העתקים של כמה שטרות חכירה של קרקעות לדגנים, שאולי היו בהם גם אילנות. </i> (איור 67). בעשרים בשבט החקלאי מצוי באמצע העונה; איש לא יזרע שדה שמועד פקיעת החכירה שלו הוא ביום י"ט בשבט, איש לא יחכור שדה ביום כ' בשבט שכן כבר מאוחר מדי לזרוע את השדה, והמִנהָל ישתדל שלא לאבד שנת מזרע וידאג להחכיר את השדה לפני עונת הזריעה. סביר להניח שהשטר מבטא חכירה ארוכת טווח, ועשרים בשבט הוא יום חידוש חוזה החכירה המובטח לשני הצדדים מראש. העשרים בשבט נבחר משום שהוא לאחר ט"ו בשבט, ובכך שני הצדדים מבהירים שהם מודעים לחלוקת המעשרות מהפרות הנקבעת לפי לקיטת הפרות לפני ט"ו בשבט או אחריו.
כאמור, ט"ו בשבט אינו מופיע כיום חג בתקופת התלמוד, ואפילו ייחודו כמועד לקביעת המעשרות בוטל. העדות הראשונה לציון היום כמועד היא אולי בתרגום השני למגילת אסתר, פרק ב פסוק ז. לפי הכתוב הטיל המן פור ובחר בחודש אדר. המדרש מספר שבכל חודש נמצאה לבני ישראל זכות, וזכות חודש שבט היא היותו ראש השנה לאילנות. פייטני ארץ ישראל הותירו שני פיוטים לט"ו בשבט, ברם באלו אין עדות לנוהג של חגיגה או ציון מיוחד של היום. הפייטן מפייט על בסיס המשנה. הקרובה הראשונה, "אמרתך אמת במללך", מיוחסת ליהודה הלוי (פייטן ארץ-ישראלי שזמנו בלתי ידוע), והיא קרובה המונה את החודשים והמזלות (החל מחודש ניסן כמובן). היא מיועדת לראש השנה לאילן, אך מעבר לכך אין בה מרכיבים המיוחדים למועד זה. גם בבית המוקדש לחודש שבט אין ציון מיוחד של ראש השנה לאילנות או של משמעותו<sup class="footnote-marker">71</sup><i class="footnote">זולאי, פיוטי ארץ-ישראל, עמ' 206-200. </i>. הפיוט השני של אותו היוצר, "אדר נזלי ישע תזיל", אף הוא מיועד לראש השנה לאילנות, והוא כולל תפילות לפריחת עצים שונים לפי אלף בית. בחירת העצים מושפעת רק מסדר האלף בית, והיא כוללת עצים משניים בחשיבותם כמו דולב או קקיון. כל כולו נראה כמשחק מילים ללא רקע רֵאלי-חקלאי<sup class="footnote-marker">72</sup><i class="footnote">שם, עמ' 212-206. </i>. אם כן, הפיוטים לראש השנה לאילנות אינם מעידים על חגיגה או על תפילה מיוחדת ביום זה, והם היו עשויים לצמוח מתוך העיון הספרותי במשנה בלבד<sup class="footnote-marker">73</sup><i class="footnote">כך יש להבין גם את הפיוטים על ט"ו באב. אין אלו עדויות להמשך החג הידוע מימי בית שני אלא יצירה ספרותית על בסיס המשנה בלבד, גלגול של רצף המסורת הספרותית ולא חג ממשי, וראו פירושנו לתענית, סוף פרק ד. </i>. בפיוטים אחרים המונים את חודשי השנה אין לחודש שבט אופי ייחודי, וראש השנה לאילנות אינו מופיע כאירוע בלוח השנה היהודי. כך, למשל, באחד הפיוטים במחזור הארץ-ישראלי נמנים המאורעות בחודשים, וחודשים טבת ושבט נזכרים ללא ציון אירוע ממשי החל בשני החודשים הללו<sup class="footnote-marker">74</sup><i class="footnote">יהלום, מחזור ארץ-ישראל, עמ' 48. </i>, מכאן שבימי הפייטן טרם הפך ט"ו בשבט ליום מועד. הוא הדין בפיוט אחר שפרסם פליישר ונמנים בו המאורעות שבכל חודש, וחודש שבט אינו נזכר כלל<sup class="footnote-marker">75</sup><i class="footnote">פליישר, ראש ראשי חודשים, עמ' 54. </i>. ניתן, אפוא, לסכם שבארץ ישראל לא ציינו את ט"ו בשבט כלל, ובבבל הייתה לו משמעות מעטה.
העדות הקדומה ביותר לציון ט"ו בשבט כיום מועד היא תשובה של רבנו גרשום מאור הגולה המזכיר כבר את היום כיום האסור בתענית<sup class="footnote-marker">76</sup><i class="footnote">סדר טרויש, סימן ב; הייחוס לרבנו גרשום מצוי בשו"ת מהר"ם מרוטנבורג (דפוס פראג), סימן ה', ועוד. </i>. אך את עיקר משמעותו קיבל היום עם פריחת הקבלה. המקובלים הפכוהו ליום חג, כחלק מחידוש קשריהם וזיקתם לארץ ישראל הרוחנית והממשית<sup class="footnote-marker">77</sup><i class="footnote">על כך ראו חלמיש ורביצקי, ארץ ישראל. </i>. מאז מצוין יום המועד ברחבי ישראל, בתודעת הציבור התקשר החג לארץ ישראל והפך לביטוי לגעגועים לארץ ולזיקה אליה. 
לסיכום: משנתנו היא ניסוח מאוחר המנסה לכנס את כל התאריכים. המשנה מנוסחת כאילו הייתה הלכה מקובלת, אף שכמעט כל קביעותיה שנויות במחלוקת. נראה, אפוא, שלפנינו תופעה סגנונית מיוחדת המבטאת עריכה שונה במקצת מזו הרגילה במשנה. ארבע המשניות הראשונות בפרק עוסקות במניינים: ארבעה ראשי שנים, ארבעה פרקים, שישה חודשים וכו'. לשם כך המשנה מתעלמת מהמחלוקות השונות, ואף משינוי ההלכה, כמו שראינו ביחס לט"ו בשבט. מכל מקום רוב ההלכות הן טכניות, ובמיעוטן שני ההסברים באים בחשבון.

Mishnah 2

<b>בארבעה פרקים העולם נדון –</b> גם משנה זו עוסקת בחלוקת השנה לארבע תקופות, אלא שאין זו חלוקה טכנית-הלכתית כמו במשנה הקודמת אלא חלוקה בעלת משמעות דתית מלאת הוד ותוכן. ארבעה מועדים הם ימים שבהם מתקיים, כביכול, משפטו של היקום. ימים אלו, מטבעם, מתאימים לתפילה, וממילא יש בהם קדושה וייחוד פנים. המשנה שלנו מציגה השקפת עולם ברורה, אך במקורות חז"ל מצינו גם עמדות אחרות. בתוספתא מובאת דעתם של חכמי דור אושא: "הכל נידונין בראש השנה וגזר דינו נחתם ביום הכפורים, דברי רבי מאיר, רבי יהודה אומר: הכל נידונין בראש השנה וגזר דינו של כל אחד ואחד נחתם בזמנו. בפסח על התבואה, בעצרת על פירות האילן, בחג על המים, וגזר דינו של אדם נחתם ביום הכפורים. רבי יוסה אומר: אדם נידון בכל יום, שנאמר ותפקדנו לבקרים" (תוס', פ"א הי"ב; בבלי, טז ע"א; ירו', נז ע"א).
החלוקה בתוספתא מורכבת יותר, מצד אחד יש בה אבחנה בין יום הדין ובין גזר הדין; אבחנה זו מאפשרת לצקת תוכן משמעותי ליום הכיפורים כיום הדין האמִתי. רבי מאיר סובר שיש רק יום דין אחד לכול בראש השנה, ויום חתימה אחד לכול ביום הכיפורים<sup class="footnote-marker">78</sup><i class="footnote">על מקומו של יום הכיפורים בתהליך הכפרה ראו פירושנו ליומא פ"ח מ"ח. </i>. לפי תפיסה זו אין כלל ארבעה ראשי שנים. רבי יהודה סבור שא' תשרי הוא יום דין לכול, אך יש ארבעה ראשי שנים שבהם נחתם הדין. כך נוצרת מערכת היררכית שיש בה ראש השנה אחד וארבעה ראשי שנה משניים, או ראש-שנה-על. רבי יוסי יוצא נגד כל המערכת המוצעת. לדעתו אין כלל ראשי שנה. דלתו של ריבון העולמים פתוחה בכל ימות השנה, וממילא ההחלטות ב"בית הדין של מעלה" נופלות יום יום ועשויות להשתנות יום יום. גישתו של רבי יוסי היא גישה דתית מופשטת שאין בה מקום לדימויים פיגורטיביים של משפט ויום דין<sup class="footnote-marker">79</sup><i class="footnote">מקורות נוספים המצדדים בגישתו מיוחסים לרבי נתן (בבלי, טז ע"א) או לרבי יהודה הנשיא (ירו', נז ע"א). הרא"ש לטז ע"א שואל מדוע מתפללים בכל יום לרפואה, ומסביר שנוהגים לפי תפיסתו של רבי יוסי. ברם, דומה שאיש אינו חולק על כך שיש מקום לבקשת רחמים בכל יום, והשאלה היא רק האם יש ימים שהם מסוגלים לסליחה וכפרה יותר מימים אחרים. </i>.
שלוש הדעות מופיעות גם בירושלמי (נז ע"א), בשם אית תניי (יש [תנאים] השונים), והתלמוד מוסיף אפשרות נוספת, כדלהלן:
	דין				חתימה
א. 	הכול בראש השנה		הכול בראש השנה
ב. 	הכול בראש השנה		הכול ביום הכיפורים
ג. 	הכול בראש השנה		בארבעה ראשי השנים
ד. 	בארבעה ראשי השנים		בארבעה ראשי השנים
הירושלמי טוען שמשנתנו היא כדעה השלישית, וכאילו גם המשנה מקבלת את האבחנה בין יום הדין וחתימתו. זו גם מסקנת הבבלי (טז ע"א). אמנם לפי פשוטם של דברים כל האבחנה בין יום הדין לחתימה אינה במשנה, ומשנתנו כדעה הרביעית. רבי מאיר בתוספתא הוא כדעה הראשונה ורבי יהודה בתוספתא כדעה השנייה. הדעות השונות מובאות בבבלי: דעה א במשנתנו, דעה ב לרבי מאיר, דעה ג לרבי יהודה, ובנוסף מובאת דעתם של רבי יוסי ורבי נתן, אלא שלרבי נתן אדם נדון בכל שעה. 
בספרות חז"ל מופיעים ניסיונות נוספים להרמוניזציה, או למעין פשרה בין התאריכים השונים לימי הדין. לפי גישה זו כל הימים הנזכרים הם ימי דין אבל צדיקים ורשעים נידונים בראש השנה, ובינוניים ביום הכיפורים (ירו', נז ע"א).
הירושלמי (שם) מוסיף ציטוט מ"תקיעיתא דרב זה היום תחילת מעשיך זכרון ליום ראשון... ועל המדינות בו ייאמר איזו לחרב ואיזו לשלום...". זו תפילה הנאמרת עד היום ונזכרת במקורות תלמודיים שונים<sup class="footnote-marker">80</sup><i class="footnote">פסיקתא דרב כהנא, פסקה כג א (לראש השנה), עמ' 333; ויקרא רבה, כט א, עמ' תרסח; דברים רבה, ליברמן עמ' 11; פסיקתא רבתי, מו, דף קמו ע"ב ועוד. תקיעתא דרב היא תפילה לראש השנה (לתקיעות), נוסדה כנראה על ידי רב והתקבלה בארץ ישראל. </i>. אמנם ניתן לפרשה כמתייחסת רק לתפילה על בני אדם, הנידונים בראש השנה, אך בהבנה הפשוטה היא כדעה הראשונה או השנייה, שאין כלל ארבעה ראשי שנים.
ממקורות תנאיים מקבילים אנו לומדים שהדעה בדבר ארבעה מועדים שבהם מוכרע גורלו של היקום היא דעתו של רבי עקיבא האומר: "אמרה תורה הבא עומר שעורין בפסח שהוא פרק שעורין כדי שתתברך עליך תבואה הביא בכורים חטים בעצרת שהו[א] פרק אילן כדי שיתברכו עליך פירות אילן הביא ניסוך המים בחג כדי שיתברכו עליך מי גשמים"<sup class="footnote-marker">81</sup><i class="footnote">תוס', סוכה פ"ג הי"ח; ספרי, פנחס קנ, עמ' 196. לקשר בין סוכות לירידת גשמים ראו במבוא למסכת סוכה.  </i>. לתלמוד הבבלי מסורת שונה שלפיה דווקא רבי ישמעאל הוא אבי הרעיון של ארבעת ראשי השנים (טז ע"א), אם כי בהמשך מובאת גם דרשתו של רבי עקיבא.
בקדמוניות המקרא המחבר מציג את "חג השופר [...] כי ראיתי מראש את הבריאה למען תזכרו תבל כלה ובתחילת השנים אדע את מספר המתים והנולדים"<sup class="footnote-marker">82</sup><i class="footnote">קדמוניות המקרא, יג ו. התרגום לפי מהד' הרטום, עמ' 45. </i>. הפסוק קטוע, אבל ברור שעבורו ראש השנה הוא יום הבריאה ויום הדין. המשפט "אדע את מספר הנולדים..." מזכיר את התפילה שהובאה לעיל ומכונה בספרותנו "תקיעתא דרב": "זה היום תחילת מעשיך זכרון ליום ראשון וגו' כי חק לישראל הוא... על המדינות בו יאמר איזו לחרב איזו לשלום איזו לרעב איזו לשובע...". תפילה אמוראית נפוצה זו מבטאת את הדעה במשנה שראש השנה הוא יום הדין, וקדמוניות המקרא הוא העדות הקדומה לתפיסה זו. 
דומה שהתפתחותו של הרעיון ברורה. תיאור ארבעה ראשי השנים הוא קדום. הוא מונח ביסוד עמדתם של פרושים בדבר הצורך במעמד ניסוך המים בסוכות, ובשלב זה האבחנה בין יום דין לחתימתו טרם גובשה. אנו יודעים שצדוקים התנגדו לניסוך המים, אך כמובן אין זה מוכיח כי התנגדו גם לתפיסה שבחג נידונים על המים. 
הבאת העומר מבטאת את התפילה להצלחה בגידול החיטים. הצדוקים חלקו על הפרושים בקביעת המועד המדויק של הבאת העומר ואופייה, אך קיבלו את עצם הקשר בין פסח ובין התפילה על גידול החיטים. כתות מדבר יהודה חגגו, בנוסף למועד השעורים, גם את מועד הזית והשמן, ולהם היו מעין "ראשי שנים" נוספים. בדור אושא, רבי עקיבא ורבי ישמעאל עדיין מציגים את התפיסה בדבר ארבעה ראשי שנים. במקביל התחדד מעמדו של יום הכיפורים כיום סליחה, וכך גובשה תפיסה המשלבת את יום הכיפורים וראש השנה כשני שלבים בתהליך המחילה והכרעת הדין. במקביל ירד ערכם של רגלים אחרים כימי סליחה ומחילה, והתעצב מעמדם של ראש השנה ויום הכיפורים<sup class="footnote-marker">83</sup><i class="footnote">עם זאת, בפיוטים ובתפילות נותר מקום חשוב לניסוך המים ולתפקיד המיוחד של ימי החג הנוספים. </i>. עמדות אלו מופיעות בפי חכמי דור אושא, ושלוש או ארבע הדעות מלמדות כי טרם גובשה תפיסה אלטרנטיבית חלופית. בשלב שלישי, המופיע בספרות האמוראים (תקיעתא דבי רב), נקבע מעמדם הבכיר של ראש השנה ויום כיפור, ובירושלמי נקבעה מעין "חלוקה" שונה בין ראש השנה ויום כיפור: בראש השנה נחתם דינם של צדיקים ורשעים, ויום כיפור הוא מועד דינם של הבינוניים, מעין "הזדמנות אחרונה" לכפרת עוונות. 
במסכת יומא (פ"ח מ"ח) שנינו דיון ארוך על מרכיבי הכפרה. שם נתפס יום כיפור כמרכיב בכפרה, ושאר המועדים הנזכרים במשנתנו אין להם משמעות, לא כדרך כפרה ולא כמועדים קובעים. ברור שאלו גישות שונות, מן הסתם תולדה של אבחנה בין מערכת משפטית לבין כפרה שניטשטשה במסורת הדתית.
במקרא מופיעה חלוקה לשש עונות: ל"זרע וקציר וקֹר וחֹם וקיץ וחֹרף ויום ולילה לא ישבֹתו" (בראשית ח כב). חלוקה זו לשש עונות מבוארת: "חצי תשרי מרחשון וחצי כסליו זרע, חצי כסליו טבת וחצי שבט חורף..."<sup class="footnote-marker">84</sup><i class="footnote">תוס', תענית פ"א ה"ז; בבלי, בבא מציעא קו ע"ב; בראשית רבה, לד יא, עמ' 322.  </i>. זו הייתה תפיסת המקרא, ובתקופת בית שני כבר אין לה הד, להוציא את קביעתו של ט"ו בשבט כראש השנה לאילנות, כפי שהצענו.
בספר היובלים יש חלוקה מדויקת לארבע תקופות: הראשון לחודש הראשון, הראשון לרביעי, הראשון לשביעי והראשון לתשיעי<sup class="footnote-marker">85</sup><i class="footnote">ספר היובלים, ו כב. </i>. חלוקה זו קשורה לחלוקת החגים בלוח השנה הכיתתי, ואינה הולמת את חלוקתם של חז"ל. בפסיפסי בתי הכנסת חלוקה לארבע תקופות: ניסן, תמוז, תשרי וטבת<sup class="footnote-marker">86</sup><i class="footnote">כך בנערן, ראו נוה, על פסיפס ואבן, עמ' 102; חמת טבריה, שם, עמ' 50; בית אלפא, שם, עמ' 75 ואתרים נוספים. </i>. אין זה מקרה ששתי המשניות אצלנו מחלקות את השנה לארבע תקופות למטרות אחרות. עם זאת, אין לפנינו חלוקה מסודרת של השנה לחלקים שווים, אלא חלוקת השנה לפי ארבעת החגים המרכזיים, ראש השנה ושלושת הרגלים, וכאמור בשלב שני שולב גם יום כיפור בחלוקה זו.
העיצוב המרובע מן הסתם קשור גם בתובנה שהמספר ארבע מייצג שלמות. לכן, למרות החלוקה המקראית המפרידה בין ראש השנה ויום הכיפורים לבין שלושת הרגלים, מסורת התנאים בוחרת לעצב את החגים במסגרת מרובעת. "ריבוע המשולש" יוצר תובנה חדשה מחד גיסא, וכמובן גם בעיות בהתאמה מאידך גיסא. כאמור, אין התאמה הגיונית בין החלוקה לארבעת ראשי השנים לבין טבע הארץ. כבר התלמוד הבבלי שואל במפורש מה טעם להתפלל בפסח על התבואה בזמן שזו כבר צמחה. המדרשים התנאיים מסבירים זאת בכך שבעצרת (שבועות) מתפללים על פרות האילן האמורים לגדול בהמשך הקיץ, בסוכות מתפללים על הגשמים שיבואו בחורף ובראש השנה על בני האדם הנדונים באותו יום. ההתאמה היא במידה רבה מלאכותית, ולמעשה ניסו להתאים את לוח החגים היהודי לצורכי העולם ולהצמיד לכל חג מערכת חקלאית מוגדרת. ההתאמה אינה מוצדקת מבחינה חקלאית, אבל מאפשרת לתת לכל חג תוכן דתי ייחודי. זאת ועוד, כל החלוקה של מאורעות העולם לארבעה נושאים היא מלאכותית. גורלו של האדם נקבע, בין השאר, לפי הגשמים, התבואה ופרות העץ. גם גורלה של התבואה עצמה נקבע לפי מצב הגשמים. החלוקה, אפוא, איננה רֵאלית, אלא יש בה תפיסה עקרונית שכל החגים יחד מעצבים את מכלול הדין בעולם ובאדם כאחד.
המשנה אינה מייחדת דיבור לפן הפילוסופי של הדברים. המחלוקת האם יש תאריך קבוע ליום דין מתארת את בורא העולם כ"בית דין ארצי" שיש לו מועדים וסדרים טכניים. מי שקובע שבכל יום העולם נדון מעדיף תפיסה מופשטת של ריבון עולמים השומע לכל אשר יקראוהו באמת, בכל זמן ובכל שעה. כאמור, שתי התפיסות נמצאות במקורות התנאיים. מחשבת ישראל מימי הביניים ואילך מקדישה לשאלה זו דיונים שיטתיים ומורכבים, והם מעבר לדיון במשנה. ייחודה של המשנה הוא בהיעדר פרשנות שיטתית ובהיעדר שיטה פילוסופית לכידה<sup class="footnote-marker">87</sup><i class="footnote">קו זה מאפיין את ספרות התלמוד בכללה, וראו דיוננו בפירושנו ליומא פ"ח מ"ח.  </i>. 
<b>בפסח על התבואה – </b>את התבואה קצרו בסביבות העצרת ובפסח היא מצויה באיתנה, כהגדרתו של התלמוד הבבלי (טז ע"א). ואכן, התפילה אינה באה בזמנה המתאים, וכבר עמדנו על כך. אין ספק שקביעת "ראש השנה" לחיטים קשורה להבאת העומר, שהוא חג החיטים. 
<b>ובעצרת על פירות האילן –</b> פרות האילן הם בעיקר הזית והגפן, והם נקטפים בהמשך הקיץ,<b> ובראש השנה כל באי העולם עוברים לפניו כבנו מרון – </b>המשנה כבר יודעת שראש השנה הוא יום הדין ולכן מסתפקת בתיאור ספרותי. המונח "כבני מרון" היה ברור כנראה לחכמי ארץ ישראל, ואין הם טורחים להבהירו. בבבלי נמסרים שלושה הסברים: "כבני צאן" (אמרנא בארמית), "כמעלות בני מרון" או "כחיילות של בית דוד" (יח ע"א). המושג "מעלות בני מרון" אינו ברור. אנו מכירים את מעלות בית חורון, אך אלו אינם יכולים להיות הסבר ל"בני מרון". מרון הגלילית עצמה אינה על הר, אך כמובן ייתכן שאחד מקטעי העלייה של דרך בסביבתה נקרא כך, אך עדיין אין המושג ברור<sup class="footnote-marker">88</sup><i class="footnote">ראשונים התקשו ומצאו פתרונות חריפים שונים. הר"ן, למשל, מפרש ש"מרון" היא לשון מרות ושלטון. </i>. הפירוש שאנו מציעים נשמע רחוק, אך הוא פשטו של כתוב. בני מרון הוא כבנומרון, ואכן בכתב יד קופמן ובכמה עדי נוסח כתוב במקום "כבני" – "כבנו"<sup class="footnote-marker">89</sup><i class="footnote">גק, מא, מיל, מל, מפ, כ, מז, מרג, וכך אף בקטע מן הגניזה (TS NS 275l) ובכתבי יד של מחזורים. ראו וידר, התגבשות, עמ' 102 ואילך.  </i>. "נומרה" היא יחידת צבא רומית, Numerus<sup class="footnote-marker">90</sup><i class="footnote">אפשטיין, מבואות, עמ' 368. </i>, והכוונה היא, אפוא, שכל בני האדם עוברים לפני בורא עולם כבמסדר צבאי<sup class="footnote-marker">91</sup><i class="footnote">לפירוש בני מרון בספרות הפיוטים ראו וידר, התגבשות, עמ' 447-440. </i>, <b>שנאמר היוצר יחד לבם המבין אל כל מעשיהם –</b> הדרשה היא מהפסוק הקודם: "ממכון שבתו השגיח אל כל יֹשבי הארץ, היֹצר יחד לבם..." (תהילים לג יד-טו). הפסוק מוכיח כי ה' משגיח על כל בני האדם, וזו ההשגחה הבאה לביטוי בראש השנה, <b>ובחג נידונים על המים – </b>תפיסה זו קשורה כמובן לניסוך המים ולתפילות על הגשם הנידונות בראשית מסכת תענית. ניסוך המים היה הלכה פרושית ידועה שהצדוקים והאיסיים כפרו בה. הקשר בין ירידת הגשמים וחג הסוכות מופיע כבר בקדמוניות המקרא: "ולקחתם לי פרי עץ הדר... ואזכור את מטר כל הארץ..."<sup class="footnote-marker">92</sup><i class="footnote">קדמוניות המקרא, יג ז. </i>. יוספוס ופילון אינם מזכירים כל קשר בין ירידת גשמים וסוכות, ובתיאורי החגים אין יוספוס רומז לחג ניסוך המים<sup class="footnote-marker">93</sup><i class="footnote">קדמ', ג 246-244. </i>. המשנה מציגה את הקשר בין סוכות לירידת גשמים כדבר מובן מאליו, ללא נימת פולמוס, שכן עבור התנאים היה כבר הפולמוס עם כל הכתות נחלת העבר. המילה "נידונים" מיותרת, ויש בה חזרה על מה שכבר נאמר: "בארבעה פרקים העולם <b>נדון</b>". יפה פירש בעל מלאכת שלמה שהתנא חזר על המילה משום שהאריך בהסבר ראש השנה, ולפיכך בא להזכיר את נושא הדיון.

Mishnah 3

כפי שראינו במבוא, המקורות מציגים כאילו בתקופה הקדומה נהגו להודיע על קידוש החודשים בעזרת המשואות, ולאחר ששיטה זו כשלה והובילה לטעויות פותחה מערכת של שליחים שעברו בעיירות ישראל והודיעו על קידוש החודש החדש. שיערנו שלמעשה נהגו בעבר שתי השיטות במקביל, וברור שמערכת השליחים לא יכולה הייתה להפיץ את הבשורה ביעילות מרבית. עם זאת, מוסד השליחות היה חשוב ונתן ביטוי למעמדה החברתי של ההנהגה הירושלמית, ואחר כך של הסנהדרין ביבנה ובכל מקום שישבה בו, ובד בבד הוא חיזק את הקשר הישיר בין הפריפריה והמרכז.
<b>על ששה חדשים שלוחים –</b> השליחים לא יצאו בכל החודשים אלא רק בחודשים שיש בהם חגים ואשר חשוב שהקהילות תהיינה מודעות להם, <b>יוצאים על ניסן מפני הפסח על אב מפני התעניות – </b>הנוסח "תעניות" נראה קשה, וברוב כתבי היד: "תענית". בחודש אב יש רק תענית אחת, והיא ידועה ומפורסמת. אמנם תעניות נוספות נזכרות במגילת הצומות בחודש אב, אך כאלו יש גם בחודשים אחרים<sup class="footnote-marker">94</sup><i class="footnote">על מגילת הצומות ראו בהקדמתנו למסכת תענית. </i>. היו שרצו ללמוד ממשנתנו שבזמן שבית המקדש היה קיים התענו בחודש אב על חורבן בית ראשון<sup class="footnote-marker">95</sup><i class="footnote">ראו בהרחבה אפשטיין, מבוא, עמ' 1013-1012. הרמב"ם פירש שמשנתנו עוסקת בימי הבית, וכבר בתקופה זו התענו על חורבן בית ראשון. גם אלבק סבר שהתענו בזמן הבית, ראו פירושו, עמ' 487. </i>, ברם המשנה עוסקת בימים שלאחר החורבן, ורק מוסיפה שבעבר, כשבית המקדש היה קיים, היו השליחים יוצאים גם על פסח שני. אין כאן, אפוא, שמץ של ראיה למצב בזמן הבית<sup class="footnote-marker">96</sup><i class="footnote">ראו דיון רחב יותר בפירושנו לתענית פ"ד מ"ד, וכן פירש רבנו חננאל לבבלי יח ע"א. </i>.
<b>על אלול מפני ראש השנה על תשרי מפני תקנת המועדות – </b>בחודש תשרי יש מועדים מספר: ראש השנה, יום הכיפורים, סוכות ושמיני עצרת, <b>על כסליו מפני החנוכה – </b>כידוע היו חוקרים שפקפקו עד כמה נהגו לחגוג את חג החנוכה; משנתנו מלמדת כי היה זה חג לכל דבר, <b>על אדר מפני הפורים וכשהמקדש קיים [אף] יוצאים על אייר מפני הפסח קטן –</b> פסח קטן חוגג מי שהיה טמא בפסח, או מי שהיה בדרך רחוקה. חז"ל פירשו את המונח "דרך רחוקה" בצורה מרחיבה<sup class="footnote-marker">97</sup><i class="footnote">ראו פירושנו לפסחים פ"ט מ"ב. </i>, ולמעשה כל מי שלא עלה לרגל יכול היה לעלות לרגל לפסח שני. כך הפך מועד זה למעין הזדמנות שנייה לעלייה לרגל. ברור שמשנתנו נערכה לאחר החורבן, והיא מספרת על ימי הבית. אין במשנה עדות כי אכן מערכת השליחים נהגה בימי הבית, אלא שהמשנה שונה דין עקרוני: בתקופה שבה השליחים פועלים והמקדש קיים יוצאים אף על פסח שני. בחודש סיוון השליחים מיותרים, שכן זמנה של עצרת נקבע לפי ספירת העומר ואין לה תאריך קבוע. בלשון חכמים "עצרת חתוכה היא" (ירו', נז ע"ב). בתוספתא נאמר שרבי "התקין", כלומר הוסיף שליחים, גם באדר השני כדי שיודיעו על מועד חג הפורים, וזאת בהתאם להלכה שפורים חוגגים באדר שני (תוס', פ"א ה"א; משנה, מגילה פ"א מ"ד). דברי רבי מובאים בבבלי אך לא כתקנה אלא כדעתו להלכה, וממילא הגמרא מסיקה שמשנתנו אינה כרבי (יט ע"ב). ייתכן שבנוסח שעמד לפני עורכי התלמוד לא היה המונח "התקין", אך נוסח התוספתא נראה עדיף והיסטורי יותר. מכל מקום, כידוע ערך רבי את המשנה אך הוא כלל בה מימרות שהן בניגוד לדעתו, ולפחות בניגוד לניסוח המועדף עליו. משנתנו היא דוגמה לכך. עדיין לא ברור האם ראה רבי במשנה פסק הלכה וכלל במשנה פסקים שקיבל הרוב בניגוד לדעתו, או שמא לא ראה במשנה פסק אלא הצעת דברים בלבד. השאלה חשובה להבנת טיב המשנה, וכמובן לא כאן המקום לבררה.
המשנה פורשת את לוח השנה העיקרי. אין בה ביטוי למועדים המשניים המנויים במגילת תענית, וגם לא לצומות שבמגילת הצומות. אי אפשר להוכיח מהמשנה אם בימי הבית נהגו לצום בתשעה באב, וכל שנאמר בה הוא שלאחר החורבן צמו ביום זה<sup class="footnote-marker">98</sup><i class="footnote">ראו בהרחבה בפירושנו לתענית פ"ד מ"ה. הרמב"ם כאן אומר שצמו בתשעה באב כצום של רשות. </i>. הבבלי התחבט בשאלה מדוע לא נזכרו ימי הצום בג' באלול (צום גדליה), בי' בטבת ובי"ז בתמוז. תשובת הגמרא משקפת את המצב לאשורו. ימים אלו לא נחשבו לימי צום פורמליים, והצום בהם היה רופף ותלוי במנהג האישי ובתחושה הלאומית והפרטית המשתנה (בבלי, יח ע"ב). ימי צום אחרים כלל אינם נזכרים אפילו בשאלת הגמרא, וברור שהצום בהם נחשב למנהג יחידים<sup class="footnote-marker">99</sup><i class="footnote">ראו דיוננו בתעניות יחיד ובתעניות ציבור במבוא למסכת תענית.  </i>.

Mishnah 4

<b>על שני חדשים מחללים את השבת –</b> ניתן לפרש את המשנה בשתי צורות: או שהיא עוסקת בשליחים, שמותר להם לחלל שבת כדי להגיע ליעדם בזמן, או שהיא מדברת על העדים שראו את החודש<sup class="footnote-marker">100</sup><i class="footnote">רוב הראשונים פירשו שמדובר בעדים, שכן כך פירשה הגמרא (כך ברמב"ם, במאירי, ברע"ב ובמפרשים אחרים). בעל מלאכת שלמה מפרש כנראה (בשם בעל המאור ואחרים) שמדובר בשליחים, למרות פירושי התלמודים, אם כי אינו אומר זאת במפורש. </i>. המשך המשנה ודאי מדבר על השליחים, ברם אין הכרח לפרש שכל המשנה מדברת עליהם, וייתכן לפרשה ששני החודשים הללו שונים בשני מרכיבים, האחד שבהם יוצאים שליחים גם לסוריה ולא רק בתוך ארץ ישראל, והאחר שבהם העדים מחללים שבת, או שבהם השליחים מחללים שבת. המשך משנה ה נראה כרצף אחד עם משנתנו, והיא עוסקת בוודאי בעדים. שני התלמודים מפרשים שמשנתנו עוסקת בעדים. הבבלי אומר זאת במפורש (כא ע"ב) והירושלמי בעקיפין בקבעו, בהמשך הפרק (ה"ח, נז ע"ג), שמחללים שבת על קיום ראש החודש, הווה אומר שהעדים מחללים שבת אך לא רק על פרסום החודש, כלומר על הפצת הידיעה, אלא גם "להודיע שנתקיימו". אך המדרש התנאי קובע במפורש: "על קריאתם אתה מחלל את השבת ואי אתה מחלל את השבת להודיע עליהם שנתקיימו" (ספרא, אמור פרק י ה"ז, קה ע"א), והרי לפנינו מחלוקת בנושא.
בהמשך המשנה, "וכשבית המקדש קיים", מדובר בוודאי בעדים, שכן לגבי השליחים אין הבדל אם המקדש קיים אם לאו, הרי את הקרבנות מקריבים רק בירושלים והשליחים נועדו לתפוצות. אם כן, יש לפרש את משנתנו בעדים והיא קובעת שהעדים של שני החודשים מחללים את השבת כדי שיוכלו להגיע בזמן ולתת את עדותם.
<b>על ניסן ועל תשרי שבהם שלוחים יוצאין לסורייה –</b> משפט זה סותר לכאורה את המשנה הקודמת שקבעה שעל שישה חודשים השליחים יוצאים. התלמוד הבבלי שואל את השאלה ומשיב שבדרך כלל השליחים יוצאים מיד במוצאי היום הראשון, גם אם לא קידשו בו את החודש, אבל בשני החודשים הללו הם ממתינים עד שבית הדין יכריז על קידוש החודש. הסבר זה קשור למשנה ז בפרק הבא. שם המשנה דנה במקרה שביום הראשון לא הגיעו עדים, וברור שהיום הבא יהיה ראש חודש. לדעת חכמים מקיימים את המעמד הציבורי ביום השלושים ואחד אף שההחלטה ברורה, ולדעת רבי אלעזר ברבי צדוק אין לקיים את המעמד. הסבר הגמרא מובן רק לפי שיטתם של חכמים שהשליחים ממתינים להחלטת בית הדין. 
אפשטיין<sup class="footnote-marker">101</sup><i class="footnote">אפשטיין, מבואות, עמ' 365. </i> סבר שאכן המשניות סותרות, אלא שמשנה ג מייצגת את המצב אחר תקנת רבי. בתוספתא נאמר שרבי תיקן שיהיו השליחים יוצאים גם על אדר השני ולא רק על ששת החודשים (פ"א הי"ד); אם כן, משנה ג היא מימיו. עד ימי רבי נהגו עדיין להשיא משואות בגליל (ירו', נח ע"א), ורבי ביטל את המשואות והתקין שיהיו השליחים יוצאים בכל החודשים. לעומת זאת משנה ד קדומה יותר. הדגש על יציאת השליחים לסוריה מוזכר גם בפי רבי אלעזר ברבי צדוק (תוס', פ"א הי"ז), ומשנה ד קודמת לו. עד כאן דברי אפשטיין. לפי פירושו משנתנו (משנה ג) היא בוודאי בניגוד לרבי, אך בת זמנו. 
לפי פשוטם של דברים יש למשנה הסבר אחר<sup class="footnote-marker">102</sup><i class="footnote">היינמן, משניות. ראו עוד קארל, הערות, המפרש את המשניות הסותרות בתקופות שונות. </i>, גאוגרפי. בשישה חודשים יצאו השליחים ברחבי הארץ בלבד, ואילו בשני החודשים הללו יצאו גם לסוריה ולתפוצות אחרות. עדות ברורה לכך יש בירושלמי המתאר את מוסד השליחות. מתברר שגבול הארץ לעניין זה היה בנמרין שבדרום סוריה (נמרה בצפון הטרכון – הלג'ה היום), כפי שנאמר במפורש בתוספתא<sup class="footnote-marker">103</sup><i class="footnote">תוס', פאה פ"ד ה"ו; כתובות פ"ג ה"א; השוו ירו', נז ע"ב.  </i>. נראה, אפוא, שבדרך כלל הגיעו השליחים רק לגבולות הארץ, ואילו לבבל ולסוריה הגיעו שליחים רק בשני החודשים המיוחדים. מהתלמוד הבבלי ברור שלעתים לא הגיעו השליחים לבבל, שכן צוק העתים וקשיי התחבורה הכבידו על הקשר הרצוף, אך נעשה מאמץ לקיים את הקשר הרצוף לפחות בשני החודשים הללו. מעשים שונים בתלמוד מעידים על עצמאות מסוימת של בבל, ועל חישובים שעשו חכמי בבל. נראה שאלו עדויות לקשיים בקיום הקשר<sup class="footnote-marker">104</sup><i class="footnote">העדויות רבות וראו בבלי, יח ע"ה - כ ע"א. נסתפק בראיה אחת מהירושלמי על מקרה שבו לא הגיעו השליחים לבבל ורב חסדא הורה כיצד ינהגו, ראו ירו', נז ע"ב. בכתבי היד של הבבלי לדף כא ע"ב (ל, מד, נא, חב, גקד) מובא מעשה שהוא אולי מעשה נוסף או אותו מעשה בחילוף שם.  </i>. רוב עם ישראל התגורר במרחק הליכה של 12-10 ימים מירושלים, לעומת זאת אין להניח שהשליחים עשויים היו להגיע לגולת בבל בזמן כה קצר<sup class="footnote-marker">105</sup><i class="footnote">לאלכסנדריה לא הגיעו בדרך כלל שליחים והם חגגו שני ימי סוכות, אף שאין כל קושי להגיע לשם תוך שבועיים, ואכן כשבא לשם פעם רבי אבהו הורה להם ליטול לולב ביום הראשון שחל בשבת, שהרי ידע בדיוק מתי ראש חודש. ראו ירו', עירובין פ"ג ה"ט, כא ע"ג. הסוגיה היא מהעדויות הבודדות לעצמתה של הקהילה היהודית באלכסנדריה במאה השלישית - ראשית המאה הרביעית. כידוע הושמדה קהילת אלכסנדריה המעטירה במרד התפוצות בשנת 117 לספירה. הסיפור מעיד על התחזקותה המחודשת. בהמשך הסוגיה האמורא האנונימי מבקר את החלטתו של רבי אבהו. המבקר האלמוני מכונה "רבי" סתם, ולא ברור האם הוא נמנה עם חכמי ארץ ישראל או עם חכמי מצרים, ולא נרחיב בכך. </i>.
ההבדל בין סוריה והארץ לא היה עקרוני, אלא תלוי במאמץ שהשקיעה ההנהגה היהודית. קשה היה לשלוח שליחים כה רבים כל חודש, ולכן הסתפקו בשילוחם בחודשים החשובים בלבד. ראשונים, והגמרא עצמה, לא היו מודעים לבעיית המרחק ולבעיות הארגוניות, ולכן פירשו בדרכם.
לפי הפירוש הפשוט במשנה שתי ההלכות קשורות ביניהן. העדים מחללים שבת כדי שהשליחים יצאו בזמן.
רש"י מסביר, באריכות בלתי אופיינית לו, מדוע חשוב שהשליחים יצאו בזמן (מיד במוצאי שבת). אם העדים לא יחללו שבת ייתכן שלא יגיעו עדים, ראש החודש יקודש רק למחרת, השליחים יהיו צריכים לחכות עד שבית הדין יכריז על החודש ואז יתעכבו מאוד בצאתם, אולי עד יום שני. הבעיה חמורה בתשרי יותר מבניסן, שכן בתשרי העדים צריכים להגיע ליעדם עד התשיעי בחודש, ואילו בניסן הם נהנים מחמישה ימים נוספים, שכן החג מתחיל רק ביום ט"ו (י"ד בערב). הנחת היסוד של הפירוש היא שיש קשר בין שתי ההלכות במשנה: העדים מחללים שבת כי השליחים ממהרים לצאת לשליחותם.
חישוב זה מעורר קשיים, ועל חלק מהם עמדו ראשונים. קודם כול, משנתנו היא רק כדעה אחת במשנה ז בפרק הבא. התוספות מקשים: הרי יש צורך בכך שהחודש יקודש בזמנו כדי שניתן יהיה לעשות מאמץ שהיום הראשון של סוכות לא יחול בשבת. שאלה זו היא אנכרוניסטית, שכן בימי התנאים טרם נקבעו כללים אלו ואת החודש קידשו רק לפי ראייה. הר"ן מעלה שאלה אחרת: אם בחודש תשרי יש לשליחים זמן מספיק להגיע – הרי שבחודש ניסן יש להם חמישה ימים נוספים, לפיכך לא תקרה כל תקלה אם יחכו השליחים עד יום ראשון, ואפילו עד יום שני. היו ראשונים שהסבירו שעיקר ההסבר הוא על תשרי, ולחודש ניסן יש הסבר אחר. 
מצד שני, בראש חודש תשרי חל כידוע ראש השנה. ממילא חייבים השליחים לחכות עד מוצאי ראש השנה, וממילא אין כל משמעות להזכיר את חודש תשרי כחודש המיוחד אשר בו מחכים השליחים עד הודעת בית הדין. בחודש אב השליחים מספיקים להגיע ליעדם עד תשעה באב, הווה אומר שדי בתשעה ימי הליכה כדי להגיע לקצה תחום היישוב היהודי. אם כן, בניסן יש די זמן עד י"ד בו, גם אם ימתינו עוד יום שלם להחלטת בית הדין. מעבר לכך, עיקר חידושה של המשנה אינו כתוב בה. כל הרעיון של ההמתנה להכרזת בית הדין אינו כתוב במשנה.
ראשונים אחרים הציעו שבשני החודשים, ניסן ותשרי, העדים יוצאים כבר בשבת והולכים עד קצה התחום כדי שלא יתעכבו במוצאי שבת<sup class="footnote-marker">106</sup><i class="footnote">ראו מלאכת שלמה. </i>. ברם, הרווח הצפוי מהתארגנות זו הוא בערך שעה לכל היותר, ואין לכך כל חשיבות מהותית.
כאמור, הר"ן מציע לנתק את שני חלקי המשנה ואומר שהחודשים ניסן ותשרי מיוחדים בשני מרכיבים שאין בהם קשר ענייני: בהם העדים מחללים שבת, ובהם יוצאים שליחים. בכך יש תשובה לשאלת הקשר בין חלקי המשנה, אבל לא להבדל בין ניסן ותשרי ובין יתר שישה החודשים שבהם השליחים יוצאים. בדרך דומה מהלך גם בעל מלאכת שלמה; הוא מדגיש את סגנונו של הפרק המתחיל במניין "ארבעה ראשי שנים", "ששה חדשים" ועתה "שני חדשים", אף שלדעתו ניסוח זה מטעה במקצת. לדעתו הדגשת "סוריה" נובעת מכך שהשליחים הגיעו לבבל דרך סוריה. כאמור, אנו הצענו לראות בסוריה את יעדם של השליחים. בלשוננו, הסברו של בעל מלאכת שלמה הוא שהפתיחה המספרית היא מלאכותית ומאוחרת.
דומה שחישובי הראשונים נובעים מגישה משפטית יתר על המידה. בכל הלכות קידוש החודש ניתן דגש רב לפומביות המעשה ולאווירה החגיגית. אם הירח התחדש בערב שבת, ועדים לא יחללו שבת, יקודש היום שלמחרת, אך כל העם ידע שהחודש לא קודש בזמנו, ממילא יתערער האמון בחישוב ובהחלטת בית הדין. על כן החליטו חכמים לאפשר את חילול השבת, אך נרתעו מחילול שבת אם אין בחודש חג של ממש.
הסברנו לשני חלקי המשנה תלוי, אפוא, בפירושו של הר"ן המנתק את שני חלקי המשנה, אך לכל אחד מחלקיה ניתן הסבר שונה מזה הניתן בספרות הפרשנית, הסבר שהוא משפטי פחות ומבוסס על שיקולים חברתיים-ארגוניים וגאוגרפיים. חילול השבת נובע מהרצון לפומביות, ויציאת השליחים היא בדרך כלל רק לארץ ישראל, ובשני החודשים גם לסוריה. לפי הפירוש המוצע ברור מדוע מודגש <b>שבהם שלוחים יוצאין לסורייה, </b>אבל לכל יתר הפירושים קשה מדוע הודגשה דווקא סוריה. המאירי, למשל, מסביר שלסוריה יצאו שליחים ואילו לבבל הודיעו על החודש החדש במשואות<sup class="footnote-marker">107</sup><i class="footnote">המאירי לבבלי, כא ע"ב.  </i>. אין בפירוש זה היגיון גאוגרפי, ומכל מקום ברור מהמקורות ששיטת המשואות בטלה כבר בסוף ימי בית שני; נותרו ממנה הדים בארץ ישראל, אך לא בתפוצות<sup class="footnote-marker">108</sup><i class="footnote">ראו המבוא למסכת. </i>. 
<b>ובהן היו מתקנים את המועדות – </b>"לתקן" משמעו לקבוע, והכוונה לחג הפסח וחגי תשרי, <b>וכשבית המקדש קיים מחללים</b><sup class="footnote-marker">109</sup><i class="footnote">ב- א: "יוצאין". </i><b> אף</b><sup class="footnote-marker">110</sup><i class="footnote">חסר ב- נא, מג. </i><b> על כולם מפני תקנת הקורבן</b><sup class="footnote-marker">111</sup><i class="footnote">ב- קת: "תקנת המועדות". </i><b> – </b>בזמן שהמקדש היה קיים חשוב היה לקבוע את ראש החודש עצמו בשביל קרבנות החודש, ואולי גם כדי לקבוע את השיר שהיו הלוויים צריכים לשיר<sup class="footnote-marker">112</sup><i class="footnote">ראו פירושנו לפ"ד מ"ד. </i>, ולכן מותר היה לעדים הפוטנציאליים לחלל את השבת. כאן כבר ברור שמדובר בעדים ולא בשליחים, שכן השליחים יצאו לחוץ לארץ ושם לא הקריבו קרבנות. בנוסח הדפוסים: <b>בית המקדש היה קיים.</b> אין הבדל מהותי בין הנוסחאות, אם כי בעל מלאכת שלמה, בחושו הפרשני המדוקדק, עמד על חילוף הנוסח ואולי אף ראה בכך חשיבות.

Mishnah 5

<b>בין שנראה –</b> הירח החדש, <b>בעליל ובין שלא נראה בעליל מחללים עליו את השבת – </b>נראה שהתלמודים כבר לא הכירו את המילה ולכן שאלו מה פירושה. הירושלמי עונה "מהו בעליל? מפורסם" (נז ע"ב), ובתלמוד הבבלי: "לישנא דמיגלי", לשון שמתגלה, כלומר שהירח מתגלה (כא ע"ב). ברם, מסתבר שאין "עליל" אלא לשון ביאה, כמו "בַּעֲלִיל לָאָרֶץ" (תהילים יב ז), משורש על"ה, שמשמעו בא. הכוונה שהירח נראה נמוך במבוא הארץ, כלשון הברייתא הדנה בחלל שנמצא "בעליל העיר היו מודדין שמצות עיסוק מדידה"<sup class="footnote-marker">113</sup><i class="footnote">תוס', סוטה פ"ט ה"א; ירו', פ"ט ה"ב, כג ע"ג; בבלי, מה ע"א. </i> (כלומר שיש מצווה בעצם המדידה, אף שאינה נחוצה). "עליל" כאן הוא הכניסה לעיר, והיו מודדים אף שברור שהחלל קרוב לעיר. הצורה "עליל" מופיעה רבות בארמית במשמעות זו; כך, למשל, "עללתא" בארמית היא תבואה, אך אפשר לפרש שם גם במשמעות של ברור. לפי פירוש התלמודים גם אם נראה הירח בבירור, ומן הסתם ראוהו רבים, חייבים רואיו לחלל שבת ולהעיד, זאת אף שמן הסתם ראוהו גם עדים הגרים קרוב יותר שאינם צריכים לחלל שבת. לפי הפירוש המוצע ייתכן שהכוונה הפוכה: אם נראה הירח בעליל ספק אם העדות תקפה, שכן ספק אם נחשב הדבר להופעת הירח החדש, ואף על פי כן העדים צריכים לצאת לדרכם. ייתכן גם שהכוונה לאותו רעיון המובא בתלמודים: אם נראה הירח גבוה – ראוהו רבים, ואם נראה נמוך – ודאי לא ראוהו רבים, והמשנה קובעת שבשני המקרים העדים צריכים לצאת לדרכם.
<b>רבי יוסי אומר אם נראה בעליל אין מחללין עליו את השבת –</b> הסבר דבריו תלוי בשני הפירושים שהוצעו לעיל. המשך המשנה עוסק במצב שצפויים בו עדים רבים, לפיכך הסבירו התלמודים שהרישא עוסקת במקרה דומה, כשהירח נראה בבירור, ולמרות העדים הרבים מחללים את השבת, ורבי יוסי חולק. ברם, ראינו כי ייתכן שהמשנה מדברת על מצב הפוך. עדותם של העדים בעייתית, והמחלוקת היא האם במצב זה כדאי שיצאו לדרכם. לפי הסבר זה המשך המשנה עוסק בשאלה אחרת, ומבחינה מבנית הדבר סביר ביותר. בשני כתבי יד: "אם <b>לא</b> נראה בעליל"<sup class="footnote-marker">114</sup><i class="footnote">מ, גק. </i>. 

Mishnah 6

<b>מעשה –</b> בשבת<sup class="footnote-marker">115</sup><i class="footnote">ראו בבלי, כב ע"א. </i>, <b>שעברו יותר מארבעים זוג – </b>שהעידו על הירח החדש, <b>ועיכבן רבי עקיבה בלוד –</b> העדים באו מצפון יהודה ועברו בלוד בדרכם ליבנה, שם ישב בית הדין. בואם של הולכי הרגל עורר תשומת לב ונעשה "בעסק גדול", על כן היו גם בני לוד מודעים לכך. רבי עקיבא סבר כי חילול השבת מופרז, ודי בעדים שכבר הלכו כדי לבסס את קידוש החודש החדש. ברור שרבי עקיבא הבין שהליכה בשבת היא מעין מעשה של צורך הכרחי, מעין אונס, ואם ברור שאין צורך בעדים אין גם צורך שיחללו את השבת.
<b>שלח לו רבן גמליאל אם מעכב אתה את הרבים נמצאת מכשלן לעתיד לבוא – </b>אם עדים יֵדעו שייתכן שיעוכבו בדרך לא יצאו לדרכם כלל, ובמקרה אחר ייתכן שלא יימצאו די עדים כשרים לקידוש החודש. כפי שראינו, קידוש החודש נעשה בפומבי ונעשה ניסיון "למשוך" את העדים ולדרבנם לעשות את המאמץ ולבוא להעיד. על כן סבר רבן גמליאל שאין לפגוע במוטיבציה של העדים הפוטנציאליים.
המשנה, כדרכה, מוסרת את הדברים בצורה מאופקת, וממתנת את הדרמה. בתלמוד הבבלי רבי יהודה מוסר: "חס ושלום שרבי עקיבא עיכבן, אלא שזפר ראשה של גדר<sup class="footnote-marker">116</sup><i class="footnote">בעל מלאכת שלמה גורס "גולה", ואין לכך טעם. ב- גמ: "עדר". </i> עיכבן ושלח רבן גמליאל והורידוהו מגדולתו" (כב ע"א). לבבלי היה, אפוא, נוסח שבו מסופר כי רבן גמליאל נידה את רבי עקיבא, ורבי יהודה מתקן שהיה זה שזפר, ראשה של גדר. גם לפי נוסח הירושלמי (נז ע"א)<sup class="footnote-marker">117</sup><i class="footnote">המסורת על הנידוי חוזרת בסדרת מעשי הנידוי שבירושלמי, מועד קטן פ"ג ה"א, פא ע"ד. לבירור האם שזפר היה ראשה של גדר או של גזר ראו במבוא.  </i> נידה רבן גמליאל את רבי עקיבא בנימוק שהוא מכשיל את הרבים, ובנוסף לכך מוסר רבי יהודה הנחתום, אחד החכמים שנהרגו מאוחר יותר בגזרות הדת שאחרי מרד בר כוכבא, שלא היה זה רבי עקיבא אלא שזפר.
רבן גמליאל ניהל את העם ביד רמה, ופעמים מספר אנו שומעים כי נידה חכמים ונזף בהם באופן קשה. מעבר לכך, כמעט כל המקרים שבהם נידו חכמים אחד מחבריהם אירעו בדור יבנה. גם מאוחר יותר נידו חכמים, אך הנידוי כוון לעבר אחד מפשוטי העם שסירב לכבד חכם, או העליבו<sup class="footnote-marker">118</sup><i class="footnote">לרשימת הנידויים ראו לייבזון, מנדין, וראו הנספח לפרק ב. </i>. דור יבנה הוא דור הייסוד של חכמים כקבוצה מנהיגה. עד אז פעלו חכמים בבתי המדרש כקבוצה קטנה בעלת חשיבות חברתית משנית. הם השתתפו בהנהגת העם, אך קשה להגדירם כשכבת ההנהגה המובילה. בדור יבנה התרחב הלימוד, נוסדו בתי מדרש רבים וחבורות לימוד רבות, וכוחם החברתי של חכמים גבר. בדור הראשון ניסו חכמים לנהל מערכת הכרעות תקיפה; ההחלטות נקבעו בדרך שנקבעו, וניסו לאכוף אותן על המתנגדים. במסגרת זו נעשה שימוש תכוף בעונש הנידוי. מדיניות זו הובילה לשסע עמוק. כך, למשל, הנידוי המפורסם של רבי אליעזר ("תנורו של עכנאי") גרם לטראומה קשה בתוך בית המדרש, וקשה היה להמשיך בדרך זו. מאוחר יותר החליטו חכמים, בצורה מודעת, שלא להשתמש בנשק הנידוי להכרעות הלכתיות: "נמנו באושא שלא לנדות זקן" (ירו', מועד קטן פ"ג ה"א, פא ע"ד)<sup class="footnote-marker">119</sup><i class="footnote">הנוסח בבבלי, מועד קטן יז ע"א, מתון הרבה יותר ומטשטש את המהפכה בתפיסת הכוח של חכמים. </i>. על רקע זה ניתן להבין את התגובה החריפה של רבן גמליאל. חכם תקיף זה, שהנהיג את הדור ביד רמה, ראה בעיכוב זוגות העדים פגיעה במוסד קידוש החודש ובהיקף המעמד הציבורי. מאוחר יותר, כאשר נשק הנידוי נחשב חריף מדי, טושטשה חומרת העימות והנוסח במשנה מציג תמונה של ויכוח נינוח, ללא עימות חברתי<sup class="footnote-marker">120</sup><i class="footnote">ראו נספח ב.  </i>.
לפי הנוסח של רבי יהודה, או רבי יהודה הנחתום, לא היה זה עימות בין חכמים אלא עימות בין ראש החכמים לבין ראש עיר. ראש עיר הוא תפקיד המנהיג בקהילה היהודית ביישוב שאינו פוליס<sup class="footnote-marker">121</sup><i class="footnote">ראו ספראי, הקהילה, עמ' 249-247. </i>. לרבן גמליאל לא הייתה, אולי, זכות פורמלית לפטר את ראש העיר, אך היה לו כוח מוסרי ותוקף חברתי שאִפשר לו את הדבר. גדר היא עיר בעבר הירדן, וקשה להבין כיצד היה ראש העיר יכול לעכב עדים שהלכו ליבנה. ברם, בכתב יד ליידן לירושלמי נכתב "גזר". גזר שוכנת על אחת הדרכים מאמאוס ליבנה, וסביר ששם עברו העדים בדרכם ליבנה.
רבן גמליאל מתפקד כאן כנשיא. כל מעשי קידוש החודשים ועיבור השנים קשורים לנשיא, ונראה שזה היה תפקיד מעין "סטטוטורי" של הנשיא, וכבר עמדנו על כך במבוא.

Mishnah 7

<b>אב ובנו שראו את החודש –</b> אב ובנו פסולים לעדות, אף שכל אחד מהם כשר כמובן לעדות כעד יחיד. לצורך עדות תקפה יש צורך בזוג עדים שראו את המעשה כאחד.
<b>ילכו – </b>להעיד את עדות החודש, ואפילו בשבת, <b>לא שמצטרפים זה עם זה –</b> בית הדין לא יקבל את עדות השניים,<b> אלא שמא יפסל אחד מהם – </b>לעדות מסיבה כלשהי, <b>ויצטרף השיני עם אחר רבי שמעון אומר אין אב ובנו וכל הקרובים כשרים לעדות החודש – </b>רבי שמעון מוסר את הניסוח העקרוני וההלכתי. יש להניח שהניסוח בחלק הראשון של המשנה מושפע מסיפור המעשה דלהלן. פעמים רבות המקורות מוסרים מעשה ואת ההלכה העקרונית הקשורה אליו. נראה שכך גם הורכבה משנתנו.
<b>אמר רבי יוסי מעשה בטובייה הרופא – </b>המדובר בימי הבית. איננו יודעים מי היה טוביה, אך נראה שהיה איש אמיד ומכובד והיה לו עבד,<b> שראה את החדש – </b>את הירח בהתחדשו, <b>בירושלם הוא ובנו ועבדו המשוחרר וקיבלו הכהנים – </b>לעדות, <b>אתו ואת בנו ופסלו את עבדו –</b> לפי ההלכה עבד משוחרר הוא יהודי לכל דבר. לפי פשוטם של דברים יש להבין שהכוהנים נהגו שלא כהלכה פעמיים: פעם אחת הם קיבלו אותו ואת בנו, וזאת בניגוד להלכה שאב ובנו אינם מצטרפים לעדות, יתר על כן, הם פסלו את העבד הכשר לעדות<sup class="footnote-marker">122</sup><i class="footnote">ב- מת המשפט "ופסלו את עבדו" חסר, וזו דרך לתיקון הבעיה ההלכתית. ברם, עדות זו בטלה כנגד עדות יתר עדי הנוסח. </i>. נראה שהכוהנים הללו אינם חכמים, ואת המעשה יש להבין על רקע המאבקים הבין-כיתתיים בעיר בסוף ימי בית שני. בירושלים פעלו כידוע קבוצות דתיות שונות. הכוהנים היו ברובם צדוקים והם ניהלו את המקדש הלכה למעשה, גם אם בלחץ ההמון קיבלו עליהם לנהוג לפי ההלכה הפרושית. יוספוס ומקורות חז"ל כאחד מעידים על כך, ואין טעם לפקפק בעדויות פשוטות אלו. בית הדין המרכזי, הסנהדרין, היה מורכב מצדוקים ופרושים ונוהלו בו מאבקים בין-כיתתיים. במקורות מספר אנו שומעים על בתי דין שפעלו בירושלים ולא עמדו תחת השפעתם המובהקת של חכמים. כך אנו שומעים על "דייני גזירות" ועל "בני כוהנים גדולים" שיש להם עמדות הלכתיות, ואולי אף בית דין משלהם (משנה, כתובות פי"ג מ"א ומ"ב)<sup class="footnote-marker">123</sup><i class="footnote">קורצטג, כוהנים, ניסה לתרץ שבית הדין של הכוהנים עסק רק בכשרות העדים. ברם התירוץ דחוק, ואין זה סביר שבתי הדין חילקו ביניהם את סמכות הבירור בצורה כה מלאכותית. </i>. מסתבר, אפוא, שקידוש החודש לא הוכרע רק בבית דין של חכמים. לפי המסורות שבידינו עסק בית הדין של חכמים בקידוש החודש, אך במקביל פעל בית דין של אותם כוהנים שהייתה לו זיקה למקדש. טוביה זה היה איש עשיר, וייתכן שכדרכם של עשירים היה מקורב לצדוקים, או נכון יותר מקורב לצדוקים יותר מלפרושים. מכל מקום, הוא התייצב לפני בית הדין של הכוהנים. בתלמוד הירושלמי מנמקים את החלטתם של הכוהנים: העבד פסול משום "שם פסול" (נז ע"ב). כלומר זהו פסול של ייחוס, ולא פסול הלכתי. הכוהנים היו ידועים בשמירה על הייחוס, ולכן הם פסלו אדם כשר משום שאינו מיוחס. בידינו עדויות נוספות לפסילת אנשים לעדות בגלל בעיות ייחוס, אף שההלכה מכשירה אותם. כך, למשל, נקבע שמי שחתום על שטר בערכי (ארכיון) הישן של ציפורי הוא בוודאי מיוחס (משנה, קדושין פ"ד מ"ה)<sup class="footnote-marker">124</sup><i class="footnote">ראו ינקלביץ, ייחוסין. </i>. זו ראיה שלקחו כעדים רק אנשים מיוחסים, או לפחות שהעדיפו אנשים מיוחסים. לא נאמר שהכוהנים פסלו את העבד, אלא שהעדיפו את עדות הבן האריסטוקרט על עבדו המשוחרר. אשר לאב ובנו, הם כאמור פסולים לעדות יחדיו, אך התלמוד הבבלי מביא דרשת הכתוב: "החדש הזה לכם (ראש חדשים...) – עדות זו תהא כשרה בכם" (כב ע"א). אם כן, אתם (בית הדין) יכולים להחליט על העדות כרצונכם<sup class="footnote-marker">125</sup><i class="footnote">כך כנראה פירש הרמב"ם בפירושו למשנה. </i>. או שמא הכוונה שעדות ראש חודש כשרה גם <b>בכם –</b> במשה ואהרן, אף שהם שני אחים. כך או כך, התלמודים אינם רואים את ההחלטה של בית הדין של הכוהנים כסטייה קשה מההלכה. התלמוד הבבלי מציע אף לשנות את המשנה הפוך, כך שעדות אב ובנו תהיה כשרה, והמעשה בפסיקתם של הכוהנים בא לסייע להלכה.
לפי ההלכה עבד משוחרר הוא כיהודי לכל דבר, לא כן במשפט ובנוהג הרומי. עבד משוחרר היה בן חורין, אך תלותו באדון נותרה קבועה גם לאחר שחרורו. הוא נחשב לחלק ממשק הבית של האדון והיה שותף כלכלי לו. יותר נכון לומר שהאדון היה שותף של העבד, ויכול היה לחייב את העבד להפריש מנכסיו לטובתו. העבד היה לעתים קרובות בא הכוח של האדון ונציגו הכלכלי. במקרה זה העבד המשוחרר מצוי עם האדון, ועמו ראה את קידוש החודש, משמע שאינם רחוקים זה מזה אלא מקיימים יחסי קרבה ואחווה. על כן פסילת העבד אינה רק מפאת ייחוסו, וייתכן שהיא משקפת גם מציאות חברתית-משפטית רומית.
<b>[וכשבא לבית הדין קיבלו אתו ואת עבדו ופסלו את בנו] –</b> המצוי בסוגריים נמצא בשולי כתב יד קופמן והוא תיקון השמטה; הנוסח מופיע בדפוסים, בכתב יד פרמא ובכתבי יד אחרים. הנוסח מופיע כבר בדפוס ראשון, אך כפי שנראה להלן לא היה לפני הרמב"ם. 
לפי נוסח המשנה שלפנינו ברור שהכוהנים נהגו שלא כהלכה, וכמו כן שאין ההלכה כרבי שמעון. לפי ההלכה הקבועה אב ובנו פסולים לעדות, וכך נהג בית הדין של חכמים. מבחינה היסטורית משתמע שבירושלים פעלו במקביל שני בתי דין שעסקו בקידוש החודש, של חכמים ושל הכוהנים (צדוקים?). לשני בתי הדין היה סדר דין שונה, אך לפחות במקרה זה ההחלטות היו זהות. אין ספק שלשני בתי דין עשויות להיות גם החלטות שונות, ובמקרה מעין זה פרץ עימות קשה בבית המקדש ובחברה הירושלמית. 
ברם, ייתכן שהתלמודים לא הכירו את הפִסקה האומרת שהמעשה הובא גם לפני בית דין של חכמים. בירושלמי המעשה מובא בברייתא, ולו היה כתוב במשנה ספק אם היה צורך להביאו. התלמוד הבבלי רואה במעשה סתירה להלכה של רבי שמעון ומתלבט האם הלכה כמותו או כמו הכוהנים, מכאן שלפניו עמד הנוסח שמשתמע ממנו שהכוהנים נהגו כהלכה. גם מסקנת הסוגיה היא שהכוהנים נהגו כהלכה, והגמרא "מתקנת" את ההלכה במשנה כך שלא תסתור את המעשה וההחלטה של הכוהנים. 
אם המעשה אינו נכלל במשנה אזי מקורו בברייתא בירושלמי שהוחדרה למשנה. תופעה זו, של ברייתות שחדרו למשנה, רגילה במשנה<sup class="footnote-marker">126</sup><i class="footnote">ראו פירושנו לפסחים פ"ד מ"ט; אפשטיין, מבוא, עמ' 150. </i>. אם כך הוא הרי שיש לפקפק במעשה ולראות בו השלמה ספרותית. ההשלמה באה להדגיש או לפרש את המשפט הקודם ולהדגיש שהכוהנים עשו שלא כהלכה, שחכמים סברו, כבר אז, כי יש לדחות אב ובן, אך לקבל את עדותו של עבד משוחרר. אם כך, לא שני בתי דין פעלו בירושלים אלא רק בית דין של כוהנים, ולחכמים הייתה ביקורת נוקבת על נהליו. להלן נראה כי חכמים ניהלו את בית הדין של קידוש החודש בירושלים<sup class="footnote-marker">127</sup><i class="footnote">ראו להלן, פ"ב מ"א. </i>, ואפשר שהיו תקופות שבהן שלטו חכמים ואחרות שבהן ידם של הצדוקים הייתה על העליונה. ייתכן גם שמסורת חז"ל הדחיקה את הזיכרונות על ניצחונם של צדוקים. השחזור ההיסטורי תלוי, אפוא, במידה רבה בשחזור הטקסט המקורי של המשנה.
כבר התלמוד הבבלי מעמעם את הפן הכיתתי של המעשה, ודעת הכוהנים מוצגת כאילו הייתה עמדה הלכתית. המפרשים עמלו להעניק לה ביסוס הלכתי כלשהו. כך, למשל, יש המציעים שהעבד ראה את קידוש הלבנה כשהיה עבד ואז השתחרר, או שהעבד זכה להשתחרר משום שאדונו הפיל את שינו או הוציא את עינו; בית דין כבר פסק על שחרורו, אך הגט טרם נכתב. אך המאירי צודק בסכמו "ולא הוברר הדבר בידנו"<sup class="footnote-marker">128</sup><i class="footnote">המאירי לבבלי, כאן כב ע"א. </i>. רק ההסבר ההיסטורי מעניק למשנתנו רקע הגיוני וסביר. אם אכן צדקנו הרי שברור שהביתוסים והצדוקים קיבלו את לוח הירח באופן עקרוני ורק חלקו על פרט זה של מועד חג השבועות<sup class="footnote-marker">129</sup><i class="footnote">ראו הדיון על כך אצל רגב, הצדוקים, עמ' 92-91. </i>.
מבחינה ספרותית מבנה המשנה חשוב להבנת התפתחות התורה שבעל פה. 
במשנה משתקפת סדרת שלבים:
א. מחלוקת פרושים וצדוקים על אב ובנו, בעל ועבדו. אפשר שזו הייתה גם מחלוקת פנים פרושית (להלן, סעיף ב).
ב. ההלכה הממסדית דחתה את עמדת הצדוקים והבינה שעדות החודש היא ככל עדות אחרת. 
ג. רבי שמעון מקבל, לפחות חלקית, את עמדת הצדוקים. 
ד. המעשה באב ובנו שיצאו להעיד משקף כנראה את העמדה שאב ובנו כשרים לעדות החודש. אך העורך האחרון, או עורך קדום יותר, מיסב את ההלכה לעניין אחר. כך נשמרת ההלכה הקדומה שאב ובנו צריכים לצאת ולהעיד, אך הנימוק עולה בקנה אחד עם כלל הלכות עדות, וההלכה הקדומה החריגה שובצה כלשונה במערכת ההלכתית הרגילה, תוך כדי נטילת משמעותה החריגה. 

Mishnah 8

<b>אלו הן הפסולין –</b> לעדות. מכיוון שבמשנה הקודמת נאמר שאב ובנו הם פסולי עדות הביא העורך את כל רשימת הפסולים לעדות. הרשימה מופיעה גם במשנת סנהדרין (פ"ג מ"ג)<sup class="footnote-marker">130</sup><i class="footnote">הרשימה חוזרת במסכת שבועות פ"ז מ"ד העוסקת באלו הפסולים לשבועה. מי שפסול לעדות פסול לשבועה, ולהפך. </i>, ונראה שמשם הובאה בשינוי קל, ונדון בו להלן. הרשימה אינה מונה את הפסולים מן התורה, כגזלנים או גנבים, ומתמקדת בפסולים מיוחדים שפסילתם אינה מובהקת. במשנה בסנהדרין רבי יהודה מוסיף תנאי מגביל: "אימתי בזמן שאין להם אומנות אלא הוא אבל יש להן אומנות שלא הוא כשרין", הווה אומר שכל המנויים כאן פסולים לעדות בזמן שזו עבודתם וזו פרנסתם. אבל אדם שחטא או שנכשל באופן זמני – אינו פסול לעדות. התלמוד הבבלי מנמק את הפסילה לעדות בכך שאינם עסוקים ב"יישובו של עולם" (סנהדרין כד ע"ב)<sup class="footnote-marker">131</sup><i class="footnote">הגמרא דנה בשאלה האם רבי יהודה חולק על חכמים או מוסיף על דבריהם, ונראה שאין זו מחלוקת אלא הוספה המקובלת על הכול. </i>, <b>המשחק בקוביא – </b>הסוגיה הירושלמית מוסיפה שאף כל המשחקים משחקי מזל נפסלו לעדות<sup class="footnote-marker">132</sup><i class="footnote">ירו', נז ע"ג; סנהדרין פ"ג ה"ה, כא ע"א; שבועות פ"ז ה"ד, לד ע"ד. </i>. כאמור, המדובר באנשים משולי החברה שהתפרנסו ממשחקי מזל. יש בתלמוד הבבלי דעה שאלו נפסלו משום שברווח הכספי ממשחקי מזל יש משום גזל (בבלי, סנהדרין כד ע"ב), אך דומה שדעה זו מאולצת, ואין נימוק זה מתאים להגבלה של רבי יהודה. ההסבר הקודם מעוגן יותר במציאות החברתית (תמונה 3), <b>והמלוה בריבית –</b> הלוואה בריבית אסורה, כמובן, אך מצויות עדויות רבות שבפועל לא נשמרה ההלכה בקפדנות (תמונה 4), והיו רבים שחטאו בריבית. האמירה שמלווה בריבית פסול לעדות היא חלק מהמאבק רב השנים של החכמים בתופעה. התלמוד הבבלי בסנהדרין מסביר שיש להבין מִלוָה, כלומר כל העוסקים בהלוואה פסולים לעדות, כולל המלווה, הלווה והעדים, <b>ומפריחי יונים –</b> הבבלי מציג שני הסברים: מדובר בעורכי תחרויות של יונים, או באלו המנסים למשוך לשובכיהם יוני תרבות (סנהדרין כה ע"ב). ודאי ששני ההסברים נכונים מבחינה הלכתית, כלומר שני הסוגים פסולים לעדות, אבל מבחינה חברתית מסתבר שהמשנה עוסקת בעורכי תחרויות יונים שכן זו הייתה תופעה מצויה יותר<sup class="footnote-marker">133</sup><i class="footnote">שוורץ, מפריחי יונים. </i>. מכל מקום, אם הפסילה נובעת מחשש גזל אזי יש לפסול גם מי שעושה זאת באופן זמני וכעיסוק שולי. ברם, כפי שראינו, רבי יהודה מסביר שמדובר רק בעבריינים שפרנסתם מהמעשה הפסול. על כן נראה שלפחות לפי רבי יהודה מדובר במארגני משחקי מזל ותחרויות בין יונים. הלכה זו חושפת פן מעניין של שולי החברה היהודית, מן הסתם בערים הגדולות, אוכלוסייה שפרנסתה הייתה על ארגון משחקי מזל.
<b>וסוחרי שביעית –</b> במשנת סנהדרין נוסף: "אמר רבי שמעון: בתחלה היו קורין אותן אוספי שביעית, משרבו האנסין חזרו לקרותן סוחרי שביעית" (פ"ג מ"ג). אם כן, במשנה הראשונה הנוסח היה "אוספי שביעית"; מי שאסף פֵרות בשביעית בקנה מידה גדול נפסל לעדות. לפי ההלכה אין הגבלה על איסוף פרות בשביעית. כל הפרות הם הפקר, וכל אדם רשאי לאספם. אך הכוונה הייתה שאדם יאסוף פרות רק לצרכיו, ובסוף העונה יפקיר את העודפים. אוספי שביעית לא הפקירו את פרותיהם בשעת הביעור, או אולי הפקירום וחזרו וזכו בהם. אין כאן איסור פורמלי, אך הם עשו שלא כרצון חכמים. הביטוי "משרבו האנסין" מרמז לימים שלאחר מרד בר כוכבא. עד אז ויתרו הרומאים על מסי היבול בשנת השביעית. לאחר המרד וגזרות הדת ביטלו השלטונות את הפטור, ומאז חויבו החקלאים במסים גם בשנת השביעית. על כן התירו חכמים לאסוף פרות כדי שיהיה מהיכן לשלם את המס, אך עדיין אסרו על המסחר בשנת השביעית<sup class="footnote-marker">134</sup><i class="footnote">ספראי, שביעית, עמ' 321; בימי הבית, עמ' 439-438, וראו פירושנו לשביעית פ"ד מ"ב ופ"ז מ"ה. </i>. שוב, לא כל סוחר בשביעית נפסל לעדות, אלא רק מי שמקצועו היה בכך. במשנת סנהדרין מובאת הגבלה נוספת החלה על סוחרי שביעית ועל יתר הפסולים: "אמר רבי יהודה: אימתי בזמן שאין להם אומנות אלא הוא, אבל יש להן אומנות שלא הוא כשרין". ההסתייגות של רבי יהודה אינה קשורה לעניין זה של השינוי ביחס למסחר בשביעית, אלא היא כללית יותר, כפי שנאמר בתוספתא: "ובכולן היה רבי יהודה אומר: בזמן שיש להם אומנות אחרת הרי אילו פסולין [צריך להיות כשרין]<sup class="footnote-marker">135</sup><i class="footnote">אם רבי יהודה אומר "פסולין", אין מחלוקת בינו ובין חכמים. אבל ייתכן שהיו שתי מסורות בדבר דעתו של רבי יהודה, ואלו משתקפות במחלוקת בסוגיית הירושלמי, שביעית פ"ז ה"ג, לז ע"ג, וראו פירושנו למשנה שביעית שם.  </i> וחזרו בהן הרי אילו כשרים וחכמים אומרים: בזמן שיש להם אומנות אחרת הרי אילו פסולין" (תוס', סנהדרין פ"ה ה"ב, עמ' 423). אם כן, לא כל סוחר שביעית או מפריח יונים נפסל, אלא רק בעלי מקצוע מגונה זה.
<b>ועבדים –</b> עבדים אינם מנויים ברשימות שבמשניות סנהדרין ושבועות. אין הם חלק מהרשימה שכן העבד פסול לעדות מן התורה, ואילו הרשימה עוסקת רק במקרי ביניים שהם חידוש של חכמים. ברם, המשנה הקודמת עסקה בעבד משוחרר, והעורך שהתאים את הרשימה למסכת שלנו הוסיף את העבד, שכן הוא נידון במשנה הקודמת. מכאן שהמשנה נלקטה ממסכת סנהדרין, הועברה לראש השנה והותאמה למשנה הקודמת. אילו הייתה המשנה מועברת מכאן למסכת סנהדרין הייתה מועברת יחד עם התוספת “ועבדים"<sup class="footnote-marker">136</sup><i class="footnote">המילה “ועבדים” מצויה בכל כתבי היד שבידינו. הריטב"א, למשל, מעיד שהיא מצויה ב"משניות מדויקות... ויש שמחקוה", וראו תוספות ישנים על אתר.  </i>.
<b>זה הכלל כל העדות שאין האשה כשירה לה אף הן אינן כשרים לה – </b>"זה הכלל" הוא סיכום מאוחר הכונס את הפרטים לכלל אחד. לפי ההלכה התנאית האישה פסולה לכל העדויות: על הפסוק "ועמדו שני האנשים" (דברים יט יז) התנא דורש: "יכול אף האשה תהא כשירה לעדות... מה שני האמור כאן אנשים ולא נשים אף שני האמור להלן אנשים ולא נשים" (ספרי דברים, קצ, עמ' 230; בבלי, שבועות ל ע"א), ובירושלמי הדרשה מסתיימת "הרי למדנו שאין האשה מעידה" (יומא פ"ו ה"א, מג ע"ב). גם יוספוס מעיד על כך: "נשים פסולות לעדות מחמת קלות דעתן והחוצפה שבמינן אין מעידים גם עבדים מחמת אי האצילות שבנפשם ויש לשער שלא העידו עדות של אמת אם משום בצע אם משום פחד"<sup class="footnote-marker">137</sup><i class="footnote">קד', ד 219. </i>. כך גם במדרש מאוחר: "מכאן שהנשים כזבניות הן. כי יראה מפני היראה. מכזבות ואינן מודות על האמת לכך אין מקבלים עדות מן הנשים"<sup class="footnote-marker">138</sup><i class="footnote">מדרש בראשית רבתי, פי"ח טו, מהד' אלבק עמ' 92.  </i>. המדרשים רואים בכך חלק מהעונש שהוטל על האישה עקב אכילת פרי עץ הדעת (פרקי דר' אליעזר, פי"ד). עם כל זאת, עדות אישה מתקבלת במקרים מיוחדים, ובעיקר עדויות בנושאים שאין סיכוי שגברים יתמצאו בהם. כך, למשל, אישה כשרה להעיד על מות אדם ועל סוטה שנטמאת, ועל פי עדות אישה או עדות עבד משיאים נשים<sup class="footnote-marker">139</sup><i class="footnote">משנה, יבמות פט"ו מ"ה וראו פירושנו לה; פט"ז מ"ז; סוטה פ"ו מ"ב. </i>. אבל: "רבי עקיבא אומר לא על פי אשה" (משנה, יבמות פט"ז מ"ז), כלומר אף בתחומים מצומצמים אלו אין לקבל החלטה בבית דין על סמך עדות של נשים. 
במדבר יהודה נמצאו שטרות רבים ועליהם חתומים עדים. באף שטר לא נמצאה חתימה של אישה כעד, ונראה שהנוהג היה שלא לסמוך על עדותן, וניתנו לכך הסברים מהסברים שונים. אם כן, משנתנו קובעת שבכל מה שאישה פסולה לעדות גם הם פסולים.
המשנה כלשונה היא מלפני דור אושא, שכן רבי שמעון ורבי יהודה מגיבים עליה. ניסוח דבריו של רבי שמעון מלמד שהמשנה נוסחה בדור יבנה, לכל המאוחר, ונאמר בה "אוספי שביעית", נוסח שתוקן בדור אושא. הירושלמי אומר שמשנתנו היא כרבי אליעזר, ולא ברור לו האם חכמים חולקים עליו אם לאו<sup class="footnote-marker">140</sup><i class="footnote">ירו', סנהדרין פ"ג ה"ה, כא ע"א; שבועות פ"ז ה"ד, לד ע"ד.  </i>. הבבלי טוען שמשנתנו היא כדעת רבי טרפון, בן דור יבנה (סנהדרין כה ע"א). אך טיעון זה חשוב פחות, שכן מדובר שם בדיוק דיאלקטי שספק אם הוא אכן ההסבר המשפטי הפשוט של הדברים. כך או כך, נראה שהמשנה נוסחה בדור יבנה וחכמי דור אושא מסרו את הנוסח הקדום ועדכנו אותו בהתאם להתפתחויות, ורבי יהודה, בן אותו הדור, הוסיף למשנה משפט הבהרה.
האישה כשרה לעדות בסדרת נושאים בדיני מעמד אישי, בעיקר בתחומים שבינו לבינה ובתחומים שהם בבחינת "בין אדם למקום" ואינם דיני נפשות או ממונות (תוס', סנהדרין פ"ה ה"ב)<sup class="footnote-marker">141</sup><i class="footnote">עדות האישה שנויה במחלוקת, ראו יבמות פט"ז מ"ז, ושם נרחיב בכך.  </i>. לא בכך משנתנו עוסקת, ולפיכך לא נרחיב בכך כאן<sup class="footnote-marker">142</sup><i class="footnote">ראו פירושנו ליבמות פט"ז מ"ו. </i>.

Mishnah 9

<b>מי שראה את החודש –</b> בשבת; כבר ראינו שמחללים את השבת כדי להעיד על קידושם של החודשים ניסן ותשרי. המשנה אמנם אינה מפרשת שמדובר רק בחודשים אלו, אך נראה שאין להעמיד מחלוקות בין משניות באותו פרק אם אין הדבר נאמר במפורש, <b>ואינו יכול להלך מוליכים אותו על החמור – </b>המדובר בשבת, שאסור לרכב בה. המשנה מדברת על התארגנות חברתית: בני העיר מסייעים לעדים שקשה להם להגיע למקום בית הדין בכוחות עצמם, <b>אפילו במיטה –</b> כלומר באלונקה או באפריון (לעיל איור 48), <b>אם צודה להם – </b>צודה הוא אורב, מלשון ציד, וכך פירשו כבר הגאונים<sup class="footnote-marker">143</sup><i class="footnote">אוצר הגאונים לראש השנה, עמ' 43. </i>. רש"י מסביר שהכוונה לבייתוסים ולצדוקים שניסו להפריע לתהליך קידוש החודש. ברם, אין צורך בהסבר זה. מצב הביטחון הפנימי היה קשה תמיד, ולִסטים היו פזורים בדרכים, על כן החשש מיציאה לדרך ממרחק היא בעיה קבועה, <b>לוקחין בידם מקלות – </b>סתם אדם שהילך בדרך נטל מקל בידו. כמובן לא תמיד נטלו עמם ההולכים מקלות. כך, למשל, אנו שומעים על שיירה שהותקפה על ידי גיס ואנשיה התגוננו במקלות (תוס', יבמות פי"ד ה"ט), אך את המקלות צריכים היו לכרות מעצים בזמן ההתקפה ואלו לא היו מוכנים בידם (איור 68 אדם עם מקל), <b>ואם הייתה דרך רחוקה לוקחין בידם מזונות שעל מהלך לילה ויום מחללים את השבת ויוצאין לעדות החודש – </b>אנשים שראו את החודש ורחוקים ממקום בית הדין יום ולילה יצאו לדרך, אפילו בשבת, אף שהסיכוי שיספיקו להגיע לעדות קטן, ואף שמן הסתם ראו את החודש גם אנשים נוספים, <b>שנאמר אלה מועדי ה' מקראי קודש</b> (ויקרא כג לו) – הפסוק הקטוע רומז לדרשה בעלת חשיבות רבה בתפיסתם של חכמים. חז"ל פירשו את הפסוק כרומז לתפקידו של בית דין, ולסמכותו: "אשר תקראו אותם מועדי – אתם אפילו שוגגים, אתם אפילו מוטעים... אם קראתם אתם מועדיי ואם לאו אינן מועדי" (ספרא, אמור פרשתא ט ה"ג, קד ע"ב). פסוק זה שימש עבור חכמים אסמכתה לתיאור תפקידם המרכזי בקביעת לוח השנה היהודי. המועדים הם מועדי ה', אך מסורים לבני אדם. חכמים הם הקובעים את לוח השנה, ואף אם טעו, קביעתם מוחלטת. נראה שפסוק זה חותם את פרקנו ורומז לאותה תפיסה המעניקה לחכמים כוח ותפקיד משמים, והרחבנו בכך במבוא.
ייתכן גם שלפנינו דרשה נוספת או שונה שמודגשת בה המילה “במועדם”, הווה אומר שיש לבצע את קידוש השנה במועד. ממילה דומה בפסוקים אחרים למדו חכמים שאת התמיד יש להקריב במועדו, אפילו בשבת, וגם את קרבן הפסח יש להקריב במועדו, אפילו בשבת<sup class="footnote-marker">144</sup><i class="footnote">תוס', פסחים פ"ד הי"ג (א), וראו פירושנו לפסחים פ"ו מ"א. </i>. כמו קרבן פסח ותמיד גם קידוש החודש דוחה את השבת, שנאמר “במועדם”<sup class="footnote-marker">145</sup><i class="footnote">כך פירש רבי עובדיה מברטנורא, וכן אלבק ופרשנים נוספים. הירושלמי למקום מביא הלכות נוספות הדוחות שבת, אך לא נאמר בו על מה הדרשה במשנה מבוססת. </i>. 
הפרק כולו בא להדגיש את חשיבות המעמד הציבורי של קידוש החודש. כפי שראינו במבוא לא הייתה הסמכות לקידוש החודש מובנת מאליה, והעימותים סביב קביעת הלוח העמידו בסכנה את ההנהגה העצמית היהודית. לחז"ל היה חשוב להדגיש את זכותם וחובתם לקבוע את לוח השנה, ולהפגין כלפי יהודי הארץ והתפוצות את חשיבות המעמד. ההלכות נועדו להרבות בעדים ולחזק את משמעותו של המעמד הציבורי. חשוב היה להם להגדיל את הטקס ולעשותו ציבורי ובעל משמעות רבה. לכך מכוונות ההלכות וההיתרים המפליגים לחלל שבת לצורך קיומה של מצווה זו.

Chapter 2



Mishnah 1

הפרק ממשיך בסדרי קידוש חודש, כהמשך לפרק הקודם. העיקרון ההלכתי המרכזי הוא פומביות המעמד, ועסקנו בכך במבוא. בהמשך הפרק מתוארים סדרי קידוש החודש שנהגו בימי בית שני; חלקם הם אף הלכות לדורות, וחלקם תיאורים שאין להם ערך הלכתי קונקרטי. חלקים אלו הם בבחינת פרקי הווי המתארים את סדרי החיים בימי בית שני ובירושלים בתפארתה. פרקים דומים מצויים במסכתות יומא, שקלים, פסחים ופרקים נוספים. חציו השני של הפרק מתאר את קידוש החודש בדור יבנה, ובין שני החלקים שתי משניות הלכתיות (סוף משנה ה וראשית משנה ו) שהם סיומו של חלק אחד, ופתיחה לחלק השני. נדון בכך בהקדמה לשתי המשניות הללו. 
<b>אם אינן מכירים אותו –</b> אם חברי בית הדין בירושלים אינם מכירים את העד שראה את הירח המתחדש, <b>משלחין – </b>בני העיר, <b>עמו –</b> יחד עם העד, <b>אחר –</b> עד אחר, או זוג עדים נוסף, <b>להעידו –</b> להעיד על מהימנות העד. ההלכה נקבעה בעקבות מה שמסופר בהמשך המשנה. התלמוד הבבלי מסביר שהכוונה לזוג עדים, אחרת אין לעדות תוקף משפטי (כב ע"ב)<sup class="footnote-marker">1</sup><i class="footnote">לר"ן היה נוסח שונה במקצת בגמרא: "והתניא מעשה שבא הוא ועדו", ולמסקנה הסיק שדי בעד אחד. הריטב"א הכיר את הנוסח ואומר: "בנוסחאי דיקני גרס תני עדו". </i>. מהירושלמי משמע שדי בעד אחד (נז ע"ד). מבחינה משפטית הבבלי צודק, ברם נראה שהצורך בעד הנוסף אינו משפטי. מבחינה משפטית כל ההליך מיותר: הוא לא נועד לפתור בעיות משפטיות אלא בעיות חברתיות, ולשם כך די בעד אחד. באופן מעשי ניתנה עדיפות לעדים שבית הדין בירושלים מכיר. בכך ניתנה עדיפות לבני שכבת העילית שיש לה קשרים עם אנשי עיר הבירה. מעבר לכך, ההחלטה לדרוש עד נוסף היא חלק מתהליך כללי של הגברת התהודה הציבורית של מעמד קידוש החודש מחד גיסא, ומיסודו מאידך גיסא. היישוב המקומי צריך להתארגן ולשלוח עד נוסף, ולמקום בית הדין מגיעים עדים רבים, מהם מבני העילית הכפרית, והמעמד כולו הופך לאירוע מגוון. התוספתא מוסיפה כי גם בשבת שולחים עד נוסף (פ"א הט"ו [פ"ב ה"א]). כך ר' נהוראי מספר שירד לאושא כדי להיות עד מהימנות מעין זה, ולא שהיה בכך צורך, "אלא עילה ביקשתי להקביל פני חביריי" (ירו’, שם; תוס', שם). לפי התוספתא אירע המעשה בשבת, הווה אומר שהחכם הלך בשבת שלא לצורך, אלא כחלק מהמעמד הציבורי. רכיבים נוספים של המעמד הצבעוני יידונו להלן.
<b>בראשונה –</b> המונח "בראשונה" מעיד על ימים ראשונים, לפחות דור לפני ימי המסורת שלפנינו. במקרה זה מדובר באירוע שהתחולל לפני סוף ימי בית שני, ה<b>יו מקבלים עדות החודש מכל אדם –</b> כאמור לפי ההלכה כל אדם כשר לעדות, עד שיוכח שהוא פסול או חשוד, <b>משקילקלו המינים התקינו שלא יהו מקבלים אלא מן המכירים –</b> אלו המוכרים לבית הדין. המעשה הרמוז במשנה מסופר בתוספתא ובתלמודים. המינים הם הבייתוסים שניסו לשחד אדם להעיד שראה את הירח המתחדש. האיש שבא ממזרח לירושלים (אולי מאזור יריחו) העיד כי ראה את הירח במעלה האדומים<sup class="footnote-marker">2</sup><i class="footnote">מעלה האדומים הוא הכינוי, עד היום, לקטע התלול שבין ירושלים ליריחו. בעל שושנים לדוד מציע פירוש מדרשי שהאדומים הם הבייתוסים וכו', ואין זה אלא מדרש שדורש הפרשן מדעתו.  </i>, אך הוסיף "וראיתיו (את הירח) רבוץ בין שני סלעים ראשו דומה לעגל אזניו דומות לגדי קרניו דומות לצבי וזנבו מונחת לו בין ירכותיו. ראיתיו נבעתתי ונפלתי לאחורי, והרי מאתים זוז צרורין לי בסדיני..." (תוס', שם; בבלי, שם; ירושלמי, שם). הייתה זו אפוא עדות ברורה של העד כי ניסו להדיחו להעיד עדות שקר. חז"ל מאשימים בכך את הבייתוסין שניסו להטעות את בית הדין "לפי שאין ביתסין מודין שתהא עצרת אלא אחר שבת" (שם). הבייתוסין הללו, מחוגי הצדוקים ככל הנראה, סברו ששבועות חל תמיד ביום א, שכן את ספירת העומר התחילו בשבת של חול המועד. ייתכן שבספרות חז"ל מכנים את האיסיים "בייתוסין", אך במקרה זה מדובר בוודאי בצדוקים, שכן לאיסיים היה לוח שנה שונה לחלוטין (ראו במבוא), ואילו הצדוקים הם שסברו ששבועות צריך לחול ביום ראשון. לפי הסיפור הפרושים הם הקובעים את החודש, וצדוקים ניסו להטעות את בית הדין כדי שיקבלו החלטה המתאימה להלכה שלהם. 
מהלך הפירוש המוצע הוא לפי סוגיית הירושלמי. ברם אפשטיין הציע שהחלק הראשון של המשנה קשור לפרק הקודם ועוסק בקידוש החודש שחל בשבת, ו"ומשלחין עמו עד" נאמר על שבת<sup class="footnote-marker">3</sup><i class="footnote">מבוא, עמ' 397-396. </i>. ברם אם כך עדיין חסר במשנה הדין הבסיסי של הצורך לשלוח עד נוסף לאימות העד הראשון. על כן נראה שמשנתנו היא חוליה מקשרת בין הפרקים<sup class="footnote-marker">4</sup><i class="footnote">אפשטיין, מבואות, עמ' 365, אומר שמשנתנו שייכת לפרק הקודם. לדעתו הפרק הוא חלק מחטיבה ספרותית שהחלה במילה "בראשונה". לדעתנו נכללות במסכת חטיבה של זיכרונות (חלק מפרק ב) וחטיבה אחרת של תקנות רבן יוחנן בן זכאי (להלן, פרק  ד). הוא מציע תאוריה שלפיה הייתה עריכה קדומה של מסכת ראש השנה, ובין יחידותיה הוכנסו תוספות של משניות רבות. תאוריה זו נראית לנו מרחיקת לכת ובלתי מוכחת בשלב זה של החומר שברשותנו, וראו להלן פ"ד מ"ח. </i>. היא עוסקת גם ביום חול וגם בשבת, וברור שקודם הוחלט על שליחת עד אימות ורק בשלב שני הוחל הדין גם על שבת. 

Mishnah 2

<b>בראשונה –</b> אגב הסיפור הקודם, העוסק במאבקים הכיתתיים, המשנה מוסיפה סיפור קדום נוסף על מאבקים בין כיתתיים, <b>היו משיאים משואות – </b>כדי להודיע על החודש החדש היו מדליקים שרשרת של משואות עד בבל. שרשרת המשואות מתוארת בהמשך המשנה, ונדון בה להלן.
<b>משקילקלו הכותים –</b> לשומרונים היה לוח שנה שונה, ובעיקר היה להם עניין להציק ליהודים כחלק מהמתיחות הבין כיתתית בסוף ימי בית שני. נראה שהשומרונים הדליקו משואות מוקדם מדי. ממרחק רב קשה לדעת היכן בדיוק הודלקה המשואה, וכך גרמו לטעויות. בסוף ימי בית שני היו השומרונים כת נפרדת שגיבשה לה מדיניות לאומית עצמאית. יוספוס מספר על סדרה של התנגשויות הדדיות שלעתים התפתחו למהומות אלימות. אחד ממוקדי החיכוך היה העלייה לרגל. עולי הרגל עברו דרך ארץ השומרונים, ובכך הכעיסו את השומרונים שהאמינו כי הר גריזים הוא ההר הקדוש ואין בלתו.
לפי פשוטם של דברים הדליקו את המשואות בלילה שלאחר קידוש החודש, והכותים הדליקו את המשואות ערב קודם באחת ההזדמנויות שבהן לא היה ברור מתי יחול החודש החדש. המשנה אינה קובעת האם משיאין משואות גם בשבת, אך כל המקורות המקבילים מניחים שאין להבעיר משואות בשבת. יתר על כן, המקורות המקבילים מניחים שמן הראוי לצמצם את הבערת המשואות, והדליקו אותן רק כשהחודש היה מלא<sup class="footnote-marker">5</sup><i class="footnote">תוס', פ"א הי"ז (פ"ב ה"א); בבלי, כב ע"ב - כג ע"א; ירו', נח ע"א; ליברמן, תוספתא כפשוטה, עמ' 1032-1031. </i>. הבעיה ברורה: עדי החודש מגיעים במשך היום, על כן ברור שניתן להבעיר את המשואות רק לאחר מעשה, בלילה שאחרי ראש החודש. ניתן אפוא להבעיר את המשואות רק לאחר חודש חסר, או רק לאחר חודש מלא. אם החודש חסר – ניתן להבעיר את המשואות במוצאי שבת, אבל אם החודש החסר החל ביום שישי – חל מוצאי ראש החודש בערב שבת, ואי אפשר להבעיר משואות. אם ידחו את המשואות למוצאי שבת לא ידעו בתפוצות האם החודש החל ביום שישי או בשבת. על כן קבעו שיבעירו את המשואות רק אם עיברו את החודש, כלומר לאחר היום השני של ראש החודש. אם לא הבעירו משואות ידעו בתפוצות שהחודש חסר, ואם הדליקו סימן שהחודש מלא. אם העדים של החודש המלא הגיעו ביום שישי דחו את הבערת המשואות למוצאי שבת. בתפוצות ידעו שבית הדין מתלבט האם החודש החדש מתחיל ביום חמישי או שישי, והדלקת המשואות סימנה שהחודש מלא, כלומר שהחודש החל ביום שישי, ואם לא הובערו משואות סימן שהחודש חסר. 
לפי קו מחשבה זה ניתן גם להציע שהדליקו משואות רק בחודש חסר: כאשר התחבטו אם ראש החודש יהיה ביום שישי או בשבת, ובאו עדים ביום שישי, הבעירו משואות במוצאי שבת, והכול ידעו שזו הודעה שהחודש חסר, ואם היה החודש מלא (באו עדים בשבת), לא הבעירו משואות כלל. לפי הסבר זה קל להבין כיצד הטעו הכותים. העדים לא באו ביום שישי שהיה אמור להיות ראש החודש הראשון, חכמים הורו שלא להדליק משואות, ובכך הודיעו שהחודש מלא. הכותים הבעירו משואות במוצאי ראש החודש הראשון, כשהחודש היה מלא, ובכך הטעו את העם לחשוב שהחודש חסר.
המקורות מסבירים מתי להבעיר את המשואות, אך הניסוח קשה והמונחים שהם משתמשים בהם ("זמנו", "אור עיבורו") אינם נהירים דיים. בתוספתא נאמר: "מימתי מסיעין את החדש? לאור עיבורו. כיצד? חל להיות ערב שבת ושבת, מסיעין עליו למוצאי שבת, ואם בא בזמנו, מסיעין עליו, ואם לאו אין מסיעין עליו" (פ"א הי"ז [פ"ב ה"א]; מגילה פ"ג הט"ו). נראה ש"לאור עיבורו" פירושו הערב שלפני העיבור, כמו במשנת פסחים שבה "אור לארבעה עשר" פירושו הערב שלפני ארבעה עשר בניסן (פ"א מ"א). התוספתא מוסיפה ונותנת דוגמה שאם ראש חודש הוא של יומיים (שישי ושבת) מדליקים במוצאי שבת. לפי התוספתא אם בא בזמנו, כלומר החודש חסר, אז מדליקים במוצאי ראש החודש הראשון (ליל שלושים), שהוא הערב שלפני העיבור המתוכנן. המונח "אור עיבורו" הוא, כאמור, הערב שלפני העיבור הצפוי, אף שבחודש זה אין עיבור כלל. לכן "אם בא בזמנו מסיעין", כלומר אם הוא חסר (זמנו הוא הזמן הראשון) מדליקים מדורה, ואם החודש מלא אין מעברים עליו.
הבבלי מביא ברייתא שלפיה הבעירו משואות רק אם החודש היה חסר: "אין משיאין משואות אלא על החדש שנראה בזמנו לקדשו" (כב ע"ב), כלומר בלילה הראשון. אלא שאין זה ברור האם הסבר זה עומד, או ששונה במהלך הדיון. הירושלמי פירש כנראה כמו הבבלי, וקבע שלוש קביעות: "[1] אין משיאין לילי זמנו אלא לילי עיבורו. לילי זמנו אין משיאין מפני יום טוב, אבל משיאין לילי עיבורו. [2] אין משיאין אלא על החדשים המיושבין בזמנן, מפני יום טוב שחל להיות בערב שבת. [3] לילי זמנו אין משיאין מפני יום טוב לילי עיבורו אין משיאין מפני כבוד שבת" (בבלי, נח ע"א). הלשון קשה ולא עלינו לפרשה, מכל מקום המשפט הקובע הוא שאין מסיעין על חודשים המיושבים בזמנם, כלומר אין מסיעין על חודש חסר, אלא רק על חודש מלא<sup class="footnote-marker">6</sup><i class="footnote">להסבר לשון הירושלמי: בתלמוד שלוש קביעות: 1. "אין משיאין לילי זמנו אלא לילי עיבורו לילי זמנו אין משיאין מפני יום טוב אבל משיאין לילי עיבורו". כאן השאלה היא: מדוע אין משיאין משואות ערב לפני ראש החודש. השאלה מבוססת על ההנחה שחכמים יודעים מתי יחול ראש החודש עוד לפני שהעדים באו. על כן ניתן בעצם להבעיר את המשואות ("להשיא") לפני החג. הבעיה היא שאור לראש החודש הוא חג ואין להבעיר בו. לכן תמיד משיאין "בליל העיבור", כלומר במוצאי החודש המלא. 2. אין משיאין אלא על חודשים מלאים (כמו שביארנו בגוף הדיון). 3. "לילי זמנו אין משיאין מפני יום טוב לילי עיבורו אין משיאין מפני כבוד שבת". כלומר, באופן כללי אין מדליקים על חודש מלא במוצאי ראש החודש הראשון מפני שהוא ערב יום טוב. כמו כן, אם מוצאי יום טוב חל בערב שבת (ראש החודש היה בימים חמישי ושישי) אין מדליקים מפני כבוד השבת. לא נאמר מה עושים במקרה זה, אך יש להניח שמדליקים במוצאי שבת, וסומכים על כך שכולם מבינים שראש החודש חל בשישי ולא יטעו ויחשבו שראש החודש אירע בשבת.  </i>. 
אם כן, הבבלי והירושלמי מפרשים באופן שונה מהתוספתא. לפי התלמודים משיאין בחודשים המלאים, ולפי התוספתא רק בחודשים החסרים. המשפט "על כל החדשים היו מסיעין מסעות" (תוס', שם שם)<sup class="footnote-marker">7</sup><i class="footnote">"להשיא" של הירושלמי הוא "להסיע" שבתוספתא. </i> משמעו שהיו מדליקים משואות על כל החודשים המלאים (או על כל החודשים החסרים), בין אם יש בהם חגים בין אם לאו, זאת בניגוד לשיטת השליחים שהופעלה רק בחלק מהחודשים.
מכל מקום, אין ספק שאם הסתפקו בהדלקת משואות רק בחלק מהחודשים (המלאים או החסרים) הרי שכל השיטה התבססה על כך שהעם ידע מתי יש לצפות לראש החודש. לא תמיד ידעו את היום המדויק, אך ידעו שבאחד משני הימים יחול ראש החודש. זאת ועוד, ברור שלחכמים לא הייתה מסורת חיה על סדרי המשואות. מאליה עולה השאלה האם פעלה שיטה זו בעבר בכלל, או שזה זיכרון היסטורי אגדי ונוסטלגי, על הימים הטובים ההם שבהם היו סדרי החודש הנכונים ידועים באופן מידי לכל הציבור. ברם, כפי שנראה בהמשך המשיך נוהג המשואות בגליל העליון בסוף ימי התנאים. הווה אומר שאיכשהו נפתרו כל הבעיות הטכניות שתוארו. 
<b>התקינו שיהו שלוחים יוצאין – </b>במקום משואות התקינו את שיטת השליחים. לפי התלמוד לא פסקה שיטת המשואות; עוד בימי רבי אבהו הדליקו משואות בגליל היהודי, באזור הכנרת ובאזור צפת (ירו', נח ע"א). לפי התיאור שם הדליקו את המשואות סביב הכנרת, ואנשי צפת הבעירו משואה כאישור להודעה זו. מצד שני מסופר באותה סוגיה שרבי יהודה הנשיא (222-180 למניינם) ביטל את שיטת המשואות. הווה אומר שרק בימי רבי (222-180) צמצמו את המשואות, אך עדיין המשיכו בכך בלב היישוב היהודי בגליל. מכל מקום, לפי קו המשואות הייתה השיטה קיימת בימי בית שני (להלן), ומן הסתם בדור יבנה כבר השתמשו בעיקר בשיטת השליחים, והמשואות נועדו לאזור היהודי הצפוף.
ייתכן שהתיאור במשנה סכֵמתי במקצת. המשואות הן שיטה לא מדויקת שגררה טעויות. אין זה מן הנמנע שהשומרונים הושמצו בצורה מופרזת במקצת, ותלו בהם את כל הקלקולים האפשריים. המשואות הופסקו כאשר המערכת כולה הפכה ממוסדת יותר, וכאשר החלו להקפיד שלא להבעיר אש בשבת. 
במשנה לא נאמר באילו חודשים השליחים יוצאים. נושא זה נדון במשניות ג ו-ד בפרק הקודם.

Mishnah 3

<b>כיצד משיאים משואות –</b> עד עכשיו עסקה המשנה בהלכה, ומכאן היא עוברת לתיאור ההווי בימי הבית. הדבר רגיל במשנה, ולעתים קרובות המשנה עוברת אגב הלכה זו או אחרת לתיאור סדרי הביצוע של אותה הלכה בימי בית שני ולהווי במקדש. במסכת פסחים מצויות משניות דומות רבות וכן במסכתות סוכה, יומא, בכורים ומסכתות נוספות.
<b>מביאין כלונסות – </b>עצים ארוכים, <b>שלארז ארוכים</b><sup class="footnote-marker">8</sup><i class="footnote">הערוך גרס "ארנים" כמו במשנת פרה פ"ג מ"ח, וראו פליקס, עצי בשמים, עמ' 159. העדויות לנוסח זה הן מספרות הגאונים בלבד (אוצר הגאונים לראש השנה, עמ' 46). פליקס מביא בהקשר זה את פירוש הגאונים לטהרות (אפשטיין, פירוש הגאונים, עמ' 104), אבל שם מתפרשת משנת פרה פ"ג מ"ח ולא משנת ראש השנה.  </i><b> – </b>בכתב יד קופמן המילית "של" לעתים מחוברת למילה שלאחריה ולעתים נפרדת ממנה. עץ הארז אינו גדל בארץ ישראל אלא רק ביער הלבנון; עצי הארז נחשבו לעצי בנייה מעולים, והיער היה רכוש של הקיסר וממנו סיפקו עצי בנייה לכל המזרח התיכון . בחפירות בארץ מצאו בשרידי בתים קדומים עצי ארז ששימשו לבנייה, בייחוד ידועים עצי הארז ששימשו בתקרת המסגד הגדול שנבנה במאה השביעית על הר הבית. הבחירה בעצי הארז נבעה ככל הנראה מאורכם, דבר שאפשר אבוקה גבוהה ביותר, <b>וקנים ועצי שמן – </b>עץ הארז היה לב האבוקה, אך נדרשו חומרים נוספים, דליקים יותר, כדי להבעיר את העץ ולהוות אבוקה בולטת. הקנה הוא צמח ביצות שקליפתו דקה והוא בוער בחזקה. עץ השמן נזכר במקרא (מלכים א ו כג ועוד), ואינו נזכר בשמו זה בספרות חז"ל. באופן טבעי היו שזיהו אותו עם הזית, וכך תורגם השם בתרגום יונתן. הזית אמנם מניב שמן, אך אינו מתאים לאבוקה. אמנם הזית בוער לאט כמו הארז, אך אין לו יתרון על הארז. במשנת תמיד מופיעים העצים המועדפים למערכת האש על המזבח ונזכרים הזית והגפן התאנה, האגוז ועץ השמן (פ"ב מ"ג). אם כן עץ השמן אינו הזית, והוא מופיע כעץ בעירה טוב. יתר על כן, בנוסח העברי של בן סירא הכהן הגדול נמשל "כעץ זית מלא גרגר וכעץ שמן מרוה ענף"<sup class="footnote-marker">9</sup><i class="footnote">בן סירה העברי (מהדורת סגל), נ י. </i>. פליקס מזהה את עץ השמן עם האורן, וליתר דיוק עם אורן הסלע<sup class="footnote-marker">10</sup><i class="footnote">פליקס, עולם הצומח, עמ' 88; עצי פרי, עמ' 160, ונרחיב בכך בפירושנו לפ"ג מ"ח. </i> (איור 69). לעץ יש ענפים שיכלו לשמש סכך (נחמיה ח טו), ועשו ממנו דלתות (מלכים א ו כג; שם לא לד). הירושלמי מפרש שעץ השמן הוא דדנים (נח ע"א), הוא δαδίον (דדיון) שמובנו ביוונית אורן, ובהשאלה גם אבוקה. הבבלי מפרש "אפרסמא” (כג ע"א)<sup class="footnote-marker">11</sup><i class="footnote">הבבלי והירושלמי מסבירים מהו העץ כיוון שבימיהם כבר לא היה שם זה מוכר. </i>; מובן שאין הכוונה לאפרסמון שהיה עץ יקר ונדיר וגדל רק באזור יריחו, אלא זהו שם כללי לעצים בעלי שרף, ושוב הזיהוי מתאים לאורן. האורן מתאים אפוא לבעירה ולעשיית דלתות. יש הרואים באורן נטע זר בנוף הארץ-ישראלי. מסתבר שהוא מוכר בארץ, אך בתקופת המשנה כבר היה נדיר, ובתקופת התלמוד נעלם מהנוף. היעלמותו קשורה עם האינטנסיפיקציה של החקלאות ההררית, תהליך שבו הוחלפו גידולי הסרק בעצי פרי למאכל.
הארז הוא למעשה שם כללי שכולל בתוכו מינים מספר (ארבעה, שבעה או עשרה מינים): "אמר רב יהודה: <b>ארבעה</b> מיני ארזים הן: ארז, קתרום, עץ שמן, וברוש. קתרום, אמר רב: אדרא. דבי רבי שילא אמרי: מבליגא, ואמרי לה: זו גולמיש. ופליגא דרבה בר רב הונא, דאמר רבה בר רב הונא: אמרי בי רב: עשרה מיני ארזים הם, שנאמר 'אתן במדבר ארז שטה והדס ועץ שמן אשים בערבה ברוש תדהר ותאשור יחדיו', ארז – ארזא, שטה – תורניתא, הדס – אסא, עץ שמן – אפרסמא, ברוש – ברתא, תדהר – שאגא, תאשור – שוריבנא. הני <b>שבעה</b> הוו! כי אתא רב דימי אמר: הוסיפו עליהם אלונים, אלמונים, אלמוגין. אלונים – בוטמי, אלמונים – בלוטי, אלמוגין – כסיתא. איכא דאמרי: ארונים, ערמונים, אלמוגין. ארונים – ערי, ערמונים – דולבי, אלמוגין – כסיתא" (בבלי, כג ע"א). לפנינו סדרת זיהויים וניכרת מסורת ספרותית של תרגום השמות המקראיים לארמית בת זמנם, אך גם ניכר שלא הייתה מסורת תרגום אחידה<sup class="footnote-marker">12</sup><i class="footnote">נראה שהייתה מסורת של תרגום המשניות לארמית, ובמקרה זה גם של תרגום מימרות תנאיות שאינן משניות. ראו גם הפירוש לכלאים פ"א מ"א ואילך. </i>. לא נעסוק כאן בזיהוי השמות, ומבחינת המשנה נסתפק בכך שהתביעה היא לאחד ממיני הארזים, או לעץ השמן, שגם אותו זיהינו כאחד ממיני הארז. 
בפירושנו לפרה פ"ג מ"ח נסקור את רשימת העצים המשמשים לשרפת פרה אדומה, להבערת האש על המזבח ולהבערת המשואות. נראה שהרשימה מופיעה גם בספרות החיצונית, והיא כנראה לא רק רשימה טכנית, אלא רשימה של עצים שהשימוש בהם הוא טקסי.  
<b>ונעורת שלפשתן –</b> הפשתן מוכר בנוף הארץ כבר בתקופת המקרא, אך הפך לנפוץ ולמרכיב מרכזי בחקלאות הארץ רק במאה השנייה. הפשתן הוא גבעול שאורכו 120-80 ס"מ, ויש בו סיב ארוך העטוף בקליפה תאית. בתהליך העיבוד מפרקים ומקלפים את התאית ומשתמשים בסיב כחומר לאריגה. התאית המקולפת היא הנעורת, והיא חומר בעירה מהיר המפיק אש נמוכה כמו קש. 
<b>וכורך במשיחה –</b> את כל החומרים הללו אגדו בעזרת חבל סביב הגזע של הארז, <b>ועולה לראש ההר ומצית בהן את האור –</b> הארז משמש כלפיד ארוך, וסביבו חומרים בעירים יותר כדי שהאש תיאחז בעץ,<b> ומוליך ומביא ומעלה ומוריד –</b> את האבוקה מזיזים מצד לצד כדי שהצופים מרחוק יבחינו באבוקה ויבדילו בינה לבין סתם מדורה ובינה לבין כוכב מקרי (איור 70)<sup class="footnote-marker">13</sup><i class="footnote">כך בירו', נח ע"א. </i>.
<b>עד שהוא רואה את חבירו שהוא עושה כן בראש ההר השיני – </b>מהצד השני צופים באיתות ומגיבים באיתות נגדי, <b>וכן בראש ההר השלישי – </b>כפי שנאמר בסוף המשנה הבאה, הצופים היו מגיבים בהדלקת אבוקות נוספות. המשנה מונה אמנם סדרת תחנות איתות, אך כל מי שראה והבחין באיתות הגיב בהדלקת אבוקה, וכל האזור התמלא באבוקות. 
למשואות נועד כמובן תפקיד בהעברת הבשורה, אבל מעבר לכך היה זה מעמד בפני עצמו, שהייתה בו שמחה ציבורית רבה וחגיגה עממית, ונרחיב בכך בסוף המשנה הבאה. 

Mishnah 4

משנה זו מונה את מסלול המשואות מירושלים לגולה. עד שנת 117 הייתה מצרים הגולה החשובה; במרד התפוצות (117-114) חרבה יהדות מצרים ויהדות בבל תפסה את מקומה. יש להניח שבימי בית שני הדליקו שרשרת משואות למצרים, לבבל ואף לסוריה. אך המשנה מוסרת רק את השרשרת לבבל, שהייתה הגולה החשובה בימיהם, אף שכבר לא נהגה הלכה למעשה. פירוטו של מסלול כזה מצטרף לרמזים שכל פרשת המשואות היא חלק מעיצוב זיכרון המקדש כמרכז לעם היהודי, שהרי המסורת משמרת נתיב שהצורך בו הוא בימי התנאים המאוחרים, ולא את הנתיב העיקרי שהיה דרוש בימי הבית עצמם.
<b>מנין</b><b> היו משיאים מהר המשחה לסרטבא ומיסרטבא לגרופוניא ומגרופוניא לחוורן ומחוורן לבית בלתין –</b> חוקרים עמלו לשחזר את קו המשואות. ברם בינתיים הדבר קשה בגלל חילופי הנוסח, וכנראה גם משום שזה לא היה קו אחד אלא סדרת קווים וקווי משנה. בתוספתא ובמקבילותיה הנוסח הוא: "בהר המשחה, בסרטבא, בגרופינא, בתבור, בחוורן בבית בילתי, רבי שמעון בן לעזר אומר אף בהרים (חרים – מכוור), ותבור גרור (גדור) וחברותיה" (פ"א הי"ז [פ"ב ה"ב]). לרשימה חילופי נוסח רבים. נפתח בבירור דבריו של רבי שמעון בן אלעזר. אין ספק שהחכם מונה מקומות בעבר הירדן. הבבלי מתחבט האם המקומות הללו נמצאים בין המקומות המנויים קודם, או שמא הם "להך גיסא דארץ ישראל" (כג ע"ב), מהצד השני של ארץ ישראל, כלומר בעבר הירדן. בתוספתא דברי רבי שמעון בן אלעזר מובאים בהקשר אחר. שם מדובר בחלוקת הארץ למחוזות משנה לצורך ביעור שביעית<sup class="footnote-marker">14</sup><i class="footnote">בשנת שביעית הפֵרות הפקר וכל אחד רשאי לאסוף מהם כרצונו, אבל כאשר הפרות באזור נגמרים הוא חייב להפקירם. לצורך הגדרת ה"אזור" חולקה הארץ למחוזות.  </i>. הארץ כולה חולקה לשלושה מחוזות: יהודה, עבר הירדן והגליל, וכל אחד חולק לשלושה תת-מחוזות. חלוקת הגליל ויהודה מופיעה במשנה (שביעית פ"ט מ"ב): הר, שפלה ועמק. חלוקת עבר הירדן אינה במשנה והיא מופיעה רק בתוספתא ובירושלמי (תוס', שביעית פ"ז הי"א; ירו', שם פ"ט הי"א, לח ע"ד) בשמו של רבי שמעון בן אלעזר. גם עבר הירדן חולק לשלושה: הר, שפלה ועמק, והחכם מונה את פרטי החלוקה. ברם אין זו חלוקה רֵאלית. מחוז ההר כולל את רשימת האתרים המנויים בתוספתא ראש השנה, ומחוזות השפלה והעמק מתוארים על ידי ציטוט פסוקים מחלוקת נחלות השבטים שבספר יהושע. כלומר, הנופך הספרותי מדגיש את הבסיס האגדי והלא רֵאלי של הרשימה. בימי בית שני היה בעבר הירדן יישוב יהודי איתן, ובמרד החורבן או במרד בר כוכבא חרב היישוב היהודי באזור. בזמן שנערכה התוספתא כבר לא היה יישוב יהודי בעבר הירדן, וחכמים כבר לא הכירו את האזור. על כן חילקוהו בצורה מלאכותית-ספרותית לפי המודל של יתר אזורי הארץ, ונקבו בשמות יישובים הלקוחים מרשימות קודמות במקורות ספרותיים אחרים<sup class="footnote-marker">15</sup><i class="footnote">על כך ראו בהרחבה ספראי, יוספוס. </i>. רשימת יישובי ההר נלקטה מתוך תוספתא ראש השנה, וכל החלוקה יוחסה לרבי שמעון בן אלעזר המוסר אותה בתוספתא שלנו. לענייננו יש בכך ראיה ברורה שדברי רבי שמעון בן אלעזר הובנו כמתייחסים לעבר הירדן. 
נראה ששני ההסברים שמובאים בבבלי נכונים. המקומות שרבי שמעון בן אלעזר מונה הם גם בעבר הירדן וגם "ביני וביני הוו קיימי" (בבלי, שם), כלומר אין הם גוש לעצמם אלא שלובים בין המקומות האחרים. בירושלמי שלנו רבי יוחנן אומר שכל שמונה פרסאות הייתה תחנה ובסך הכול היו שלושים ושלוש תחנות. פרסה היא בדרך כלל שמונה מיל (כ- 12 ק"מ). המספרים עשויים להיות סכמטיים, אך המימרה מעידה כי אין בידינו כל הרשימה אלא חלק קטן ממנה. יש להניח שהשיטה הקלה והפשוטה ביותר הייתה לאותת ממערב עבר הירדן למזרחה וחזור מעבר הירדן לארץ ישראל. בדרך זו מובטח קו ראייה טוב ונקי למרחקים גדולים. רשימתו של רבי שמעון בן אלעזר משקפת את התחנות ממזרח לירדן, והן שובצו בין התחנות המנויות במשנה שחלקן ממערב לירדן.
כאמור חילופי הנוסח רבים, ונציגם בטבלה:
חילופי הנוסח לרשימת המשואות
                                                                                                         חרים<sup class="footnote-marker">16</sup><i class="footnote">לא נרשמו חילופי נוסח. </i>* חסר באחד מכתבי היד
<b>זיהוי האתרים</b>
הר המשחה הוא בוודאי הר הזיתים, וממנו אותתו לעבר הירדן. האתר הדרומי (הראשון) בעבר הירדן היה כנראה הרי מכוור, המבצר הידוע ממזרח לים המלח. המעתיקים פירשו את השם כשני מקומות, הרים-חרים וכייר-תבור-גבור וכו'. בחלק מכתבי היד אין כלל שם שני, וכך צריך להיות. אם כן הכוונה למכוור, או ל"הרי מכוור". ממכוור אותתו שוב למערב הירדן. סרטבה מזוהה בדרך כלל עם מבצר אלכסנדריון בעמק הירדן, המכונה כיום קרן סרטבה. השם "סרטבה" השתמר בפי תושבי ארץ ישראל. מעניין שכבר בימי התנאים נעלם השם המקורי "אלכסנדריון". משם אותתו שוב למזרח הירדן, לגדור. גדור היא העיר גדרה, או היישוב היהודי גדור שהיה בירת הפראיה (עבר הירדן) היהודית<sup class="footnote-marker">17</sup><i class="footnote">מלח', ד 413; אבי יונה, גיאוגרפיה היסטורית, עמ' 62. </i> (ח' ג'דור, שהיא גבעה שלידה נמצאת היום העיירה א-סלט). קרוב להניח שתחנת האיתות הייתה ביישוב היהודי ולא ליד העיר הרומית, אם כי מבחינה טופוגרפית שתיהן מתאימות.
לפי הרשימה אותתו מגדור לאגריפינה. השם משמר את שמו של אגריפס. היישוב נקרא, מן הסתם, על שמו של אגריפס המלך. אגריפס הראשון מלך רק שלוש שנים ולא ידוע לנו על יישובים שבנה. אגריפס השני מלך בגולן שנים ארוכות, על כן סביר לחפש את אגריפינה בגולן או בחורן. בכתובת שנמצאה באזור קונטרה נזכר השם אגריפינה (איור 72), וייתכן שמקום הימצאה של הכתובת מעיד על האתר הנזכר, ששימש לפי מסורת זו כתחנה של הדלקת המשואות<sup class="footnote-marker">18</sup><i class="footnote">הכתובת טרם פורסמה. </i>. בין גדור לאגריפינה צריכות להיות תחנות נוספות ששמן נשכח. מבחינה טופוגרפית ייתכן שאגריפינה מצויה ממערב לירדן. היו שהציעו את כוכב הירדן שברמת יששכר. לימים נבנה שם מבצר צלבני, אך המקום היה מיושב בימי המשנה, אם כי לא ברור האם היה מיושב גם בימי בית שני. כאמור שלט אגריפס הראשון זמן קצר מדי, ואין סיבה להניח שנתן את שמו למקום זה, ואילו אגריפס השני לא שלט כלל באזור זה. מכוכב הירדן יש תצפית טובה למזרח, אך לא כלפי הגליל, ולכן הצעת הזיהוי של אגריפינה עם כוכב הירדן משוללת בסיס.
מאגריפינה אותתו להר כלשהו בחורן, ומשם לבית בלתין. בית בלתין ידועה היטב, ושכנה בהר בקצה הטרכון הפונה אל המדבר הסורי (ירו', נח ע"א). משם היו צריכות להיות תחנות נוספות בדרך לבבל.
המסלול כולו מתחיל בירושלים, ונועד להעביר את הבשורה לבבל. מסתבר שהיו צירי משואות שהעבירו את המידע לסוריה, לערי החוף וכמובן גם לגליל היהודי. אלו אינם נזכרים במקורות. 
<b>ומבי</b><b>ת בילתין לא זזו אלא מוליך ומביא ומעלה ומוריד עד שהוא רואה כל הגולה לפניו כמדורת האש –</b> כפי שאמרנו, מההר של בית בלתין היה האיש מאותת ותושבי בבל "ענו" לו בעשרות משואות. המונח "גולה" מכוון בדרך כלל לפומבדיתא, שהייתה היישוב היהודי החשוב ביותר בימי בית שני, וכן נאמר במפורש בבבלי ש"גולה" היא פומבדיתא (כג ע"ב)<sup class="footnote-marker">19</sup><i class="footnote">עם זאת, במקורותינו המונח "גולה" משמש גם לכלל בבל, כגון תוס', תענית פ"ב ה"א; פ"ג ה"ה ועוד. </i>. ספק רב אם ניתן לראות מהרי סוריה (יהיה מקומה של בית בלתין אשר יהיה) את פומבדיתא. אפשר כמובן שהיו תחנות משנה, ואולי שאלה זו מצטרפת לרמזים שכל המערכת היא תאורטית. 
מסלול המשואות הנזכר במשנה ובתוספתא מייצג מצב שבו בית הדין יושב בירושלים, הווה אומר שהוא נערך עוד בימי בית שני. אזכור אגריפינה מעיד כי המשנה נערכה לא לפני ימיו של אגריפס. אגריפס הראשון מלך בין השנים 44-41 לספירה, אך קרוב לוודאי שמדובר בימי בנו, אגריפס השני, הווה אומר שהרשימה מייצגת את סוף ימי בית שני. קשה להבין מתי שונתה שיטת המשואות לשיטת השליחים, שכן רשימת המשואות היא ממש מעשרים השנים האחרונות של ימי הבית. כפי שאמרנו במבוא, קרוב להניח ששתי השיטות, המשואות והשליחים, נהגו במקביל, ורק התיאור הספרותי מציג אותן כאילו שיטה אחת באה אחר השנייה.
לסיכום: משנה זו היא עירוב מורכב בין מסורות היסטוריות, שִכחה ועיצוב זיכרון היסטורי, שהוא ספרותי במהותו. אין סיבה לפקפק בשיטת המשואות כשלעצמה. שרידיה התקיימו בפועל בימי רבי, ברם, קו המשואות המתואר דווקא לבבל משקף את הצרכים של שלהי ימי התנאים (קשר עם בבל ולא עם תפוצות אחרות). רשימת התחנות איננה שלמה, יש בה לקונות ונופך ספרותי מדרשי.
המשנה מתארת את הדלקת האבוקות כפעולה טכנית שנועדה להעביר את בשורת החודש החדש, אבל בין השיטים אנו שומעים שלפנינו טקס עצמאי. הניסוח "מעלה ומוריד..." הוא כדרך נענוע הלולב והנפת הקרבנות, ומבטא מעמד ציבורי של תפילה. גם הצורך בעצים מסוימים הוא טקסי. אמנם הארז הוא עץ גבוה, ברם באיתות על הר גבוה תוספת הגובה של העצים הארוכים היא שולית ביותר. כפי שראינו בחירת העצים גם היא מתקשרת, לפחות בתלמודים, לרשימת העצים הראויים להופיע על המזבח; התלמודים בבחנם את הנוהג במשקפי הרֵאליה התחבטו מתי השיטה יעילה. מתברר שהיא יעילה רק בחלק מהחודשים, ואם החודש הוא יום אחד, הרי ההדלקה נעשית לאחר שראש החודש עבר והחל יום חול לכל דבר. ההדלקה מובנת, אפוא, מובנת רק כאירוע טקסי שהצד הפרקטי בו משני. 
ברוח זאת פירשו התלמודים. הבבלי (כג ע"א) מספר שבבבל כל אחד היה עולה לראש גגו ומבעיר אבוקה; בכך הוא מפרש את מילות המשנה שכל הגולה כמדורות אש. גם אם לא כל אחד נהג כך הרי שבקהילות הדליקו אבוקות, וסביר שהן נועדו לבטא את השמחה המקומית. סוגיית הירושלמי מציגה תופעה דומה: "מי ביטל את המשואות? רבי ביטל את המשואות, והתיר רוצח, והתיר עד מפי עד, והתיר שיהו יוצאין עליו מבערב בחזקת שנתקדש. אמר רבי אבהו אף על גב דאמר את בטלו את המשואות לא בטלו מים טיבריה. רבי זעורא בעא קומי ר' אבהו אילין דחמיין צפת מהו דיסבון אמר ליה רבי ביטל את המשואות צפת למה מסבה? אלא בגין מודעא דאינון ידעי" (ירו', פ"ב ה"א, נח ע"א). ברור שרבי לא ביטל את המשואות שיצאו מירושלים, שהרי הן היו לפני זמנו, ובזמנו כבר נהגה שיטת השליחים. אין זאת אלא שבגליל נהגו להמשיך להדליק משואות. רבי ביטל את הנוהג, ואף על פי כן באגן הכנרת ובאזור צפת המשיכו להדליק משואות. התלמוד מסביר שבצפת הדליקו משואות כדי לבטא שקיבלו את ההודעה (גם מהבבלי משתמע הסבר דומה לגבי עיירות בבל). אנו רשאים, אפוא, להניח שההדלקה נעשתה כדי לבטא טקס שמחה עצמאי, והסבר התלמוד בא לתעל את הנוהג לדפוס הטכני ולטשטש את הגוון הטקסי. 
מה הייתה מהותו של טקס ההדלקה? לדעתנו הוא מבטא בראש ובראשונה טקס של אש. לפיכך אפשר להבין מדוע המשיכו תושבי הגליל להדליק משואות, גם בגליל עצמו, כאשר בעיית ההודעה הייתה פשוטה ביותר. ברור גם מדוע ביקש רבי לבטל את המשואות: בגליל לא היה חשש הכותים גדול, וגם אם נמסר בטעות שאתמול היה ראש חודש, ניתנה הטעות לתיקון בימים הקרובים. רבי ביטל את ההדלקה משום שהתנגד לטקס האש. זו גם הסיבה לכך שתושבי אגן הכנרת וצפת המשיכו במסורת ההדלקה, משום שדבקו בטקס האש למרות דברי רבי. התלמוד מנסה לרכך את הרושם של אי המשמעת ושל טקס האש, ומציג את אנשי צפת כמי שמאותתים שהשליח הגיע אליהם. 
בכל עמי הסביבה התקיימו טקסי אש. האש היא החפץ הדומה ביותר לבעל חיים עצמאי. היא אוכלת, הולכת, מקפצת, והמתבונן בה חש שהוא מסתכל בדבר חי. האדם משתמש באש, אך גם נאבק בה וחש בכוחה הגדול משלו. העמים בסביבה פלחו לאש. אצלנו אין פולחן לאש, אלא פולחן בעזרת האש לריבון העולמים. סדרה של טקסי אש מצויים בלוח השנה היהודי. שמחת בית השואבה היא שמחה של אש (ראו פירושנו לסוכה פ”ה), היא נערכת אמנם מחוץ למקדש (בעזרת נשים) אך בזיקה אליו, ובתיאוריה בולטת השמחה העממית והשתתפותם של חסידים. רק התוספתא שואבת לתוך השמחה גם את מנהיגי החכמים כהלל ורבן גמליאל. בחנוכה מדליקים נרות, ולכך סדרת סיבות שאחת מהן היא שחנוכה הוא השלמה או תחליף לסוכות שהחשמונאים לא יכלו לחגוג משום שאז היה המקדש בידי היוונים. מאוחר יותר נקבעה חובת הדלקת מנורות בבית הכנסת, חובה שהפכה לנוהג להשאיר נר תמיד קטן בבית הכנסת, עד ימינו . מאוחר עוד יותר נקבע חג ל”ג בעומר שנחגג כחג אש. ראשיתו אינה ידועה והוצעו לכך הצעות שונות שלא נרחיב בהן. ניתן גם להתבונן על נרות שבת ועל ההבדלה כטקס של אש, אך אש קטנה ובמסגרת ביתית.
חכמים התנגדו, כמובן, לפולחן האש: “והמספק והמטפח והמרקד לשלהבת, הרי זה מדרכי האמורי. נפלה פת ממנו, אמר החזירה לי שלא תאבד ברכתי, הניחו נר על הארץ שיצטערו המתים, אל תניחו נר על הארץ שלא יצטערו המתים, נפלו ממנו ניצוצות ואמר אורחין לנו היום, הרי זה מדרכי האמורי” (תוס’, שבת פ”ו [ז] ה”ב). כמו כן: “אלו הם מדרכי האמרי. המספר קומי, והעושה בלורית, והמגרת בנה בין המתים, והקושר מטולטלת על יריכו וחוט אדום על אצבעו, המונה צרורות ומשליך לים או לנהר, המספק והמטפח והמרקד לשלהבת כדי שתבוא, הרי זה מדרך האמרי” (משנת רבי אליעזר, פט”ו). זו גם הסיבה ש”נר של גוים אין מברכין עליו. ישראל  שהדליק מגוי וגוי שהדליק מישראל מברך עליו” (תוס’, ברכות פ”ה הל”א). דברי חכמים מלמדים על כך שנוהג הפולחן באש היה מוכר, כנראה גם בחברה היהודית, והיה צורך להיאבק בו. אחת מדרכי המאבק הייתה לתעל אותו לפולחן לה’ בעזרת אש, וגם ממנו היו הסתייגויות. הצדוקים הסתייגו משמחת בית השואבה, וחכמים מהדלקת אבוקות בראש חודש. אבל הם לא יצאו חוצץ נגד הנוהג ולא נלחמו בו, אם כי במשנה ובתוספתא יש ניסיון למעט בדמותו. 
מעתה עלינו לשאול האם באמת נהג נוהג המשואות בימי הבית. לכאורה יש לטעון שזו השלכה רטרואקטיבית מהנוהג המאוחר. גישה כזאת נפוצה במחקר, ופחות מובנת בציבור המשכיל לומד התורה. ואכן, לדעתנו במקרה זה אין לה בסיס. הרשימה נראית אמינה מבחינה גאוגרפית. אמנם נזקקנו להסבירה, אך אין היא ספרותית דמיונית. יש להניח שלפנינו רשימה חלקית, והאיתות הופעל גם לדרום יהודה, גם לגליל ובעיקר לאלכסנדריה שבמצרים, ששם הייתה התפוצה החשובה ביותר. השרשרת לבבל נבחרה מסיבות “ספרותיות”. בבל הואשמה בניסיונות למרי נגד סמכותה של ארץ ישראל בעניין קידוש החודש, והמשנה מציגה את כפיפותה של בבל לארץ ישראל ואת תלותה של בבל בארץ ישראל (ראו במבוא). 
המשואות בוטלו גם מהסיבות הדתיות שעליהן דיברנו, אך גם משום שחכמים רצו בשיטת השליחים. שיטת השליחים הייתה אטית יותר, אבל הבטיחה שליטה חברתית של המרכז בפריפריה. השליחים לא רק הודיעו אלא גם הורו הלכות והנהיגו את הציבור. עם זאת לא הגיעו השליחים עד סוריה, אלא רק עד נמרין שבדרום מזרח סוריה.
אם כן, פתחנו במשנה שהיא מזיכרונות המקדש וראינו שיש בה מסרים דתיים סמויים, וגם מבנה ספרותי הרומז ליחס המיוחד בין בבל לארץ ישראל, יחס שהתגלה רק מאה שנה לאחר החורבן, אך המבנה הספרותי של המשנה רומז לו (בחירת המחבר כיצד לספר את ההיסטוריה המקדשית).

Mishnah 5

המשנה ממשיכה לתאר את ההווי שסביב מעמד קידוש החודש.
<b>חצר גדולה הייתה בירושלם –</b> בירושלים ציפו מבעוד מועד לבואם של עשרות עדים. כל העדים כוונו לחצר, <b>ובית יעזק היתה נקראת –</b> בבבלי מתלבטים האם הגו את האות עי"ן או שהמקום נקרא בית יזק (כג ע"ב); בירושלמי דורשים את משמעות השם מהשורש עז"ק, שמשמעו לסקל ולהתקין (נח ע"א). בבבלי מנסים לפרש שבית יזק משמעו בית האסורים, שכן לעדים אסור היה לצאת מהמקום<sup class="footnote-marker">20</sup><i class="footnote">אפשטיין, מבוא, עמ' 407. </i>. ברם אלו דרשות בלבד, ונראה שזה היה פשוט שם המקום. במקומות מספר בספרות חז"ל אנו שומעים על חצרות ששימשו להתכנסות. בדור יבנה אנו שומעים על ארבע חצרות או מבנים ששימשו להתכנסויות או למפגשים:
1. עליית בית נתזה בלוד, שם שבתו חכמים, או קבוצה שבה היו גם חכמים (תוס', שבת פ"ב ה"ה).
2. חצר בית גלודה בלוד, גם בה שבתו חכמים (תוס', עירובין פ"ט [ו] ה"ב).
3. חצר בית אריס, או עליית בית אריס בלוד, כאן הוחלט שגדול תלמוד המביא לידי מעשה<sup class="footnote-marker">21</sup><i class="footnote">ספרי דברים, מא, עמ' 85. עליית בית אריס נזכרת בירו', פסחים פ"ג ה"ז, ל ע"ב; חגיגה פ"א ה"ז, עו ע"ג; שיר השירים רבה, ב יד; בבלי, קידושין מ ע"ב (בבבלי בטעות: עליית בית נתזה).  </i>. הנוסח התנאי גורס "חצר", והאמוראי "עלייה".
4. בית גוריו או גדיו ביריחו, כאן התכנסו חכמים<sup class="footnote-marker">22</sup><i class="footnote">תוס', סוטה פי"ג ה"ג; ירו', סוטה פ"ט הט"ו, כד ע"ב; בבלי, שם מח ע"ב; יומא ט ע"ב; סנהדרין יא ע"א.  </i>.
לפחות בחלק מהמקרים היו חצרות אלו מבנים שנקראו על שם כפרים בסביבה. בית גלודה הוא כפר בשומרון הנזכר במסמכי מדבר יהודה<sup class="footnote-marker">23</sup><i class="footnote">מגילות מדבר יהודה, ב, מס' 115. </i>, בית אריס או עריס הוא כפר חרס שבשומרון הנזכר אצל יוסף בן מתתיהו<sup class="footnote-marker">24</sup><i class="footnote">אבל, כפר חרס. </i>, ובית גדיו הוא עין גדי שליד יריחו. ייתכן שבכל המקרים מדובר על מעין תחנה מסחרית של בני הכפר בעיר, מקום מגורים לכפריים אשר הגיעו לעיר למטרות מסחר או למטרות אחרות<sup class="footnote-marker">25</sup><i class="footnote">על כך ראו ספראי, הכלכלה, עמ' 238-237. </i>. היו אלו, מן הסתם, מבנים רחבי ידיים. חצר מעין זו הייתה לעתים פנויה, ובשבתות הייתה תמיד ריקה ופנויה. על משקל זה גם חצר בית יעזק היא החצר של בני הכפר עזקה שבשפלת יהודה. הכפר נזכר במקרא (יהושע י י), וגם אב הכנסייה אווסביוס הכיר אותו<sup class="footnote-marker">26</sup><i class="footnote">אווסביוס, אונומסטיקון, עמ' 18, מהד' מלמד, מס' 47. </i>.
<b>ולשם כל העדים מיתכנסין –</b> המדובר בעיקר בשבת, שכן ביום חול העיד העד את עדותו וחזר מיד לביתו. ההתכנסות הגבירה כמובן את תחושת החג והשליחות של העדים, ותרמה לאווירה החגיגית של המעמד, <b>ובית דין בודקין אותן שם – </b>בית הדין התכנס באותה חצר, ובכך "ירד אל העם".
<b>וסעודות גדולות עושין להם בשביל שיהו רגילים לבוא –</b> העדים הגיעו ממרחק, ורובם לא לקחו עמם דבר בבואם לעיר בגלל בעיות הטלטול. ברם המשנה מעידה במפורש על המגמה למשוך את העדים ולעשות להם את עדותם לחוויה מרשימה וחגיגית.
<b>בראשונה לא היו זזים משם כל היום – </b>בדרך כלל אדם רשאי לצאת מחוץ לתחום וללכת בשבת אלפיים אמה לכל רוח (כיוון). לפי ההלכה מי שנאלץ ללכת בשבת אסור לו ללכת את אלפיים האמה האלו.
<b>היתקין רבן גמליאל הזקן</b><sup class="footnote-marker">27</sup><i class="footnote">רבן יוחנן בן זכאי חסר ב- מ, מנב-גמ, ובטלה עדות זו כנגד עדות יתר עדי הנוסח כאן ובמקבילות. </i><b> שיהו מהלכים אלפים אמה לכל רוח –</b> התקנה נועדה למשוך עדים לעלות לעיר בשבת, ואִפשרה להם לנצל את עדותם לביקור בעיר. המתקן הוא רבן גמליאל שחי בימי הבית, ובנו היה ממנהיגי ירושלים בימי המרד הגדול<sup class="footnote-marker">28</sup><i class="footnote">ב-מנ, מ חסר "הזקן".  </i>.
<b>ולא זו בלבד אלא אף חכמה הבאה לילד – </b>חכמה היא מיילדת. מותר לה ללכת בשבת אל היולדת, שכן לידה היא בבחינת פיקוח נפש (משנה, שבת פי"ח מ"ג), אך משסיימה את הטיפול היה אסור לה לצאת מהבית לכל כיוון שהוא. רבן גמליאל התקין שמותר לה ללכת אלפיים אמה, כדי להקל עליה, ולעודד את נכונותה לצאת בשבת מביתה. הרא"ש הכיר גרסה שבה נוסף "למול את הקטן", שגם המוהל לא היה רשאי לזוז ממקומו. הרא"ש מתנגד לגרסה זו, שכן רק לפי רבי אליעזר מותר לאדם ללכת יותר מאלפיים אמה כדי למול<sup class="footnote-marker">29</sup><i class="footnote">ראו פירושנו לשבת פי"ט מ"א. ב- א "הגוים", ובכל יתר עדי הנוסח "גייס" או "הגייס". </i>. וכן <b>הבא להציל מיד הגייס –</b> "הגייס" הוא הכינוי הרווח לכנופיות הליסטים שרווחו בעיקר בספר המדבר<sup class="footnote-marker">30</sup><i class="footnote">על בעיות הביטחון הפנימי ראו ספראי, בטחון. </i>, ונדון בכך בנספח למסכת תענית<sup class="footnote-marker">31</sup><i class="footnote">סדר הדוגמאות שונה בכתבי היד, ואין לכך חשיבות למשמעות המשנה.  </i> (תמונה 18).
הביטוי המקראי ל"חכמה" הוא "מילדת". הביטוי "חכמות" מופיע לראשונה בפסוק בירמיהו: "כה אמר ה' צבאות התבוננו וקראו למקוננות ותבואינה ואל החכמות שלחו ותבואנה" (ט טז). בספרות הרומית האלה האחראית על מיילדות ונבואה היא קרמנטה (Carmenta), שמשמעה שיר, משום שהחכמות "רואות את הנולד" ולכן אף נחשבו למומחיות בשירה ובשירת חיזוי<sup class="footnote-marker">32</sup><i class="footnote">סקרבורו, רפואה רומית, עמ' 15-14.  </i>.
<b>ומיד הנהר –</b> שיטפון של נחל שעלה על גדותיו, <b>מיד הדליקה מיד המפלות הרי אלו כאנשי העיר ויש להם אלפים אמה לכל רוח –</b> רשימת צרות זו היא רשימה קבועה של הבעיות הרגילות שעמן התמודדו בני התקופה. לפיכך הרשימה חוזרת במקורות נוספים<sup class="footnote-marker">33</sup><i class="footnote">משנה, תענית פ"ג מ"ד; פסחים פ"ג מ"ז; בבא קמא פ"י מ"ב, וראו פירושנו לפסחים ותענית שם. </i>.
החלק האחרון של המשנה חורג מהנושא. עד הלכה אחרונה זו תיארה המשנה את הנוהגים בימי הבית, וראינו בה תיאור, מעט נוסטלגי, של העבר. עתה המשנה עוברת לדיון הלכתי רגיל. הדיון הוא סביב תקנת רבן גמליאל, והוא בבחינת המשך טבעי לו. המשך הפרק אף הוא הלכתי, ונדון בכך להלן. מסקנת משנתנו עולה בקנה אחד עם מסכת עירובין (משנה, עירובין פ"ד מ"ג). הווה אומר, תקנה מיוחדת שהותקנה לטובת עדי החודש, כדי למשוך אותם לירושלים בשבתות, הפכה להלכה כללית. אך אולי היה התהליך הפוך: חודשה הלכה כללית (המנוסחת במסכת עירובין), והיא הוחלה על המקרים במשנה שלנו ועל עדי החודש. 

Mishnah 6

המשנה עוסקת בנושא הלכתי של בדיקת עדים וחוזרת לתאר את קידוש החודש ביבנה, ונוהגיו של רבן גמליאל (משנה ח). לכאורה הסדר של הפרק קשה, אלא שנראה שיש לו בריח מחבר ספרותי. חלקו הראשון של הפרק עוסק בתיאור נוסטלגי של קידוש החודש בימי הבית. חלקו האחרון מתאר אף הוא את תקופת העבר, את קידוש החודש ביבנה. בין שני החלקים שזורות שתי משניות הלכתיות (סוף משנה ה ומשנה ו). סוף משנה ה נגרר מסיום החלק הראשון, והוא פירוט הלכתי של תקנת רבן גמליאל הזקן. החלק השני (משנה ו) עוסק בבדיקת עדים והוא בבחינת פתיחה הלכתית לסיפורי רבן גמליאל, כיצד הוא היה בודק עדים, וכיצד חקר אותם. מבחינה ספרותית מעשי רבן גמליאל מתוארים כהמשך לתיאורי ימי הבית. כך המשנה משדרת מסר סמוי של המשכיות: יבנה היא המשך של ירושלים. נושא זה נדון במפורש בפרק הבא. תיאורים של ימי הבית, שאין בהם הלכה אלא תיאור הווי, רגילים במשנה, לא כן תיאורים של דור יבנה. 
<b>כיצד בודקין את העדים –</b> סדר הבדיקות נכון ורגיל בכל העדויות, אלא שהמשנה מספרת על קידוש החודש, ומתאימה את ההלכות הרגילות של בדיקה וחקירה למסגרת של האירוע הנדון<sup class="footnote-marker">34</sup><i class="footnote">סדרי הבדיקות וחקירת העדים מוצעים במשנה, סנהדרין פ"ה מ"א-מ"ד. </i>.
<b>זוג שבא –</b> להעיד, <b>ראשון בודקין אותו ראשון – </b>ניסוח הדברים מעיד כי בית הדין יושב בחצר שנקבעה וממתין לבואם של עדים. זוג עדים שהגיע ראשון גם העיד ראשון. עם זאת היו מחכים עם ההכרזה, על מנת להעניק לעדים הנוספים תחושה של נחיצות.
<b>מכניסים את הגדול שבהם – </b>גדול משמעו חשוב, <b>ואומרין לו אמור כיצד ראיתה את הלבנה לפני החמה –</b> בין הארץ והשמש, א<b>ו לאחר החמה – </b>מעל השמש. חכמים ידעו מהיכן הלבנה אמורה לבוא, וציפו לשמוע את התשובות הנכונות; <b>לצפונה –</b> האם הירח זרח קצת צפונה מהמזרח, <b>או [ו]לדרומה –</b> קצת דרומה מהמזרח. פירשנו בפשטות, אך פרשנים שהתמצאו באסטרונומיה התקשו בהבנת השאלות. לפי פשוטם של דברים אין אלו השאלות היחידות, ואולי אפילו לא נוסח מדויק של השאלות, אלא דוגמאות בלבד. מכל מקום לא נעסוק כאן בשאלות אלו<sup class="footnote-marker">35</sup><i class="footnote">ראו בהרחבה בפירוש הרמב"ם והמאירי, ופרשנים נוספים. </i>.
<b>כמה היה גבוהה ולאן היה נוטה – </b>החרמש של הלבנה, שכן לירח המתחדש צורת חרמש דק. הנטייה תלויה בעונת השנה,<b> וכמה היה רחב –</b> החרמש של הלבנה, <b>ואם אמר לפני החמה לא אמר כלום – </b>שכן אין מציאות כזאת, והעדות נסתרת מתוכה. אחר סיום העדות של הראשון <b>היו מכניסין את השיני ובודקין אותו –</b> שואלין אותו אותן שאלות, <b>נמצאו דבריהם מכוונים – </b>אם דברי שניהם נמצאו זהים זה עם זה, ואם נמצאו אף מדויקים בהתאם לציפיותיהם של חכמים, <b>ועידותן מקויימות –</b> יש לקרוא "עדותן מקוימת", כלומר העדות תקפה, <b>ושאר כל הזוגות שואלין אותן ראשי דברים – </b>למעשה יתר העדויות מיותרות, שכן העדות הראשונה מהווה בסיס מספיק להחלטה, ואכן <b>לא שהן צריכים להן –</b> בית הדין אינו זקוק לעדויות, <b>אלא שלא יצאו בפחי נפש בשביל שיהו רגילים לבוא –</b> כפרי שהטריח את עצמו והלך חצי יום ולא יתאפשר לו להעיד, כיוון שהגיעו לפניו, יהיה מאוכזב ביותר, ולפיכך ייתכן שבפעם הבאה לא יטרח לבוא. בהלכה זו בא לידי ביטוי חוזר רצונם של חכמים שהמעמד יהיה המוני ומכובד. רק לאחר שחקירת עדים רבים מסתיימת בית הדין מכריז על קידוש החודש. מובן שייתכן שעדיין יבואו עדים נוספים, ואלו יחזרו לביתם מאוכזבים, אך בשלב כלשהו של היום חייבים להכריז על החודש החדש, אחרת תהיה אי בהירות לגבי הקרבת הקרבנות. 

Mishnah 7

לאחר שמיעת העדים בית הדין מתכנס לדיון עצמו. לתיאור הישיבה חכמים משתמשים במונח "עליה". חז"ל יודעים לספר על שמונה עשרה גזרות שהוחלטו בשלהי ימי הבית בעליית חנניה בן חזקיה איש גרון בירושלים<sup class="footnote-marker">36</sup><i class="footnote">משנה, שבת פ"א מ"ד ומקבילות רבות, ראו פירושנו שם. </i>. בחלק מהמקרים נזכרת החצר ובחלק מהם העלייה. מכל מקום, בספרות האמוראית "להיות בעלייה" כבר משמש כמונח ספרותי להשתתפות בישיבת הסנהדרין (ירו', מעשר שני, פ"א ה"א, נב ע"ג).
בתלמודים מסופר על התכנסות אחת בניהולו של רבן גמליאל דיבנה בעלייה. להתכנסות זומנו שבעה איש, והיא התקיימה בעלייה (ירו', סנהדרין פ"א ה"ב, יח ע"ג). מעשה אחר מספר על דיון בין חכמי בית שמאי וחכמי בית הלל בעלייתו של יונתן או יוחנן בן בתירא (ספרי במדבר, בשלח קטו, עמ' 124; בבלי, מנחות מא ע"ב). כמו כן אנו שומעים על חכמים אחרים מימי הבית ומדורות התנאים הלומדים בעלייה. בספרות האמוראים הפועל על"ה משמש כביטוי הקבוע להשתתפות בעיבור השנה: "כד עאל [פלוני] לעיבורא" או "אעלי [פלוני] לקדוש החדש" (ירו', נח ע"ב; סנהדרין שם). נמצאנו למדים שהעלייה הפכה למקום הקבוע של דיוני הסנהדרין<sup class="footnote-marker">37</sup><i class="footnote">ראו פירושנו לשבת שם. </i>, ואולי למקום המיוחד של הדיון בקידוש החודש. בהמשך נראה שבעלייה של רבן גמליאל היו עזרים שונים לבדיקת העדות, משום ששם התקיים הדיון עצמו. בסוף הדיון<b> ראש בית דין אומר מקודש –</b> השלב הראשון הוא ענייני: חברי בית הדין קובעים כי החודש מקודש. ממקורות אמוראיים אנו שומעים על מניית הקולות המתחילה מהצד, כלומר מהמשתתפים הזוטרים, וכל אחד היה צריך להכריז "החודש מקודש", או "החודש מקודש בעיבורו" אם החודש הקודם היה בן שלושים יום (ירו', שם שם). בסוף הדיון הכריז ראש בית הדין את ההחלטה. המשניות מדברות על ראש בית הדין, ברם כפי שראינו במבוא הכוונה לנשיא, שהיה האחראי על המעמד, ואף קבע מי מבין החכמים ישתתף בבית הדין המיוחד הדן בנושא. התואר "נשיא" התחדש רק בהמשך דור יבנה, ובשלב הראשון המתואר במשנה לא היה עדיין התואר קיים. גם התואר "אב בית הדין" התחדש בערך באותו זמן, על כן יובן מדוע נבחר המינוח הבלתי פורמלי "ראש בית דין". 
<b>וכל העם עונים אחריו מקודש מקודש –</b> משלב זה מתחיל המעמד הטקסי. העם מכריז אחר הנשיא "מקודש מקודש". במסכת סופרים ובקטעי גניזה נמצאים פרטים נוספים על התפילות וההכרזות במעמד זה, אך איננו יודעים אם אלו נהגו כבר בימי התנאים. החזרה פעמיים "מקודש, מקודש" היא מרכיב מקובל במעמדות ציבוריים במקדש<sup class="footnote-marker">38</sup><i class="footnote">ב- מ ההכפלה חסרה.  </i>. לפי פשוטם של דברים באה הקריאה הכפולה להדגשה, ואכן במעמדות ציבור במקדש נהגו לכפול קריאות מעין אלו. כך אנו שומעים שבזמן קצירת העומר מוביל המעמד שואל "אקצור?" והם עונים לו "קצור" שלוש פעמים (משנה, מנחות פ"י מ"ג). כך יש להבין גם את התפילה הכפולה "אנא ה' הושיעה נא, אנא ה' הושיע נא", וכן "יופי לך מזבח, יופי לך מזבח" (משנה, סוכה פ"ד מ"ה). כן קוראים פעמיים להוצאת הסוטה שחלתה "הוציאוה הוציאוה" (משנה, סוטה פ"ג מ"ד), והסוטה אומרת "אמן ואמן" (משנה, סוטה פ"ב מ"ג). כך קרא הציבור למלך אגריפס "אחינו אתה אחינו אתה" (משנה, סוטה פ"ז מ"ח). גם מעמד חליצת אישה מסתיים בהכרזה כפולה "חלוץ הנעל חלוץ הנעל"<sup class="footnote-marker">39</sup><i class="footnote">יבמות פי"ב מ"ו, וראו דיוננו על חילופי הנוסח שם. </i>; בשריפת הפרה האדומה חזרו על הקריאות שלוש פעמים (משנה, פרה פ"ג מי"א), וכן במעמדות נוספים. גם באגדה באה קריאה כפולה להדגשה, "בעל החוטם בעל החוטם" (בבלי, תענית כט ע"א). כך גם במעמד משפטו של ישו מופיעה קריאה כפולה להדגשת הרצון להוציא להורג את המתיימר להיות משיח<sup class="footnote-marker">40</sup><i class="footnote">לוקס כג 21. </i>.
במקורות התלמודיים מובאים הסברים לגבי חלק מן ההכפלות. כך התלמודים קושרים את הקריאות הכפולות "מקודש" במשנתנו להתנגדות המינים, כאילו נועדה הקריאה הכפולה להדגיש שאין הנוהג נקבע ומתבצע לדעתם. בדומה לכך המקורות מסבירים בקרבן העומר שהקריאות הכפולות נעשו להוציא מלבם של צדוקים: "מפני הביתוסים שהיו אומרים אין קצירת העומר במוצאי יום טוב" (משנה, מנחות פ"י מ"ג; תוס', שם פ"י הכ"ג, עמ' 528). אבל כאמור הקריאה הכפולה (או אפילו משולשת) מופיעה גם שלא בזיקה לעימותים כיתתיים. על רקע זה יש להבין את קריאת הסוטה: "אמן אמן", שכאמור יסודה בדברי התורה<sup class="footnote-marker">41</sup><i class="footnote">ואולי גם "אל תבטחו לכם אל דברי השקר לאמר היכל ה' היכל ה' היכל ה' המה" (ירמיהו ז ד). </i>, כהדגשה טקסית למרות הנימוקים התלמודיים, ואין לראותם אלא כהסברים דרשניים. 
<b>בין שנראה –</b> הירח החדש <b>בזמנו –</b> בלילה שאחרי כ"ט בחודש הישן, ובין <b>שלא נראה בזמנו –</b> שלא ראה אותו איש בלילה זה, <b>מקדשים אותו –</b> מקיימים מעמד של קידוש החודש בעדים כרגיל. ברור שאם הירח לא התחדש בלילה שאחרי כ"ט הוא יתחדש בלילה הבא, אף על פי כן מקיימים את כל המעמד.
<b>רבי לעזר ברבי צדוק אומר אם לא נראה בזמנו אין מקדשים אותו –</b> אם לא הוחלט על חודש חדש ביום השלושים ברור שהיום הבא הוא ראש חודש, ואין צורך בהחלטת בית דין על כך. יתר על כן, תמיד קיים החשש שרק בטעות לא הוחלט על ראש החודש, וגם בלילה הבא איש לא יראה את הירח המתחדש. מובן שאי אפשר יהיה לשנות למפרע את החלטת בית הדין, אך ייגרם נזק חמור ליוקרת בית הדין, <b>שכבר קידשוהו שמים –</b> אין צורך בהחלטת בית דין שכן המציאות כבר קבעה את החודש החדש.

Mishnah 8

<b>דמות צורות –</b> ציורים של <b>לבנות –</b> ריבוי של לבנה, צורת הירח. לחכמים היה ידע אסטרונומי מספיק כדי לדעת איזו צורה צריכה להיות לירח המתחדש,<b> היו לו לרבן גמליאל – </b>דיבנה, <b>בעליתו –</b> המשנה הקודמת דיברה על חקירת העדים בחצר בית יעזק בירושלים. בדור יבנה נערכה, כנראה, חקירת העדים בביתו של הנשיא. העלייה היא עליית הגג, הקומה השנייה של הבית. כפי שאמרנו לעיל העלייה מצטיירת כמקום המובהק לישיבות בית הדין בכלל, ובית הדין העוסק בקידוש החודש בפרט. על כן הוצבו אביזרי החקירה בעלייה. רבן גמליאל מצרף לשיקול ההלכתי "מכשור" מדעי. שיטת עבודה דומה נזכרת בהקשר למדידת תחום שבת (איור 73). שם רבן גמליאל משתמש במכשיר מדידה אופטי ("מצופית" – משנה, עירובין פ"ד מ"ב<sup class="footnote-marker">42</sup><i class="footnote">ראו פירושנו לעירובין פ"ד מ"ב. בירושלמי שם מבואר ש"מצודות היו לו לרבן גמליאל שהיה משעיר בה עיניו במישר" (כא ע"ד). בעל ספר העתים גורס בירושלמי "מצופית" (סימן לו), כלומר מכשיר שצופים בו. במקבילה בתלמוד הבבלי מבואר: "תנא, שפופרת היתה לו לרבן גמליאל שהיה מביט וצופה בה אלפים אמה ביבשה, וכנגדה אלפים בים" (בבלי, מג ע"ב). בדפוס א נוסף במשנה "מסתכל בשפופרת שלי", וזו כנראה חדירה של משפט מהתלמוד לנוסח המשנה. זו תופעה רגילה ומקובלת. מכשיר אופטי כה משוכלל הוא, מן הסתם, פרי הטכנולוגיה הרומית. רבן גמליאל והזקנים חזרו מרומי, ואולי רכש רבן גמליאל את השפופרת ברומי עצמה, מכל מקום קשה להניח שהיה לוקח עמו מהארץ מכשיר מדידה אופטי משוכלל ללא צורך ממשי. </i>). זה כנראה חידושו כמנהיג לאומי, שהיו לו קשרים בעולם המדעי הרומי מחד גיסא, ואמצעים כספיים מאידך גיסא. מהעבר השני, לחכמים חשוב להציג את הנשיא, מנהיגם המקובל, כמי שמכיר ומשתמש בפלאי הטכניקה של ימיו, <b>בטבלה ובכותל –</b> היא τάβλα (טבלה) ביוונית או tabula (טבולה) ברומית, ומשמעה לוח ישר ועליו ציור או כתובת. ייתכן שעדיף לגרוס "בטבלה בכותל"<sup class="footnote-marker">43</sup><i class="footnote">אורבך, עבודה זרה. ספרות רבה נכתבה על ציור דמויות בתקופה זו, אך אין בה חדש על הנושא הנזכר במשנתנו, של ציור גרמי שמים.  </i> (איור 74), <b>שבהן מראה את ההדיוטות –</b> עדים פשוטים, <b>ואומר הכזה ראיתה או כזה – </b>העדויות על מעשיו של רבן גמליאל והחלטותיו בנושא קידוש החודש רבות, ונראה שתחום זה הפך לתחום פעילותו המובהק. רבן גמליאל הוא הראשון הפועל כנשיא, אם כי אין הוא מכונה במפורש בתואר זה<sup class="footnote-marker">44</sup><i class="footnote">על חכמים מימי הבית נאמר שהיו נשיאים, אך אין הם מכונים "פלוני הנשיא". נראה שאלו תיאורים אנכרוניסטיים, המייחסים לראשונים תואר שהתחדש רק מאוחר יותר. </i>. נראה שהנשיאות חודשה רק בדור אושא, מכל מקום מימיו הנשיא הוא העוסק בקביעת הלוח, ועסקנו בכך במבוא<sup class="footnote-marker">45</sup><i class="footnote">ראו ספראי, קידוש חודשים. </i>.
התלמוד הבבלי מעלה את השאלה כיצד חכם רשאי לצייר תמונות של גרמי השמים, הרי יש להם משמעות אלילית, ואסור לצייר תמונות אליליות (כד ע"ב). אורבך ראה במקור זה עדות לגישתם המקלה של חכמים בנושא<sup class="footnote-marker">46</sup><i class="footnote">אורבך, עבודה זרה. </i>. אמנם חכמים הם שקבעו שאין לצייר תמונות אליליות, גם שלא לצורך עבודה זרה, אך לא ראו כל בעיה בציור גרמי שמים, שכן היה זה ציור לצורך מעשי, ולא תיאור אמנותי-רעיוני.
<b>מעשה שבאו שנים –</b> עדים <b>ואמרו ראינוהו –</b> את הירח <b>שחרית –</b> של יום כ"ט <b>במזרח וערבית – </b>בלילה שאחרי יום כ"ט <b>במערב –</b> רש"י פירש שהכוונה לירח הישן שראו אותו בבוקר במזרח ובערב ראו את הירח החדש במערב; הדבר בלתי אפשרי, שכן הירח מכוסה כעשרים וארבע שעות. הר"ן פירש שמדובר בירח החדש. המאירי מביא שתי אפשרויות: יש שפירשו שהירח החדש התגלה פחות מעשרים וארבע שעות אחרי שנעלם הירח הישן, ואחרים פירשו שהירח הישן נעלם בשחרית והחדש התגלה בערבית יום אחד מאוחר יותר (36 שעות היה הירח מכוסה ונעלם). פירוש זה מסביר את נימוקו של רבן גמליאל (להלן) שפעמים בא [הירח החדש] בקצרה, ואז הוא עובר תוך 12 שעות ממזרח למערב, ופעמים הוא בא בארוכה, ואז הוא עובר את מסלולו זה בזמן רב יותר<sup class="footnote-marker">47</sup><i class="footnote">להלן נחזור למשפט ונבארו בדרך שונה. </i>. הרא"ש פירש באופן פשוט שזה ההבדל בין קיץ וחורף, והארוכה והקצרה הן שעות היום, שבחורף הן קצרות ובקיץ ארוכות. בספרות הפרשנית גם הצעות נוספות. מן הראוי להעיר שלא בטוח שלפנינו מידע מדויק, ואולי אין זה אלא פרק מהפולקלור החצי מדעי, שאינו מתאים למושגים ולידע המדויקים שממנו אנו נהנים כיום. 
מכל מקום, המצב שתיארו העדים הוא בלתי אפשרי, לכן <b>אמר רבי יוחנן בן נורי עידי שקר הם –</b> לא ברור מה היה תפקידו של רבי יוחנן בן נורי. הוא ישב בדרך כלל בבית שערים וקשה להניח שעדי החודש עברו דרך בית שערים, שכן היא רחוקה מיבנה יותר ממהלך יום, ועדי החודש הגיעו רק מטווח מצומצם למושב בית הדין. ייתכן שהוא ישב באופן זמני בלוד, או ביישוב אחר. מכל מקום, עדי החודש עברו דרך יישובו והחכם שאל אותם על פרטי עדותם; זה היה מעין בירור מקדים. כבר אמרנו כי חכמים הקפידו על מתן צורה חגיגית לכל הבירורים של קידוש החודש. אחד ממרכיבי האווירה הציבורית היה שעדי החודש עוברים בדרכם ביישובים ומתעכבים קמעה ביישוב. כך ניתנה גם לרבי עקיבא, או לשזפר ראשה של גזר, האפשרות לעכב עדי חודש מיותרים<sup class="footnote-marker">48</sup><i class="footnote">ראו לעיל, פירושנו לפ"א מ"ו. </i>. לא ברור מה בדיוק הייתה הבעיה. רש"י מפרש, כאמור, שראו את הירח הישן בבוקר ואת החדש בערב, אך מוסיף "ולבי נוקפני", שכן אין זה מתאים להסבר של הגמרא לדברי רבן גמליאל "פעמים שבא בארוכה ופעמים שבה בקצרה" (להלן). לכן פירש שראו את הירח החדש שעשה כביכול מסלול מהיר בשמים וחצה אותם תוך פחות משתים עשרה שעות, <b>וכשבאו ליוונה –</b> ביתר כתבי היד "יבנה". הכתיב הנכון והקדום הוא כנראה יָוונה, <b>קיבלן רבן גמליאל – </b>נראה שרבן גמליאל סבר שמה שראו בשחרית היה טעות, אך עדי אמת הם. מסתבר שרבן גמליאל היה יכול לקבל את העדות משום שידע היכן יופיע הירח החדש ומה תהיה צורתו, ועדותם התאימה לציפיותיו. התלמודים מוסיפים שלרבן גמליאל הייתה מסורת מאבותיו שמצב כזה אפשרי: "פעמים שבא בארוכה ופעמים שבה בקצרה" (בבלי, כה ע"א; ירו', נח ע"ב), אך נראה שהסבר זה בא רק להפיס את דעת חכמים, ורבן גמליאל קיבלם משום שהתרשם שטעו בהערכת מיקום הירח בשחרית. 
<b>ועוד –</b> מעשה אחר, <b>באו שנים ואמרו ראינוהו בזמנו – </b>בלילה שאחרי יום כ"ט, <b>ובלילה בעיבורו לא נראה –</b> אבל בית הדין והציבור ציפו לראות את הירח בלילה הבא, ולא ראוהו. כך פירש רש"י, ובעקבותיו פרשנים נוספים. אם כך כבר הוחלט על קידוש החודש בלילה הראשון, ובית הדין נתבע, אפוא, לחזור בו מהחלטה קודמת. יש המפרשים שכל המשפט הוא מדברי העדים שאמרו שראו אותו בליל שלושים ובלילה שאחריו לא ראוהו<sup class="footnote-marker">49</sup><i class="footnote">כך פירשו הרמב"ם, ר' עובדיה מברטנורא וחכמים אחרים. </i>. ברם פירוש זה מעורער, שכן אם ראו עדים את הירח בליל שלושים למה המתינו עם עדותם? יתר על כן, אם לא היו עדים אחרים שראו את הירח בליל שלושים, הרי שהיום שלמחרת הוא ראש חודש בין אם מקדשים אותו ובין אם לאו, כפי שנאמר במשנה ז. יתר על כן, אם לא נראה הירח בליל שלושים ואחת, וכי לא יקבעו את החודש?! הרי אין חודש בן שלושים ושניים יום! על כן בוודאי אין לקבל את עדותם, ויש לבסס את מועד קידוש החודש על נתונים אחרים. אבל מהמשנה משמע שהוויכוח היה על אמינות העדים, ולא על נתון אחר<sup class="footnote-marker">50</sup><i class="footnote">רבנו עובדיה מברטנורא פירש שהכול מדברי העדים ובעל הון עשיר האריך בדחיות ואף ניסה לתרצו, והפירוש שהצענו פשוט יותר.  </i>.
<b>וקיבלן רבן גמליאל – </b>לפי ההסבר שהוצע יש להבין שרבן גמליאל לא רק קיבל את העדים ביום הראשון, אלא לא חזר בו מדעתו גם ביום השני, כאשר הוברר לכול כי בית הדין שגה. בתלמודים מופיע מעין נימוק של רבן גמליאל: "תניא, אמר להם רבן גמליאל לחכמים: כך מקובלני מבית אבי אבא, פעמים שבא בארוכה ופעמים שבא בקצרה" (בבלי, שם; ירו', שם). לפי הסברנו אין למשפט משמעות, ונחזור לכך להלן. 
בין מפרשי המשנה והתלמוד יש המציעים דרך שונה. כל המשפט "ראינוהו שחרית במזרח וערבית במערב" הוא דברי העדים; רבי יהושע סבר כי זו עדות שקר, שכן מבחינה אסטרונומית זה בלתי אפשרי, ורבן גמליאל עונה על כך "כך מקובלני מבית אבי אבא, פעמים שבא בארוכה ופעמים שבא בקצרה". הווה אומר, לעתים אכן הירח עשוי להיראות בבוקר במזרח ואחרי שתים עשרה שעות במערב. בעל מלאכת שלמה אומר: "יש מחכמי המזלות שמוציאין לעז על רבן גמליאל"; לדעתם אין כלל אפשרות מעין זו. על כן הציע חכם חשוב זה שהסברו של רבן גמליאל אינו קשור כלל למעשה בעדים, אלא הוא אמירה בפני עצמה. המניע לפרשנות של בעל חכמת שלמה הוא: "חזרתי לבקש דרך אחרת בדברי התלמוד שלנו שיהיו דברי חכמים קיימים", הווה אומר שהמניע הוא אפולוגטי. לדעתו של פרשן מקורי זה טעמו של רבן גמליאל היה שונה. אין כל חשיבות למצב הירח הישן בשחרית, או בכל תאריך אחר, על כן לא הקפידו העדים לדייק בתיאורו; רבן גמליאל קיבל את עדותם על מצב הירח בערב ופסל את עדותם על מצב הירח בשחרית, והתעלם ממנה. כך פירש גם הרמב"ם המאריך כאן בפירושו<sup class="footnote-marker">51</sup><i class="footnote">הרמב"ם מאריך בפירושו ומשתמש בלשון אסרטיבית המסתירה צורך אפולוגטי. לדעתו רבן גמליאל ידע כי הם עדי אמת משום שידע מתי עתיד הירח להתחדש. טענתו של רבן גמליאל היא שלעתים הירח מתחדש בצורה חריגה, ולכן חקירת העדים מבוססת על ידע אסטרונומי מוקדם. </i>.
ברם, מנוסח הירושלמי ברור שדברי רבן גמליאל נאמרו לחכמים, על המקרה שבמשנה, שכן רבי שמלאי אומר "טעמיה דרבי יוחנן בן נורי..." ומציג את הדברים כנגד טעמו (נימוקו) של רבן גמליאל, ורבי חייא בר אבא מנמק את דעתו של רבן גמליאל שזו דרכו של הירח. יתר על כן. ברור שכל החכמים, גם רבי דוסא, גם רבי יהושע, גם רבי עקיבא וגם עורך המשנה סברו שרבן גמליאל טעה. אין הם מנמקים את דעתו אלא עומדים על זכותו לטעות, ועל כך שהחלטתו תקפה למרות הביקורת הנכונה כשלעצמה. על כן אין צורך למצוא טעם הגיוני מדי לרבן גמליאל. לפי הפירוש שהוצע קודם העידו העדים את שלהם, ולמחרת הירח לא נראה, ורבן גמליאל סירב לחזור בו ואמר שמקובל הוא מבית אבי אבא שלעתים הירח מתנהג בצורה משונה. המשפט "פעמים שבא בארוכה ופעמים שבא בקצרה" אינו תגובה ישירה למקרה שלנו, אלא משפט כללי שאין לירח מהלך אחיד. חכמים לא קיבלו משפט סתמי זה והדין היה עמם, אך רבן גמליאל היה בעל הסמכות.
<b>אמר רבי </b><b>דוסא בן ארכינס עידי שקר הם והיאך מעידין על האשה שילדה ולמחר כריסה בן שיניה – </b>היא עדיין מעוברת וטרם ילדה. כך גם החודש, ביום הראשון העידו שנולד הירח, ובשני התברר שטרם נולד.
<b>אמר לו רבי יהושע רואה אני את דבריך –</b> הביטוי "רואה אני" מופיע רבות בספרות ובדרך כלל יש לו משמעות של פסיקת הלכה.
חלוקת המשניות כאן שרירותית, והמשך המעשה מופיע במשנה הבאה.

Mishnah 9

<b>שלח לו רבן –</b> בכמה מעדי הנוסח "רבי" וצריך להיות "רבן". כך רבן גמליאל מכונה ברוב המקומות, <b>גמליאל –</b> לרבי יהושע. נראה שלפני הירושלמי לא עמד הנוסח "שלח לו רבן גמליאל" אלא רק "שלח לו", שכן הירושלמי שואל מי שלח למי. אכן, הצורה "אמר לו" "שלח לו" ללא שם האומר רגילה בסגנון הסיפור התנאִי, והשומע אמור להשלים את הפרטים בעצמו. נראה שמעתיק מאוחר השלים את הפרטים החסרים.
<b>גוזר אני עליך שתבוא אצלי במקלך ובמעותך ביום שחל להיות יום הכיפורים להיות בחשבונך –</b> רבן גמליאל דורש שרבי יהושע יראה במעשהו כי הוא מקבל את הכרעת בית הדין.
<b>הלך –</b> רבי יהושע <b>ומצאו רבי עקיבה מיציר –</b> רבי עקיבא מצא את רבי יהושע מיצר ומתלבט. אפשטיין סבור שהמילים "רבי עקיבא" הן תוספת פירוש ואינן בנוסח המקורי, ואכן בהתאם לסגנון המשנה אין צורך לומר מיהו הנושא<sup class="footnote-marker">52</sup><i class="footnote">אפשטיין, מבוא, עמ' 420. </i>, <b>אמר לו – </b>רבי עקיבא <b>יש לי ללמוד שכל מה שעשה רבן גמליאל עשוי – </b>החלטת בית הדין תקפה, גם אם אינה כהלכה. "יש לי ללמוד" הוא מונח להבאת ראיה להלכה מהכתוב המקראי, <b>שנאמר אלה מועדי יי מקראי קודש אשר תקראו אותם </b>(ויקרא כג ד) <b>בין בזמנן בין שלא בזמנן –</b> גם אם בית הדין טועה, הרי המועד שקבע הוא התקף. ממילא יום כיפור חל ביום שבית הדין קבע, ולא ביום ה"אמיתי". פסוק זה הפך לבעל משמעות דתית עמוקה. חז"ל פירשוהו כבסיס לזכותם להיות שותפים כביכול במעשה בראשית. עליהם החובה ולהם הזכות לקבוע את לוח השנה, כולל הזכות לטעות. בדרך כלל חכמים רואים את עצמם כפרשנים. הם מפרשים את רצונו יתברך לפי מסורת ההלכה ודרכי הלימוד. אם הם מתקנים או גוזרים גזרות חדשות, הרי שהדבר נעשה כדי להביא את הבריות לקיום המצוות האלוקיות<sup class="footnote-marker">53</sup><i class="footnote">השאלה הפילוסופית האם חכמים מפרשים את ההלכה או יוצרים אותה נדונה ארוכות בספרות מחשבת ישראל. השאלה רחבה, ולא באנו אלא להציג את המשתמע ממשנתנו. ראו שגיא, אלו ואלו; שגיא, לא בשמים.  </i>. בניגוד לכך קביעתם את לוח השנה. בקביעת הלוח אין הם רק בבחינת פרשנים של הטבע, המנסחים במילים את לוח השנה שנקבע על ידי גרמי השמים, אלא גורם פעיל המחליט על לוח השנה, וכאילו יוצר אותו מחדש. כל בית דין שטעה, כלומר שהוא מסכים שטעה, חייב לחזור בו, ואולי אף לפצות את מי שניזוק (משנה, בכורות פ"ד מ"ד). לא כן בקידוש החודש: כאן ההחלטה תקפה, אף שהיא מוטעית בעליל<sup class="footnote-marker">54</sup><i class="footnote">ראו לעיל, פ"א מ"ט, ובמבוא. </i>. 
<b>אין לי מועדות אלא אלו בא לו –</b> רבי יהושע <b>אצל רבי דוסא בן ארכינס – </b>רבי דוסא היה הראשון שעורר את השאלה, והוא תומך בדעתו של רבי יהושע. רבי עקיבא היה צעיר מרבי יהושע, ורבי יהושע היה אף רבו. משום כך המשנה מספרת שרבי עקיבא הלך אל רבי יהושע, אך רבי דוסא בן ארכינס היה מזקני הדור<sup class="footnote-marker">55</sup><i class="footnote">ראו בהמשך. </i>, ורבי יהושע הולך אליו.
<b>אמר לו – </b>רבי דוסא, <b>אם באים אנו לדין אחר בית דינו שלרבן גמליאל –</b> אם באים לערער אחר החלטות של בית דין מוסמך, <b>צריכים אנו לדין אחר כל בית דין ודין שעמד מימות משה עד עכשיו –</b> עד כאן הטיעון המבוסס על שיקולים פורמליים, מעתה באה הדרשה הבאה לתת לכך נימוק דתי: <b>שנאמר ויעל משה ואהרן נדב ואביהוא ושבעים איש מזקני ישראל </b>(שמות כו ט) <b>ולמה לא נתפרשו שמותן של זקנים אלא ללמדך שכל שלושה ושלושה שעמדו ביתדין על ישראל הרי הן כבית דינו של משה –</b> ההנמקה מסבירה מדוע יש לכל בית דין תוקף חוקי. ההנמקה משמעותית רק אם רבי יהושע החל לערער אחר תבונתו של בית הדין ורמז שהחלטותיו אינן מבוססות. הדרשה קובעת שכל בית דין שהוסמך הוא לגיטימי, אך אין בה תשובה לשאלה מה צריך לעשות היחיד שחש שבית הדין טעה. על כך ענה רבי עקיבא קודם. בעל מלאכת שלמה מזכיר גרסה <b>"שיעמדו"</b> על ישראל, ובנוסח זה ההצהרה העקרונית מודגשת יותר.
<b>נטל – </b>רבי יהושע <b>מקלו ומעותיו בידו –</b> המקל היה ציוד הליכה רגיל, כפי שראינו לעיל<sup class="footnote-marker">56</sup><i class="footnote">ראו לעיל, שם. </i>, אך רבן גמליאל דרש שרבי יהושע ילך עם המקל והמעות כדי להבליט ולהגדיל את חילול החג. רבי יהושע חי בפקיעין, המצויה אי שם בין יבנה ללוד, ובאותו יום שהיה ערב יום הכיפורים לפי חשבונו של רבן גמליאל הלך ליבנה, <b>והלך ליווונה אצל רבן גמליאל ביום שחל יום הכיפורים להיות בחשבונו – </b>של רבי יהושע.
<b>עמד רבן גמליאל ונשקו בראשו ואמר לו בוא בשלום רבי ותלמידי רבי בחכמה ותלמידי שקיבלתה עליך את דבריי – </b>המעשה מסתיים בניצחון המשמעת, והוא ביטוי חד לתרבות ההכרעה במחלוקת. ברם סיומת "חגיגית" זו חסרה בקבוצה גדולה של כתבי היד, ביניהם כתבי יד אמינים<sup class="footnote-marker">57</sup><i class="footnote">מא, מדק, מז, מרא, מרש, מרת4, מגק, מרג.  </i>. קשה להאמין שסופר היה משמיט סיומת חגיגית כזאת, וסביר שהיא נוספה בידי המעתיקים. המשפט בצורתו זו, פחות או יותר, נמצא בברייתות בתלמודים (ירו', נח ע"ב; בבלי, כה ע"ב). בבבלי מובא: "תנו רבנן: כיון שראה אותו עמד מכסאו, ונשקו על ראשו, אמר לו: שלום עליך רבי ותלמידי! רבי – שלמדתני תורה ברבים, ותלמידי – שאני גוזר עליך גזירה ואתה מקיימה כתלמיד. אשרי הדור שהגדולים נשמעים לקטנים, קל וחומר קטנים לגדולים". זו ברייתא שמגמתה חינוכית, והיא מוסיפה מעט על משנתנו. על כן נראה שבמשנה עצמה לא הייתה נוסחה זו של פיוס. בברייתות הסיום הוא של שלום ופיוס, ברוח התדמית העצמית של אחווה בין חכמים. ברם, היעדר המשפט מכתבי היד של המשנה אינו יכול להיות מקרי. קשה להאמין שעורך המשנה היה משמיט סיום כה נאה למחלוקת מטרידה ומאיימת. על כן דומה שמשנתנו חושפת פן של מתיחות שמקורות מאוחרים ביקשו לעמעמה. 
באותה רוח של פיוס, בעל שושנים לדוד "מפרש" ש"מקלך ומעותיך" אינם מקל ומעות ממש אלא קושיות והסתייגויות, כלומר שרבן גמליאל הזמינו לדיון מלומד. אין צריך לומר שאין זה פשט המשנה, ואין הוא אלא דוגמה נוספת לרצונם של באי בית המדרש לדורותיו לרכך את הוויכוח.
ההתנגשות הייתה בין רבן גמליאל ורבי יהושע; העורך סבור שאין ספק שרבי יהושע צדק מבחינה עניינית, ורבי עקיבא ורבי דוסא בן הרכינס סברו כמוהו. כך פירשנו גם אנו. עם זאת איננו יודעים מה טען רבן גמליאל, וייתכן שסבר שהצדק עמו, וכי העובדה שהירח לא נראה בלילה השני מוסברת באופן אחר כלשהו. קשה במקצת להבין מדוע תקף רבן גמליאל את רבי יהושע ולא את רבי דוסא עצמו. ייתכן שהדבר נובע מכך שרבי יהושע התבטא בלשון "<b>רואה</b> אני את דבריך", לשון שיש בה מן הפסיקה. יתר על כן, ייתכן שרבי יהושע התבטא בפומבי בניגוד לרבי דוסא שהסתפק בטיעון "למדני" בלבד. ייתכן גם שיש לכך רקע אישי שהצטרף למערכת ההלכתית. רבי יהושע מצטייר מן המקורות כדמות חלשה במקצת, של אדם מתון ונוח, וכפי שנראה להלן היו לו התנגשויות בוטות נוספות עם רבן גמליאל, שאותן יזם האחרון. לעומת זאת היה רבי דוסא חכם זקן, נשוא פנים במיוחד, שלא היה מעורב בחיי היום יום בבית המדרש ביבנה<sup class="footnote-marker">58</sup><i class="footnote">בבלי, יבמות טז ע"א; ירו', שם פ"א ה"ו, ג ע"א. </i>. חכמי יבנה רחשו לו כבוד רב, ואולי לכן היסס רבן גמליאל מלהתנגש עמו. 
הסיפור משאיר את הלומד בתחושת חוסר נחת בשל ההתנגשות ובשל התנהגותו הקשה של רבן גמליאל; מן הראוי אפוא להרחיב בנושא, ועסקנו בכך בנספח למסכת. 
בספרות הקראית המאוחרת מצוי המשך למעשה, כיצד הפכה המריבה למחלוקת קבועה בעולמה של היהדות. המשך מעין זה הוא בבחינת חלומם השחור של כל המעורבים ושל חכמי דורות מאוחרים, אך אין לה כל בסיס קדום<sup class="footnote-marker">59</sup><i class="footnote">כשר, תורה שלמה, יג, עמ' יד-טו. </i>, ולא כאן המקום לדון בכך. 

Chapter 3



Mishnah 1

<b>מבוא </b>
המשנה הראשונה בפרק שייכת עדיין לפרק הקודם<sup class="footnote-marker">1</sup><i class="footnote">גם בעל מלאכת שלמה אומר כך, וראו אפשטיין, מבואות, עמ' 370. לדעתו משנתנו היא המשך של פ"ב מ"ז. </i>, ועוסקת בקידוש החודש ובסדרי בית הדין. ממשנה ב מתחילה מעין מסכת חדשה, היא "מסכת שופר", והיא נמשכת עד סוף פרק ד, כלומר עד סוף המסכת. פרקי השופר מתחילים בסוגי השופרות והכשרם (פרק ב מ"ב-מ"ד), וממשיכים בדיני התקיעה, זמנה וטיבה. 
<b>ראוהו בית דין וכל ישראל – </b>המשנה מתארת מצב שברור בו לכול כי ראש החודש התחיל. המדובר בלילה שאחרי יום כ"ט, וברור שהחודש הקודם היה קצר (בן עשרים ותשעה יום בלבד). המשנה נוקטת בכוונה בלשון כללית "בית דין וכל ישראל", אך ברור שדי אם ראו את הירח בית הדין או "כל ישראל"<sup class="footnote-marker">2</sup><i class="footnote">כך מפורש בירו', נח ע"ג. לפי הבבלי צריך שגם בית הדין יראה וגם כל ישראל, ראו בבלי, שם כה ע"ב. התלמוד הבבלי מפרש את המשנה בצורה משפטית, וכל מילה בה נחוצה. ברם המשנה אינה מדברת על מצב משפטי אלא על מצב שבו כולם יודעים את ההכרעה, אך זו טרם הוכרזה. </i>, ואף כל ישראל אינו דווקא, ודי ברבים מישראל. ואפילו <b>נחקרו העדים – </b>והתברר כי עדותם אמת, אבל <b>לא הספיקו –</b> בית הדין <b>לומר מקודש עד שחשיכה – </b>כפי שנאמר בפרק ב משנה ז, שהרי בסוף הבירור ראש בית הדין מכריז "מקודש מקודש". בלי הכרזה זו לא חל ראש החודש, וממילא <b>הרי זה מעובר – </b>החודש נחשב למעובר, שהרי לא הכריז בית הדין על ראש החודש בזמנו (יום השלושים), ותחילת החודש נדחית למחרת. ההנחה הסמויה של המשנה היא שבית הדין יושב רק ביום, ואסור לו לקבל החלטות בערב. כך הדין בדיני נפשות, בניגוד לדיני ממונות ש"דנין ביום וגומרין בלילה" (משנה, סנהדרין פ"ד מ"א).
המשנה באה להדגיש את משמעותו ותפקידו של בית הדין. קידוש החודש בזמנו או עיבורו אינם רק תולדה של מצב הירח בטבע, אלא תלוי בהחלטת בית הדין. גם אם ברור שהחודש החל, ואף לבית הדין הדבר ברור, אבל מסיבות "טכניות" לא הסתיימה ההכרזה הפורמלית, החודש אינו מתחיל. זהו ניסוח אחר לרעיון שהובא כבר במשנה הקודמת בדבר תפקידו של בית הדין היוצר, בהחלטתו, את החודש החדש. התוספתא מדגישה רעיון זה בקבעה שאם התברר בבירור שבית הדין טעה אין החלטתו ניתנת לשינוי, ואינה מאפשרת חזרה (תוס', פ"ב [ג] ה"א, ומקבילות רבות). העיקרון שדיני קידוש החודש הם כדיני נפשות עולה מהלכות רבות, והוא ביטוי נוסף לחשיבותם של הנושא ושל המעמד.
אם יזכנו החונן לאדם דעת נרחיב בכך במבוא למסכת נדרים. שם נאסוף עוד טקסי ציבור שבהם חכמים ממלאים תפקיד גדל והולך, לא רק כפוסקי הלכה אלא כנוטלים חלק במהלך השגרתי של המעמד.
<b>ראוהו בית דין בלבד –</b> אם ראו את הירח החדש רק חברי בית הדין, <b>יעמדו שנים ויעידו לפניהם –</b> בירושלמי מוצעים שני פירושים שהם שתי גרסאות למשנה: "אית תניי תני יעמדו שנים ויעידו לפניהן, אית תניי תני יעמדו כולן ויעידו במקום אחר" (נח ע"ג)<sup class="footnote-marker">3</sup><i class="footnote">"אית תניי תני" הוא ספק פירוש ספק תיקון נוסח, ולעתים אולי אפילו ביטוי לשתי מסורות נוסח נפרדות. </i>. לפי הפירוש הראשון בבית הדין של החודש לפחות שבעה חברים<sup class="footnote-marker">4</sup><i class="footnote">ראו פירושנו לעיל, פ"ב מ"ז. </i>, כך שבין הדין יכול להתפצל: שניים יהיו עדים ובית הדין ימנה חמישה חברים. לפי הפירוש השני יהפוך כל בית הדין לחבורת עדים, ויוקם בית דין אחר שיפסוק בנושא. חילופים מעין אלו תדירים בספרות ויש בהם עדות לבעיות במסירת ההלכות הקדומות, ולעתים לעריכות שונות של המשנה.
<b> ויאמרו מקודש מקודש –</b> ובית הדין המקוצץ יחליט על קביעת החודש. במקום לומר "יחליט על קביעת החודש" המשנה אומרת "<b>מקודש מקודש", </b>שזו לשון ההכרזה של בית הדין.
<b>ראוהו שלושה והן בית דין –</b> אם בבית הדין רק שלושה חברים, וכידוע זה המספר המינימלי לבית דין, <b>יעמדו שנים –</b> מבית הדין כעדים, <b>ויושיבו מחביריהם אצל היחיד – </b>יצרפו ליחיד עוד שניים מבין החברים. המינוח רומז לאנשים המקורבים לחכמים, אך אינם חכמים סמוכים. המונח "חבריא" או "חברים" מופיע בעיקר בספרות האמוראים, ומשמעו תלמידים ותיקים שהם כמעט חכמים. אחדים מהם משתתפים בדיוני בית המדרש, ואפילו מוסרים הלכות, אך אין הם סמוכים<sup class="footnote-marker">5</sup><i class="footnote">ראו בר, חבריא. </i>. במשנה זו כבר נעשה שימוש במונח, אם כי אולי טרם היה מגובש כמו בספרות האמוראים. המונח "חבר" מופיע עוד בספרות התנאים כמי ששומר על מצוות טהרה, ומצוי בעולמו של בית המדרש, אך דומה שכאן המושג משמש לציון מי שהוא יותר מסתם אדם הגון, שותף בבית המדרש או איש נכבד. אך לכלל חכם טרם הגיע. בתוספתא פסחים, בסיפור עלייתו של הלל לנשיאות, מופיע גם הפועל "חברו עליו כל העזרה" כביטוי ללימוד בצוותא<sup class="footnote-marker">6</sup><i class="footnote">ראו הנספח למסכת פסחים פ"ו. התלמודים מבינים את הפועל כוויכוח וכחוסר שביעות רצון, אך לפי פירושנו משמעו ללמוד.  </i>.
בית דין נשען על יוקרתו של היחיד, אך חייבים להיות בו שלושה חברים. היחיד הוא כמובן ראש בית הדין, הלוא הוא הנשיא שכבר הוזכר כמנהיגו של בית הדין, ומי שיוקרתו היא בסיס הלגיטימציה של ההכרעה.
<b>ויעידו לפניהם –</b> שני העדים <b>ויאמרו – </b>בית הדין <b>מקודש מקודש – </b>כל זאת משום <b>שאין היחיד –</b> ואפילו אם הוא הנשיא <b>נאמן על ידי עצמו – </b>בדיני ממונות מצינו בית דין של יחיד, אם כי חכמים הסתייגו מכך, אך לצורך קביעת החודש יש צורך לפחות בשלושה.
המשנה אינה מזכירה את הנשיא, וכאילו מעמעמת את חלקו. בפועל הוא היה הדמות המרכזית, והמשנה מתעלמת מכך. ייתכן שבכך רצו חכמים להבליט את תפקיד בית הדין על חשבון הנשיא, ואולי המשנה מבטאת את המבנה הרשמי הרצוי ולא את המציאות החברתית<sup class="footnote-marker">7</sup><i class="footnote">ראו על כך במבוא למסכת. </i>. במסכתות אחרות נדונה השאלה של דיין שהוא גם עד, ברם אין הדברים דומים, שכן למעמד קידוש החודש נדרש בית דין יוקרתי במיוחד, וכל המצב שונה מדין רגיל.

Mishnah 2

המשנה מתחילה לדון בדיני השופר, שהתקיעה בו היא מצוות היום בראש השנה.
<b>כל השופרות כשירים –</b> מותר לעשות שופר מקרן של כל חיה, <b>חוץ משל פרה מפני שהיא קרן – </b>הקרן של הפרה נקראת "קרן" ולא שופר, ולכן פסולה כשופר. נראה שהנימוק העיקרי היה שקרן הפרה קצרה מאוד, ולכן נפסלה לשופר.
<b>אמר רבי יוסה – </b>יוסה הוא כתיב ארץ-ישראלי ליוסי, <b>והלוא כל השופרות נקראו קרן שנאמר והיה במשוך בקרן היובל כשומעכם את קול השופר –</b> (יהושע ו ה). בדפוס ובחלק מהנוסחאות מצוטט רק חלקו הראשון של הפסוק. לפסוק שני חלקים מקבילים: "במשוך בקרן היובל" מקביל ל"כשומעכם את קול השופר". אם כן משך הוא הפועל הזהה לשמיעת קול השופר. יובל במקרא משמעו כבש זכר (בבלי, כו ע"א), ו"קרן היובל" הוא מונח זהה ל"קול השופר". רבי יוסי חולק, אפוא, על חכמים וסובר שקרן פרה כשרה כשופר<sup class="footnote-marker">8</sup><i class="footnote">בירו', נח ע"ד, נעשה ניסיון להעמיד את רבי יוסי כך שלא יחלוק על חכמים והרעיון נדחה, וראו מלאכת שלמה למשנתנו. </i>. התלמודים נותנים טעמים דרשניים לעמדתם של חכמים (ירו', נח ע"ד; בבלי, כו ע"א), ברם בהבנה הפשוטה קרן הפרה קטנה ודלה מכדי להיות שופר<sup class="footnote-marker">9</sup><i class="footnote">לריכוז ההסברים המדרשיים ראו תבורי, מועדים, עמ' 242-240. תבורי סבור כי הטעמים המדרשיים השפיעו על עיצוב ההלכה. אנו סבורים כי סדר הדברים הפוך.  </i>. ייתכן גם שחכמים לא רצו שהשופר יבוא מבעל חיים שגרתי כפרה אלא מבעל חי נדיר ומהודר יותר.
הפסוק המצוטט הוא אחד הפסוקים שבמקורות הדנים בתקיעת שופר, והראשונים מבררים מדוע הועדף על פני כל הפסוקים האחרים. כך, למשל, הרא"ש שואל מדוע לא הובא הפסוק המזכיר את האיל של עקידת יצחק. ברם השאלה מבוססת על ההנחה שהעורך הכיר את הדרשה הקושרת את מעשה העקידה לתקיעת שופר. גם אם הדרשה תנאית, עדיין אין זה אומר שלעורך היא הייתה כבר מובנת מאליה. לעומת זאת הפסוק המצוטט מתאר את השופר הבא מן היובל (איל), ללא תלות בדרשות מורכבות אחרות. 

Mishnah 3

<b>שופר שלראש השנה שליעל –</b> עד עתה עסקה המשנה בשופר של המקדש, ועתה היא מונה את דיניו המיוחדים של השופר שבו תוקעים בתפילת ראש השנה<sup class="footnote-marker">10</sup><i class="footnote">ייתכן שכך פירש הרמב"ם, אך אין הוא אומר זאת במפורש.  </i>. זה הסבר פשוט לסתירה בין שתי המשניות, שהרי המשנה הקודמת אמרה שכל השופרות כשרים ואילו משנתנו תובעת שהשופר יהיה של יעל דווקא. זו גם הסיבה לכך שמשנתנו תובעת שפי השופר יהיה מצופה זהב ואילו שופר ראש השנה אסור שיהיה בו עירוב של מין אחר המשנה את צורת הקול (להלן, משנה ה). הסבר זה, שמשנתנו עוסקת בשופר המקדש בלבד, יחזור להלן גם בדיון על השופר הכפוף או הפשוט. המפרשים התחבטו בסתירה בין המשניות והעלו הסברים שונים, כגון שמשנה ב עוסקת בדין בדיעבד ומשנה ג בדין שופר לכתחילה<sup class="footnote-marker">11</sup><i class="footnote">כגון רש"י, דף כו ע"א, ד"ה קרן.  </i>, והרמב"ם פירש שמשנתנו חולקת על משנה ב<sup class="footnote-marker">12</sup><i class="footnote">רמב"ם, הלכות שופר פ"א ה"א. </i>. שטינפלד פירש שמשנה ב עוסקת בשופר של ראש החודש, והיא אפוא המשך של גוש המשניות הקודם, העוסק בראש החודש, ואילו משנתנו בשופר ראש השנה<sup class="footnote-marker">13</sup><i class="footnote">שטינפלד, תקיעה. </i>. הסבר זה אף מיישב את מבנה המשנה. אלא שעדיין לא ברור מדוע שופר של ראש חודש יהיה שונה משופר של ראש השנה. יתר על כן, האבחנה בין שופר המקדש ושופר שלאחר החורבן מסבירה שתי סתירות נוספות בין משנתנו למשניות אחרות (ציפוי הזהב ושופר כפוף או פשוט). לפיכך יש להעדיף את ההסבר שיש בו תשובה לכל שלוש הבעיות, ולדחות הסבר שיש בו תשובה לבעיה אחת בלבד. ברוח זו גם פירשנו את חוסר האחידות בהלכות לולב (משנה, סוכה פ"ג מי"ד). שם טעננו כסיכום שאפשר גם שחוסר ההיגיון בפסיקות נובע מן העובדה שנותרו במסורת ההלכה שקיעי הלכות מקדש. במקדש היה הדגש על המעמד הציבורי, השקיעין עובדו לחיים מחוץ למקדש, אבל המעבר הזה גרם לחוסר אחידות הלכתית.
שופר זה צריך להיות דווקא של יעל <b>פשוט –</b> ישר, בניגוד ל"שופר כפוף" שיש לו צורת חצי עיגול, <b>ופיו – </b>הפיה של השופר, <b>מצופה זהב – </b>המשנה אומרת במפורש שפיו מצופה זהב. אבל בתלמוד הבבלי נשאל: "ופיו מצופה זהב?! והתניא: ציפהו זהב, במקום הנחת פיו – פסול, שלא במקום הנחת פיו – כשר! אמר אביי: כי תנן נמי מתניתין – שלא במקום הנחת פה תנן" (כז ע"א). לפי פשוטם של דברים לפנינו מסורת חולקת, והבבלי מפרש את המשנה בניגוד לכתוב בה כדי ליצור הרמוניזציה. הברייתא איננה ידועה ממקור תנאי, ואין לומר אלא שחל כאן שינוי בתפיסה. בירושלמי המסורת מורכבת יותר, אך דומה: "ציפהו זהב מבפנים פסול מבחוץ כשר. ציפהו מקום הנחת פיו, או שהיה קולו עבה מחמת הציפוי, פסול" (נח ע"ד). התלמודים מאשרים, אפוא, ציפוי מבחוץ אך שוללים ציפוי מבפנים, כנראה מחשש לעיוות הקול, ואילו המשנה אינה חוששת מעיוות הקול אך חותרת לשופר פשוט, מן הסתם על מנת ליצור אווירה של תמימות ופשטות בשונה מן האווירה המקדשית המפוארת. ראוי לציין שהמונח "שינוי קול" מופיע רק בבבלי, אך קיים גם בירושלמי ללא מינוח מובהק. הוא מופיע רק בהקשר לציפוי הזהב. שיקול הלכתי זה  אינו נזכר במקורות התנאיים. יתר על כן, מבחינה מעשית כל פעולה בגופו של שופר גוררת עמה שינוי קול קטן או גדול. המשנה קובעת את ההלכה בהתאם לצורכי הטקס העדיפים בעיניה (פשטות), ואילו התלמודים מדגישים את ההיבט המשפטי (עיכוב תקיעה). 
בציורי הפסיפסים השופרות בדרך כלל מעוטרים בפסים והפיה מצוירת בצבע שונה במקצת, ללמדך שההלכה התנאית נשמרה, ולא ההלכה התלמודית<sup class="footnote-marker">14</sup><i class="footnote">כך, למשל, בחמת טבריה, וינר, תרבות המוסיקה, כרך ב, מס' 147; ציפורי, שם, מס' 150; בית שאן ,שם, מס' 149; בית אלפא, שם, מס' 151 ועוד, וכן בבתי הכנסת השומרוניים, וינר, שם, מס' 118. </i>. לעתים השופר בא ללא פסי העיטור, אך כמעט תמיד לפיה צבע אחר<sup class="footnote-marker">15</sup><i class="footnote">כגון חולדה, שם, מס' 154 ועוד. </i>. אבל בשופר שעל ציור הזכוכית באוסף מוסאיוף (המופיע על כריכת חיבור זה), ובשופרות רבים אחרים המופיעים על פסיפסים, השופר מעוטר מבחוץ בפסים, והפיה ללא ציפוי. התפשטותה של ההלכה התלמודית בנושא מחייבת בירור רחב יותר, ולא כאן מקומו.
השופר בא ולצדו <b>ושתי חצוצרות ביצדדים –</b> בירושלמי מוסבר שהשופר צריך להיות פשוט כדי "שיפשטו לבם בתשובה" (נח ע"ד), ברור אפוא שמדובר בשופר של תפילת ראש השנה. בבבלי מובאת דעה אחרת בשמו של רבי לוי שמצוות שופר של ראש השנה ויום כיפור צריכה להיות דווקא ב"כפופין, ושל כל השנה בפשוטין" (כו ע"ב)<sup class="footnote-marker">16</sup><i class="footnote">הריטב"א מציע שמדין תורה כל השופרות כשרים, ומצווה מן המובחר בפשוט. אפשר גם לתרץ שמלכתחילה צריך להיות פשוט, ובדיעבד כל השופרות כשרים, אבל דומה כי תירוץ הבבלי משקף מסורת בדבר מחלוקת תנאים. המחלוקת ניכרת, כאמור, גם בממצא הארכאולוגי. </i>. הבבלי מפרש שזו מחלוקת תנאים ומשנתנו כרבי יהודה. בכל ציורי הפסיפס מבתי הכנסת ושאר שרידי האמנות היהודית הקדומה השופר תמיד כפוף, וכך ההלכה. לשיטת הבבלי מוזר שההלכה נקבעה לפי דעה אחת בברייתא, בניגוד למשנה. על כן נראה שמשנתנו משקפת את ימי הבית, שכן היא מזכירה את החצוצרות, אבל השופר שבו תקעו במדינה היה צריך להיות כפוף, כפי שמופיע בפסיפסים.
בניגוד לחצוצרות (להלן) אין השופר מופיע על מטבעות החשמונאים. באחת המטבעות מהתקופה הפרסית מופיע בצד האחורי בז ובצד הקדמי חפץ הדומה לשופר<sup class="footnote-marker">17</sup><i class="footnote">משורר, מטבעות, עמ' 19 (מס' 19-18). </i>. אם אכן זהו שופר – הרי שהוא שופר כפוף ולו צורת חצי עגול. שופר המקדש שתקעו בו בראש השנה היה פשוט, אבל, כפי שאמור במשנה הבאה, שופר כפוף שימש לתעניות, על כן יש להבין ששימושו הבולט של השופר היה לתענית, ושופר בתענית הוא שצויר על המטבעות. מקומו של השופר בתפילת ראש השנה היה כנראה משני, ועיקר חשיבותו בעיני הציבור הייתה דווקא בתעניות (איור 75). 
מאוחר יותר התמונה משתנה. בפסיפסי בתי הכנסת השופר מופיע כסמל יהודי מובהק. בדרך כלל מופיעה המנורה, לידה השופר וארבעת המינים ולעתים גם מחתה. חוקרים נחלקו האם אלו סמלים מקדשיים, או שהם לקוחים מהווי בית הכנסת. מכל מקום, השופר משקף כנראה את בית הכנסת, ולו היה האמן רומז למקדש היה מצייר את החצוצרות<sup class="footnote-marker">18</sup><i class="footnote">לסיכום ראו חכלילי, אמנות, עמ' 260-256. </i>. כל השופרות ברצפות הפסיפס בארץ ישראל הם כפופים, אך יש מהם הכפופים כיפוף עמוק (מעון, יריחו, גרסה, אשדוד ועוד) ויש שהכיפוף בהם סמלי, והשופר כמעט "פשוט" (אשקלון, חולדה)<sup class="footnote-marker">19</sup><i class="footnote">חכלילי, שם, עמ' 261-260. </i>. השופרות שצוירו בארצות חוץ בולטים בכך שבדרך כלל הם פחות כפופים; כך באוסטיה ובקטקומבות ברומא (מס' 1, 9, 10, 11, 19, 21 ועוד), אבל יש בהם גם כפופים (קטקומבות מס' 6, 8, 15 והשופר בסרדיס)<sup class="footnote-marker">20</sup><i class="footnote">חכלילי, סמלים בגולה, עמ' 354-347. </i>. 
נראה שהנוהג וההלכה המקובלת בארץ ישראל היו לתקוע בשופר כפוף. גם הבבלי מעיד כי זו ההלכה הרווחת, אחרת לא הייתה זו עוקרת את המשנה. ברם לא מחלוקת לפנינו אלא שינוי. במקדש השתמשו בשופר ישר, ובבית הכנסת בשופר כפוף. ייתכן שהדבר נבע מהרצון שלא לעשות חפצים כדוגמת חפצי המקדש. כידוע אסרה ההלכה לחקות את המקדש וקודשיו (בבלי, עבודה זרה מג ע"א). אמנם ספק אם הלכה זו הייתה מקובלת בכל הקהילות, אך ייתכן שהעדיפו לתקוע בשופר שיהיה שונה משל השופר במקדש. ייתכן גם שהציורים בתפוצות הושפעו יותר מהשופר המקראי.
החצוצרות מוזכרות במפורש בתנ"ך, ופִסקה ארוכה הוקדשה לתיאורן ולתפקידן (במדבר י א-י). לפי הכתוב נועדו החצוצרות למתן אותות בזמן ההליכה במדבר, לכינוס העם לימי שמחה ולתענית. בימי הבית הן היו כלים חשובים והשימוש בהן היה תדיר. בימי שמחה ומועד תקעו רבים בחצוצרות, והן אף מופיעות על מטבעות מימי בר כוכבא. החצוצרות מופיעות תמיד כצמד וצורתן כאגרטל פרחים מודרני: תחתיתן צרה, הן מתרחבות כלפי מעלה וליד הבסיס מצויה מעין תפיחה קלה<sup class="footnote-marker">21</sup><i class="footnote">משורר, מטבעות, עמ' 135, מס' 243, 244, 278-276. כל טיפוס כולל טיפוסי משנה אחדים.  </i>. הן מצויות על ציור של שולחן לחם הפנים שנמצא בירושלים ועל קשת טיטוס שנמצאה ברומא<sup class="footnote-marker">22</sup><i class="footnote">חכלילי, סמלים בגולה, עמ' 345. </i>. מאוחר יותר החצוצרות נעלמות מהאמנות היהודית ואינן מופיעות על ציורי הפסיפס או על חפצים אחרים. החצוצרות מילאו במקדש תפקיד מרכזי, כמו השולחן או המזבח, אך לא הועתקו אל המדינה. חז"ל מדגישים שהחצוצרות שעשה משה אינן כשרות לדורות, ובפועל הן נעלמו מהווי בית הכנסת גם בימי תענית, אף שהמקרא מדבר במפורש על תקיעה בחצוצרות בעת צרה (במדבר י ט). חז"ל מדגישים שהחצוצרות שעשה משה נגנזו, וכל זה בא להבליט שאין מצוות חצוצרות נוהגת בימיהם של חכמים (ירו', נח ע"ד; בבלי, כז ע"א).
במסכת תענית אנו שומעים על ניסיון שנעשה לאחר החורבן לחדש את נוהג התענית כמו במקדש, כולל פנייה לכוהנים "תקעו הכהנים תקעו... הריעו בני אהרן הריעו". חכמים מתנגדים לכך ואומרים "לא היינו נוהגין כן אלא בשער מזרח ובהר הבית"<sup class="footnote-marker">23</sup><i class="footnote">משנה, תענית פ"ב מ"ה, וראו פירושנו למשנה זו.  </i>. לא ברור מדוע התנגדו חכמים ואחת האפשרויות היא שהם התנגדו לתקיעה בחצוצרה, אם כי המשנה אינה אומרת שהכוהנים שם תקעו בחצוצרות ולא בשופר. הסוגיה בראש השנה מציגה כך את הדבר, אך הסבר זה אינו מופיע בתוספתא, ואף לא בסוגיות המקבילות במסכת תענית<sup class="footnote-marker">24</sup><i class="footnote">בבלי, כז ע"א, וראו ההערה הקודמת. גם בעל מלאכת שלמה למקום הצביע על כך כי הסבר הגמרא כאן אינו עולה בקנה אחד עם סיפור המעשה כפי שהוא מופיע במשנה, בתוספתא ובמקבילות. </i>. מכל מקום, אין ספק שבמהלך הדורות לא חודש השימוש בחצוצרה.
חז"ל העבירו ל"מדינה" ולבית הכנסת רבים ממרכיבי המקדש, ומנעו כניסתם של אחרים. החצוצרות לא עברו מבית המקדש, ונותרו ככלי אופייני למקדש בלבד. בעל מלאכת שלמה מסביר שכיום אין תוקעים בחצוצרות משום שאלו נועדו רק לכינוס של כל ישראל, ותענית הנה בהכרח מקומית. ברם דומה שלא זו הסיבה העיקרית, אלא הרצון לשמור את החצוצרות ככלי המיוחד למקדש. 
<b>שופר מאריך וחצוצרות מקצרות ש[ב]מצוות היום בשופר – </b>מכיוון שתקיעת השופר היא עיקר המצווה נקבע שתקיעת השופר תהיה ארוכה יותר, כך שקולו יבלוט, ויהיה זמן שבו יישמע רק קול השופר. כל זה כמובן במקדש, ובמדינה לא תקעו בחצוצרות בראש השנה.

Mishnah 4

<b>ובתעניות – </b>במעמד תענית שהיה במקדש, שופר בא <b>משל זכרים כפופים –</b> שופר כפוף בניגוד לשופר הפשוט של ראש השנה. בירושלמי (שם) ובבבלי (שם) מובאים לכך הסברים דרשניים.
<b>ופיו מצופה כסף – </b>בניגוד לשופר של ראש השנה המצופה זהב. ייתכן שהכסף בא להדגיש שבתענית משתמשים בכלי יפה פחות. ברם גם ציפוי כסף הוא יקר, ונראה שכל אלו הם פרטים טכניים שנועדו להגדיל את המעמדות השונים ולפאר כל אחד מהם בכלים שונים. כל זה בשופר שבמקדש; השופר בבית הכנסת היה ללא ציפוי, כפי שנראה להלן.
<b>ושתי חצוצרות באמצע –</b> מספר השופרות היה רב, ובאמצע ניצבו החצוצרות, <b>שופר מקצר וחצוצרות מאריכות שמצוות היום בחצוצרות –</b> בניגוד לראש השנה מצוות התענית בחצוצרות, לכן מאריכים בתקיעות בחצוצרות כדי שיישמעו לבד. שוב הכוונה לתענית במקדש, אבל לאחר החורבן השתמשו גם בתענית רק (או בעיקר) בשופר. כבר עמדנו על נוהגם של בני סכנין וציפורי להריע בחצוצרות, נוהג שדחו חכמי יבנה<sup class="footnote-marker">25</sup><i class="footnote">ראו עוד בבלי, תענית יד ע"א ופירושי הרמב"ן, המאירי, הר"ן ופרשנים אחרים לבבלי כאן. </i>. 

Mishnah 5

<b>שווה היובל וראש השנה לתקיעה וברכות – </b>שנת היובל היא השנה החמישים, ולפי ההלכה בשנה זו כל הקרקעות שנמכרו חוזרות לבעליהן. יום הכיפורים של שנת היובל הוא היום הקובע לצורך זה. בתורה נאמר: "והעברת שופר תרועה בחדש השבִעי בעשור לחֹדש ביום הכִפֻּרים תעבירו שופר בכל ארצכם. וקדשתם את שנת החמשים שנה וקראתם דרור בארץ לכל יֹשביה..." (ויקרא כה ט-י). אם כן, אותו יום הכיפורים תוקעים בשופר ואומרים את תפילת ראש השנה המיוחדת שיש בה תשע ברכות, כפי שנשנה להלן<sup class="footnote-marker">26</sup><i class="footnote">להלן, פ"ד מ"ה. </i>. הדמיון בין יובל וראש השנה נובע מכך שהפסוק העוסק בתקיעת שופר בשתי הפרשיות דומה, ומדמיון זה למדו חכמים כי גם יתר פרטי ההלכות דומים (ירו', נח ע"ד).
לפי הדעה הרווחת בספרות חז"ל בטלו דיני יובל, והנימוק הניתן לכך הוא שאין כל ישראל על אדמתם: "כיון שגלו שבט ראובן וגד וחצי שבט מנשה בטלו היובלות" (ספרא, בהר פרק ב ה"ג ומקבילות). אין כל דרך לברר האם נהג דין יובל בראשית ימי בית שני. לפי ההיסטוריוגרפיה של חז"ל ההחלטה לקיים את דיני שביעית אף שדיני יובל בטלו נפלה בראשית ימי שיבת ציון. המתח הסוציו-אגררי המתבטא בספר "נחמיה" מעיד בבירור כי הלכה למעשה לא נשמר דין יובל. נראה שהסיבה לכך אינה תלויה רק בהיעדר משטר השבטים, אלא להפך: היעדר משטר השבטים היווה עילה פורמלית לביטול. דיני שנת השביעית קשורים ליובל, ולו היה הדבר תלוי רק בנימוקים הפורמליים היו גם דיני שביעית מבוטלים. אין זאת אלא שפעלו כאן שיקולים ענייניים. דין יובל מציג מסגרת נוקשה של משטר קרקעי המסייע למעמדות החלשים. לעניים מובטח המשך הזיקה לאדמתם מבלי לפגוע באפשרות למכור זמנית את הקרקע כדי להיחלץ מקשיים כלכליים מידיים. מסגרת זו הייתה קשה מדי לביצוע, וזו מדיניות אוטופית שאינה עומדת במבחן המעשה. לעומת זאת הציגו דיני שביעית דרישות נוקשות פחות ויחסית מופרזות פחות<sup class="footnote-marker">27</sup><i class="footnote">דיני יובל מעדיפים את המעמדות החלשים ופוגעים בשיווי המשקל החברתי, שיווי משקל שיש בו אולי אי צדק, אך הוא נוח לממסד. לעומת זאת דין שביעית מטיל עול כלכלי על כל שכבות האוכלוסייה. אדרבה, הלכות שביעית בוודאי קשות יותר לעניים, וזה המצב ה"טבעי" ברוב החברות.  </i>, ואלו נשמרו, לפחות בחלקן, למרות הקשיים שעוררו.
בספרות חז"ל יש מחלוקת האם שביעית "בזמן הזה" (לאחר החזרה מגולת בבל) היא מדברי חכמים – "מדרבנן", או מהתורה – "מדאורייתא". לדעת הסוברים שהיא מדרבנן בטלה זו יחד עם דין יובל, וחכמים, או הציבור, קיבלו עליהם לחדשה מדעתם. על כן שביעית "בזמן הזה", כלומר בימי חכמים, היא מדרבנן<sup class="footnote-marker">28</sup><i class="footnote">ספראי, שביעית, עמ' 36-34. </i>. אך יש הסוברים ששביעית היא מדאורייתא: "וכי משעה שגלו בני ישראל לבבל לא נפטרו מן המצות התלויות בארץ" (ירו', שביעית פ"י ה"ג, לט ע"ג; גיטין פ"ד ה"א, מה ע"ג-ע"ד). 
ספק רב אם אבחנה זו היסטורית, או שנוצרה רק כדי להסביר את השתלשלותה של ההלכה המאוחרת. המסקנה ששביעית היא רק מדרבנן מופיעה לראשונה במפורש בדורו של רבי יהודה הנשיא בלבד (222-180 למניינם). מכל מקום, דיני שביעית מבטאים את תפיסתם הרעיונית של חכמים ושל הציבור כולו. הדאגה לחלש מתבטאת בתביעה שבשנה זו לא תעובדנה הקרקעות והיבול יתחלק בין כל תושבי הכפר. עם זאת, דאגה זו לא הפכה לבסיס משפטי לניהול המשטר הקרקעי בכל ימות השנה.
למרות הנאמר לעיל לא בטלו דיני יובל לחלוטין. דין יובל המקראי מאפשר מכירת קרקע (בית) בשטח הבנוי, אך מתנה אותה בזכות "לגאול" את הבית תוך שנה. בספרות חז"ל ברור שהלכות גאולת בתים נשמרו עוד בסוף ימי בית שני. על מימושם בחיי היום-יום ניתן ללמוד מתקנתו של הלל. לפי המסורת היה הקונה נוהג להיעלם לשנה, כדי להימנע מלהיענות לתביעת גאולה אפשרית, על כן התקין הלל שהגואל יוכל להפקיד את כסף הגאולה בבית דין, ובכך תיגאל הקרקע (משנה, ערכין פ"ט מ"ד ומקבילות).
ביטוי אחר לדין הגאולה היה בדיני ערכין: אדם המקדיש קרקע למקדש. לפי המקרא קיים הבדל בין המקדיש קרקע חקלאית למקדש לבין המקדיש בית (קרקע) בעיר מוקפת חומה, ובהתאמה לדיני יובל. המקדיש קרקע חקלאית הרי שזו הקדשה עד היובל, ומחיר הקרקע נקבע לפי מספר שנות המזרע עד היובל. המקדיש בית בעיר מוקפת חומה יכול לגאלו תוך שנה, ואם לא נגאל תוך שנה הרי שהבית עובר לרשות הקונה לעולם. גם הלכה זו נשמרה בימי חז"ל, וכל מסכת ערכין עוסקת בפרטיה.
אם כן נותרו שרידים לשנת היובל, אבל טקס היובל המתואר במקרא לא התקיים, וממילא כל הדיון בו תאורטי.
<b>רבי יהודה אומר בראש השנה תוקעים –</b> בשופר העשוי מקרנים <b>של זכרים וביובל בשל יעלים –</b> הבבלי (כו ע"ב) מסיק שרבי יהודה חולק על המשנה האומרת שבראש השנה תוקעים בשופר מקרני יעלים ובתענית בשופר העשוי מקרני זכרים<sup class="footnote-marker">29</sup><i class="footnote">לעיל, פ"ג מ"ד ומ"ה. </i>. לא נאמר כאן במפורש שרבי יהודה חולק גם בשאלה האם שופר ראש השנה כפוף (כמו משנה ג) או שהוא מסכים עמה בנקודה זו, ועסקנו בכך לעיל. התוספתא מנמקת את דברי רבי יהודה בכך ש"נתנו חכמים את המצוי (שופר של כבש זכר) למצוי (ראש השנה) ואת שאין מצוי (שופר של יעלים) לשאין מצוי" (יובל) (תוס', פ"ב [ג] ה"ג; ירו', נט ע"א). אין צריך לומר שגם טעם זה דרשני וספרותי. נראה שהיו סוגי שופרות שונים, וחכמים שיבצו אותם למעמדות הציבור השונים. כך קורה לעתים קרובות בסדרי התפילה, שבה שולבו עמדות שונות לנוסח אחד<sup class="footnote-marker">30</sup><i class="footnote">ראו למשל ספראי וספראי, הגדת חז"ל, עמ' 83-76, וכן בתפילות וברכות רבות.  </i>. 

Mishnah 6

המשנה עוסקת בדיני שופר שנפגע, אך עדיין ניתן להשמיע ממנו קולות. עיון במשנה מעלה שלושה סוגי שיקולים: 
<b>·</b>שיהא מין שופר; כל עירוב של חומר אחר פסול. כך גם בארבעה מינים: אם אוגדים אותם במינם, כלומר בסיב תמר, הם כשרים, ואם לאו – פסולים (משנה, סוכה פ"ג מ"ח).
<b>·</b>האם השופר שלם והדור? כל חפץ המשמש למצווה צריך להיות שלם, ולעתים אף נקבע במפורש שרצוי שיהיה מהודר. שלמות הכלים הודגשה כמובן במקדש, אך הייתה לכך חשיבות גם לאחר מכן בחיי בית הכנסת. אבל אין לפאר את השופר בקישוטים שאינם ממין השופר (זהב, כסף), בהתאם לסעיף הקודם.
<b>·</b>כל המעכב תקיעה פסול. הווה אומר, אסור שהתיקון יפגע בעצמת הקול או יפריע לתקיעה. בספרות הראשונים מדובר על שינוי קול השופר; ברור שכל תיקון משנה את הצליל שהשופר מפיק, אבל כל הקולות כשרים בשופר, ובספרות התנאים והאמוראים אין ביטוי לכך ששינוי הקול הוא בעיה. טיעון זה עולה רק בספרות הראשונים<sup class="footnote-marker">31</sup><i class="footnote">ראו רבנו ירוחם, תולדות אדם וחוה נתיב ו חלק ב; המאירי והריטב"א לראש השנה כז ע"ב; התוספות שם (ד"ה ניקב) מניחים ש"עיכוב" הוא שינוי קול, ואם נפרש שעיכוב הוא כמשמעו, שהקול יוצא בקושי ובמאמץ יתר, סרה גם קושיית התוספות.  </i>. 
בין הפרשנים מצינו שתי הגדרות למונח "מעכב". יש הרואה בכך את המצב לאחר התיקון, כפי שאומר הר"ן: "אם מעכב את התקיעה עכשיו". הווה אומר, התיקון גורם לעיכוב התקיעה (כלומר לשינוי קול השופר?). יש הסבורים שהנזק גרם לשינוי הקול, ולכן אף אם תוקן הנזק השופר נפסל, משום שהיה כבר פסול<sup class="footnote-marker">32</sup><i class="footnote">ראו למשל מלאכת שלמה למשנה זו. רבינוביץ, שערי תורת ארץ ישראל, עמ' 278, מקבל את גרסת הרמב"ן (מלחמת ה') שלפיה המחלוקת היא כבר בירושלמי. </i>. שיקול נוסף המופיע אצל פרשני התלמוד הבבלי הוא שהשופר לא יצא מתורת שופר, דהיינו שהשתמר רוב היקפו, בבחינת "שמו עליו"<sup class="footnote-marker">33</sup><i class="footnote">ראו ריטב"א והמאירי למקום. </i>.
השיקולים הללו לעתים מתערבים זה בזה, כך לפחות בתפיסה הדרשנית. בעל פסיקתא רבתי אומר: "אם מעכב הוא את התקיעה פסול ואם לאו כשר לתקוע בו מה טעם דכתב ה' אלהים בשופר יתקע (זכריה ט יד) מה שופרו של הקב"ה שלם, אף שופר של ראש השנה יהא שלם" (פסיקתא רבתי, הרנינו, דף קסה ע"ב). אם כן, השלמות נדרשת לשם ההדר במצווה, ושלם משמעו שאינו מעכב תקיעה.
לא כל השיקולים היו מקובלים על כל החכמים, כפי שנראה להלן.
<b>שופר שניסדק ודבקו פסול –</b> הסתימה נעשית בדבק כלשהו, וממילא יש כאן תיקון שלא במינו ופסול. לא ברור מה קורה אם יש בשופר סדק שלא תוקן. הבבלי קובע שאם השופר נסדק לאורכו הוא פסול, אך אם נסדק לרוחבו כשר, שכן גם אם נשבר לרוחבו הוא כשר ובלבד שיישאר גדול מספיק לפי הגודל הנדרש (בבלי, כז ע"ב). מכאן משמע שהמרכיב הקובע הוא השלמות. שופר שנסדק לאורכו אינו שלם, אבל אם נסדק לרחבו הוא שלם, אם כי קצר יותר. אבל שינוי הקול הנגרם כתוצאה מהסדק אינו משמעותי, שכן מבחינה זו אין הבדל בין סדק לאורך או סדק לרוחב<sup class="footnote-marker">34</sup><i class="footnote">הראשונים נחלקו האם "נסדק" משמעו שנסדק לכל האורך, אך אם הסדק קטן השופר כשר. רש"י פירש שהשופר נסדק והפך לשני שופרות, וכן פירש הרשב"א, והר"ן המסתמך על רבנו יונתן החולק ואומר שנסדק כלשהו פסול. ראו חידושי הר"ן לכז ע"א, ד"ה שופר. </i>. הירושלמי קובע שאם השופר נסדק הוא כשר כשכל הקולות בשופר כשרים. התקיעה היוצאת מהשופר הסדוק היא קול שופר, ובתור שכזו היא כשרה (ירו', נט ע"א). המשנה אינה קובעת מה אורך הסדק, ויש שפירשו שהסדק צריך להיות לכל אורך השופר<sup class="footnote-marker">35</sup><i class="footnote">תוספות לבבלי כז ע"א ד"ה שופר, המאירי לבבלי כז ע"א, ועוד. </i>.
רבו המחלוקות בין ראשונים בהבנת המשפט. רוב הראשונים הבינו שנסדק הוא זהה לנשבר, ואם הסדק לאורך כל השופר, כפי שפירשו רש"י ואחרים, הרי שנוצרו שני שופרות. על כן הרא"ש, למשל, מקשה על רש"י מה ההבדל בין נסדק לאורכו לבין הדביק שברי שופרות. לדעתו נסדק הכוונה שנשבר לכל אורכו, אך רק מצד אחד. אבל בעל שושנים לדוד פירש את הרמב"ם שנסדק ולא נשבר, ובהחלט ניתן להסביר שסדק אינו ממש שבר אלא מעין נקב, אלא שקוטרו מזערי אבל הוא ארוך. מכל מקום משמע מהמשנה שאפילו אם דיבקו פסול, ואם לא דיבקו ודאי שנפסל, שהרי קולו משתנה במידה רבה. 
בתלמודים מובאת דעתו של רבי נתן שאם תיקן את השופר במינו כשר ושלא במינו פסול. לא ברור האם דעה זו חלה על כל חלקי המשנה או רק על הסיפא (בבלי, כז ע"ב; ירו', נט ע"א). כמו כן לא ברור האם לרבי נתן זה התנאי היחיד, או שמא הוא דורש את שני התנאים, גם שהשופר יתוקן במינו וגם שהתיקון לא יעכב את התקיעה<sup class="footnote-marker">36</sup><i class="footnote">כך פירש הר"ן, ד"ה ר' נתן. </i>. עוד בטרם נברר את פרטי ההלכות נביא את סיכומו של הר"ן. לדעתו לרבי נתן צריך השופר שתהיינה בו שלוש מעלות: כל תיקון צריך להיות ב"מינו", שלא יעכב את התקיעה ושישתייר בו רובו. לפי רבי יוחנן די בשתי מעלות מתוך השלוש, אבל תמיד חייב להיות שהתיקון אינו מעכב את התקיעה, כלומר אינו גורם לשינוי בקול השופר. 
<b>דיבק שיברי השופרות פסול – </b>ההדגשה באה לומר שאפילו מי שסובר ששופר שתיקנו במינו כשר כאן פסול, אבל לפי הבבלי גם כאן רבי נתן חולק ואומר שאם תיקן במינו כשר, ושברי שופרות הם ממין השופר. המפרשים ניסו למצוא סיבות נוספות מדוע יש צורך בדין מיוחד זה, אף שכבר נקבע ששופר סדוק כשר<sup class="footnote-marker">37</sup><i class="footnote">תוספות לבבלי כז ע"א ד"ה שופר, המאירי למשנה ועוד.  </i>. כך, למשל, פירש המאירי ששופר ש"נסדק" הוא שנסדק לכל אורכו או ברובו, ואילו "דיבק בשברי שופרות" עוסק בתיקון גרוע של סדק קטן. השאלה מבוססת על ההנחה, החוזרת בתלמוד הבבלי, שאין במשנה דוגמה מיותרת או קביעה כפולה. כפי שראינו במהלך דיוננו במשניות רבות הנחה זו אינה בלתי מעורערת, וכפילויות הן תופעה מקובלת במשנה. מן הראוי להעיר שהמשפט "דיבק שיברי השופרות" עשוי לחול גם על מקרה שבו אין בשופר חור או סדק, אלא שהבעל האריך את השופר על ידי הדבקה. 
<b>ניקב –</b> השופר <b>וסתמו – </b>התוספתא מוסיפה "אפילו במינו" (פ"ב [ג] ה"ד), <b>אם מעכב את התקיעה –</b> גורם לכך שהתקיעה תהיה במאמץ יתר או בעצמה חלשה, פ<b>סול –</b> השופר, <b>ואם לאו כשר –</b> כאן המשנה מעמידה את עיקרון החזרת המצב לקדמותו כמרכיב מרכזי. כפי שאמרנו לעיל אין מדובר בשינוי הקול, שכן כל תיקון משנה את צליל הכלי, כשם שכל חריץ גורם לכך. אבל כבר נקבע שכל הקולות כשרים בשופר (ירו', נט ע"א; בבלי, כז ע"ב). כאמור לעיל מחלוקת ראשונים היא האם מדובר לפני התיקון או אחריו. לפי הירושלמי גם כאן רבי נתן חולק ואומר שהגורם הקובע הוא המין. אם תיקן במינו כשר, ואם לאו פסול, ואין הוא מזכיר את עיכוב התקיעה. ייתכן גם שדברי רבי נתן הם תנאי נוסף, הווה אומר שלדעתו צריך גם שהסתימה תהיה במינו וגם שלא תעכב את התקיעה. כלומר לא רק מבחן התוצאה קובע, אלא גם תהליך התיקון.
 יש המפרשים שעיכוב התקיעה התחולל כאשר הנקב היה קיים. הרא"ש מצטט כאן את הירושלמי הגורס "אם הנקב היה מעכב"; גם אם השופר תוקן הוא פסול משום ששופר שנפסל זמנית נפסל לעד, או אולי משום שהקול יוצא רק בגלל הסתימה<sup class="footnote-marker">38</sup><i class="footnote">כך פירשו הרמב"ם, המאירי, הרא"ש ואחרים. </i>. יש המפרשים ששינוי הקול מתחולל אחר התיקון. קול מעין זה כשר לעצמו, אך אם הוא נגרם כתוצאה מהתיקון הוא פוסל את השופר<sup class="footnote-marker">39</sup><i class="footnote">כך פירשו המאירי, הר"ן, רע"ב ואחרים, וראו מלאכת שלמה למקום. </i>. מהירושלמי משמע ששינוי הקול היה בזמן שהשופר היה נקוב. כשהיה נקוב היה כשר, שכן כל הקולות כשרים בשופר, אך התיקון פוסל את השופר, שכן עתה הקול יוצא בזכות התיקון (ירו', נט ע"א).
בניגוד לשופר שבמקדש, שפיו היה מצופה, השופר של בית הכנסת היה טבעי ואסור היה לצפותו<sup class="footnote-marker">40</sup><i class="footnote">תוס', פ"ב (ג) ה"ד; בבלי, כז ע"ב, וראו מלאכת שלמה למשנה ד. פרשני התלמוד התקשו בסתירה מתוך כך שסברו שכל ההלכות עוסקות בשופר בבית הכנסת. על כן ניסו לתרץ את הסתירה בדרכים שונות, כגון שמותר לצפות את הפיה מבחוץ אך לא מבפנים, וראו מלאכת שלמה שם. ברם ההסבר הפשוט הוא שהשופר במקדש היה מפואר, ושופר בית הכנסת שונה ממנו. ייתכן שפעל כאן גם השיקול שלא לעשות כלי מעין כלי המקדש. על כן הותקן השופר בבית הכנסת באופן שונה משופר המקדש. </i>. התלמוד הבבלי מביא את ההלכה אגב הדין שנזק המעכב את התקיעה בשופר ומשנה את הקול היוצא ממנו פוסל את השופר. ברם להלכה ולאבחנה זו שורשים עמוקים יותר. בכל דת קיימת ההתחבטות האסטרטגית האם לבנות מבני קודש מפוארים וחפצי פולחן מרשימים, או לשמור על פשטות וצניעות. הפאר משרת את תחושת ההדר של האל, והפשטות את מעמדו הנחות של המאמין כלפי האלוהות, או את טהרתו. התחבטות דומה מלווה את היהדות לתקופותיה. כלי המקדש בולטים בפארם הרב, גם מבנה המקדש נועד לשדר עושר ופאר, ובני התקופה התפעלו והתגאו במקדש הנהדר. אין ספק שחז"ל, יוספוס וסתם אנשים מימי בית שני סברו שהמקדש צריך להיות מפואר, ויש להתגאות בכך. המבנה עצמו היה מפואר, גדול ומרשים, חפצי הקודש עשויים מכסף וזהב ומעמדות הציבור תוכננו כטקסים מלאי הוד ופאר. 
לעומת כל זאת היה בית הכנסת, ברוב התקופות, מבנה פשוט יותר שנועד לחיי היום-יום ולא לתצוגות של הדר. גם בית הכנסת, לפחות מהמאה השלישית ואילך (סוף תקופת התנאים), היה מבנה מהודר, אך לא מפואר בצורה בלתי רגילה. הוא היה מפואר פחות מהמקדשים הפגאניים, או מבתי העשירים בערים. ריהוט בית הכנסת היה עוד יותר פשוט. לארון הקודש הייתה גומחה מהודרת, אך הספסלים והריצוף היו פשוטים<sup class="footnote-marker">41</sup><i class="footnote">בחלק מבתי הכנסת האמוראיים היו רצפות פסיפס שהיו יקרות; בתי הכנסת התנאיים רוצפו בלוחות אבן גדולים ונאים. </i>. השיש היה מועט, וחומרי הבנייה היו פחות או יותר מקומיים. אין ספק שההכרעה על מידת הפאר של בית הכנסת לא הייתה מקרית. היא הושפעה מהתנאים הכלכליים, אך גם מתפיסה אידאית של חתירה מסוימת לפשטות<sup class="footnote-marker">42</sup><i class="footnote">ראו על כך בקצרה אצל ספראי, בית הכנסת. </i>. ביטוי לכך יש בסיפור על רבי חמא בר חנינא המתפאר בממון הרב שאבותיו השקיעו בבית הכנסת, ואילו רבי הושעיה עונה לו בטענה מדוע "בזבזו" את הכסף על בית הכנסת ולא השקיעו אותו בלימוד תורה או ב"חולים המוטלים באשפה", וקרא עליו "וישכח ישראל את עושהו ויבן היכלות" (ירו', שקלים פ"ה ה"ו, מט ע"ב<sup class="footnote-marker">43</sup><i class="footnote">וכן ירו', פאה פ"ח ה"ט, כא ע"ב בקיצור. אבל הראשונים מצטטים את ירושלמי פאה בנוסח הארוך של ירו' שקלים. המשפט "חולים המוטלים באשפה" מופיע רק בציטוטי ירושלמי פאה, ראו תשב"ץ חלק ג סימן קץ; בית יוסף (יורה דעה) סימן רמט; מהר"מ מרוטנבורג בתשובותיו סימן תרצב. לעומת זאת, בעל אור זרוע (הקדמה, אות א סימן כא) ועמו סיעת ראשונים נוספים מצטטים את הירושלמי (שקלים) כנוסח שלפנינו, כלומר ללא הביטוי "חולים המוטלים באשפה".  </i>). במעשה זה ביטוי ברור לערכים שונים ולגישה שונה ביחס למידת הפאר הרצוי בבית הכנסת. השאלה רחבה וסוכמה כאן בקצרה, ויש להאריך בכך הרבה יותר. מכל מקום, השופר מבטא אותו שינוי בסדר העדיפויות הציבורי. שופר המקדש היה כלי מפואר, ואילו השופר בבית הכנסת פשוט. שוב, יש להניח שהתנאים הכלכליים השפיעו על העדפת השופר הפשוט, אך גם אם הדבר החל כאילוץ כלכלי, הרי שחז"ל הפכו אותו לעיקרון הלכתי. השופר הפשוט הוא חלק מהצניעות של היהודי, צניעות שהוא חש כלפי בוראו, צניעות הבאה לביטוי גם בהלכות ונוהגים אחרים. באיורי פסיפסים בדרך כלל השופר מעוטר בפסים ופיו מצופה, ואם כך הרי שזהו שופר המקדש, ולא השופר בבית הכנסת. בכך יש פתרון לשאלה שהתחבטו בה חוקרים באשר לטיב ציורי הפסיפס, ולא נאריך בכך. 

Mishnah 7

<b>התוקע לתוך הבור –</b> המצווה היא לשמוע קול שופר, לכן אם שמע את תהודת הקול בלבד לא יצא ידי חובה; אם התוקע תקע בבור – לא שמעו אלו שמחוץ לבור את קול השופר עצמו, אלא הד ממנו. הבבלי מוסיף שמי שהיה בבור עצמו יצא ידי חובה, שכן הוא שומע את השופר עצמו (בבלי, כז ע"ב). המשנה עשויה לדבר על מקרה חריג, אך הרקע הוא שגרתי. בתקופה התנאית הקדומה היה מקובל שכל אחד תקע לעצמו, ללא קשר לתפילת הציבור, והמיוחד כאן הוא בתקיעה לתוך החבית הגדולה או הבור שמטרתה להגביר תהודה<sup class="footnote-marker">44</sup><i class="footnote">ראו על כך במבוא למסכת ובפירושנו להלן, פ"ד מ"ט. </i>. 
<b>או לתוך החדות</b><sup class="footnote-marker">45</sup><i class="footnote">כך ב- ת, ג, מא, מנ, מפ, מדלק, מרא, מרש. ביתר עדי הנוסח "הדות", ב- מדק "החודת" וב- כ "הדוד".  </i><b> –</b> החדות, ההדות או הדות נזכר במקורות רבים. הבבלי פירש שבור הוא כמו דות, והסתייע מברייתא: "דתניא אחד הבור ואחד הדות בקרקע אלא שהבור בחפירה והדות בבנין" (בבלי, בבא בתרא סד ע"א)<sup class="footnote-marker">46</sup><i class="footnote">המאירי פירש שהדות חפור ובנוי, הווה אומר שהבור נחפר באדמה ונבנו לו קירות. בארץ ישראל ההררית בדרך כלל בורות נחצבים ולא נחפרים, אך כמובן באזורי המישור ניתן עד היום למצוא בארות ובורות שנחפרו ונבנו להם קירות. </i>. כלומר שניהם מונחים לשטח חפור, אלא שהבור חצוב והדות בנוי. ממקורות ארץ ישראל משמע שהדות לא שימש כלל לאיגום מים. הוא מופיע יחד עם חורי הבית העליונים כמקום שיש לבדוק בו חמץ: "חורי הבית העליונים והתחתונים היציע והדות וגג הבית..."<sup class="footnote-marker">47</sup><i class="footnote">תוס', פסחים פ"א ה"ג, וראו פירושנו לפסחים פ"א מ"א. </i>. אם כן, הדות או ההדות שייך למערכת הכוכים שבבית, אך לא שימש לאיגום אלא לאכסון אוכל, וצריך לבדקו לפני פסח שמא יש בו חמץ. הדות מופיע כמקום להניח בו חבית: "אומר אדם לחבירו הלויני חבית של יין עד... שאפתח את הדות. היתה לו חבית בתוך הדות ונפתחה הדות ונפלה ונשברה..." (תוס', בבא מציעא פ"ו ה"י). אם כן הדות הוא כוך בקיר, מעין ארון קיר. פעולה רגילה של שכיר היא "עולה לעלייה ויורד לדות" (תוס', תרומות פ"י ה"ט), ומכאן שלעתים הדות בקיר ועתים זהו מעין מרתף קטן<sup class="footnote-marker">48</sup><i class="footnote">ראו עוד אליצור, חדות; פרדימן, חדות; אליצור, תגובה; ספראי, הקהילה, עמ' 209. </i> (איור 76). הרמב"ם פירש שהדות "הוא מקום גבוה על ארץ מוקף כתלים", ונראה שהיה ער לכלל המקורות וניסה בדרך זו ליישב ביניהם<sup class="footnote-marker">49</sup><i class="footnote">ר' נתן אב הישיבה פירש "כצאמה", ואין הביטוי עוזר לנו להבנת המתקן. </i>. 
בתוספתא טהרות (פ"ח ה"א, עמ' 668) נזכרים "הרוין" ככוך עליון בבית, וייתכן שזה שיבוש של חרוין-חדויין-חדות, ואם כן מקור זה מצטרף לראיות שהחדות הוא כוך עליון בבית.
<b>או לתוך הפיתם –</b> פיתם, פיתס או פיטס הוא מונח יווני לכד חרס גדול<sup class="footnote-marker">50</sup><i class="footnote">במשמעות זו הוא משמש בבבלי, ביצה טו ע"א.  </i> במיוחד (איור 78). הפיטס היה גדול דיו להכיל אדם שלם, ושימש לאגירה. הגאונים אומרים שהיה לו פה גדול, והדבר מתאים למשנתנו<sup class="footnote-marker">51</sup><i class="footnote">אוצר הגאונים לביצה טו ע"ב. </i>. מי שתקע בתוכו זכה להד חזק שעיוות את הקול המקורי. לעתים קרובות היה בונה הבית מכין בור קטן בקרקעית הבניין ויוצק לתוכו כלי חרס גדול, כך שהכלי הפך מחובר לקרקע ואי אפשר היה להוציאו מהבור. ייתכן שלפיטס מעין זה המשנה מתכוונת<sup class="footnote-marker">52</sup><i class="footnote">ראו בראנד, כלי חרס, עמ' תמז-תנג. </i>. הר"ן והמאירי פירשו, בשם רב האי גאון, שבזמן גזרות הדת תקעו לתוך הפיטס כדי להצניע את הקול<sup class="footnote-marker">53</sup><i class="footnote">וכן אוצר הגאונים לכח ע"א (עמ' 47 ועמ' 101). </i>. היו גם שהוסיפו שהשומעים היו עם התוקע בפיטס או בבור. ברם, דומה שאין צורך בפירוש זה; המשנה אינה עוסקת רק בשאלות רֵאליות. אכן אין טעם לתקוע בתוך בור, דות או פיטס, אך המשנה רוצה לברר את הדין העקרוני, גם אם השאלה אינה מציאותית.
<b>אם קול שופר –</b> עצמו <b>שמע יצא –</b> ידי חובה<b> ואם קול הברה –</b> הד הקול <b>שמע לא יצא –</b> ידי חובה.
<b>וכן –</b> יש נוסחאות שמילה זו חסרה בהן<sup class="footnote-marker">54</sup><i class="footnote">א, ל, מ, גק, דפס, מג, מפי. </i>, ואכן אין כל דמיון בין השומע שופר מבור לבין השאלות שיידונו בהמשך. בירושלמי מובאת ברייתא שבה המילה "וכן" מופיעה; אפשטיין מסיק מכאן כי היא לא הופיעה במשנה, והמינוח "וכן" הוא רק בנוסחאות בבל<sup class="footnote-marker">55</sup><i class="footnote">אפשטיין, מבוא, עמ' 1046. </i>. ברם העובדה שהמילה משובצת בברייתא אינה מוכיחה כי לא הייתה במשנה. יתר על כן, ניתן לראות בכך עדות לתפיסתו של האמורא הארץ-ישראלי כי שתי ההלכות דומות. לפיכך יש לפרש שהמונח "וכן" בא ללמד על הדמיון החיצוני בין חלקי המשנה: בשניהם מדובר על כך שמי ששמע קול שופר שלא בצורה המוסכמת והמסודרת לא יצא ידי חובה. ה"וכן" מתייחס אפוא בעיקר למסקנה ההלכתית, ולא לדמיון בין שני החלקים. ייתכן גם שהמילה "וכן" באה רק להדגשה, כמו שאנו אומרים בתפילת החגים "ובכן תן פחדך...", ואין "ובכן" אלא להדגשה.
<b>מי שהיה עובר אחר בית הכנסת –</b> ושמע קול שופר בלי להתכוון לצאת ידי חובה, <b>או שהיה סמוך ביתו לבית הכנסת שמע קול שופר או קול מגילה אם כיוון לבו יצא ואם לאו לא יצא – </b>ידי חובה. כלל גדול בהלכה הוא שהעושה מצווה צריך "לכוון", כלומר לשמוע ולומר את הדברים לשם יציאת חובה, ולכן מי שקרא "שמע" כקורא בתורה, או מי ששמע מגילה שלא לשם מצווה – לא יצא ידי חובה<sup class="footnote-marker">56</sup><i class="footnote">ראו פירושנו למגילה פ"ב מ"ב; ברכות פ"ב מ"א ומקורות רבים נוספים. </i>. מי שנמצא בבית הכנסת חזקה עליו שהתכוון למצווה, שהרי לשם כך בא למקום. אך העובר לא התכוון, ומכאן שאם התכוון יצא אף הוא ידי חובה. הנחת היסוד הסמויה היא שאין השומע צריך לברך על המצווה, שהרי אם צריך לברך יהיה ההבדל תלוי בשאלת הברכה: אם בירך יצא ידי חובה, ואם לאו לא יצא ידי חובתו. בפירושנו למשנת פסחים אמרנו שברכה על המצוות הונהגה רק בסוף תקופת התנאים, ומשנתנו עדיין אינה מכירה בה כנוהג מחייב או כהלכה<sup class="footnote-marker">57</sup><i class="footnote">ראו פירושנו למשנה האחרונה במסכת פסחים.  </i>.
יש המפרשים<sup class="footnote-marker">58</sup><i class="footnote">כך המאירי, הרמב"ם ואחרים. </i> שהכוונה היא לצאת ידי חובה בתקיעת התוקע, והתוקע צריך להתכוון להוציא בתקיעתו כל אחד ואחד. פירוש זה מעניק למונח "כוונה" משמעות נרחבת מזו שיש לו במקורות התנאיים.
<b>אף על פי שזה שמע וזה שמע –</b> אף שהמעשה הוא אותו מעשה, <b>זה כיוון לבו –</b> ולכן יצא ידי חובה, <b>וזה לא כיוון –</b> את לבו ולא יצא ידי חובה. בתקופות מאוחרות העניקו להלכה זו משמעות נוספת ומחודשת. לכל מצווה צורפו "כוונות", כלומר רעיונות או מילים שאינם חלק מהמצווה. הצורך לכוון התפרש כחובה לחשוב מחשבות נשגבות אלו, או לומר אותן. כאמור, אין זו כוונת המשנה.
בתלמוד הבבלי (כט ע"א) נאמר שמשנתנו היא משנת רבי יוסי האומר "במה דברים אמורים בשליח צבור, אבל ביחיד לא יצא עד שיתכוין שומע ומשמיע"<sup class="footnote-marker">59</sup><i class="footnote">ראו עוד פ"ד מ"ח. </i>. 

Mishnah 8

מכיוון שהוזכרה הכוונה, ונקבע שמעשה ללא כוונת מצווה אינו נחשב למצווה, המשנה ממשיכה במדרש בנושא אחר על משמעות כוונת הלב. אין למשנה זו קשר לקודמתה, ובצורתה היא מעין סיום אגדי. לעתים מצינו שמסכתות מסתיימות בדברי אגדה שיש בהם הרחבת הנפש. כך, למשל, סיומן של מסכתות תענית, ברכות, פאה, יומא ועוד. ייתכן, אפוא, שבעריכה אחרת הייתה משנה זו סוף המסכת, ולכן בחרו לסיימה בדברי אגדה. 
<b>והיה כאשר ירים משה ידו וגבר ישראל וכאשר יניח ידו וגבר עמלק –</b> זהו ציטוט פסוק מחומש במדבר יז י. המדובר במלחמת עמלק, ושם מסופר על מעשה מעין מגי של משה: כל זמן שמשה הרים את ידיו ניצחו ישראל, לכן באו אהרן וחור וסייעו לו להחזיק את ידיו כלפי מעלה. המדרש מעוניין לעמעם את המשמעות המגית אשר ניתן להעניק למעשה ומסביר: <b>וכי ידיו של משה עושות מלחמה או ידיו שבורות מלחמה אלא כל זמן שהיו ישראל מיסתכלים כלפי למעלן ומכוונים את לבם לאביהם שבשמים היו מתגברים ואם לאו היו נופלים –</b> אין ספק שהיו חוגים שפירשו את המעשה כמעין מחווה מגית: כל זמן שהקוסם מרים ידיו – אנשיו מנצחים. אך הזרם העיקרי בספרות חז"ל רצה להעמיד את הדברים על כוונת הלב. עזרת ה' אינה תלויה במחווה מגית זו או אחרת, אלא רק בכוונת הלב. מדרשים רבים מפרשים ברוח זו<sup class="footnote-marker">60</sup><i class="footnote">מכילתא דרבי ישמעאל, בשלח א, עמ' 180; מכילתא דרשב"י, בשלח יז יא, עמ' 122-121 ומקבילות רבות. יוספוס מתאר את הקרב עם עמלק ומתאר את מעשי משה ללא הסבר, מבלי להדגיש לא את המגיה ולא את כוונת הלב. ראו קד', ג 54-53.  </i>. גם אירועים אחרים פורשו ברוח זו. כך, למשל, ביציאת מצרים נאמר שיש לסמן את בתי בני ישראל בדם כדי ש"לא יהיה בכם נגף למשחית" (שמות יב יג); חז"ל הסבירו שלדם הייתה רק משמעות סמלית ונועדה לעורר את אמונת בני ישראל<sup class="footnote-marker">61</sup><i class="footnote">שם, שם. </i>, ובכלל לא היה במצרים כל מלאך אלא ה' גאלם בעצמו<sup class="footnote-marker">62</sup><i class="footnote">כך בהגדה של פסח ובמקורות מקבילים רבים. </i>.
בשנים האחרונות גבר מאוד מספר הפרסומים העוסקים בתורת הסוד היהודית, ואנו נרחיב בכך במבוא למסכת חגיגה. בתורת הסוד כמה רבדים ספרותיים:
1. הרמה האינטלקטואלית הגבוהה – לקבוצה זו שייכים ספרי ההיכלות, ראיות יחזקאל, מעשה מרכבה שפרסם שולם<sup class="footnote-marker">63</sup><i class="footnote">שולם, מסתורין, בנספח. </i> וחיבורים נוספים. תורת הסוד שלהם איננה עממית, אלא משקפת רמה תרבותית ואינטלקטואלית גבוהה. חלקים מספרותם השתמרו בספרות חז"ל ופרקים שלמים מספרות חז"ל הם חלק מיצירה זו, כגון פרק י ממדרש משלי. מדרשים כ-"א"ב דר' עקיבא" הם חיבורי ביניים השייכים לקבוצת מעבר בין תורת הסוד לתורת חז"ל. קבוצה זו שייכת לעולמם של חכמים, ומפתה מאוד לראותה כחלק מתרבות בית המדרש. עם זאת קיימים גם הבדלים בין היצירות הללו לעולמם של חכמים; ייתכן שאלו מעין מחלוקות בתוך עולמו של בית המדרש, וייתכן שחלק מהם נובעים מחוגים שתפיסתם הדתית שונה במקצת. על קבוצה זו חלים דבריו של אורבך ש"קיימת השלמה מלאה בין עולם הרזים והסודות ובין עולמה של הלכה"<sup class="footnote-marker">64</sup><i class="footnote">אורבך, תורת הסוד, עמ' 510. </i>.
2. שכבת הביניים – זו יצרה את ספרות הסוד העממית, כגון ספר שיעור קומה המתאר את צורתו הפיזית של האל ומשכנו. חיבורים אלו פחות מלומדים, וקשריהם הספרותיים לספרות חז"ל מובהקים פחות.
3. כותבי ספרי ההנחיות לקביעת קמעות – ההנחיות לקביעת הקמעות חושפות את אשר נחשב בעיני המחברים כראוי, וכעילה לגיטימית לכתיבת השם הקדוש. בספרות מהסוג הקודם השם הקדוש נכתב ונאמר בסילודין, בקדושה ובטהרה, וכאן הוא נכתב למען מטרות זולות, למען הצלחה בעסקים, החרבת עיר או ענייני אהבה. לקבוצה זו שייכים חיבורים כחרבה דמשה וספר הרזים<sup class="footnote-marker">65</sup><i class="footnote">ראו למשל ספר הרזים, שורות 117, 118 ועוד; חרבה דמשה (מהדורת גסטר), עמ' 80, 83 ועוד. ראו עוד הררי, חרבא דמשה, עמ' 26, 34, 38 ועוד; חכמת כשדים פ"ד; פ"ז (היום השישי). </i>.
4. כותבי הקמעות – אלו כתבו קמעות פשוטים, וחלקם כתוב בשפה דלה ובצורה בלתי אסטטית.
ייתכן שצריך להציע חלוקות משנה נוספות ולהבחין בין ספרות סוד עממית, שיש בה תיאורים פשטניים של עולם המרכבה, ובין כותבי הקמעות. ייתכן גם שאת הקמעות עצמם יש לחלק לקבוצות לפי טיבם החיצוני והעושר או הדלות הלשונית המשתקפת מהם. סוג בפני עצמו הם קמעות שיש בהם תופעות סינקרטיות של עירוב אלים זרים עם ה' בורא עולם. חז"ל, כמו גם המנהיגות הנוצרית, התנגדו לשיתוף בין-דתי זה. אבל ברובד העממי אנו פוגשים קמעות אשר יש בהם פנייה לאלוקי ישראל ולאלים פגאניים. חלקם נכתבו בידי יהודים וחלקם בידי גויים. כך, למשל: בקמע יהודי אחד נזכר האל הרמס, בקמע שנמצא ביישוב היהודי מעון נזכר "הלוסא", הוא הליוס, וכן נזכרים מרס ו"זעוזא", הוא כנראה זאוס<sup class="footnote-marker">66</sup><i class="footnote">באייר, ארמית, עמ' 236; מונטגומרי, קמעות, מס' 2, מס' 14, מס' 19 ועוד; נוה ושקד, קמעות, מס' 22 ועוד.  </i> (איור 78).
יחסם של אנשי הסוד לבית המדרש מחייב דיון נפרד, ובו נעסוק במבוא למסכת ביצה. גם יחסם של חכמים לצורת הסוד ולמרכיביה מחייב עיון נפרד. נסתפק כאן בכך שהמשנה רומזת לשימוש בקמע, ברמה העממית שלו, ומשקפת הסתייגות מתרבות זו. המשנה משקפת תפיסה "טהורה" של שכר ועונש, של שליטה של ה' בעולמו ללא אמצעי עזר ומתקני קישור. דומה שזו המגמה הרווחת בספרות חז"ל, אך ברור שהיו גם שהדגישו את המרכיב המגי. דעות אלו רווחו בציבור הרחב, ומצאו להן מקום גם בבית המדרש. ספרות המגיה והקמעות היא הביטוי העממי להלכי רוח אלו<sup class="footnote-marker">67</sup><i class="footnote">ראו פירושנו לשבת פ"ו מ"ב. </i>. בספרות חז"ל אפשר למצוא גם מימרות המכירות בכוחם של הקמעות והאמצעים המגיים, אך המגמה הרווחת היא של הסתייגות רמוזה וללא התנגדות נמרצת. גישה זו עולה גם ממשנתנו.
<b>וכיוצא בו ויאמר ה' אל משה עשה לך שרף ושים וגו' –</b> המשך הפסוק: "ושים אֹתו על נס" מופיע בדפוסים ובכתבי יד אחדים. בדרך כלל בחרו מעתיקים מתי לתת את כל הפסוק והיכן לקצרו. רוב הקוראים הכירו את הפסוקים, ולכן חשו המעתיקים שזכותם לקצר את הציטוטים. המדובר במעשה בנחש הנחושת המסופר בחומש במדבר (כא ו-ח). לפי המסופר נפגעו בני ישראל ממכת נחשים, משה עשה נחש נחושת ומי שננשך הביט בנחש הנחושת ונרפא. הנחש נעשה בדבר ה', ולא נאמר מה עשו עמו לאחר המגפה. בספר מלכים נאמר במפורש על חזקיה המלך "וכתת נחש הנחשת אשר עשה משה כי עד הימים ההמה היו בני ישראל מקטרים לו ויקרא לו נחשתן" (מלכים ב יח ד). במקרא לא נאמר במה היה כוחו של הנחש. בעולם הקדום נחשב הנחש לסמל של המלאכים המכונים גם שרפים, וכידוע אין שרף אלא שם אחר לנחש, כפי שעולה ממקורות רבים, כולל מתיאור המגפה במדבר: "וישלח ה' בעם את הנחשים השרפים..." (במדבר שם). הנחש היה גם סמלו הקדום של אל הרפואה במזרח הקדמון ובמחשבה ההלניסטית-רומית. נראה, אפוא, שהנחש נשמר במקדש והפך לסמל מגי או אלילי, ואולי אף נתפס כאל עצמאי. לפי מסורת חז"ל שבר חזקיהו את הנחש וחכמים הודו לו<sup class="footnote-marker">68</sup><i class="footnote">ראו פירושנו לפסחים פ"ד מ"ח. </i>. שבירת הנחש הייתה אפוא מעשה שחז"ל, מאוחר יותר, ראו בו מעשה חיובי. עשיית הנחש עצמו הייתה בדבר ה', וחכמים הסבירו שהוא לא נועד להיות סמל אלילי אלא להזכיר לבני ישראל את חסדי ה' ועזרתו, אך הוא הפך לסמל אלילי ולכן הושמד. 
<b>וכי נחש ממית ומחיה אלא כל זמן שהיו ישראל מיסתכלים כלפי למעלן –</b> מסתכלים אל הנחש וחושבים על האל הרחום והחנון,<b> ומשעבדים את לבם לאביהם שבשמים היו מתרפים ואם לאו היו נמוקים –</b> אם כן הרפואה תלויה בכוונת הלב, והנחש אינו סמל רפואי אלא כלי עזר טכני כדי לכוון את תשומת הלב כלפי שמים. חז"ל מצדם הסבירו את נחש הנחושת לא כחפץ מגי אלא כסמל מופשט, וזו מטרתה של משנתנו. גם בעל חכמת שלמה חוזר על הסבר זה: "כאשר נגעה בהם חמת חיות איומה וינשכום נחשים... כי בהביט איש אליו יוושע לא בכח הדבר הנראה ניצל, אך בכוחך מושיע הכל"<sup class="footnote-marker">69</sup><i class="footnote">חכמת שלמה, טז ד-ז. </i>. כידוע הנחש הוא סמלה המגי של הרפואה, ויש לכך ביטוי מובהק בספרות הסוד. כפי שעולה ממשנתנו תנאים מנהלים פולמוס סמוי נגד תפיסה זו ומגישים הסבר שונה – הקריאה לאמונה תמימה בבורא עולם. הקדוש ברוך הוא מנהל את עולמו לבדו ואין אחר עמו (איור 79).
<b>חרש שוטה וקטן אינו מוציא את הרבים ידי חובתן – </b>החרש, השוטה והקטן הם שלישייה המופיעה יחדיו בהלכות רבות. תופעה זו של קבוצות ספרותיות תדירה בספרות התנאית והיא מעידה על רמת עריכה גבוהה מבחינה ספרותית, אך גם על עבודה מכנית שאיננה הולמת מסמך משפטי מדוקדק. ואכן, לעתים החרש בא רק אגב גררה<sup class="footnote-marker">70</sup><i class="footnote">ראו פירושנו למגילה פ"ב מ"ד. </i>. הקורא את המשנה מתרשם שיש כאן קבוצה מלוכדת שיש לה הלכות ברורות ואחידות. התמונה הכללית, אפשר לומר ה"קנונית", העולה מרוב המקורות היא ששלישייה זו פטורה ממצוות. הם אינם חייבים בהן משום שאין בהם דעת. רוב הדוגמאות לכך הן מ"מצוות עשה". כך אין הם חייבים בקריאת מגילה (מגילה פ"ב מ"ד); אין הם חייבים במצוות ראייה, כלומר הבאת קרבן ראייה למקדש (חגיגה פ"א מ"א)<sup class="footnote-marker">71</sup><i class="footnote">כך פירשנו את משנת חגיגה פ"א מ"א. </i>; הם פטורים מתקיעת שופר (תוס', ראש השנה פ"ג ה"ה) וכן הלאה. כתוצאה מכך, אם עשו מעשה קודש אין הוא חל, ולכן אין הם תורמים (משנה, תרומות פ"א מ"א) ואין הם מוציאים את הרבים ידי חובת מגילה (מגילה פ"ב מ"א) או ידי חובת שופר. 
לא רק ממצוות עשה הם פטורים אלא גם ממצוות לא תעשה, כדברי המדרש: " 'לדעת כי אני יי' מקדשכם', למה נאמר? לפי שהוא אומר, 'ושמרו בני ישראל את השבת', שומע אני אפילו חרש שוטה וקטן במשמע, תלמוד לומר 'לדעת כי אני יי' ', לא אמרתי אלא במי שיש לו דעת" (מכילתא דרבי ישמעאל, כי תשא, מסכתא דשבתא א, עמ' 341).
במסגרת דיני ממונות אין להם זכות קניין. מה שקנו אינו שלהם, ומה שהזיקו הם פטורים מלשלם: "חרש, שוטה וקטן פגיעתן רעה. החובל בהן חייב והם שחבלו באחרים פטורין" (משנה, בבא קמא פ"ח מ"ד). כמו כן: "חרש, שוטה וקטן ששחטו ואחרים רואין אותם, חייב לכסות. בינן לבין עצמם פטור מלכסות" (משנה, חולין פ"ו מ"ג), וכן: "חרש, שוטה וקטן נידרין ונערכין, אבל לא נודרין ולא מעריכין, מפני שאין בהם דעת" (משנה, ערכין פ"א מ"א).
מעמדו של החירש בתקופת המשנה והתלמוד שונה במידה רבה מזה של החירש בימינו. רוב החירשים הם חירשים מלידה, ואלו לא קלטו כלל את הדיבור וממילא היו גם אילמים. בודדים מהם הצליחו להשתלב בחברה, אך רובם נחשבו באופן טבעי כחסרי כישורים נפשיים ואינטלקטואליים. להלן נדון בחירש שאינו שומע אך מדבר, ובאילם שאינו מדבר אך שומע. כל אלו היו מקרים חריגים, ורוב החירשים היו גם אילמים וגם בלתי משתלבים בחברה. החברה הקדומה לא ידעה לטפל בבעיות של החירשים, ולא פיתחה דרכי למידה שתתאפשרנה להם להשתלב בחברה השומעת. כל זאת בניגוד לחברה בת זמננו. עם זאת, ודאי שהיו גם חירשים נבונים שהצליחו להתגבר על בעיותיהם. היו גם פיקחים שהתחרשו ואלו בוודאי היו משולבים בקהילה, במגבלות ברורות.
במסורות שהעלינו מדובר בסתם חירש, ואין אבחנה בין חירש שאינו שומע ובין מי שאינו מדבר. זאת משום שבדרך כלל מי שלא שמע גם לא דיבר. ברם היו מקרים חריגים של חירשים שדיברו, וממילא התפתחה אבחנה משפטית-מעשית בין חירש-אילם לבין מי שהוא רק חירש, "המדבר ואינו שומע": "חרש המדבר ואינו שומע לא יתרום ואם תרם תרומתו תרומה חרש שדברו בו חכמים בכל מקום שאינו לא שומע ולא מדבר" (תרומות פ"א מ"ב).
ההלכות שבמשנה עוסקות בחירש ובשוטה באופן כללי, ואינן עוסקות באבחנות משנה. ודאי שבפועל היו הדברים תלויים באדם שעליו דיברו. יש חרש ויש חרש, יש שוטה ויש שוטה. אך הניסוח ההלכתי כללי. עם זאת אנו רשאים להעלות גם את הגוון האישי, כפי שנעלה להלן. 
כבר בספרות המשנה ניכרים מעט בקיעים בעמדה ההלכתית ה"קנונית"<sup class="footnote-marker">72</sup><i class="footnote">המקרים הפרטיים יידונו להלן. ראו גיטין פ"ה מ"ה; עדיות פ"ז מ"ט (ר' יוחנן בן גודגדא); שם מ"ח (דברי רבי יוסי). </i>, ובקיעים אלו מעמיקים תוך עיון במקורות המקבילים. שלושת הדיונים העיקריים נמצאים בהקשר לתרומות, לגיטין ולייבום<sup class="footnote-marker">73</sup><i class="footnote">ראו פירושנו לתרומות פ"א מ"ג; גיטין פ"ה מ"ה-מ"ח; יבמות פי"ד בעיקר במשנה ד.  </i>. הוא הדין ביחס לקטן. גם כאן הייתה לשמאי הזקן, לבית שמאי ולרבי יהודה עמדה מיוחדת המחייבת את הקטן בכל המצוות, אפילו אם משמעות הדבר שמישהו אחר יעשה זאת בשבילו, וודאי שהם מוציאים ידי חובה את הרבים<sup class="footnote-marker">74</sup><i class="footnote">ראו פירושנו לתרומות פ"א מ"א; מגילה פ"ב מ"ד; שבועות פ"ו מ"ד ועוד.  </i>.
<b>וזה הכלל כל שאינו חייב בדבר אינו מוציא את הרבים ידי חובתן – </b>הכלל רחב יותר מהדוגמה המובאת כאן, וחל על מצוות רבות. הירושלמי מביא כאן את ההלכות המתירות לאישה לברך לבעלה, וגם את דעת מי שסבור שאמנם הדבר מותר, אך ראוי לביקורת (נט ע"א). מכאן משמע אולי שאישה יכולה גם להוציא ידי חובת תקיעת שופר, ואולי זו רק העברה מעניין אחר. מכל מקום, אין ביתר העדויות התייחסות מפורשת לתקיעת שופר של אישה.

Chapter 4



Mishnah 1

הפרק עוסק בדיני תקיעה בשופר. במשניות א ו-ב מדובר על תקיעת שופר במקדש ובמדינה. פתיחה זו מושכת אחריה שתי משניות נוספות העוסקות במצוות החלות במקדש ובמדינה, והן קשורות לתקנות שתיקן רבן יוחנן בן זכאי, והמהפכה הדתית המיוחסת לו במקורות חכמים. יתר הפרק חוזר לעסוק בדיני שופר ותפילת ראש השנה.
הדין העקרוני שיש לתקוע בשופר לא נאמר במפורש; הוא יוצא בבירור מן המקרא<sup class="footnote-marker">1</sup><i class="footnote">ראו המבוא למסכת זו. </i>, והמשנה רואה בו נתון הידוע לכול.
הפסוקים בתורה העוסקים בתקיעת שופר מתפרשים על בית המקדש בלבד: "שבתון זכרון תרועה... והקרבתם..." (ויקרא כג כד-כה); "יום תרועה יהיה לכם. ועשיתם עולה..." (במדבר כט א-ב). בשני המקומות הקרבת הקרבן צמודה לתקיעה בשופר. אמנם ניתן היה להפריד בין המצוות, אך נראה שכך הבינו קדמונים את הציווי. ההחלטה לתקוע ב"מדינה" היא אחד הצעדים הקדומים שננקטו להחלת מעמדות החג בכל ישראל, וכבר עסקנו בכך במבוא. איננו יודעים מתי הוחלט לתקוע בכל בית יהודי, אך הלכה זו התפשטה כבר בימי בית שני. על בסיסה של הלכה מקובלת זו הוסיף רבן יוחנן בן זכאי הלכות נוספות שתידונה להלן. תקנתו של רבן יוחנן בן זכאי מהווה, אפוא, עדות לתהליכים שקדמו לה, ומאפשרת לתארכם לפחות לסוף ימי בית שני. מן המשנה עולה בבירור שמקובל היה שלא לתקוע במדינה בראש השנה שחל בשבת. טעמה של אבחנה זו יידון להלן.
<b>יום טוב של ראש השנה שחל להיות בשבת במקדש תוקעים –</b> לעתים קרובות המקדש מופיע ככינוי לירושלים, כשם שבמקרא לעתים הר ציון אינו העיר אלא המקדש<sup class="footnote-marker">2</sup><i class="footnote">הרמב"ם אומר זאת בפשטות כמובן מאליו; רש"י, המאירי ואחרים מפרשים ש"קדש" משמעו המקדש בלבד, ולא ירושלים. פירוש זה מופיע אצל הר"ן וראשונים נוספים; כפי שנראה להלן ברור שבמקורות המקבילים הכוונה לכל ירושלים. </i>. הווה אומר, במרוצת הדורות חל כאילו טשטוש ועירוב בין שני המונחים, והמקדש העניק את שמו והאציל מיוקרתו ומקדושתו על כל העיר. בהמשך משנה ב מדובר על תקיעה בשופר בירושלים ואף בסביבותיה, וברור, אפוא, שכאן המקדש הוא כל העיר. ברור ממשנתנו שהתקיעות הן חלק מעבודת המקדש שבשלב משני עברה גם למדינה. הקשר למקדש ברור, שכן התקיעה היא בראש ובראשונה על הקרבנות.
<b>אבל לא במדינה – </b>המשנה מבחינה בין שלושה סוגי מקומות: המקדש, המדינה (כל הארץ) ומקום שיש בו בית דין. תקיעה בשופר בשבת במקדש ובכל הארץ מציבה בפני ההלכה מצב די מקובל של התנגשות בקיום מצוות: תקיעה בשופר אסורה בשבת, אם כי מהות האיסור אינה ברורה, ומצד שני היא מצווה מן התורה. יתרה מזו, לכאורה אם היא אסורה בשבת צריכה הייתה להיות אסורה גם ביום טוב. הכתוב ציווה על תקיעה ביום החג, אבל אין בכתוב המקראי התייחסות ברורה ליום טוב שחל בשבת.
דרכי הסבר אחדות מוצעות במקורות. לפי הבבלי תקיעה בשופר, כמו נגינה בכל כלי נגינה אחר, אינה מלאכה, אך נאסרה שמא יטלטל את השופר<sup class="footnote-marker">3</sup><i class="footnote">בעל שושנים לדוד מקשה למה לא גזרו שאסור לתקוע משום החשש שמא יתקן כלי שיר. זו הסיבה שהבבלי משתמש בה כדי להסביר את איסור הנגינה בשבת. </i>. אם יש רקע רֵאלי אמִתי לגזרה, הרי הוא במציאות שבה תקיעת השופר נעשית בכל בית ולא רק בבית הכנסת. ואכן, כפי שראינו במבוא, רווח היה הנוהג שכל אדם תקע בשופר לעצמו. הנוהג עוצב, מן הסתם, לפני שעוצבה תפילת הציבור בראש השנה, והמשיך אף לאחר שהתפשטה ההלכה לתקוע בתפילת ראש השנה בבית הכנסת<sup class="footnote-marker">4</sup><i class="footnote">ראו להלן, פירושנו למשנה ח. </i>. במקדש התירו מלאכות האסורות מדרבנן, ולכן הותרה תקיעה בשופר במקדש גם בשבת (בבלי, כט ע"ב).
הירושלמי מסביר שתקיעה אסורה בשבת משום מלאכה, אך קיימת גזרת כתוב מיוחדת שלפיה יש פעמים שתוקעים בראש השנה ויש שמסתפקים בהזכרת התקיעה: "מזכירין" (נט ע"ב), ופירשו חכמים שתוקעים ביום חול ובשבתות אין תוקעים אלא רק מזכירים את התקיעות, ובמקדש תמיד תוקעים. לומדים זאת מהפסוק "והקרבתם – במקום שהקרבנות קריבין" (שם). בנימוק נוסף בסוגיית הירושלמי האמורא שואל: "מעתה אפילו במקום שהן יודעין שהוא באחד לחדש ידחה"? (שם)<sup class="footnote-marker">5</sup><i class="footnote">מעניין שהרא"ש, שפירושו תלוי כמובן בתלמוד הבבלי, מזכיר גם פירוש זה.  </i>, ותשובתו היא שדרשת הכתוב מחייבת תקיעה גם במקום זה. השאלה מגלה פן נוסף בבעיה ההלכתית. כידוע קידשו חודשים בראייה. את החודש החדש קידשו בראש השנה, וממילא אי אפשר היה לבשר על כך ברחבי הארץ ובתפוצות אלא לאחר ראש השנה. אם כן, רק בירושלים ובמקדש ידעו כי היום הוא בוודאות ראש החודש, וממילא גם ראש השנה. בכל יתר המקומות חגגו את ראש השנה מספק. כפי שראינו במבוא היו גם שמתוך אותו הספק חגגו שני ימי ראש השנה. על כל פנים, שאלת הגמרא משקפת את הטענה שבמקדש תוקעים גם בשבת כיוון שרק שם יודעים בוודאות כי זה יום החג, ותקיעה בשופר דוחה שבת, ואילו במקום שבו ראש השנה חל רק מספק לא תדחה תקיעה מספק מצווה מהתורה. הסבר זה מופיע במפורש במדרש פסיקתא רבתי (בחודש השביעי, מא, דף קעב ע"ב), הקושר את התקיעה בשבת עם המקום שמקדשים בו את החודש. לסיכום, מסתמנות שלוש שיטות: לפי הבבלי איסור תקיעה נובע מגזרת חכמים, לפי פירוש אחד בירושלמי תקיעה היא מלאכה והותרה במקדש מגזרת הכתוב, ולפי פירוש שלישי (שני בירושלמי שם) הותרה תקיעה במקום שיודעים בו בוודאות את התאריך של ראש השנה<sup class="footnote-marker">6</sup><i class="footnote">ראו עוד שטינפלד, על התקיעה, המהלך בדרך שונה. </i>.
בתוספתא אומרים בפשטות שתקיעת שופר אסורה בשבת אף שראש השנה ודאי, כלומר גם במקום שבית הדין קיים והתאריך של ראש השנה מובטח (פ"א ה"ז). תוספתא זו מתנגדת, אפוא, להסבר שבפסיקתא, ולשיטתה יש לקבל אחד משני ההסברים הקודמים. לא נאמר כיצד הירושלמי פותר את שאלת טלטול השופר. את טלטול הלולב פתרו על ידי הבאתו לבית הכנסת בערב שבת<sup class="footnote-marker">7</sup><i class="footnote">משנה, שבת פ"ב מי"ג, ולהלן בסיכום משנה ב. </i>, ומן הסתם כך נהגו גם בשופר. ייתכן גם שהיו שהתירו טלטול שופר לשם מצווה<sup class="footnote-marker">8</sup><i class="footnote">ראו פירושנו לביצה פ"א מ"ה. </i>.
<b>מישחרב בית המקדש –</b> לאחר החורבן עברה הסנהדרין ליבנה, <b>התקין –</b> המונח "התקין" משמעו החלטה הלכתית שאינה מעוגנת בכתובים, אך המונח משמש גם לתיאור החלטות משתנות בכל תחום שהוא.
<b>רבן –</b> רבן יוחנן בן זכאי הוא הראשון המכונה "רבן". הכינוי מתאר את מי שלימים היו הנשיאים. רבן יוחנן בן זכאי לא היה נשיא, ובשום מקום אינו מכונה בתואר זה, אך הוא היה אב בית הדין והמנהיג המרכזי של הדור, <b>יוחנן בן זכיי שיהו תוקעים בכל מקום שיש בו בית דין –</b> התקנה של רבן יוחנן בן זכאי היא בבחינת מהפכה חברתית, ואחד הביטויים החשובים להתאוששות היישוב היהודי בארץ ישראל לאחר החורבן. החורבן היכה את העולם היהודי בהלם דתי<sup class="footnote-marker">9</sup><i class="footnote">לתיאור התקופה ומקומו של רבן יוחנן בן זכאי בה ראו אלון, תולדות, עמ' 78-53; אדרת, מחורבן לתקומה; ספראי, בחינות, וראו בנספח לפרק זה. </i>. המקדש היה המרכז הדתי-רוחני של העם, וכאן התרכזו כל מעמדות הציבור הדתיים. קשה היה לתאר חיים יהודיים ללא המקדש. הסנהדרין שכנה במקדש, וזה היה בסיס הלגיטימציה שלה. הסנהדרין יונקת, כאילו, את סמכותה מן המקדש, ובלעדיו אין לה אותה הילה וסמכות. רבן יוחנן בן זכאי פעל להשתית את חיי העם היהודי על בסיס שונה, מעין נתיב חלופי לעבודת אלוהים, ללא בית מקדש, מבלי לפגוע בחשיבות שהייתה למקדש בשעתו. במרכז חיי היום-יום הדתיים של העם ניצבו לימוד התורה, הצדקה והתפילה. אף אחד מהם לא היה ערך חדש, הם היו מוכרים בחברה הדתית של סוף ימי בית שני, אך נחשבו לערכים של הפרושים, ולנחלתה של קבוצה קטנה בעם. עתה הפכו לערכים מכוננים של כלל החברה היהודית.
רבן יוחנן בן זכאי קומם את יבנה כמרכז רוחני חדש לעם ישראל, וכאן כונן את הסנהדרין המחודשת<sup class="footnote-marker">10</sup><i class="footnote">סנהדרין זו מכונה לעתים במקורות "בית הוועד". האבחנה בין המוסדות מעורפלת, ונראה שבפועל היו רוב הדיונים בפורום מצומצם, והוא המכונה "בית הוועד". </i>. יבנה הייתה עיר (פוליס) קטנה במישור החוף, ועתה הפכה למרכז לימוד התורה. חוקרים מכנים את התקופה שבין המרידות (132-70) בשם "תקופת יבנה", על שם העיר שהייתה מרכז הלימוד וההנהגה.
ההחלטה לתקוע בשופר בראש השנה שחל בשבת ביבנה מבטאת את ההכרה שלבית הדין יש סמכות אף ללא מקדש. יתר על כן, בהחלטה זו יבנה רוכשת את מעמדה כחלופה חלקית לירושלים. יבנה אינה קדושה כירושלים, אך בפועל יש לה אותן זכויות והיא ממלאת אותו תפקיד חברתי ודתי כמו העיר הנערצת והחרבה<sup class="footnote-marker">11</sup><i class="footnote">ראו ספראי, ירושלים. </i>.
הרקע ההלכתי להחלטתו החשובה של רבן יוחנן בן זכאי תלוי בדרכים השונות שהוצעו להבנת היחס לתקיעה בשופר בשבת. לפי התלמוד הבבלי החליט רבן יוחנן בן זכאי כי מותר לתקוע בשופר בראש השנה שחל בשבת במקום שבו בית הדין יושב. בית הדין ישגיח על הציבור וימנע טלטול שופר שלא כהלכה. לפי הפירוש הראשון בירושלמי בית הדין ביבנה נתפס כמעין מקדש. מה שהותר במקדש, מכוח גזרת כתוב מיוחדת, הותר גם ביבנה. לפי הפירוש במדרש פסיקתא רבתי והפירוש השני בירושלמי, יבנה היא מקום שמקדשים בו את החודש, וממילא מותר לתקוע בה בשבת שכן יודעים בה בוודאות מתי ראש השנה חל. החידוש הוא ביישום הכלל ההלכתי על יבנה, ואולי גם בהכרה שההחלטות על קידוש החודש הנופלות ביבנה תקפות כמו ההחלטות שנפלו בירושלים. לפי הבבלי החידוש ההלכתי מצומצם במהותו; גם לפי הפירוש השני של הירושלמי החידוש צנוע, וכמעט מתבקש מעצם ההחלטה לקדש חודשים ביבנה. לפי הפירוש הראשון בירושלמי (השני ברשימתנו) זהו חידוש הלכתי תאולוגי מרחיק לכת המעניק ליבנה מעמד של מעין תחליף למקדש. מבחינה חברתית הרקע ההלכתי חשוב פחות; בפועל יבנה מצטיירת כתחליף לירושלים וההלכות המיוחדות של עיר הקודש חלות עליה, לפחות חלק מהן. 
התלמוד הבבלי מספר על המעמד שנפלה בו ההחלטה, ומעיד בכך על חשיבותה ועד כמה הנושא היה טעון ורגיש: "תנו רבנן פעם אחת חל ראש השנה להיות בשבת והיו הערים מתכנסין. אמר להם רבן יוחנן בן זכאי לבני בתירה נתקע! אמרו לו נדון. אמר להם נתקע ואחר כך נדון. לאחר שתקעו אמרו לו נדון, אמר להם כבר נשמעה קרן ביבנה ואין משיבין<sup class="footnote-marker">12</sup><i class="footnote">“להשיב" הוא המונח הטכני לדיון בבית המדרש. השיעור החל בהצעת “המשנה", כלומר הלכה מוסכמת, ואחריו הייתה "התשובה", כלומר הדיון, ובעקבותיה הסיכום ההלכתי. </i> לאחר המעשה" (כט ע"ב). נפתח בביאור המעשה: המדובר בשבת שבסוף חודש אלול, העדים הגיעו כדי להעיד על ראש החודש ועדותם התקבלה, לפיכך הציע רבן יוחנן בן זכאי לתקוע בשופר. לא נאמר מה היו שיקוליו וטיעוניו, ולעיל הצענו את האפשרויות השונות. מהסיפור משמע שביבנה פעלה קבוצת הנהגה, או קבוצת חכמים, המכונים בני בתירא (בתירה), ואלו התנגדו לתקיעה ותבעו דיון בבית המדרש. משמעה של הדחייה היה שבפועל לא יתקעו בשופר בראש השנה הזה, שכן ראש השנה אינו זמן לימוד והכרעת הלכה. בכך גם ייקבע אולי תקדים לשנים הבאות. גם רבן יוחנן בן זכאי הבין את החששות הללו, ולכן דורש לתקוע ולקיים את הדיון המסודר בעתיד. לאחר התפילה, ומן הסתם גם לאחר החג, תבעו בני בתירא לקיים את הדיון, אך רבן יוחנן בן זכאי דחה את הדיון בטענה שכבר נשמעה קרן ביבנה, הונהג תקדים ואין לבטלו. רבן יוחנן בן זכאי מצטייר כמי שחשש מדיון. הרי גם הוא ידע שקיים סיכוי רב שראש השנה ייקבע בשבת. בני בתירא הניחו כי לא יתקעו בשופר, אך רבן יוחנן בן זכאי שרצה במהפך צריך היה לבקש דיון מקדים. על כן מסתבר שרבן יוחנן בן זכאי רצה ליצור את התקדים, ורצה שההכרעה תתנהל לא בישיבה סגורה של חכמים אלא במעמד הציבורי בבית הכנסת.
היו חוקרים שפקפקו בכל המעשה. הם חשדו בו בעיקר בשל אופיו הסיפורי. המעשה מופיע רק בתלמוד הבבלי, ואף זו סיבה לחשוד בו. כך גם הופעת בני בתירא. אלו מופיעים בוויכוח בין הלל להנהגה הוותיקה על הקרבת קרבן פסח בשבת, ויכוח שבו "ניצח" הלל ובזכותו מונה לתפקיד נשיא<sup class="footnote-marker">13</sup><i class="footnote">ראו פירושנו לפסחים פ"ו מ"א והנספח לפרק זה. </i>. הדמיון בין הסיפורים רב. בשניהם הוויכוח הוא בין החכם לבין "בני בתירא". בדרך כלל ויכוחים הם בין חכמים, והופעתה של קבוצה המכונה "בני..." היא נדירה. שני הוויכוחים הם על קיום מצוות החג בשבת, ובשניהם החכם מצליח להשליט את דעתו. הסיום ה"טוב" הוא כמובן טבעי, ובאופן טבעי יש בספרות חז"ל מסורות על ניצחונותיה של דרכם הלמדנית, והכישלונות מוצנעים, אף שוודאי היו גם כאלה. עם זאת, קיים גם הבדל בין הסיפורים. העיקרי שבהם הוא שסיפורו של הלל הוא למדני, והטיעונים והמשא והמתן ההלכתי תופסים בו מקום מרכזי. כך בסיפור עצמו, וכך גם בעיבודיו בתלמוד הבבלי והירושלמי. לעומת זאת בסוגיית ראש השנה הטיעון ההלכתי נדחק ומוצנע.
בדיוננו במעשה הלל ראינו כי היו שטענו שהופעת בני בתירא מושפעת מהמעשה בראש השנה. יש גם החושדים באופן הפוך וטוענים שהופעתם של בני בתירא כאן מושפעת ממעשה הלל. ברם, ייתכן שמדובר בקבוצת הנהגה בני אותה משפחה שפעלה תקופה ממושכת. חכמים מבני בתירא היו פעילים בימי הבית (רבי יהודה בן בתירא הראשון ויוחנן או יונתן בן בתירא)<sup class="footnote-marker">14</sup><i class="footnote">ראו הנספח למסכת פסחים. </i>, וחכם אחר בשם רבי יהודה בן בתירא היה פעיל בשלהי דור יבנה. אין, אפוא, מניעה כי אכן בני בתירא השתתפו בשני הוויכוחים. כל זאת אף שאיננו יודעים יותר מזה על הקבוצה ועל מעורבותה בחיי בית המדרש.
יתר על כן, גם אם נכללו בסיפור הבבלי מרכיבים סיפוריים כמקובל באגדות התלמוד, אין בכך כדי לערער את גרעין המסורת עצמה. הגרעין ההיסטורי כולל שני מרכיבים עיקריים. הראשון הוא עצם ההחלטה של רבן יוחנן בן זכאי להכיר ביבנה כמקום שחלים עליו חלק מדיני ירושלים. ההחלטה לקיים את מעמד קידוש החודש ביבנה הייתה צעד ראשון בכיוון זה, והחלטה זו של רבן יוחנן בן זכאי הייתה בעלת משמעות הצהרתית מרחיקת לכת. המרכיב השני הוא התחושה שלהחלטה אין בסיס הלכתי מספק, ועורך התלמוד או הברייתא מדגישים מרכיב זה. הרי ברור שרבן יוחנן בן זכאי צפה שייתכן מצב שבו ראש החודש יחול בשבת, ולו רצה לחדש חידוש הלכתי היה צריך לדון על כך מבעוד מועד. יתר על כן, לפי הסיפור רבן יוחנן בן זכאי משתמט, כאמור, מהדיון הלמדני ומשתמש בתרגילים "פרוצדורליים" טכניים, ונראה שהוא חשש שאכן אין לו דרך להצדיק את ההלכה באמצעים הלכתיים. עם זאת, רבן יוחנן בן זכאי מעוניין בפן העקרוני-חברתי, ופן זה חשוב לו יותר מהטיעונים ההלכתיים.
אלו שני המרכיבים של גרעין הסיפור ויש לראות בהם עדות היסטורית לזמנה, גם אם הסיפור כמות שהוא לפנינו כבר הפך למעין מיתוס ונכללו בו מרכיבים אגדתיים. 
<b>אמר רבי לעזר –</b> לעזר הוא הכתיב הארץ-ישראלי של אלעזר. האות אל"ף נפלה שכן בני הגליל לא הגו אותה. רבי לעזר הוא כמובן רבי אליעזר בן הורקנוס, תלמידו של רבן יוחנן בן זכאי, <b>לא התקין רבן יוחנן בן זכיי שיהו תוקעים אלא ביוונה –</b> יָוונה הוא הכתיב הארץ-ישראלי המלא ליבנה; שם העיר נכתב להלן גם ב-וי"ו אחת: "יָונה", <b>בלבד – </b>רבי אליעזר מתייחס לתקנתו של רבו ומסייגה, אבל בעדי נוסח טובים אחדים הדגשה זו חסרה<sup class="footnote-marker">15</sup><i class="footnote">ת, מדלק, מרא, מרת4, מרש, מרג. </i>. עדיין נותרה ההסתייגות, אך תוקפה מרוכך. ברור שבפועל דן רבן יוחנן בן זכאי רק ביבנה, שהרי בה חי ופעל. נראה שרבי אליעזר אמר את דבריו רק כאשר הוקם בית דין במקום אחר, לא ביבנה עצמה. בחלקו האחרון של דור יבנה עבר מרכז הכובד ללוד, ומאוחר יותר לביתר ששימשה כמרכז בימי מרד בר כוכבא, ואולי גם מעט לפניו. איננו יודעים לתארך במדויק את מעבר הסנהדרין והנשיאות מיבנה, ואף לא ברור האם קיבל מישהו את המינוי של נשיא אחרי מותו של רבן גמליאל. מכל מקום, סביר שהסנהדרין שכנה ביבנה כל ימי רבן גמליאל. רבן גמליאל מת עוד בחייו של רבי אליעזר בן הורקנוס, שכן במעשה נידויו של רבי אליעזר רבן גמליאל כבר נעדר, ואי אפשר להסביר את היעדרותו אלא על בסיס ההנחה שכבר לא היה פעיל, או שנפטר. את מקומו, אולי ללא תואר רשמי, מילא רבי טרפון איש לוד. על רקע המעבר הבלתי פורמלי ללוד יש להבין את הדיון שלפנינו. דבריו של רבי אליעזר מובנים, אפוא, רק לאחר שהסנהדרין עברה ללוד, והוא מנסה לצמצם את חידושו של רבן יוחנן בן זכאי ליבנה בלבד.
רבי אליעזר בולט באופיו השמרני. דרכו בהלכה היא שאין ליישם חידושים עקרוניים על מצבים מתחדשים ומשתנים, ובדרכו ההלכתית הוא מהלך גם במשנתנו.
<b>אמרו לו – </b>חכמים, <b>אחד ביוונה</b> (יבנה) <b>ואחד בכל מקום שיש בו בית דין –</b> בכל מקום שבית הוועד מתכנס בו יתקעו בשבת. אין לנו עדויות רבות שתקעו בשבת של ראש השנה, ולכאורה יש להסיק שדעתו של רבי אליעזר התקבלה. ברם, המדרש אומר בפשטות: "ראש השנה שחל להיות בשבת אין תוקעין בכל מקום אלא בעינטב" (פסיקתא רבתי, מא, עמ' קעב ע"ב). עין טב שליד לוד היה המקום שמעמד קידוש החודש בוצע בו מדור אושא ואילך. בעין טב תקעו, אפוא, בשבת, וזו ראיה ברורה כי ההלכה נקבעה כחכמים.
בפיוטים ארץ-ישראליים מן הגניזה נמצאות עדויות להמשך הנוהג של תקיעה במקום שיש בו בית דין, כמו גם עדויות להמשך קידוש החודשים בעדות ראייה במאות השישית והשביעית<sup class="footnote-marker">16</sup><i class="footnote">כל זאת בניגוד למסורת מימי הביניים אשר לפיה כבר רב האי גאון מוסר כי במאה הרביעית הותקן הלוח ובוטלו סדרי עדות החודש. ראו, למשל, מסכת סופרים פי"ט ט-י; ספראי, המאה שנעלמה, עמ' 59-56. </i>, ועל המשך התקיעה בראש השנה שחל להיות בשבת<sup class="footnote-marker">17</sup><i class="footnote">הר, ענייני הלכה, עמ' 78. </i>. כך, למשל, סודר הפייטן:
הזהיר בועד
שיהוא תוקעים בבית הועד 
בשבת וראש השנה
חיזקם בלימוד
שיהא שופר קשור לעמוד
בשבת וראש השנה
ברר לעדה
שלא יתקעו אלא בפני ראשי [תעודה]
בשבת וראש השנה.
לאחר בתים מספר הוא ממשיך:
בשבת וראש השנה חיזק ושימעה
שלא יהיו בחוץ לארץ תוקעים תקיעה
שלשה שברים תרועה ותקיעה
אבל זוכרים זכרם לקבעה...
בשבת וראש השנה קול שופר נשמע להללה 
כתיקון המסור לסנהדרי גדולה<sup class="footnote-marker">18</sup><i class="footnote">פליישר, פיוט, עמ' 63-62 וראו הערתו של מוסקוביץ, תקיעה. ברם עדיין אין בדבריו דחייה לדברי פליישר, והסברו מאולץ עוד יותר. עם זאת, ברור שהנוהג המתואר אינו הלכה בבלית אלא ניסיון ארץ-ישראלי לרצות את ההלכה הבבלית ולהראות כי אין הם נוהגים בניגוד לה. אין ספק שהפיוט מבטא את נמיכות הקומה של בני ארץ ישראל בפני ההלכה הבבלית. זו תופעה שאנו מכירים היטב בשלבי הדעיכה של מנהג ארץ ישראל משלהי המאה העשירית ואילך. </i>.
נראה שהפייטן מספר על מחזה שראו עיניו ואינו מפייט רק על בסיס המשנה. הוא מלמד כי המשיכו לתקוע בראש השנה שחל בשבת, אך רק במקום מושב בית הוועד. אמנם בבית האמצעי הוא קובע שבחוץ לארץ אין תוקעים ובארץ תוקעים, ברם אין להסיק מכאן שבכל ארץ ישראל תקעו, אלא שאין סנהדרין בחוץ לארץ. בבית זה הפייטן רומז לדרשה המצויה בתלמוד הירושלמי שיש ימי תרועה ויש ימי זיכרון שבהם אין תוקעים. הדרשה מתאימה יותר להסבר הבבלי מדוע אין תוקעים במדינה בראש השנה שחל להיות בשבת. הפייטן אף רומז למנהג תמוה של קשירת השופר לעמוד. פליישר צודק בהסבירו שיש כאן הד לחדירת ההלכה הבבלית שהדגישה את איסור טלטול השופר, ומצאה לכך מעין פתרון הלכתי. 
נחזור למשנתנו. הדעה של "אמרו לו" היא למעשה דעת התנא קמא בראשית המשנה. הבבלי מנסה למצוא הבדל בין דעה זו לבין הכלל הראשוני במשנה, אבל לפי פשוטה של משנה זו אותה עמדה. את הכפילות יש להבין על רקע עריכת המשנה. בתחילה צוטטה משנה קדומה ואחריה מחלוקת של פרשנות המשנה הקדומה, משלב מעט מאוחר יותר. אמנם רבן יוחנן בן זכאי התקין על "מקום שיש בו בית דין", אבל בפועל הוא התייחס לבית הדין של ימיו שישב ביבנה, ומשום כך התעוררה המחלוקת כאשר בית הדין עבר מיבנה. לפי פשוטם של דברים יש כאן שתי דעות, וחכמים בסיפא הם התנא קמא. הכפילות אינה בלתי רגילה. לעתים מובאים דברי התנא קמא, אחר כך מובאים דברי התנא החולק בתוספת נימוק או הגבלה, ודברי התנא הראשון מוכפלים בבחינת תגובה לתנא השני<sup class="footnote-marker">19</sup><i class="footnote">ראו פירושנו למשנה, שבת פ"ב מ"ב; פ"ו מ"ד; ראש השנה פ"ד מ"א; עירובין פ"א מ"ה; פ"א מ"ט; שקלים פ"ד מ"ד; סוכה פ"ב מ"א; דמאי פ"ג מ"א; כלאים פ"ב מ"א; שם, מ"ז; פ"ב מ"ו; מעשר שני פ"ה מ"ב; שביעית פ"ז מ"ד, ואולי גם פ"ב מ"ג (ראו פירושנו שם); מעשר שני פ"ב מ"ב (לפי פירוש הר"ש והרא"ש); פ"ג מ"ו; פ"ה מי"ד; יבמות פ"ז מ"ג; נדרים פ"ב מ"ח; כתובות פ"ז מ"י (לפי חלק מהפירושים); גיטין פ"א מ"א; פ"ט מ"ד; נדרים פ"ט מ"א; ערכין פ"ח מ"ו; פרה פ"י מ"א; שבועות פ"א מ"ז; פ"ג מ"ד (לפי אחת ההצעות בפירושנו); אהלות פ"י מ"ג; תוס', קידושין פ"ה ה"א; אהלות פי"א ה"י, ואולי גם שם ה"ז; פרה פ"ו ה"ב, עמ' 635; כלים בבא קמא פ"ה הי"ב, עמ' 573; משנה, כלים פ"ה מ"ח ומ"י; פ"ו מ"א; פ"י מ"ה; פי"ז מ"א; זבחים פ"ב מ"ה; פ"ו מ"ז; פ"ז מ"ד; פ"ט מ"ב ועוד. הבבלי, הירושלמי או מפרשי התלמוד מנסים בחלק מהם למצוא צריכותא והבדל הלכתי (נפקא מינה) בין הדעה הראשונה לשלישית. </i>. במקרים אלו הבבלי מחפש חידוש מדוע מוכפלים דברי התנא הראשון. בדרך כלל הוא מסיק ששלוש דעות בנושא, ויש הבדל הלכתי בין התנא קמא והתנא האחרון<sup class="footnote-marker">20</sup><i class="footnote">ראו, למשל, פירושנו לעירובין פ"ו מ"ט. </i>.
באופן פשוט בית הדין הנזכר הוא בית הדין הגדול, אך היו מהראשונים שפירשו שהכוונה לבית דין של כ"ג<sup class="footnote-marker">21</sup><i class="footnote">כך פירשו הרא"ש ואחרים. </i>, והיו שפירשו שהכוונה לכל בית דין מקומי<sup class="footnote-marker">22</sup><i class="footnote">כך הרי"ף לסוגייתנו, בניגוד לרמב"ם, וראו פירושי הרא"ש והר"ן לסוגייתנו. לא מן הנמנע שהרי"ף סבר שבית הדין שלו הוא כבית הדין הגדול, ולא כאן המקום לעמוד על השלכותיה של תפיסה מעין זו. </i>. הרי"ף הנהיג תקיעת שופר בבית דינו הלכה למעשה<sup class="footnote-marker">23</sup><i class="footnote">על כך מוסרים ראשונים כגון הרא"ש, לעיל בהערה הקודמת.  </i>, והייתה זו הכרעה הלכתית כמו גם הצהרה בדבר מעמדו של בית הדין שבראשו עמד. 

Mishnah 2

<b>ועוד זו –</b> המילה "זו" עוררה קשיים. יש בה התייחסות למשפט קודם שעליו היא באה להוסיף, ולא ברור מהו המשפט הקודם. הבבלי (ל ע"א) מפרש שחסר כאילו המשפט שבירושלים היו תוקעים גם יחידים, וביבנה בשבת הייתה רק תקיעה ציבורית. על כך המשנה מוסיפה עוד הבדלים בין יבנה וירושלים. לפי פשוטה ייתכן שהמשנה מלוקטת מתוך קובץ משניות קדום שנכללה בו הלכה כלשהי המדברת על עדיפותה של ירושלים. המשך הפרק עוסק בהלכות שהועברו מהמקדש לכל הארץ, וייתכן, אפוא, שבמקורו הוא נפתח בהצהרה על חשיבותה של ירושלים, ועל כך שלמרות הכול הלכות מסוימות חלות רק בה. הרשימה דלהלן היא חלק מאותן הלכות שיתרונה של ירושלים על כל יתר הערים מתבטא בהן<sup class="footnote-marker">24</sup><i class="footnote">אפשר שהמילה "ועוד" באה להדגשה בלבד, ואכן ברטוריקה היוונית משפטים ואף נאומים מתחילים לעתים במילים γάρ [גר] או δέ [דֵה] או δή [דֶה], שמשמען "וגם" או "ועוד". על תכונה קלסית זו ודוגמאות לה ראו לידל וסקוט, מילון, עמ' 338, במיוחד סעיף B, וכן עמ' 371, במיוחד סעיף I. 	משניות מספר מתחילות ב"ועוד", אבל בדרך כלל יש במשנה כזאת תוספת על המשנה הקודמת: עוד מימרה של אותו חכם באותו עניין, או כלל נוסף לכלל קודם, ראו: משנה, עירובין פ"ג מ"ח; שביעית פ"ז מ"ב; פ"ח מ"י; מגילה פ"ג מ"ג; נדרים פ"ט מ"ב ומ"ד; כריתות פ"ג מ"ח ועוד.  </i>.
<b>היתה ירושלם</b><sup class="footnote-marker">25</sup><i class="footnote">בדפוסים תדירה הצורה "ירושלים". לצורה זו של שמות כפולים (ירושלים, קרנים וכדו') ראו דמסקי, ירושלים. דמסקי מניח כי הכתיב "ירושלים" הוא הכתיב המקורי, וכי היגויו הוא למ"ד בקמץ ויו"ד בחיריק. ברם, כאמור, נוסח זה מופיע רק בחלק קטן מעדויות הנוסח הקדומות. במקרא יש לגרוס "ירושלם", וכן בכתבי היד של ספרות חז"ל וברוב המטבעות מסוף ימי בית שני. במטבעות מעטים מופיע "ירושלים". במצב זה יש להסיק שגם בצורה "ירושלים" ביטאו את הלמ"ד בצירה, והיא לא נהגתה או שנהגתה קלות בלבד. </i><b> יתירה על יונה</b> (יבנה) <b>שכל עיר – </b>סביבות ירושלים <b>[ו]שהיא </b>– וי"ו החיבור מיותרת, ואינה בחלק מכתבי היד והדפוסים, <b>רואה – </b>קיים קו ראייה בין העיר וירושלים. סביב ירושלים היו בעיקר חוות בודדות, ומעט כפרים מכונסים. בספרות חז"ל "עיר" משמעה גם כפר גדול ומכונס וגם חווה בודדת, או בית אחוזה. תושביהן של ה"ערים" הללו שסביבות העיר היו מגיעים לירושלים לתפילות החג. כמו בכל ספרות חז"ל, כל כתבי היד גורסים "ירושלם" ולא "ירושלים"; זה הכתיב המקראי, וכך בספרות חז"ל לפי כתבי היד.
<b>ושומעת – </b>ניתן לשמוע את תקיעת השופר שבירושלים,<b> וקרובה –</b> במרחק הליכה בשבת מירושלים, ו<b>יכולה לבוא –</b> אין מחסום בינה לבין ירושלים. התלמוד הבבלי מדגיש שאין נהר מפריד בינה לירושלים. זו פרשנות על רקע בבלי. סביב ירושלים אין נהרות, ובראש השנה אף אין סכנת השיטפונות מצויה. זהו, אפוא, ניסוח הלכתי סכמטי, ויש בו כפילות. משנתנו עוסקת בתקיעת שופר, אך הלכה דומה חלה גם במקרים אחרים ובאזורים אחרים (להלן), ומכאן הניסוח הכוללני.
<b>תוקעים בה –</b> לכל הערים סביב ירושלים ניתן דין כאילו היו חלק מהעיר. בהלכה זו יש ביטוי לתפיסת הפרבור של העיר. מקומות שהם סמוכים וקרובים נחשבים לחלק מהעיר. כך גם בדיני מגילה, יישוב "הסמוך לכרך" קורא באותו יום שבו קוראים מגילה בכרך<sup class="footnote-marker">26</sup><i class="footnote">תוס', מגילה פ"א ה"א; ירו', שם פ"א ה"א, ע ע"א; בבלי, שם ב ע"ב. </i>, <b>וביוונה לא היו תוקעים אלא בבית דין בלבד – </b>יש להניח שהכוונה שהיו תוקעים בכל העיר, אך לא בפרברים. ברם, ניתן לפרש שביבנה תקעו רק במושב הסנהדרין כדי לבטא שאמנם לסנהדרין או לבית הוועד שביבנה יש סמכות אך לעיר יבנה אין קדושה יתרה, וודאי שאינה קדושה כירושלים. 
המשנה מדברת רק על יבנה, אף שבמשנה הקודמת חכמים אומרים שיבנה היא רק דוגמה לכל עיר שיש בה בית דין. לכאורה משנתנו כרבי אליעזר הסובר שיבנה מיוחדת, ורק בה תוקעים בשבת<sup class="footnote-marker">27</sup><i class="footnote">כך פירש אפשטיין, מבואות, עמ' 366. </i>. ברם, דומה שלא כן הוא. הגוף העיקרי של המשנה נוסח בראשית דור יבנה והמשנה עסקה בהווה, כלומר ביבנה. רק לאחר מעבר הסנהדרין למקומות אחרים (ללוד) עורר רבי אליעזר את השאלה האם יבנה היא דוגמה או שרק בה תוקעים. משנתנו שייכת לגוף הקדום שעסק רק ביבנה, כי בה שכן בית הדין המרכזי. אותה מחלוקת שבמשנה א תחול גם על משנתנו. 
ברור ממשנתנו שבירושלים תקעו בשבת, ומכאן מוכח שהמקדש שבמשנה הקודמת הוא ירושלים<sup class="footnote-marker">28</sup><i class="footnote">שטינפלד, על התקיעה, פירש שהכוונה שתקעו רק במקום בית הדין, ואפילו לא במקדש עצמו. </i>. היו ראשונים שפירשו אחרת, אך הפירוש בלתי אפשרי<sup class="footnote-marker">29</sup><i class="footnote">זו מחלוקת רש"י והרמב"ם, והאריכו בכך בעל תוספות יום טוב למשנתנו, הרא"ש ועוד, ואנו פירשנו את המשנה כפשוטה. הר"ש טען שלא ייתכן שכל המשנה באה לתאר את המצב אחרי החורבן, ולא ייתכן שירושלים החרבה זכתה לכבוד יותר מיבנה. להערכתנו זו אפשרות סבירה.  </i>.
משניות א-ב מלמדות פרק מעניין בעריכה המרובדת של המשנה. יש בה הלכה מימי הבית, אך העריכה הקדומה היא מאמצע דור יבנה, לאחר מכן נוסף שלב שהובאו בו דברי רבי אליעזר שחי בסוף דור יבנה. בשלב השלישי נוספו דברי רבי יהושע בן קרחה (משנה ד) שחי בין דור אושא לדור יבנה<sup class="footnote-marker">30</sup><i class="footnote">ראו להלן, מ"ד. </i>.

Mishnah 3

משנתנו מופיעה כולה גם במשנת סוכה (פ"ג מי"ב). שם היא מופיעה אגב הדיון בנטילת לולב, ואצלנו היא מנויה בין מעשיו של רבן יוחנן בן זכאי. מסתבר שמקורה של המשנה במסכת סוכה, אגב הדיון בהלכות סוכה, וכאן לוקטה במסגרת חטיבה המציעה את תקנותיו של רבן יוחנן בן זכאי.
<b>בראשונה –</b> המונח "בראשונה" מתייחס לימים שלפני הדובר. במקרה זה המדובר בסוף ימי בית שני, אך לא ברור מתי. המשנה מתארת שני שלבים: הראשון התרחש בימי בית שני והשני בימי רבן יוחנן בן זכאי, לאחר החורבן. משנת סוכה מוסיפה שלב נוסף שאף הוא התרחש עדיין בימי בית שני. על כן דומה שניתן לתארך את השלב של "בראשונה" דור או שני דורות לפני החורבן.
<b>היה הלולב ניטל במקדש שבעה ובמדינה יום אחד – </b>בתקופה זו עיקר קיום מצוות לולב היה במקדש, ושם נטלו לולב בטקס חגיגי כל שבעת ימי החג, כולל שבת. המשנה מתארת במפורט כיצד הביאו העם את לולביהם לפני שבת להר הבית וקיבלום בשבת, כדי שלא יטלטלו את הלולב בשבת<sup class="footnote-marker">31</sup><i class="footnote">ראו פירושנו לסוכה פ"ג מי"ג. </i>. כפי שראינו במבוא למסכת סוכה היה בימי בית שני עיקר קיום מצוות החג במקדש, ורק בסופו התחולל תהליך של "ביזור" שבמהלכו הועברו חלק מהמצוות, בצורה חלקית, גם למדינה. במדינה נטלו לולב רק ביום הראשון של סוכות. ההנחה היא שמן התורה יש ליטול לולב רק יום אחד, שנאמר "ולקחתם לכם ביום הראשון פרי עץ הדר..." (ויקרא כג מ). יש להניח שכבר באותו שלב נטלו לולב גם ביום הראשון של החג שחל להיות בשבת. בירושלמי מובאת הדעה שנטילת לולב גם ביתר ימי החג היא מהתורה (נט ע"ד)<sup class="footnote-marker">32</sup><i class="footnote">דומה שזה חידוש מאוחר בלבד, ולא כך פורשו הדברים בימי הבית. </i>.
המונח "במקדש" מטעה והכוונה לכל ירושלים, וכך אנו שומעים על מנהג אנשי ירושלים לשאת את הלולב עמם כל ימי הסוכות. המעשה מסופר בתוספתא, וניתן לפרש כי הכוונה לימי החול בלבד (תוס', סוכה פ"ב ה"י; בבלי, שם מא ע"ב). ברם, בירושלמי המעשה מסופר על שבת, ונראה שגם בשבת נטלו עמם אנשי ירושלים את לולביהם והילכו עמם בחוצות העיר. כל זאת אף שבעיר לא היה עירוב, והירושלמי (סוכה פ"ג הי"ד, נד ע"ג)<sup class="footnote-marker">33</sup><i class="footnote">על איסור הטלטול בעיר ראו גם פירושנו לפסחים פ"ו מ"א.  </i> אף מוסיף שמי שהניח את לולבו על הארץ אסור עוד לטלטלו, ומשמע שחל איסור טלטול, ואף על פי כן הלולב נחשב לחפץ מצווה מן התורה ומותר לטלטלו. ייתכן שהירושלמי כאן מהלך לשיטת אלו הסבורים שנטילת לולב כל שבעה היא מהתורה. מכל מקום, ודאי ש"המקדש" בהקשר זה משמעו כל ירושלים, וכבר ראינו כי כך המונח משמש גם במשנה הקודמת<sup class="footnote-marker">34</sup><i class="footnote">ליברמן, תוספתא כפשוטה, עמ' 1048-1046, האריך בכך והביא גרסאות שונות ופירושי ראשונים. לפי הפירוש המוצע כאן אין מקום להצעות נוספות. המשפט "ועוד זאת היתה ירושלם יתרה..." מוכיח אף הוא שבזמן שבית המקדש היה קיים נטלו לולב בכל רחבי העיר.  </i>. כלומר, המשניות משקפות תהליך של החלת חלק מנוהגי המקדש על כל העיר, והרחבת קדושת המקדש על כל ירושלים. עם זאת, לא בכל מקום “המקדש" משמעו כל העיר, וודאי שלא כל הלכות המקדש חלו על ירושלים. על כן אין טעם לאסוף מימרות שבהן המקדש אינו ירושלים, ודיינו אם נוכיח כי יש מקרים שבהם "מקדש" משמעו גם כל העיר<sup class="footnote-marker">35</sup><i class="footnote">ראו אלבק בפירושו, עמ' 489, וכבר עמדו על כך ראשונים. ראו פירוש הר"ן כאן, ד"ה יום טוב.  </i>.
<b>משחרב בית המקדש התקין רבן יוחנן בן זכיי שיהא הלולב ניטל במקדש –</b> כמובן נפלה כאן טעות וצריך להיות <b>במדינה, </b>שהרי אם חרב המקדש מה ניתן להתקין בו? כך הנוסח בדפוסים ובכתבי יד אחרים.
<b>שבעה –</b> כל שבעת ימי החג. התקנה של רבן יוחנן בן זכאי נועדה למלא את החלל שיצר היעדר המקדש. יתר על כן, חורבן המקדש יצר מצב שבו עלולה מצוות לולב להישכח ויישאר ממנה רק זכר ביום הראשון. על כן התקין רבן יוחנן בן זכאי שיטלו לולב כל שבעת ימי החג, גם במדינה. מעתה המצווה מתבצעת בכל רחבי הארץ. המקדש מאבד בכך מייחודו, ואולי אפשר אף לטעון שחלק מהמקדש עובר מעתה לביתו של יחיד ולבית הכנסת.
<b>זיכר למקדש – </b>זהו כתיב ארץ-ישראלי <b>לזכר</b>. מבחינה פורמלית נטילת הלולב מוגדרת כזכר למקדש, אך בתודעת העם היא נתפסה כקיומה של מצוות לולב המנויה בתורה. בברכה אין אומרים "אשר קידשנו במצוותיו וציוונו לזכור את המקדש" אלא "אשר קידשנו במצוותיו וציוונו על מצוות לולב". הווה אומר, מדובר בקיום מצוות הלולב, והעיקרון של זכר למקדש נדחק. יתר על כן, בפועל יצרה החלטה זו, יחד עם חברותיה, מצב שניתן לשמור בו על המצוות ללא מקדש. "זכר למקדש" אינו זיכרון של מה שחרב ואיננו, אלא מעין תחליף יום-יומי למקדש החסר. ברוח זו יש להבין את מרבית תקנותיו של רבן יוחנן בן זכאי.
לפי משנתנו נוטלים לולב גם בשבת. המשנה קובעת שרק אם חל היום הראשון בשבת נוטלים בו לולב, אך אם חל שבת באחד מימי חול המועד אין נוטלין בו לולב (משנה, שבת פ"ד מ"ב; תוס', שם פ"ד ה"א ועוד). אי אפשר להוכיח כי משנתנו חולקת על עיקרון זה, וייתכן שהמונח "ניטל כל שבעה" הוא כוללני ונכון רק בחלק מהשנים. ברם, מותר ללמוד את פירושה המקורי של המשנה מן המקורות האחרים הדנים בנושא. המשנה תידון במפורט במסכת סוכה<sup class="footnote-marker">36</sup><i class="footnote">ראו סוכה פ"ב מי"ב-מי"ג. </i>, ונסתפק כאן בסיכום הדברים. 
לכל הדעות אין ליטול לולב בשבת חול המועד. לעומת זאת קיימת מחלוקת האם ליטול לולב במדינה ביום טוב ראשון שחל בשבת. הבבלי סובר שאין ליטול לולב בשבת כלל, גזרה שמא יטלטל את הלולב, כשם שגזרו שאין לתקוע בשופר שמא יטלטל. את המשנה המספרת על הבאת לולבים בערב שבת לבית הכנסת (סוכה פ"ג מי"ג) הבבלי<sup class="footnote-marker">37</sup><i class="footnote">בבלי, מג ע"א. אמנם בהמשך שם, מו ע"א, מובאת גם דעה אחרת. </i> מסביר כשייכת לימי הבית בלבד. ברם, בארץ ישראל נטלו לולב ביום טוב ראשון שחל בשבת (וכך גם תקעו בראש השנה שחל בשבת במקום שיש בו בית דין). את בעיית הטלטול פתרו על ידי הבאת הלולבים לבית הכנסת ערב השבת. נראה שהייתה גם דעה שמותר לטלטל את הלולב בשבת לשם מצווה, וממילא גם מותר לטלטל שופר לשם אותה מטרה<sup class="footnote-marker">38</sup><i class="footnote">ראו פירושנו לביצה פ"א ה"ה. </i>.
תקיעת שופר בשבת ונטילת לולב בשבת הציבו לפני החכמים אותה שאלה: קיום מצווה שראשיתה מדאורייתא וסופה מדרבנן מול איסורי שבות וטלטול. גם לפי הבבלי וגם לפי הירושלמי דין נטילת לולב בשבת שונה מדין תקיעת שופר. לפי הירושלמי ההבדל ברור: בנטילת לולב כל האיסור נובע מטלטול הלולב, ואילו תקיעת שופר נאסרה כמלאכה. ברם, לפי הבבלי ההבדל בין שתי המצוות לכאורה קטן. מכל מקום, לפי שני התלמודים הונהגו הסדרים שונים בשתי מצוות אלו. לא ברור מדוע התקינו הבאת לולבים בערב שבת לבית הכנסת (ולהר הבית) ולא התקינו הסדר דומה לגבי הבאת שופר להר הבית ולבית הכנסת. לפי הסברי הבבלי גם קשה להבין מדוע נטלו בימי הבית לולב ביום טוב ראשון שחל בשבת במדינה, אך לא תקעו. ראשונים עמלו למצוא הבדל משפטי בין המצוות<sup class="footnote-marker">39</sup><i class="footnote">ראו, למשל, המאירי בפירושו למשנתנו. </i>; המאמצים מרשימים בחריפותם, אך קשים להבנה. נראה שכמו במקרים רבים אחרים ההבדלים אינם רק פרי עיון דיאלקטי אלא גם פרי התפתחות הנוהג החברתי. מסתבר שקל היה להורות על הבאת לולבים להר הבית, אך אי אפשר היה לצוות על הבאת שופרות להר הבית. השופר יקר יותר, וספק אם היו מוכנים להביאו להר, להסתכן בהחלפתו בשופר אחר, ובעיקר להשאירו (ולו גם כהפקדה) בהר הבית אחרי התפילה. לעומת זאת הלולב זול יותר וניתן היה לקיים הסדר של הפקדה בהר הבית<sup class="footnote-marker">40</sup><i class="footnote">בנוסף לכך, בסוכות נשארו העולים בירושלים כל ימי החג, ואילו בראש השנה מיהרו לבתיהם לאחר החג. </i>. הסדר ההפקדה הועבר מהר הבית לבית הכנסת ללא שינוי. ייתכן שהיו גם הבדלים חברתיים נוספים. כך, למשל, בשופר תקעו בבית הכנסת בציבור, והיחידים תקעו בתפילה, או בביתם<sup class="footnote-marker">41</sup><i class="footnote">ראו על כך בהרחבה במשניות האחרונות של הפרק. </i>. ייתכן, אפוא, שחשש הטלטול של שופר היה שונה מזה של לולב. מכל מקום, ההתפתחות ההלכתית אינה תמיד לינֵארית ומשפטית, וכך התהוו הבדלי נוהג והלכה גם בין מצוות דומות.
<b>[ו]שיהא יום הנף כולו אסור – </b>לפי התורה מביאים ביום השני של פסח את קרבן העומר. במוצאי יום טוב ראשון קוצרים את החיטים ומביאים אותם למקדש, שם "מהבהבין אותן באוּר" (אש – משנה, מנחות פ"י מ"ד), טוחנים ואופים מהם חלה ה"מונפת" ומוקרבת למחרת. יום ההנפה נקרא "יום הנף", והקרבן הוא קרבן "חדש". לאחר שקרב העומר מותר לאכול מן היבול החדש. באופן עקרוני אין לקצור מן היבול החדש לפני הקרבת העומר, אך בפועל היו שוקי ירושלים מלאים ביבול חדש כבר באמצע היום, שלא ברצון חכמים (משנה, מנחות פ"י מ"ד-מ"ה). אם כן, בירושלים החלו לאכול את העומר לאחר ההקרבה, ומחוץ לירושלים התירו לאכול מחצי היום, בהנחה שעד אז הוקרב העומר (משנה, שם מ"ה).
לאחר חורבן המקדש היה צורך בהתארגנות מחודשת. היה מקום לטעון שללא הקרבת ה"חדש" אסור לאכול כלל מהיבול החדש, וזו גזרה שאין הציבור יכול לעמוד בה. מצד שני ניתן היה לקבוע שמותר לאכול מהבוקר, שכן נבצר מאתנו להקריב את הקרבן, או שמותר לאכול מחצות היום כמו במקומות שמחוץ לירושלים. רבן יוחנן בן זכאי קבע מעין פשרה ולפיה אסור לאכול מהיבול החדש כל היום. זו חומרה מסוימת, אך בפועל אינה מכבידה מאוד על הציבור.
במשנה מנחות מובאים דברי רבי יהודה: "והלא מן התורה הוא אסור, שנאמר 'עד עצם היום הזה' – מפני מה הרחוקים מותרים מחצות היום ולהלן? מפני שהן יודעין שאין בית הדין מתעצלין בו"<sup class="footnote-marker">42</sup><i class="footnote">משנה, מנחות פ"י מ"ה; בבלי, ל ע"ב; סוכה מא ע"ב; מנחות סח ע"ב. </i>. לפי תפיסה זו מלכתחילה כל היום אסור באכילה מהיבול החדש, עד שיובא הקרבן, ומחצות היום הותר היבול משום שמן הסתם הוקרב הקרבן. לפי פירוש זה, כשאין קרבן – יום הנף כולו אסור. על כן הבבלי שואל על טיבה של תקנה שלמעשה איננה אלא מסקנת דרשה רגילה. הבבלי מתרץ "דרש והתקין", כלומר רבן יוחנן בן זכאי דרש כמו רבי יהודה, והתקין את הדבר בציבור. המקשן הבין שתקנה היא חידוש שאינו נובע מלימוד פורמלי אלא משינוי שהונהג שלא בדרכי הלימוד המקובלים. המתרץ מבין ש"התקין" פירושו הנהיג הסדר ציבורי חדש, ללא קשר לשאלה האם יש להסדר החדש הנמקות פורמליות לימודיות. 
לפי פשוטם של דברים זו עדות נוספת לטשטוש שבין התקנה, או המנהג, לבין ההלכה ה"רגילה". במחשבת חז"ל ההבדל הוא ברור ופורמלי<sup class="footnote-marker">43</sup><i class="footnote">ראו רמב"ם, הלכות ממרים פ"ד ועוד.  </i>. הלימוד הוא תולדת העיון במקרא או בפסיקה קודמת, ותקנה, או מנהג, הם חידוש שלא בדרך הלימוד הרגילה, כתוצאה ממצב הדור והתנאים המשתנים. ההלכה היא כאילו מדורי דורות, והתקנה, כמו גם המנהג, הם חידוש שהגו חכמי בית המדרש או הציבור. בהלכה התנאית, ובפועל, הגבול בין התקנה, המנהג וההלכה מטושטש, וספק אם היה קבוע. כפי שכבר ראינו אין המנהג המקומי אלא דעה הלכתית אחת שהתקבלה במקום פלוני, ומנהגים רבים אינם אלא הלכות ולהפך<sup class="footnote-marker">44</sup><i class="footnote">ראו על כך במבוא לפסחים פ"ד. </i>. הלכות רבות שנלמדו, כביכול, מהכתובים הם חידושים שנעשו כתוצאה מעיון טהור, או מתנאי הזמן. כך גם התקנה היא חלק מעולם השיח ההלכתי, ואינה עומדת בהכרח בניגוד לדרשה. לעתים היא ניזונה מדרשה, ולעתים קרובות היא בסיס המיצר את הדרשה. במקרה שלנו רבן יוחנן בן זכאי התקין, ומאוחר יותר דרש רבי יהודה דרשה המאשרת את דברי רבן יוחנן בן זכאי. התירוץ של הבבלי הוא עדות חשובה להבנה זו של מערכת היחסים המטושטשת שבין הדרשה, ההלכה והתקנה. עם זאת, יש לציין שמסירת מסורת כתקנה היא בחירה ספרותית להדגיש את המרכיב החברתי בפסיקה ההלכתית. 
בהמשך ימי האמוראים התגבשו הכללים הפורמליים והאבחנות שבין הדרשה והתקנה, אך בימי התנאים היו הגבולות לא ברורים, לא אחידים ולא עקביים.
ההחלטה שיום הנף כולו אסור אינה נובעת רק מהסיכוי או מהתקווה שהמקדש ייבנה. אמנם הבבלי מפתח את הלך המחשבה הזה, אך נראה שעיקר הדין נועד להוות זכר למקדש.

Mishnah 4

גם הלכה זו נשנית כהמשך לתקנותיו של רבן יוחנן בן זכאי. מקומה הטבעי הוא בפרק ב במסכת זו. המשנה חוזרת להלכות קידוש החודש בראייה. כפי שראינו נעשה קידוש החודש בעסק גדול, כדי להבליט את התמיכה בהסדרי קידוש החודש ואת מידת הלגיטימיות של ההסדרים ושל כוחם של חכמים להנהיגם.
<b>בראשונה – </b>לפי ההמשך היה שלב זה בימי בית שני, גם השלב שאחריו חודש בימי הבית, והשלב האחרון נקבע בימי רבן יוחנן בן זכאי וביזמתו.
<b> היו מקבלים עדות החודש כל היום – </b>בית הדין המתינו לעדים בחצר שנקבעה כמקום כינוס לעדים ולבית הדין (משנה, לעיל פ"ב מ"ה).
<b>פעם אחת נשתהו העדים מלבוא –</b> העדים הגיעו רק לפנות ערב. הירושלמי מתאר מעט יותר את המעשה: "פעם אחת נפלה הברה בעיר ובאו סרקיים ונטלום" (נט ע"ב). סרקיים הוא הכינוי לסרצנים, הכינוי המקובל לערביים נודדי המדבר. אם אכן התלמוד מוסר זיכרון היסטורי, הרי שמדובר באירוע של כיבוש נבטי או פשיטה של הנבטים על סביבות ירושלים. לא נאמר שהסרקיים כבשו את העיר אלא ש"נפלה הברה", כלומר סיפרו שהם מגיעים לירושלים, ובמהומה שנוצרה לא הגיעו עדים או שהם לא טופלו כיאות. פשיטות סרצנים היו תדירות באזורי הספר גם בתקופת התנאים, ברם אלו לא הגיעו לירושלים<sup class="footnote-marker">45</sup><i class="footnote">אין מקום לחשוש שמא הירושלמי מערב מציאות בת ימיו של פשיטות סרצנים כרקע להלכה הקדומה. </i>. אנו יודעים רק על אירוע אחד המתאים לתיאור התלמוד. הנבטים הגיעו לירושלים בזמן מלחמת האחים בין הורקנוס ואריסטובלוס בשנת 63 לפני מניינם. הם באו לסייע להורקנוס, והשתתפו במצור על העיר. ייתכן שכוח צבאי נבטי זה הוא המכונה סרצנים – סרקיים.
<b>וניתקלקלו הלוים בשיר – </b>כל יום אמרו הלוויים "שיר של יום" פעמיים, בזמן הקרבת התמיד של השחר ובעת הקרבתו "בין הערבים", ובכל יום היה זה שיר אחר. הרשימה מנויה בסוף משנת תמיד (פ"ז מ"ד). לראש חודש היה ככל הנראה מזמור מיוחד<sup class="footnote-marker">46</sup><i class="footnote">הבבלי, סוכה נד ע"ב, קובע ששיר של ראש חודש דוחה שיר של שבת. </i>, אם כי אין מידע מהו במפורט<sup class="footnote-marker">47</sup><i class="footnote">תבורי, מועדים, עמ' 39. </i>. באותו הבוקר אמרו הלוויים שיר של חול, ובערב המתינו ולא ידעו האם לומר שיר של חול או של ראש חודש. בסופו של דבר אמרו שיר של יום חול, אך התברר שזהו ראש חודש. ייתכן גם שלא אמרו שיר כלל, ואין לך קלקול גדול מזה (בבלי, ל ע"ב). לכאורה המשנה מדברת על אירוע שקרה בראש חודש כלשהו. ברם קשה, וכי קלקול השיר הוא הדבר הגרוע ביותר? ומה קרה עם קרבן ראש החודש? הרי יש להקריב את קרבן המוסף.
בעל מלאכת שלמה מסביר שאחר התמיד של בין הערביים יכלו להקריב קרבן מוסף, שכן ההקרבה היא מצוות עשה של הרבים, וזו דוחה את סדרי המקדש, ועדיין נשארה השאלה טובה מתשובותיה<sup class="footnote-marker">48</sup><i class="footnote">ראו תוספות לבבלי, ראש השנה ל ע"ב ד"ה ונתקלקלו, וחידושי הרא"ש לסוגיה. </i>. ייתכן שהם הקריבו את המוסף בחפזה והלוויים התבלבלו, או לא הספיקו להתארגן, אך קשה להניח שהספיקו להקריב קרבן ולא לשיר כהלכה. כפי שנראה להלן, ייתכן שבמונח "שיר" חכמים מתכוונים לשיר ולקרבן כאחד, שהרי השיר נאמר עם הקרבן, וכן יוצא מדברי רבי שמעון בתוספתא (להלן).
שני התלמודים מוסרים כי מדובר בראש השנה שחל ביום חמישי<sup class="footnote-marker">49</sup><i class="footnote">ראו הערותיו של דימיטרובסקי במהדורתו לחידושי הרשב"א, הערה 53. </i>. בבוקר אמרו את המזמור של יום ובין הערביים את המזמור "הסירותי מסבל שכמו" (תהילים פא ז; ירו', נט ע"ג; בבלי, כט ע"ב). אלא שיש הבדל בין התלמודים. פסוק זה הוא כיום הפסוק השביעי בפרק פא בתהילים. המזמור עוסק בתקיעה והתפרש כמתייחס לראש השנה, וזו לשונו: "(א) למנצח על הגתית לאסף. (ב) הרנינו לאלהים עוזנו הריעו לאלהי יעקב. (ג) שאו זמרה ותנו תף כנור נעים עם נבל. (ד) תקעו בחדש שופר בכסה ליום חגנו. (ה) כי חק לישראל הוא משפט לאלהי יעקב. (ו) עדות ביהוסף שמו בצאתו על ארץ מצרים שפת לא ידעתי אשמע. (ז) הסירותי מסבל שכמו כפיו מדוד תעברנה". לפי כל המקורות שבידינו אמרו ביום חמישי מזמור זה. לפי הבבלי, בראש השנה שחל ביום חמישי לא היו אומרים בבוקר את המזמור מתחילתו אלא את "הסירותי מסבל שכמו". אם כן, הקלקול היה שאמרו בבוקר את השיר הרגיל, ואחרי הצהריים נאלצו לחזור ולומר אותו שיר בתור מזמור לראש השנה. ממילא יש לשאול: וכי איזה תיקון יש בקבלת עדים רק עד המנחה, הרי את השיר של יום כבר אמרו. נראה שיש לפרש את הבבלי כמו שנפרש את הירושלמי להלן.
לפי המדרשים, "הסירותי מסבל שכמו" מתאר את שחרורו של יוסף מבית האסורים ("עדות ביהוסף"), ושחרור זה היה בראש השנה<sup class="footnote-marker">50</sup><i class="footnote">מדרש תהילים, פא ז, עמ' 368. </i>. אפשרות שנייה המובאת במדרש היא שהמדובר בשחרור מסבלות מצרים, וממילא אין הקשר לראש השנה ברור. אבל בסוגיה אחרת של הבבלי דרשה זו מובנת. שם נאמר שבראש השנה פסקה עבודתם של בני ישראל במצרים, זאת מתוך הגזרה השווה "הסירותי מסבל שכמו" ו- "והוצאתי אתכם מתחת סבלֹת מצרים" (שמות ו ו). אם כן, הפסוק "הסירותי מסבל שכמו" עוסק בראש השנה, והדבר מתבקש גם מתוך רצף הפסוקים של פרק פא.
לפי הירושלמי, בבוקר יום חמישי אומרים "הרנינו לאלהים עוזנו" ובראש השנה "הסירותי מסבל שכמו". בראש השנה שחל להיות ביום חמישי אומרים בבוקר מזמור של יום, ובמנחה את המזמור של ראש השנה. באותו יום של קלקול אמרו גם במנחה את "הרנינו לאלהים", ונמצאו כופלים אותו שיר פעמיים. ביום רגיל אומרים פעמיים מזמור של יום, אבל ביום שהקריבו בו את קרבן המוסף אחרי מנחה אמרו אותו מזמור שלוש פעמים. זאת מתוך ההנחה ש"הסירותי מסבל שכמו" הוא חלק ממזמור פא, וזהו "כופלים אותו מזמור", שאחרי הצהריים אמרו אותו מזמור פעמיים. מסתבר שהירושלמי מתכוון שבראש השנה שחל ביום חמישי אמורים להגיד בבוקר את כל מזמור פא ("הרנינו...”), במנחה רק את חציו הראשון ואת חציו השני אומרים עם קרבן המוסף.
בדרך אגב אנו שומעים שפרק פא המצוי בידינו כיום נתפס לפי הבבלי כשני פרקים. אמנם שניהם עוסקים בראש השנה, אך זאת חכמים לומדים לא מרצף הפסוקים אלא מתוכנם, כפי שנדרש. כידוע הייתה לקדמונינו חלוקה שונה של אחדים מפרקי ספר תהילים, והסוגיות כאן מצביעות על כך כי אחד מהם היה פרק פא. לפי הירושלמי שני הקטעים הם פרק אחד, אבל ניתן לקטוע את הפרק לשתי יחידות. זהו כנראה ההסבר לחלוקת הפרקים השונה במסורות הטקסט שבידינו. הפרקים שימשו בליטורגיה של בית המקדש, ולצורך השיר חולקו לעתים בצורה שונה מהחלוקה לפרקים.
שוב יש לשאול: וכי שיר ההלל הוא הבעיה החמורה? מה עשו עם שאר קרבנות החג? לפיכך ייתכן שבמקרה מעין זה נהגו העם במדינה ובבית המקדש ביום הראשון כאילו הוא ראש השנה מספק. לפי הסבר משוער זה המתינו כוהני המקדש מעט עם תפילת החג והקרבנות, אך עוד לפני הצהריים הקריבו את קרבנות החג, התפללו, תקעו והקריבו את קרבן המוסף. אם הגיעו עדים – הכריזו על חודש תשרי, ולמחרת נהגו כביום חול רגיל. אם לא הגיעו עדים – נהגו שני ימים של ראש השנה. הבעיה התעוררה רק לגבי שיר של יום. המתינו עמו עד הרגע האחרון, אך לבסוף היו חייבים לשיר משהו, ואחרי ששרו את המזמור של יום חמישי הגיעו העדים. לפי פירוש זה לפנינו עדות ראשונה לנוהג לחוג שני ימי ראש השנה, או נכון יותר לחוג שני ימים כאשר היה ספק בתאריך ראש השנה. השאלה באיזו מידה נהגו לחוג שני ימי ראש השנה ומתי הפך הדבר לנוהג קבוע חורגת מתחום פרשנותה של משנה זו. לפי פירושנו ניתן להסביר שגם בראש חודש רגיל נהגו להקריב את מוספי ראש החודש מספק, ברם לא שמענו על שני ימים של ראש חודש, בניגוד לנוהג של שני ימי ראש השנה שאנו מכירים ממקורות נוספים. יתר על כן, כאמור שני התלמודים מעידים כי זה היה בראש השנה. 
בעל פני יהושע מפרש שהמעשה אירע בראש חודש רגיל. הסבר זה עומד בניגוד למשתמע מן התלמודים, ואולי גם בניגוד לדברי שמעון בן הסגן בתוספתא (להלן), אך הוא אפשרי מבחינתה של המשנה.
<b>היתקינו – </b>לא נאמר מי המתקינים, חכמים או הנהגת המקדש,<b> שלא יהו מקבלין –</b> עדים שראו את הירח החדש, <b>אלא עד המנחה, </b>אבל אם<b> באו –</b> העדים <b>מן המנחה ולמעלן נוהגים אותו יום – </b>היום שאחרי כט, <b>קודש –</b> כאילו היה ראש חודש, <b>ולמחר יום קודש –</b> עוד ראש חודש, ולפי פירושנו המדובר בעיקר בראש השנה שחגגו יומיים, אך התקנה חלה כמובן על כל ראש חודש. בתוספתא נוסף: "שמעון בן הסגן אומר אם באו עדים מן המנחה ולמעלה תוקעין היו אבל אין מוסיפין (מוספין) קרבין אלא עד שיקדשו החדש" (פ"ב [ד] ה"ט)<sup class="footnote-marker">51</sup><i class="footnote">הסגן הוא כנראה סגן הכוהנים. היחיד הידוע לנו שנשא תואר זה הוא רבי חנינה סגן הכוהנים. נראה, אפוא, שרבי שמעון היה בנו. הוא פעל בדור יבנה או אושא, ורבן שמעון בן גמליאל מוסר מעט משמו. </i>. לכאורה המדובר בראש השנה, וגם לאחר התקנה היו תוקעים מתוך ספק, אבל את מוספי ראש השנה היו מקריבים רק למחרת, אחרי מעמד קידוש החודש. כך פירש ליברמן, אך ייתכן גם שרבי שמעון בן הסגן חולק על הקביעה של משנתנו שעושים את מחר ליום קודש, ואולי אין מקריבים כל עיקר, משום ש"עבר זמנו בטל קרבנו"<sup class="footnote-marker">52</sup><i class="footnote">כך פירש שטינפלד, תקיעה, עמ' 360. </i>. לכאורה זו ראיה ברורה כי מדובר בראש השנה, שבו תוקעים. ברם, נכון הראה שטינפלד כי תקעו גם בראש חודש, על כן אין מהתוספתא ראיה שמדובר בראש השנה דווקא. אמנם כל ראיותיו של שטינפלד הן מלאחר החורבן, אך אין להסיק מכאן כי בזמן הבית לא תקעו בשופר בקידוש החודש גם בסתם ראש חודש<sup class="footnote-marker">53</sup><i class="footnote">שטינפלד, תקיעה. התוספתא מתפרשת לשיטתו שמדובר בראש חודש. ברם, משום מה הוא רואה בה ראיה שתקעו בראש חודש, אך כאמור ניתן להעמיד את משנתנו גם בראש השנה. אם כן, ראיה לשיטתו אין כאן, אך ניתן לפרש כך את המשנה. </i>. מכל מקום, רבי שמעון מתייחס גם לקרבן המוסף ולא רק לקלקול בשיר. מדבריו ניתן להבין שהקלקול היה גם בהקרבת המוסף, ואולי אין משנתנו מזכירה אלא את הקלקול בשיר אך מתכוונת לשיר ולקרבן כאחד, שהרי השיר נאמר עם הקרבן.
משנתנו פותחת את הפתח לנוהג של חגיגת שני ימים של ראש השנה בארץ ישראל, אפילו במקום שיש בו בית דין. קיומו של נוהג זה עורר שאלות הלכתיות רבות. היקף הנוהג שנוי במחלוקת, ולא כאן המקום להרחיב בה<sup class="footnote-marker">54</sup><i class="footnote">ראו בקצרה תבורי, מועדים, עמ' 232-224, ודנו בכך בקצרה במבוא למסכת. </i>.
בתוספתא רבי יוסי מצטט את משנתנו (תוס', עירובין פ"ד [ה] ה"ב), ממילא ברור שמשפט זה, אם לא כל המשנה, עמד כבר לפניו ערוך ומגובש.
<b>משחרב בית המקדש התקין רבן יוחנן בן זכיי שיהו מקבלין עדות החודש כל היום –</b> כשאין מקדש אין חשש לקלקול שיר הלוויים, וממילא ניתן לדחות את ההכרעה עד הרגע האחרון. תקנה זו מייצגת מגמה שונה של רבן יוחנן בן זכאי. עד עתה ראינו תקנות שנועדו למלא את החלל שנוצר עקב החורבן. תקנה זו מטרתה שונה, לבטל חומרות שתוקנו במקורן בשביל לקיים את הסדר במקדש. הייתה חומרה, ומעתה בטל טעמה וניתן לבטלה. לקבוצה זו שייכת, למשל, התקנה בדבר פדיון מעשר שני גם בקרבת ירושלים<sup class="footnote-marker">55</sup><i class="footnote">משנה, מעשר שני פ"ה מ"ב; תוס', שם פ"ה הי"ד-הט"ז; ירו', שם פ"ה ה"ג, נו ע"ב; בבלי, לא ע"ב; ביצה ה ע"א.  </i>. שם היו שחלקו על ההיתר ותבעו להמשיך לשמור על ההלכה הקדומה, אף שבטל טעמה. מהירושלמי אנו למדים שאף בימי האמוראים היו שהיססו לקבל את התקנה, ואף רבי אליעזר, תלמידו של רבן יוחנן בן זכאי, חלק על התקנה, אף שמהמשנה והתוספתא משמע שקיבל עליו את הדין. נמצאנו למדים שאף קו הלכתי זה היה שנוי במחלוקת, אך לא שמענו על מי שחולק על תקנת רבן יוחנן בן זכאי השנויה במשנתנו. 
<b>אמר רבי יהושע בן קרחה ועוד זה – </b>בנוסף לתקנות הקודמות,<b> התקין רבן יוחנן בן זכיי שאפילו ראש בית דין בכל מקום –</b> גם אם ראש בית הדין אינו נמצא במקום בית הדין הקבוע, <b>שלא יהו העדים הולכים אלא למקום הוועד – </b>תקנה זו ממעיטה בדמותו ובתפקידו של אב בית הדין. לא האישיות היא הגורם הקובע, אלא המוסד. רבי יהושע בן קרחה חי בסוף דור יבנה. בימיו כבר היה קידוש החודש תפקידו המובהק של הנשיא. ספק רב אם רבן גמליאל היה מסכים לתקנה, ובפועל לא שמענו שמישהו אחר ממלא את התפקיד ומקדש חודשים חוץ מרבן גמליאל. השאלה היא האם דבריו של רבי יהושע בן קרחה משקפים את ההלכה הרווחת בדור יבנה, או שהם חלק מהמאבק הסמוי ביו חכמים לנשיא. חכמים מדגישים את חשיבות המוסד שהם חברים בו ושהנשיא עומד בראשו, והנשיא מדגיש את תפקידו כראש בית הדין וכמי שקובע גם מי ישב בבית הדין עצמו. יש לראות בהלכה גם ביטוי למעמדה של יבנה כמרכז ומקום מיוחד, בעל מעמד של מעין מקום קודש. לפי רבי יהושע בן קרחה, יבנה הופכת למקום היחיד שהמעמד עשוי להיערך בו; אמנם אין הדבר תלוי במקום אלא בבית הדין, אך ההבדל בין שתי ההגדרות הוא משפטי ולא מעשי-חברתי. עוד מן הראוי להעיר שבימי רבן יוחנן בן זכאי טרם התגבש מוסד הנשיאות. מכל מקום, גם מאוחר יותר הנשיאים ממשיכים להחזיק בתפקיד רב היוקרה של ניהול הלוח<sup class="footnote-marker">56</sup><i class="footnote">ראו במבוא למסכת. </i>. 
רבי יהושע בן קרחה הוא חכם מיוחד. לא שמענו היכן למד, והסיפור היחיד המלמד על רבותיו הוא הליכתו אל רבי יוחנן בן נורי לגניגר<sup class="footnote-marker">57</sup><i class="footnote">ירו', כלאים פ"ד ה"ב, כט ע"ב; עירובין פ"א ה"ט, יט ע"ד ומקבילות. </i>. רבי יוחנן זה היה מחכמי דור יבנה הצעירים; הוא חי בגליל ושרד את ימי הרדיפות שאחר מרד בר כוכבא, אך כנראה היה מנותק מבתי המדרש העיקריים. הוא פעל בדור אושא, אך כמעט אין מפגשים בינו לבין חכמי דור אושא (רבי יהודה, רבי מאיר, רבי שמעון או רבי יוסי). גם לרבי יהושע בן קרחה אין קשר עם חכמים אחרים, ורק מעט מאוד מחלוקות משותפות עם חכמי דור אושא<sup class="footnote-marker">58</sup><i class="footnote">מעט מחלוקות עם רבי יוסי (תוס', סנהדרין פי"ד ה"ו; ירו', שם פ"י ה"ח, כט ע"ד) ועם רבי שמעון (בבלי, עבודה זרה ז ע"ב; בכורות לא ע"א). </i>. עם כל זאת, לפי המסורת האמוראית למדו ממנו רבי אלעזר ברבי שמעון ורבי יהודה הנשיא בצעירותם (ירו', מעשרות פ"ג ה"ד, נ ע"ד; בבלי, בבא מציעא פד ע"ב), אך אין אף חכם המוסר את תורתו. מימרות רבות השתמרו, אך אף פעם לא נמסר מי היה התלמיד שמסרן. התמונה המצטיירת היא של חכם הפועל בבית מדרש עצמאי וככל הנראה אינו משתלב בממסד, אף שלפחות שניים מתלמידיו הפכו למורי הדור<sup class="footnote-marker">59</sup><i class="footnote">תמונה חריגה זו מאששת ללומד גם את אמינותן של מסורות שונות על חכמים. החכמים אינם מתוארים כזהים, אך התמונות לכידות ושונות זו מזו. </i>.
מעין הלכה זו שנינו במשנת עדיות על רבן גמליאל, ממשיכו של רבן יוחנן בן זכאי: "הם (רבי יהושע ורבי פפייס) העידו שמעברים את השנה על תנאי. ומעשה ברבן גמליאל שהלך ליטול רשות מהגמון שבסוריא<sup class="footnote-marker">60</sup><i class="footnote">כלומר, לקבל סמכות חוקית מלאה מן הנציב הרומי של סוריה. פרובינציית יהודה הייתה כפופה לסוריה משום שבסוריה כיהן נציב בכיר יותר.  </i> ושהה לבא, ועברו את השנה על תנאי לכשירצה רבן גמליאל, וכשבא אמר רוצה אני ונמצאת השנה מעוברת" (משנה, עדיות פ"ז מ"ז). אלא שמשנת עדיות איננה מנסחת מה התנאי ומסתבר שהיה זה תנאי אישי, שרבן גמליאל יסכים. לא נאמר שזהו אב בית הדין או הנשיא, אך לפי דרכנו הכוונה לנשיא.

Mishnah 5

מכאן המשנה פותחת בבירור סדרי התפילה בראש השנה. היו חוקרים שסברו שתפילות הציבור הותקנו רק לאחר ימי בית שני<sup class="footnote-marker">61</sup><i class="footnote">ראו הנספח למסכת מגילה. </i>. מהתוספתא שתובא בהמשך ברור שתפילת ראש השנה הותקנה עוד בימי הבית, והיא מבוססת על סדרי התפילה הקבועים. ביום רגיל אמרו שמונה עשרה ברכות: שלוש ראשונות, שלוש אחרונות ושתים עשרה ברכות ביניהן<sup class="footnote-marker">62</sup><i class="footnote">במקורות שונים אנו שומעים על שבע עשרה או תשע עשרה ברכות, ועל ברכת המינים שכאילו נוספה בדור יבנה. שאלות אלו אינן נוגעות לבירור משנתנו. </i>. בשבת ובחגים אמרו שבע ברכות: שלוש ראשונות ושלוש אחרונות, וביניהן ברכה שביעית המוקדשת ליום המקודש; בשבת היא נחתמת ב"מקדש השבת". מבנה התפילה בראש השנה נבנה כמעין קומה נוספת על בסיס זה. במקום ברכת המועד (או ברכת השבת) בלבד אמרו גם שלוש ברכות מיוחדות: מלכויות, זיכרונות ושופרות. כלומר, מדובר בארבע תוספות לתפילת החג: מלכויות, זיכרונות, שופרות וקדושת היום, הזהה בתוכנה לתוספת הקבועה של כל חג. ברם, לכל הדעות יש רק שלוש ברכות נוספות. זיכרונות ושופרות הן תמיד ברכות לעצמן, ומקומותיהן של קדושת היום ומלכויות שנויים במחלוקת (להלן). ייתכן מאוד שהקביעה בדבר שלוש ברכות, שהן תוספת לתפילה, מושפעת מהמבנה הבסיסי המכיל יחידות של שלוש שלוש ברכות. על כן גם בראש השנה התוספת כוללת רק שלוש ברכות, והתוספת הרביעית צורפה לאחת הברכות הקיימות.
<b>סדר ברכות – </b>בראש השנה<sup class="footnote-marker">63</sup><i class="footnote">מקבילה למשנתנו במדרש ספרא, אמור פרשה יא ה"א-ה"ב, קא ע"ג-ע"ד.  </i>: <b>אומר אבות וגבורות וקדושת השם –</b> אלו שלוש הברכות שבכל יום, והן מוכרות עד היום, אם כי נוסחן בעבר היה שונה במקצת. "אבות" היא כיום ברכת "מגן אברהם", "גבורות" היא ברכת "מחיה המתים" ו"קדושת השם" היא ברכת "האל הקדוש", או "המלך הקדוש" כמקובל בנוסח בבל עד היום<sup class="footnote-marker">64</sup><i class="footnote">ראו משנה, ברכות פ"ה מ"ב; תענית פ"א מ"א ופירושנו לתענית שם. "המלך הקדוש" היא הסיומת הבבלית, ואילו הירושלמי מכיר רק את הנוסח "האל הקדוש" גם בראש השנה. ראו ירו', נט ע"ג. </i>, <b>וכולל מלכיות עמם –</b> את ברכת המלכויות ("מלך על כל הארץ") המתפלל כולל עם ברכת קידוש ה', <b>ואינו תוקיע –</b> כפי שנראה להלן התקיעות באות בהמשך התפילה.
<b>[עם] –</b> המצוי בסוגריים מחוק בקו בידי המעתיק, ואינו בדפוס. המתפלל ממשיך ואומר <b>קדושת היום – </b>קדושת היום היא ברכת "ישראל והזמנים". זהו נוסח בבל המקובל עד היום, ונוסח ארץ ישראל היה "מקדש ישראל ויום הזכרון"<sup class="footnote-marker">65</sup><i class="footnote">זה אחד ההבדלים שבין נוסח בבל לנוסח ארץ ישראל. ראו, למשל, ספראי, הגדת חז"ל, עמ' 58; פליישר, תפילה, עמ' 20. אצל מאן, גניזה: "מקדש ישראל וראשי שנים ומחדש שנים ומועדי שמחה זמנים ומקראי קודש". בכתבי יד שונים מופיעות סיומות שונות במקצת. </i>, <b>ותוקיע –</b> לפי כל הדעות תוקעים שלוש פעמים, אחר כל אחת מתפילות היום המיוחדות. אחר התקיעות המתפלל ממשיך ואומר <b>זכרונות –</b> זיכרונות מסתיימות בברכה "זוכר הברית" או "זוכר הברית לעמו ישראל"<sup class="footnote-marker">66</sup><i class="footnote">כך הנוסח אצל מרגליות, הלכות ארץ-ישראל, עמ' קנא. בקטע 14 של מאן: "זוכר ברית אבות לבנים", ראו מאן, גניזה, עמ' 330. בנוסח שפרסם יהלום, מחזור ארץ-ישראל, החתימה חסרה. גם כאן, בכתבי יד שונים מופיעות סיומות שונות במקצת. </i>, <b>ותוקיע –</b> פעם שנייה, ואומר <b>שופרות –</b> ברכה המסתיימת ב"שומע קול שופר", "שומע קול תרועה" או נוסח דומה, <b>ותוקיע –</b> פעם שלישית, <b>ואומר עבודה והודיה וברכת כהנים –</b> אלו שלוש הברכות שבכל יום. הברכה האחרונה נקראת "ברכת כוהנים" כי היא הסתיימה בברכת כוהנים. כיום ברכת הכוהנים מצויה לפני הברכה האחרונה, ברכת "שים שלום", והיא מכונה "ברכת השלום". אך ברכת "שים שלום...” מצויה רק בנוסחאות בבל, ובארץ ישראל היא מכונה תמיד "ברכת כוהנים"<sup class="footnote-marker">67</sup><i class="footnote">ראו, למשל, פליישר, תפילה, עמ' 34 ועמ' 238. ברכת "שים שלום" היא מעין תשובה של העם לברכת הכוהנים, והיא חוזרת על ברכת הכוהנים בצורה כיאסטית. </i>, <b>דברי רבי יוחנן בן נורי אמר לו רבי עקיבה אם אינו תוקיע למלכיות למה הוא מזכיר –</b> בסידור שרבי יוחנן בן נורי מציע אין תקיעה אחר מלכויות, שכן אין היא ברכה בפני עצמה, אבל בפסוקים הנאמרים במלכויות תקיעת השופר נזכרת<sup class="footnote-marker">68</sup><i class="footnote">ראו להלן, משנה ו. </i>, אם כן למה להזכיר תקיעת שופר ולא לתקוע. כפי שנראה להלן לא הייתה רשימת הפסוקים קבועה, וייתכן שלדעת רבי יוחנן בן נורי אכן אין במלכויות פסוקים שתקיעת שופר מוזכרת בהם. רבי עקיבא מציע סדר תפילה שונה: <b>אלא אומר אבות וגבורות וקדושת השם וכולל מלכיות עם קדושת השם – </b>בנוסח הדפוס וברוב כתבי היד <b>עם קדושת היום. </b>לפי נוסח כתב יד קופמן התפילה עד כאן זהה להצעתו של רבי יוחנן בן נורי, ואין כלל ברכה לראש השנה (קדושת היום). נראה, אפוא, שבכתב יד קופמן נפל שיבוש וצריך להיות "קדושת היום", ואם כן הברכה הרביעית היא קדושת היום ומלכויות והתקיעה הראשונה באה אחר ברכת מלכויות, <b>ותקיע –</b> תקיעה ראשונה אחרי מלכויות, <b>זכרונות ותקיע –</b> תקיעה שנייה, <b>שופרות ותוקיע –</b> תקיעה שלישית, <b>עבודה והודיה וברכת כהנים –</b> כמו ביום רגיל, וכדעת רבי יוחנן בן נורי.
מחלוקת דומה לזו שבמשנה שנויה בתורת כוהנים: "זכרון תרועה מקרא קדש – רבי אליעזר אומר 'שבתון' – זו קדושת היום, 'זכרון' – אילו זכרונות, 'תרועה' – אילו שופרות, 'מקרא קדש' – קדשיהו. אמר לו רבי עקיבא אני אומר... 'זכרון' – אילו זכרונות, 'תרועה' – אילו שופרות, 'מקרא קדש' – זו קדושת היום, ומנין שהוא כולל עימם את המלכויות? תלמוד לומר 'אני ה' אלוהיכם'. רבי יוסי ברבי יהודה אומר מה תלמוד לומר והיה לכם לזכרון... אלא זה בינין אב כל מקום שאת אומר את הזכרונות את סומך לה את המלכויות" (ספרא, אמור פרשה יא ה"א-ה"ב, קא ע"ג-ע"ד). מנוסח הברייתא עולה שמעמדה של תפילת מלכויות שונה משל זיכרונות ושופרות, ומשתמע אולי שהיא נוסדה מאוחר יותר<sup class="footnote-marker">69</sup><i class="footnote">תבורי, מועדים, עמ' 237-234. </i>, ולפיכך לא זכתה לברכה משל עצמה. לכאורה אין רבי אליעזר מזכיר אותה כלל. ברם, המשפט "ומנין שהוא כולל עימם את המלכויות" עשוי להיות המשך דברי רבי עקיבא, או משפט חדש שאינו תלוי במשפטים הקודמים, אך עשוי להיות בהתאם לדעתם של רבי עקיבא ורבי אליעזר כאחד. אין להוכיח מכאן שרבי אליעזר ורבי עקיבא לא הכירו את תפילת המלכויות, אלא שעל כל פנים מעמדה נחות משל חברותיה. מכל מקום, רבי עקיבא כבר הכיר את תפילת המלכויות והוא אף מזכיר אותה במפורש במקום אחר (תוס', פ"א הי"ב). המחלוקת בין רבי עקיבא ורבי אליעזר נוגעת לסדר התפילה, מתי יש לומר את קדושת היום – אחרי שלוש התוספות (רבי עקיבא) או לפני זיכרונות (רבי אליעזר). סדר זה שונה מהסדר שבמשנתנו ורבי עקיבא סותר את דברי עצמו, שכן במשנה הסדר הוא מלכויות וקדושת היום יחדיו. ייתכן גם שבברייתא אין כלל מחלוקת בין רבי אליעזר וחכמים, ורק משמעות דורשים ביניהם, ואז גם אין מחלוקת בין הברייתא בתורת כוהנים ומשנתנו. רבי יוסי ברבי יהודה אף הוא אינו חולק על רבותיו אלא מוסיף דרשה המנמקת את מקורה של תפילת מלכויות, כנספח לזיכרונות ושופרות.
מהתוספתא אנו למדים כי היו מנהגים שונים, וההלכה מכירה בכך כמנהג מקומי: "מקום שנהגו לומר כדברי רבי עקיבא..." (פ"ב [ד] הי"א). זו דוגמה נוספת למנהג מקומי שאינו אלא דעה אחת במחלוקת תנאים<sup class="footnote-marker">70</sup><i class="footnote">ראו המבוא לפסחים פרק ד. </i>. יש להניח שביהודה, שבה גר רבי עקיבא, נהגו כרבי עקיבא, ובגליל כרבי יוחנן בן נורי, שהתגורר בבית שערים הגלילית (תוס', תרומות פ"ז הי"ד). הירושלמי מעיד על כך במפורש, או שהוא מפרש כך את התוספתא (פסחים פ"ד הי"א, ל ע"ד; פ"י ה"ה, לז ע"ד).
אם כן, חכמי הגליל המשיכו במחלוקתם של חכמי דור יבנה. רבי עקיבא ורבי יוחנן בן נורי פעלו בדור יבנה, ורבי יוחנן אף האריך ימים ופעל גם בראשית דור אושא. באושא עצמה היו שנהגו כרבי עקיבא, והיו שנהגו כרבי יוחנן (תוס', פ"ב [ד] הי"א). כלומר, לאחר מרד בר כוכבא נדד מנהג יהודה לגליל, ומאוחר יותר נחלקים בנושא חכמי הגליל כרבן שמעון בן גמליאל ובנו רבי. הברייתא ערוכה בתוספתא ובשני התלמודים<sup class="footnote-marker">71</sup><i class="footnote">תוס', פ"ב הי"א; ספרא, אמור פרשה יא ה"ה, קמ ע"ד; ירו', נט ע"ג; שביעית פ"י ה"ב, לט סע"ב; נדרים פ"ו הי"ג, מ ע"א; סנהדרין פ"א ה"ב, יח סע"ד; בבלי, לב ע"א. </i>.
כיום מקובלת הלכתו של רבי עקיבא, וקדושת היום נאמרת עם תפילת מלכויות. ברם, לא תמיד היה כך. רבי אבהו אומר שיש לומר את הנוסח "אדיר המלוכה" עם "האל הקדוש". "האל הקדוש" היא החתימה של ברכת "קדושת השם", אך לא ברור מתי יש לשבץ את צמד המילים "אדיר המלוכה"; התלמוד הירושלמי קובע שמימרה זו "אתייא כרבי יוחנן בן נורי" (נט ע"ג). אם כן, נוסח החתימה הוא "אדיר המלוכה והאל הקדוש", ודעתו של רבי יוחנן בן נורי מופיעה כאילו הייתה הנוסח המקובל. כל זאת בקיסריה שביהודה שבה פעל רבי אבהו, בניגוד לקביעת המשנה שביהודה נהגו דווקא כרבי עקיבא. מאוחר יותר, בנוסחאות הגניזה, תפילת "ובכן תן פחדך..." משובצת בעיקר בנוסחאות בבל, ואילו בנוסחאות ארץ ישראל היא מופיעה רק במעין נוסח שני של התפילה. פליישר שיער שהיא שריד מנוסח שנקבע לפי הלכת רבי יוחנן בן נורי<sup class="footnote-marker">72</sup><i class="footnote">פליישר, תפילה, עמ' 127. </i>. כמה נוסחאות תפילה של ראש השנה כמנהג ארץ ישראל פורסמו על ידי חוקרים שונים, ברם אף שידוע על קטעים נוספים הם לא נדונו במפורט במחקר ולא פורסמו כסדרם<sup class="footnote-marker">73</sup><i class="footnote">פליישר רומז ורושם קטעים מספר, אך פרסם מהם רק משפטים ספורים שהיו קשורים לשאלות שבהן עסק, וראו שם, עמ' 125-117; תבורי, מועדים, עמ' 236, ושם ספרות נוספת.  </i>. מרגליות פרסם כמה דפים נוספים של תפילה; הקטע החשוב לנו חסר, אך הוא כולל את פסוקי הקרבנות של החג, ומיד אחר כך את תפילת מלכויות. פסוקי הקרבן נכללו כנראה בקדושת היום, ומשמע שהיא נכללה במלכויות כשיטת רבי עקיבא<sup class="footnote-marker">74</sup><i class="footnote">מרגליות, הלכות ארץ-ישראל, עמ' קמח. </i>.
מטבע התפילה "אדיר המלוכה" מופיע בקטע מס' 14 שפרסם מאן, ובו נוסח תפילת בני ארץ ישראל: "כי לך יאתה המלוכה עדי עד מלך מפואר... ב"א ה' אדיר המלוכה מלך כל הארץ מקדש ישראל וראשי שנים ומחדש שנים ומועדי השמחה זמנים ומקראי קודש"<sup class="footnote-marker">75</sup><i class="footnote">מאן, גניזה, קטע 14, עמ' 329.  </i>. ברור שבנוסח זה הייתה ברכת מלכויות עם קדושת היום, כרבי עקיבא, ומטבע החתימה היה "אדיר המלוכה". ייתכן, אפוא, ש"אדיר המלוכה" נועד מלכתחילה לשמש כחתימה לשיטת רבי יוחנן בן נורי, אך משנקבע הנוסח כרבי עקיבא, בתקופה קדומה או מאוחרת, שובצה בו החתימה המקובלת. מכל מקום, נוסח קטע זה הוא כשיטת רבי עקיבא.
בקטע ארץ-ישראלי אחר של תפילת יום כיפור מופיעה החתימה "אדיר המלוכה והאל הקדוש", וזו חתימה לברכת "קדושת השם". נוסח זה מעניין, שכן בתפילת יום כיפור משובצת תפילת "עלינו לשבח" ואחריה פסוקים מהתורה ומהנביאים, כמו בתפילת מלכויות של ראש השנה, ורק החתימה היא חתימת "מקדש ישראל ויום צום הכיפורים"<sup class="footnote-marker">76</sup><i class="footnote">אלבוגן, תפילה, עמ' 597-595. הרכב הפסוקים דומה להרכב הפסוקים של מלכויות. ברם אי אפשר לדבר על זהות, שכן גם בראש השנה לא היה הרכב פסוקים קבוע, וכבר עמד על כך פליישר, תפילה, עמ' 127; 138.  </i>. אם כן, זה נוסח לתפילת יום כיפור שנוסח וגובש כדוגמת המוסף לראש השנה; אם ניתן ללמוד ממנו על תפילת ראש השנה הרי שבזו קדושת היום הייתה עם מלכויות, שוב כשיטת רבי עקיבא, אבל החתימה של "קדושת השם" היא "אדיר המלוכה". יתר על כן, מסתבר ש"אדיר המלוכה" הפכה לחתימה המקובלת גם ליום כיפור. 
בנוסח בבל המוכר לנו מספרות הגאונים שוררת כמובן אחידות רבה יותר. כל הנוסחים, עד ימינו אנו, נוהגים כרבי עקיבא<sup class="footnote-marker">77</sup><i class="footnote">סדר רב עמרם גאון, עמ' קמא; סדור רב סעדיה גאון, עמ' רכא-רכב.  </i>.
בברייתא אחרת אנו עדים למחלוקת בית שמאי ובית הלל בראש השנה שחל להיות בשבת: האם לומר תשע ברכות (כדעת בית הלל) או עשר (כדעת בית שמאי). לדעת הכול אומרים את שש הברכות של יום חול, ושלוש ברכות לראש השנה. את ברכת היום (קדושת היום) כללו באחת מהברכות הללו, והמחלוקת הייתה האם ברכת היום תהיה ברכה נוספת, עשירית, או שאחת מן התוספות תצורף, ומסורת המחלוקת אינה עוסקת באפשרויות השונות (תוס', פ"ב [ד] הי"ז; ברכות פ"ג הי"ב). 
לסיכום, כך יש להבין את תולדותיה של ההלכה: בשלב ראשון, קדום, נקבעו סדרי התפילה בשבת וביום חול; כמובן אי אפשר לקבוע מה קדם, אך דומה שסדרי תפילת העמידה בשבת קדמו<sup class="footnote-marker">78</sup><i class="footnote">בשבת שבע ברכות, וזה מספר סטראוטיפי מקובל; ביום חול שמונה עשרה ברכות, שבבבל הפכו לתשע עשרה ברכות. מספר זה אין בו כל ייחוד פנים, והוא נראה כסיכום של תהליך שהוסיפו בו ברכות ותפילות שונות שנחשבו נחוצות לציבור. ייתכן שמניין הברכות הורכב משש ברכות של שבת ועוד ארבע סדרות שבכל אחת שלוש ברכות, בסך הכול תריסר ברכות של יום חול. מניין זה של תריסר הוא מטבע לשון ספרותי, ומספר בעל משמעות דתית.  </i>. לאחר מכן נקבעו סדרי התפילה בימים טובים, ולאחר מכן, בסוף ימי בית שני, נחלקו בסדרי התפילה בראש השנה. בדור יבנה נחלקו בפרטי תפילות החג ושבת<sup class="footnote-marker">79</sup><i class="footnote">ראו למשל תוס', ברכות פ"ג ה"י-הי"א. </i>, והותקן הנוסח הקבוע של תפילת העמידה ביום חול (בבלי, ברכות כח ע"ב). התקנת הנוסח באה לאחר שנקבע מספר הברכות ונקבעו נושאיהן. ייתכן שרק בדור יבנה נקבע לראשונה נוסח קבוע ומחייב, במידה זו או אחרת, של התפילה. ייתכן גם שכבר בימי הבית היה נוסח כללי של תפילת העמידה, ברם חכמי יבנה נחלקים גם בשאלה העקרונית האם צריך נוסח קבוע, ולפיכך נראה שרק בדור זה נקבע הנוסח המדויק<sup class="footnote-marker">80</sup><i class="footnote">משנה, ברכות פ"ד מ"ג; תוס', שם פ"ג ה"ג, וראו הנספח לפירושנו למסכת מגילה.  </i>. דור מאוחר יותר, בסוף דור יבנה, נחלקו בפרטים משניים של תפילת ראש השנה וסדרי התקיעה, פרטים שעד עתה הושארו כחופשיים וכל קהילה או שליח ציבור נהגו בהם כרצונם. 
במשנה זו סדר הברכות הוא מלכויות, זיכרונות ושופרות; סדר זה חוזר בסדרת מקורות (תוס', פ"א הי"ב; ספרי, במדבר עז, עמ' 72-71 ועוד). בברייתא בתורת כוהנים אין התייחסות לסדר הברכות, כפי שהראינו. במנהגי נוסחאות התפילה שבידינו אפשר להבחין לעתים בסדר שונה, ולא היה סדר קבוע בכל הקהילות.
במשנה הבאה יתברר כי סדרי התפילה הנדונים במשנתנו הם לגבי תפילות שחרית ומוסף כאחת, שכן בימי המשנה לא היה הבדל בין שתי התפילות, להוציא את התקיעות שהיו רק במוסף.

Mishnah 6

בימי התנאים התפללו בשחרית ובמוסף תפילות זהות<sup class="footnote-marker">81</sup><i class="footnote">כבר עמדו על כך בעל המאור לסוגייתנו, הר"ן לסוגייתנו ואחרים, וראו פירושנו לברכות פ"ד מ"ד ומ"ז. </i>, לפיכך אין המשנה אומרת שמדובר בתפילת מוסף. כך המצב במשנתנו ובהלכות תנאיות אחרות העוסקות בתפילות ראש השנה או יום כיפור<sup class="footnote-marker">82</sup><i class="footnote">ראו למשל תוס', ברכות פ"ג הי"ב. </i>. בירושלמי שבועות מובאת מחלוקת בית הלל ובית שמאי: "העובר לפני התיבה ביום טוב של ראש השנה בשחרית..." (פ"א ה"ד, לג ע"א); הניסוח הוא כבר אמוראי, ומבטא את המציאות המאוחרת שתפילות שחרית ומוסף היו בה תפילות נפרדות. ואכן, במקבילה התנאית מדובר על תפילות שחרית ומוסף כאחת (תוס', ברכות פ"ג הי"ב). הזהות שבין שחרית ומוסף היא גם הרקע הרֵאלי להתלבטות האם לתקוע בשחרית או במוסף (להלן, המשנה הבאה).
בתפילה המיוחדת של ראש השנה שלושה מרכיבים מיוחדים: מלכויות, זיכרונות ושופרות. מלכויות היא תפילה להמלכת בורא עולם על עולמו. יש בה תיאור ותפילה או תקווה: תיאור של מצב שה' שולט בו על העולם, ותקווה שתתגלה מלכותו בפועל וה' ינהיג את עולמו ואת עמו. גם בזיכרונות יש שילוב של תיאור העבר ותקווה לעתיד: תיאור של מקרים מהמקרא שה' זכר בהם את עמו. "לזכור", בהקשר זה, משמעו לשמוע, לפקוד ולהציל. בשופרות נכללה ברכה על שמיעת השופר, ופסוקים שהשופר או התקיעה והתרועה נזכרים בהם.
<b>אין פוחתים –</b> בתפילת ראש השנה בשחרית ובמוסף, <b>מעשר –</b> פסוקים שבהם נזכרות <b>מלכיות –</b> פסוקים שבהם נזכרת המלכת ה', <b>ומעשרה –</b> פסוקים של<b> זכרונות –</b> שבהם נזכר הרעיון שהקב"ה זכר את עמו או את העולם והצילו, ואין פוחתין <b>מעשרה שופרות –</b> פסוקים שבהם נזכרת תקיעת השופר. נוסח החתימה והפתיחה היה כנראה קבוע, בשלמותו או בחלקו, ואילו בפסוקים הנוספים יכול היה העובר לפני התיבה לבחור כרצונו. ייתכן שהיו פסוקים שהיה מקובל לבחור בהם, או לחילופין קבוצת פסוקים גדולה שמתוכה ניתן היה לבחור. התנא מבקש לקבוע סדרי נוהל שיהיו בכל פרק עשרה פסוקים. הוא אינו מנסה לקבוע אילו פסוקים, ואף לא מאילו ספרים יש ללקטם. מהתוספתא עולה שמשנתנו היא מימיו של רבי עקיבא האומר "אין פוחתין מעשר מלכיות ומעשרה זכרונות ומעשרה שופרות, אם אמר שבע<sup class="footnote-marker">83</sup><i class="footnote">גרסת כ"י ל בתוספתא נראית מופרכת, וראו עוד בבלי, לב ע"א. </i> מכולם יצא, דברי רבי עקיבא" (תוס', פ"ב [ד] הי"ב)<sup class="footnote-marker">84</sup><i class="footnote">בכ"י מ למשנה נוסף "דברי רבי עקיבא". </i>. אם כן, רבי עקיבא מסכים עם הקביעה העקרונית בדבר עשרה פסוקים בכל פרק, אך יוצאים ידי חובה גם בשבעה פסוקים. לא ברור האם שבעה פסוקים לכל שלוש התפילות או לכל אחת ואחת. כמו כן לא ברור האם משנתנו כדעת רבי עקיבא, או שהיא חולקת וסבורה שמי שאמר רק שבעה פסוקים לא יצא ידי חובה.
רבי יוחנן בן נורי אומר אם אמרן שלוש שלוש יוצא – לפי רבי יוחנן די בשלושה פסוקים בכל חלק של התפילה. דברי רבי יוחנן בן נורי נשנים בתוספתא בשינוי קל: "אין פחות משבע, אם אמר שלש מכולם יצא" (שם)<sup class="footnote-marker">85</sup><i class="footnote">בדפוסים (וילנא, דו, דפ וכן ב- א, ל) נוספה המילה "מכולם" ("מכולן") במשנה, וזו תוספת בהשראת הבבלי.  </i>. הבבלי מניח ששלושה אלו חייבים להיות מסודרים, או שבכל תפילה חובה לצטט שלושה פסוקים: שלושה מהתורה, שלושה מהנביאים ושלושה מהכתובים, סך הכול תשעה פסוקים בכל תפילה, או פסוק אחד מהתורה, אחד מהנביאים ואחד מהכתובים (לב ע"א). האבחנה בין סוגי הספרים שבתנ"ך נזכרת גם בירושלמי (נט ע"ג). זו כמובן החלוקה המשולשת והרגילה של התנ"ך, אך במקורות התנאיים לא נדרשה חלוקה משוכללת של הפסוקים: שלושה מהתורה, שלושה מהנביאים ושלושה מהכתובים, כל שנדרש הוא להתחיל בתורה ולסיים בנביא, כאמור בהמשך המשנה.
גרסה שונה של המשנה מצויה בספרות הגאונים: "אין פוחתין מעשרה מלכיות... ואם אמר שלש שלש יצא, רבי יוחנן בן נורי אומר אם אמר שלש מכולן יצא"<sup class="footnote-marker">86</sup><i class="footnote">כך בהלכות גדולות, ד"ו לז ע"ג, ועיין אפשטיין, מבוא, עמ' 415. </i>. לנוסח זה אין הד בספרות התפילות, אך נראה שלגאונים הייתה גרסה זו במשנה. בדפוסים של המשנה שבידינו הנוסח הוא "שלש שלש מכולן"; אין לנוסח זה בסיס בכתבי היד הקדומים, וברור שזה ניסיון לפרש את המשנה בהתאם לנוהג המאוחר של אמירת שלושה פסוקים מכל חטיבה ספרותית של התנ"ך.
<b>אין מזכירים –</b> ברשימת הפסוקים, <b>זכרון מלכיות –</b> פסוקים שנזכר בהם השורש זכ"ר אך הוא מתייחס למלך בשר ודם שזכר את שזכר. הווה אומר, ניתן לכלול בתפילה רק פסוקים שנזכר בהם זיכרון אלוהי. כן אין כוללים<b> ושופר שלפורענות –</b> פסוקים שנזכרת בהם תקיעת שופר שאינה לטוב. בתוספתא ובתלמודים (תוס', פ"ב [ד] הי"ב; ירו', נט ע"ג; בבלי, לב ע"ב) למשנתנו מובאת רשימת פסוקים שניתן לכללם או שאין לכללם, ואף דיונים האם פסוק מסוים יכול להתחלק לשני פסוקים. מכל זה משמע שרשימת הפסוקים לא הייתה קבועה. 
לכאורה אפשר היה להבין כי סדר הברכות הוא זיכרונות, מלכויות ושופרות, והיה מי שפירש כך והוסיף לכך עוד רמזים מספר<sup class="footnote-marker">87</sup><i class="footnote">ראו תבורי, מלכויות. </i>. ברם, אין שורה זו במשנה מכוונת להציע את סדר הברכות אלא לדבר על פסוקים בעייתיים. אין היא דנה כלל במלכויות, אלא רק בפסוקים מזיכרונות שיש בהם גם מענייני מלכות. אין, אפוא, סיבה להמציא מחלוקת תנאים חדשה בעניין, מה עוד שבספרות המאוחרת יותר אין רמז למנהג של אמירת זיכרונות לפני מלכויות.
<b>מתחיל בתורה –</b> הפסוק הראשון צריך להיות מן התורה, <b>ומשלים בנביא –</b> ההמשך צריך לכלול פסוקים מנביאים, וצריך להשלים, כלומר הפסוק האחרון צריך להיות מנביאים, <b>רבי יוסי אומר אם השלים –</b> אמר פסוק אחרון <b>בתורה יצא –</b> מנוסח דבריו משמע שאין חובה להשלים בפסוק מהתורה, אך הדבר מותר. בתוספתא נקבע סדר ממוסד יותר: "מתחיל בשל תורה ומסיים בשל תורה ואומר של נביאים ושל כתובים באמצע" (תוס', פ"ב [ד] הי"ב). גם הירושלמי מעדיף פירוש זה המבוסס על הברייתא (נט ע"ג)<sup class="footnote-marker">88</sup><i class="footnote">ראו אפשטיין, מבוא, עמ' 275. </i>. בתלמוד הבבלי מופיעה הדרישה לשלושה פסוקים מן התורה, שלושה מהנביאים ושלושה מן הכתובים, אך לא נאמר מה הפסוק העשירי (לב ע"א). סדר זה מקובל היום בקהילות ישראל, וכיום מקובל שאת רשימת הפסוקים משלימים בפסוק מן התורה. דעתו של רבי יוסי חדרה אפוא להלכה, אך לא כצורתה המקורית. רבי יוסי התיר להשלים בתורה, וכלל לא הכיר חובה לכלול פסוקים מהכתובים. יש כאן ביטוי לתהליך ידוע בגיבוש התפילות, "הלכך נימרינהו לתרוייהו" (לפיכך נאמר את שניהם – בבלי, ברכות נט ע"א; תענית ז ע"א; מגילה כא ע"ב ועוד), וכל הדעות נכללו בנוסח הסופי<sup class="footnote-marker">89</sup><i class="footnote">ראו דיוננו בפ"ג מ"ה.  </i>. 
בנוסחאות בבל, כבר מתקופת הגאונים ועד ימינו, הנוסח מגובש: שלושה פסוקי תורה, שלושה מכתובים, שלושה מנביאים וחותם בתורה. האבחנה בין החטיבות השונות ברורה: "ככתוב בתורתך", "ובדברי קדשך כתוב...", "ועל ידי עבדיך הנביאים נאמר..." או בנוסח דומה<sup class="footnote-marker">90</sup><i class="footnote">סדר רב עמרם, עמ' קמד; סדור רב סעדיה, עמ' רכג, ועוד. ההפניה לתורה לעתים חסרה כיוון שהיא תחילת הפסוקים. </i>. בכל נוסחאות עם ישראל ההדגשה על מקור הפסוקים משותפת, אבל הרכבם שונה.
בנוסחאות ארץ ישראל שנמצאו בגניזה הרכב הפסוקים שונה. בנוסחאות יוסי בן יוסי הנוסח אינו מסודר כלל, אך ההשלמה היא בפסוק מהתורה<sup class="footnote-marker">91</sup><i class="footnote">פיוטי יוסי בן יוסי, עמ' 95. </i>. בנוסח שפרסם מרגליות<sup class="footnote-marker">92</sup><i class="footnote">מרגליות, הלכות ארץ-ישראל, עמ' קמח-קנ. </i> בתפילת מלכויות עשרה פסוקים: ארבעה מהתורה, שלושה מהכתובים ושניים או שלושה מהנביאים; הפסוק האחרון הוא מנביאים, כדעת התנא קמא במשנה. הקטע של זיכרונות קטוע: הוא כולל לפחות שני פסוקים מהתורה (אולי יותר), שלושה מהכתובים ושלושה מהנביאים. נראה אפוא שההרכב זהה, ומן התורה נכללו ארבעה פסוקים ששניים מהם אינם בקטע הקטוע שבידינו. מכל מקום, בקטע מודגש שהפסוקים הם מהתורה, מ"דברי קדשך" (כתובים) או מהנביאים. בקטע שפרסם מאן ארבעה פסוקים מהתורה, שניים מהכתובים וארבעה מהנביאים<sup class="footnote-marker">93</sup><i class="footnote">מאן, גניזה, קטע 14, עמ' 330-329. </i>, ובקטע שפרסם אלבוגן<sup class="footnote-marker">94</sup><i class="footnote">אלבוגן, תפילה, עמ' 596-595. הקטע הוא מתפילת יום כיפור, אך כאמור זהה לתפילת ראש השנה, וכבר עמדנו על כך לעיל.  </i> פסוק מהתורה, חמישה מהכתובים וחמישה מהנביאים. בכל הקטעים מודגש מהיכן בא הפסוק, באותו מטבע לשון. אם כן, בשתי נוסחאות אלו מוזכרים עשרה פסוקים אך החלוקה שונה, ואין הקפדה על השלמה מהתורה. עם זאת, בכל נוסחאות ארץ ישראל יש הקפדה על הבאת פסוקים מספרי התורה השונים.
בנוסח התפילה הארץ-ישראלי שפרסם יהלום פסוקים רבים, והם שזורים בתוך דברי פיוט. באופן כללי ברור שיש יותר מעשרה פסוקים, אם כי לפעמים קטע מקראי אחד חולק לכמה קטעים וחלקי פסוקים מופרדים על ידי קטעי פיוט, כך שייתכן שמניין הפסוקים הנזכרים קטן יותר. בהרצאת הפסוקים אין סדר, אבל מלכויות וזיכרונות מסתיימים בפסוקים מהתורה. 
תוכן הפסוקים בנוסחאות הגניזה אינו קבוע, אך נראה שהיו פסוקים אחדים שהחלו להיקבע, כמו הפסוק "ה' ימלֹך לעולם ועד" משירת הים (שמות טו יח), אך קביעות לא הייתה. 
לפנינו, אפוא, תהליך ברור של התגבשות הנוסח. בדור יבנה הפסוקים עדיין חופשיים<sup class="footnote-marker">95</sup><i class="footnote">פרשנים מסורתיים התקשו להשלים עם הגילוי בדבר תהליך התגבשות הפסוקים. הריטב"א, למשל, מפרש שאין פוחתין היינו בשעת הדחק, אבל הנוסח הרצוי כבר היה קבוע. אבל עוד בימי הגאונים טרם נקבע הנוסח, ראו אוצר הגאונים ללב ע"ב (עמ' 54). </i>. כבר לפני ימי רבי עקיבא היה מקובל להגיד פסוקים או אזכרות. בוויכוח שבין רבי עקיבא לבין רבי יוחנן בן נורי במשנה הקודמת כבר נזכרים הפסוקים כטיעון, ומשמע שאין ויכוח על עצם אזכורם ואף לא על תוכנם, אבל עדיין היה חופש בבחירת הפסוקים. בדור אושא (רבי יוסי) נקבעים כללים, דור מאוחר יותר (התוספתא) הנוסח נקבע ביתר פירוט, בתלמוד הבבלי הוא מופיע מגובש כמעט לחלוטין והנוסח שנקבע כולל גם את דברי רבי יוסי. אם כן, בדור אושא נקבעו מסגרות מדויקות יותר אך רשימת הפסוקים לא הייתה קבועה עדיין, ואף בימי הביניים טרם התגבשה באופן סופי.

Mishnah 7

<b>העובר לפני התיבה –</b> התיבה היא המתקן שהחזיקו בו את ספרי התורה. בספרות התנאים היא מכונה תמיד "תיבה", ורק בספרות האמוראים מתחיל להתפשט המונח "ארון". "ארון" הוא מונח מרומם יותר, המתייחס לארון הקודש שעמד במקדש הראשון, לעומתו המונח "תיבה" הוא שימושי, שמו של רהיט בלבד<sup class="footnote-marker">96</sup><i class="footnote">ספראי, דוכן. </i>. השימוש במונח "ארון" בא, מן הסתם, להדגיש את תפקידו של בית הכנסת כמקדש מעט (איור 81). בספרות התנאים שליח ציבור מכונה "העובר לפני התיבה", ולעתים רחוקות נעשה שימוש בשורש יר"ד. תפקידו היה להוביל את התפילה. בהיעדר סידורים כתובים ובהיעדר נוסח קבוע היה לו תפקיד מפתח בקביעת הנוסח.
<b>ביום טוב של ראש השנה השיני –</b> כפי שכבר אמרנו היו הנוסח של תפילת השחרית ושל תפילת המוסף זהים. רק כך אפשר להבין את ההתחבטות האם לתקוע בשופר בשחרית או במוסף. ההבדל בין התפילות היה רק בסדרן; שחרית מכונה כמובן הראשונה, ומוסף השנייה. ה"שיני" או ה"שני" הוא שליח הציבור של מוסף. המינוח מעיד כי לכל תפילה היה שליח ציבור אחר, ומקובל היה להחליף שליחי ציבור לתפילות השונות, אם כי כמובן לא הייתה זו הלכה.
<b>מתקיע – </b>מארגן את התקיעות, או מאפשר לתוקע לתקוע. כפי שנראה במשנה הבאה היה מקובל שהיחידים תקעו, ואולי גם כאן הכוונה שהמתקיע הורה ליחידים לתקוע. ברם, סביר יותר ש"מתקיע" הוא כמו "משמיע", ובאותו המשקל הדקדוקי, כלומר תוקע. היו מהראשונים<sup class="footnote-marker">97</sup><i class="footnote">כך בתשובה המיוחסת לרב האי גאון, אוצר הגאונים, עמ' 54, בר"ן לסוגייתנו ואחרים. הרמב"ן והריטב"א פירשו ש"מתקיע" משמעו מברך. </i> שלמדו מכאן שיש צורך באדם שיורה לתוקע לתקוע, ברם נראה שמסקנה זו אינה הכרחית מפשט המשנה. הירושלמי מספר כי בעבר תקעו בשחרית, אך האויבים שמעו את התקיעה וחשבו כי מדובר במרד, ולכן העבירו את התקיעות למוסף (נט ע"ג). קשה לקבל את המסורת כעדות רֵאלית, שכן לאויבים אין כל הבדל בין שחרית ומוסף, ולא ייתכן שאירוע זה שימש עילה לשינוי ההלכה<sup class="footnote-marker">98</sup><i class="footnote">הרמב"ם מפרש שהשומרים שמרו לבל יתקעו, אך בסוף התפילה הלכו וכך התאפשר ליהודים לתקוע.  </i>. בתלמוד הבבלי מובא בשמו של רבי יוחנן הארץ-ישראלי: "בשעת גזרת המלכות שנו" (לב ע"ב). נראה, אפוא, שהבבלי משמר את הנוסח המקורי, והתלמוד הירושלמי הרחיב את ההסבר למעשה מרתק.
"שעת גזרת מלכות" היא המינוח הקבוע לגזרות הדת שאחרי מרד בר כוכבא. הטיעון הזה מופיע כהנמקה לשינוי בהלכות, ובעיקר לשינויים במועדי קיום מצוות. ברם, לא אחת מתברר שהשינוי אינו נובע ישירות מימי המרד או מגזרות הדת; אלו שימשו בראש ובראשונה בזיכרון הלאומי כתאריך חשוב וכעוגן כרונולוגי לציון אירועים (הכרעה פלונית הייתה לפני אותו תאריך או אחריו), ולכל היותר היוו גורם מזמן או מסייע לשינוי ההחלטה<sup class="footnote-marker">99</sup><i class="footnote">ראו למשל משנה, כתובות פ"א מ"א ומקבילותיה. שטינפלד, על התקיעה, מסביר שהתקיעה באה רק במקום בית דין. אם כן כבר במקורה הייתה התקיעה במוסף, ואין זו תקנה מאוחרת. לפי דברינו אין צורך בהנמקה זו. </i>. גם במקרה שלנו ספק אם גזרות הדת היו חלק מתהליך קביעת ההלכה. בשני התלמודים מובאים נימוקים אחרים מדוע יש לתקוע במוסף. נימוק אחד מבוסס על דרשת הכתוב, והשני יידון להלן. התלמודים שואלים מה בין הלל לתקיעת שופר, שהלל אומרים בשחרית ותקיעת שופר במוסף. ברור שאם היה הנימוק של גזרת הדת שריר אין לשאלה כל טעם. בבבלי נשאלת שאלת ההבדל בין תקיעת שופר והלל, ותשובת הגמרא היא הנימוק של גזרות הדת. ברם, בירושלמי הדברים מובאים במקביל: קודם סיפור האויבים, ואחר כך הנימוקים האחרים. הטעם העיקרי המופיע בירושלמי הוא משום "לית כל עמא תמן" (אין כל העם שם), ובבבלי "משום דברוב עם הדרת מלך". אם כן, המתינו בתקיעת שופר עד מוסף כדי שציבור המתפללים יהיה רב יותר. כנראה רבים איחרו לתפילה ורצו שכולם ישמעו את תקיעת השופר. עם זאת, אין חכמים מעלים את הטיעון שכדאי לתקוע מאוחר כדי שרבים יצאו ידי חובה. כפי שנראה להלן לא הסתפקו בתקיעה בציבור, והיחידים תקעו לעצמם. אם כן אין חשש שאי מי לא ישמע תקיעת שופר, אלא רצון שהתקיעה תהיה ציבורית ופומבית ככל האפשר. נימוק אחר מובא במדרש: "כדי שבשעה שהם עומדים בדין יהיו מצויין מליאי מצות הרבה ויזכו בדין"<sup class="footnote-marker">100</sup><i class="footnote">פסיקתא רבתי, מ, עמ' קסג ע"ב; פסיקתא דרב כהנא, בחדש השביעי ח, עמ' 341. </i>. הנימוק המדרשי, בצוותא עם כל יתר הנימוקים, מראים כי מדובר בנוהג מקובל ששורשיו כבר מעורפלים. נראה שהנימוק העיקרי הוא שונה. התקיעות במקדש היו תקיעות על הקרבנות ותקעו עם קרבן המוסף, ובהעברה מהמקדש לבית הכנסת הועתק הנוהל ותקעו במוסף.
<b>בשעת ההלל –</b> בימים שאומרים בהם הלל, <b>הראשון מקרא את ההלל –</b> אומרים הלל בשחרית. הבבלי מנסה לומר שהדבר נובע מכך ש"זריזין מקדימין למצות תקיעה", צריך לעשות את המצווה מוקדם ככל האפשר, ודוחה את ההסבר. בירושלמי הנימוק הוא שוב כדי שכל העם יהיה נוכח. ההבדל בין תקיעת שופר לאמירת הלל ברור. ההלל נקרא במספר ימים רב במרוצת השנה: בשמונת ימי סוכות, בשמונת ימי חנוכה, ביום טוב ראשון של פסח ובעצרת<sup class="footnote-marker">101</sup><i class="footnote">ירו', סוכה פ"ד ה"ה, נד ע"ג; בבלי, תענית כה ע"ב ומקבילות. </i>. חלק מהימים שאומרים בהם הלל היו ימי שבתון מלא או חלקי (בחול המועד השבתון חלקי), אך ימי חנוכה היו ימי עבודה. יתר על כן, בחנוכה לא היה מוסף כלל, על כן צריך היה לומר את ההלל בבוקר, וכנראה לא רצו חכמים לחלק בין ימי חנוכה לימי סוכות ולומר את ההלל בזמנים שונים. 

Mishnah 8

המשנה עוסקת בסדרת שאלות הלכתיות, והיא מצויה בין שתי משניות העוסקות בתקיעה, על כן מקומה מתמיה. אפשטיין סבר כי במקורה הייתה המשנה המשך של פ"ג מ"ז, זאת בהתאם לניסיונו לשחזר את העריכה הקדומה של מסכת ראש השנה<sup class="footnote-marker">102</sup><i class="footnote">אפשטיין, מבואות עמ' 366, וראו לעיל, פ"ב מ"א. </i>. אמנם מקומה של המשנה קשה, אך הפתרון המוצע מרחיק לכת. במשנתנו יש דיונים הלכתיים סביב השופר, וניתן היה לשלבה במקומות אחדים במסכת. אולי הסידור הנוכחי אינו לפי כללי העריכה המקובלים כיום, אך יש לזכור שלפני עורך המשנה היו יחידות שלמות, והתיאום ביניהן לא היה תמיד מושלם.
<b>שופר שלראש השנה אין מעבירים עליו את התחום –</b> השופר הוא חפץ מצווה, אך אין טלטולו דוחה את קדושת יום טוב. כאן מדובר ביום טוב עצמו. ההלכה התנאית קבעה: "כל שחייבין עליו משום שבות, משום רשות, משום מצוה בשבת – חייבין עליו ביום טוב"<sup class="footnote-marker">103</sup><i class="footnote">ראו משנה, ביצה פ"ה מ"ב; תוס', שבת פי"ז (יח) הכ"ט (י); מכילתא דרשב"י, יב טז, עמ' 20. </i>. כלומר, מה שנאסר מדרבנן בשבת משום "ביום השביעי תשבות" נאסר ביום טוב, גם אם הוא למען דבר המותר משום רשות, או אפילו דבר שחייבים עליו משום מצווה. כמו במקומות רבים אין "רשות" אלא דבר שהוא משום מצווה קלה<sup class="footnote-marker">104</sup><i class="footnote">ראו פירושנו לפסחים פ"ו מ"ב. </i>. מכל מקום, גם אם מדובר בדבר מצווה, אסור לעבור למענו על איסורים מדרבנן. המשנה בביצה נותנת דוגמאות מספר, חלקן מנויות בהמשך משנתנו (עולין באילן ושטים על פני המים). המשנה בביצה קובעת במפורש: "כל אלו ביום טוב אמרו, קל וחומר בשבת" (ביצה שם). משנתנו גם היא עוסקת רק ביום טוב, כלומר בראש השנה שחל בחול. על כן היא קובעת שאין מעבירין עליו את התחום, ולא שאין מטלטלין, שכן טלטול הותר ביום טוב, אך יציאה מחוץ לתחום שבת נאסרה גם ביום טוב. בירושלמי נאמר שמשנתנו ביום טוב (ראש השנה) שחל להיות בשבת (נט ע"ג), ברם דומה שמשפט זה נאמר על הסיפא ("אין מעכבין את התינוקות מלתקוע") ולא על הרישא. מכל מקום, לו עסקה המשנה בשבת הרי שבשבת אין תוקעים בשופר, ויש צורך לפרש את משנתנו בירושלים, או במקום בית הדין כמו במשנה א, והדברים רחוקים. 
<b>ואין מפקיחים עליו את הגל – </b>אם התמוטט מבנה על השופר אין לפקח עבורו את הגל. איסור פיקוח הגל נשנה במסכת יומא והותר רק בשל פיקוח נפש (משנה, יומא פ"ח מ"ז). המונח "פיקוח נפש" לקוח מדוגמה זו. "לפקח" משמעו לפנות, ו"פיקוח נפש" משמעו פינוי מפולת מעל הלכוד בתוכה, <b>ולא עולין באילן –</b> טיפוס על אילן נאסר משום גזרה שמא יתלוש<sup class="footnote-marker">105</sup><i class="footnote">בבלי, ביצה לו ע"ב; בירו', ביצה פ"ה ה"ב, סג ע"א, החשש אחר, וראו פירושנו לביצה פ"ה מ"ב. </i>, או שמא יתלוש ויאכל או ירעיד וינשרו הפרות. ההבדל הוא האם האיסור הוא בתלישה עצמה, או באכילת הפרות שינשרו כתוצאה עקיפה ממעשה הטיפוס. אבל מסוגייתנו משמע שזה איסור מן התורה, איסור בפני עצמו (בבלי, לב ע"ב).
<b>ולא רוכבים על גבי [בהמה] – </b>גזרה שמא יתקן כלי כדי לדרבן את הבהמה, ובירושלמי (ביצה פ"ה ה"ב, סג ע"א) "שמא תינוק הבהמה" ויימצא הבעלים כאילו הוא עושה בה מלאכה. שני התלמודים מסבירים את האיסור ב"גזרה שמא...", והגזרה קשה; וכי יש חשש כה גדול שישכח וישבור כלי?! דנו בנושא במסכת ביצה (פ"ה מ"ב) ובמסכת שבת (פ"ז מ"ב), והצענו דרך שונה להבנת הלכות אלו. בשלב הקדום כל המלאכות נאסרו משום שהן דרך חול, ובלשון משפטית "עובדין דחול". האיסור נבע מתחושת הציבור שפעולות אלו הן בכלל מלאכה, ואם אנו חפצים לשמור את השבת כיום מנוחה יש להימנע מהן. בשלב שני נוסחו אבות מלאכה שהם דרך ספרותית ומשפטית לריכוז רשימת האיסורים; רכיבה או טיפוס אינם אבות מלאכה, ובתור שכאלו הם לכאורה עבודות מותרות. אבל התחושה של האיסור נותרה, וחיפשו כלל משפטי שיאפשר לכלול בתוכו את תחושות האיסור הללו. הפתרון המשפטי הוא דרך הגזרה משום חשש שמא, אך זה רק ניסוח משפטי לתחושת איסור הבאה ממעמקי נפשו של שומר המצוות. למעשה הניסוח המשפטי לא הצליח לכלול בתוכו את כל האיסורים, ולכן צריך היה להשלים את הניסוח בעזרת פתרונות מעין אלו של חשש שמא. כך גם לגבי איסור רפואה. בהלכה הקדומה נאסרה רפואה בשבת, אך היא איננה ברשימת לט אבות מלאכה, ולכן נטילת תרופות נאסרה מחשש שמא ישחוק סממנים. הוא הדין לתקיעה בשופר בשבת (לפי הבבלי): כיוון שלפי התלמוד אין זו מלאכה, היא נאסרה בשבת שמא יטלטל, או שמא יתקן.
<b>לא שטים על פני המים –</b> אין לצאת לדרך בשבת, אבל כמובן מי שכבר נמצא בהפלגה בים חייב להמשיך בדרכו. על הלכה זו שלא לשוט הקפידו קדמונינו. סופר נוצרי אחד מלגלג על היהודים שאינם מפליגים בשבת ועל חבורת ספנים שרק כאשר פרצה סערה הסכימו לעסוק בניהול הספינה<sup class="footnote-marker">106</sup><i class="footnote">מכתבי סינזיוס, מס' 5. </i>. אב הכנסייה מלגלג, אך הספנים היהודיים הקפידו על ההלכה כנדרש, ובמסירות ראויה לשבח.
<b>ואין חותכים אותו –</b> את השופר, <b>בין בדבר שהוא משום שבות – </b>דבר שאיסורו רק משום "שבות", <b>בין בדבר שהוא משום בלא תעשה – </b>שאיסורו איסור תורה,<b> אבל אם רצה ליתן בתוכו מים או יין יתן –</b> אמנם יש בכך כאילו התקנה של הכלי, אך אין בכך איסור, שהרי התקיעה הותרה. כידוע רבי אליעזר חולק על חכמים וסובר שאם הותרה מלאכה בשבת משום מצווה הותרו גם מכשיריה<sup class="footnote-marker">107</sup><i class="footnote">משנה, שבת פי"ט מ"א, וראו פירושנו לפסחים פ"ו מ"א. </i>. ייתכן שרבי אליעזר יחלוק גם על משנתנו ויסבור שהכול מותר לשם המצווה, אך נוסח המשנה מציע כאילו אין כלל מחלוקת בהלכה הנידונה.
<b>אין מעכבין את התינוקות מלתקוע –</b> לפי פשוטם של דברים גם בפִסקה זו מדובר ביום טוב. לפי הבבלי התקיעה עצמה אינה אסורה כלל<sup class="footnote-marker">108</sup><i class="footnote">ראו לעיל, פירושנו למשנה א.  </i>, ולכן פשוט שאף התינוקות יכולים לתקוע, ולפי הירושלמי הסובר שהתקיעה עצמה אסורה בשבת וביום טוב רגיל, היא הותרה בראש השנה כמצווה, ולכן מותר לתקוע אף שלא לצורך. יש להבין שקדמונים לא הסתפקו בתקיעת השופר הציבורית אלא כל אחד תקע לעצמו. כך היה גם בירושלים בימים שבהם תקעו הכוהנים בחצוצרות: "אותו היום כהנים<sup class="footnote-marker">109</sup><i class="footnote">על הזיקה שבין הכוהנים והתקיעה ראו שטינפלד, על התקיעה, עמ' 135-132. </i> עומדין בגדרים ובפרצות וחצוצרות של זהב בידיהם תוקעין ומריעין ותוקעין כל כהן שאין בידו חצוצרות אומר: דומה זה שאין כהן הוא. שכר גדול היה ליושבי ירושלם שמשכירין חצוצרות בדינר זהב. כל כהן שאין בידו חצוצרות אומר דומה שאין כוהן הוא" (תוס', סוטה פ"ז הט"ו). כוהנים תקעו, אפוא, בכל רחבי העיר. כך היה גם ברחבי הארץ בראש השנה. בהמשך המשנה ובתוספתא נחלקים על כך חכמים: "רבן גמליאל אומר שליח ציבור מוציא את הרבים ידי חובתן וחכמים אומרים כל אחד ואחד מוציא את עצמו", ולפי זה ממנים שליח ציבור כדי להוציא ידי חובה את מי שאינו יודע לתקוע (תוס', פ"ב [ד] הי"ח, וראו המשנה הבאה). בירושלמי נאמר שאדם הולך ובידו שופר אצל מי שיודע לברך, או למי שיודע לתקוע (נט ע"ד), ושוב הדבר מעיד כי כל אחד תקע לעצמו. ההלכה נפסקה בירושלמי כרבן שמעון בן גמליאל, אך סביר שנוהג התקיעה העצמי עדיין נשאר, אם כי לא כהלכה אלא כמציאות הרווחת. זאת ועוד; תפילת המוסף נאמרה רק במעמד ציבורי במקומות גדולים<sup class="footnote-marker">110</sup><i class="footnote">ראו פירושנו לברכות פ"ד מ"ז.  </i>, וברוב היישובים לא הייתה כלל תפילת מוסף בציבור. אם אכן תמיד תקעו במוסף, הרי שבפועל הייתה זו תקיעה של יחיד. רק כשעוצבה תפילת המוסף כתפילת ציבור רגילה, הנאמרת בכל מקום, הפכה גם התקיעה לציבורית יותר. עם זאת, עדיין לא חדלה התקיעה העצמית.
על רקע זה ניתן להבין את ההיתר לצעירים ולמתלמדים לתקוע. "תינוקות" בלשון חכמים אינם דווקא תינוקות במשמעותה המודרנית של המילה, אלא מדובר בצעירים שאינם אמורים להיות שליחי הציבור. כאמור, לפי פשוטה המשנה עוסקת ביום טוב. ברם, התוספתא אומרת: "מתלמדין לתקוע בשבת ואין מעכבין את הנשים ואת הקטנים מלתקוע בשבת, ואין צריך לומר ביום טוב" (פ"ב [ד] הט"ז), אם כן המדובר בשבת, ומן הסתם במקום שמותר לתקוע בו בשופר, בירושלים או במקום שיש בו בית דין. אף בירושלמי (נט ע"ד) ובבבלי (לב ע"ב) נקבע שהמשנה מדברת על יום טוב רגיל, אך הוא הדין בראש השנה שחל בשבת. הסבר זה עדיף, שכן הרישא מדברת דווקא על יום טוב ומן הסתם כך גם הסיפא, אלא שהדין תקף גם בשבת. מכל מקום, המתלמד לתקוע רוצה לתקוע לשם מצוות שופר; אם יצאו לו קולות כהלכה – תהיה התקיעה לשם מצווה. הספק נובע מחוסר הוודאות שיצאו לו קולות כהלכה.
<b>אבל מתעשקין בהן –</b> הכוונה שנותנים לצעירים להתאמן ולשחק בתקיעת שופר. המילה "אבל" חסרה בעדי נוסח טובים רבים<sup class="footnote-marker">111</sup><i class="footnote">נא, גק, ת, רת, מדלק, מז, מרא, מרש, מרב.  </i>.
<b>עד שילמדו –</b> כדי שילמדו, אבל <b>והמתעסק לא יצא – </b>שכן התוקע צריך כוונה, כלומר שהתקיעה תהיה לשם תקיעה ולא לשם לימוד<sup class="footnote-marker">112</sup><i class="footnote">ראו לעיל, משנה ז. </i>, <b>והשומע מן המתעסק לא יצא –</b> גם אם השומע התכוון לצאת ידי חובה אין הוא יוצא, שכן התקיעה צריכה להיות לשמה וגם התוקע וגם השומע צריכים להתכוון לשם המצווה.
הבבלי (לג ע"א) מנסה להבחין בין "אין מעכבין", שמשמעו השלמה בדיעבד, לבין "מתעסקין", שמשמעו שעושים כן לכתחילה, והדבר אפילו רצוי, ומבחין בין מי שהגיע לחינוך שמתעסקין עמו לבין מי שלא הגיע לחינוך שאין עושים כן לכתחילה, אבל גם אין מעכבים אותו מלהתאמן ולשחק בשופר<sup class="footnote-marker">113</sup><i class="footnote">כך פירשו רש"י, הר"ן ואחרים על אתר (בבלי, לג ע"א). הרמב"ם פירש שמדובר בשבת שאינה ראש השנה ואין מעכבים את מי שלא הגיע לגיל חינוך, ואין מתעסקין עם מי שהגיע לגיל חינוך. ראו הלכות שופר פרק ב.  </i>. ספק אם אבחנה זו היא פשוטה של המשנה. בתוספתא נאמר: "מתלמדין לתקוע... ואין מעכבין את... הקטנים", כלומר לגדולים מותר הדבר לכתחילה ואת הנערים אין מעכבים. יש להבין את ההבדל בצורה פורמלית פחות. הגדולים לומדים כדי לתקוע ממש ולצאת ידי חובתם בתקיעתם, הנשים והילדים מחכים לתקיעת הגדולים, ומותר להם להתאמן. ודאי שאין בדבר חיוב, שהרי אינם יכולים לצאת ידי חובה בתקיעתם<sup class="footnote-marker">114</sup><i class="footnote">בריטב"א על אתר (לג ע"א) מובאים שני פירושים: או שאת הקטנים שטרם הגיעו לחינוך מעכבים, שכן אינם חייבים בתקיעת שופר, או שאת הקטנים שהגיעו לחינוך מעכבים, כיוון שאסור להם לתקוע בשבת. כאמור, החלוקה בין אלו שהגיעו לגיל חינוך ובין מי שטרם הגיע לחינוך היא פיתוח בבלי בלבד. </i>. 
המשנה מזכירה קטנים ואינה מזכירה נשים<sup class="footnote-marker">115</sup><i class="footnote">ספק אם מותר ללמוד מכאן שהמשנה לא כללה נשים. דומה ששאלה זו לא העסיקה אותה, ואין ללמוד מכך דבר. זאת בניגוד להאופטמן, קיום; האופטמן, נשים. </i>; הבבלי מסיק ממנה שנשים אסורות אפילו בהתעסקות, ברם בתוספתא הנשים נכללות במפורש בהיתר. הבבלי (לג ע"א) מביא את התוספתא כברייתא, ומסיק שהדבר תלוי במחלוקת העקרונית בדבר ההיתר לאשה לחייב את עצמה במצוות עשה. סוגיה קצרה זו היוותה עילה לראשונים לדון ארוכות בשאלה האם נשים רשאיות לחייב את עצמן במצוות שהן פטורות מהן, האם הן רשאיות לברך על המצוות והאם קיום המצווה על ידן דוחה שבת באותם מקרים שבהם המצוות דוחות שבת<sup class="footnote-marker">116</sup><i class="footnote">ראו פירושנו לפסחים פ"ח מ"ז. הר"ן לסוגייתנו מקדיש דיון ארוך לשאלה האם נשים רשאיות לעשות מצוות שהן פטורות מהן; לאחר שהכריע לחיוב הוא מברר האם הן רשאיות לברך על קיום המצווה. דיונים על כך מצויים בספרות הפרשנית, ראו למשל אור זרוע, סימן רסו; הלכות מגילה שלו, סימן שסח, ועוד.  </i>. כאמור כל הדיון מבוסס על נוסח המשנה, אבל בתוספתא מפורש שנשים כילדים ומותר להן לחייב את עצמן במצווה, אפילו ב"מחיר" תקיעה בראש השנה שבעיני הירושלמי היא מלאכה ממש. כלומר, שאלת מצוות עשה שהזמן גרמה ופטורן של נשים איננה חלק מן הדיון במשנה גופה.

Mishnah 9

עד עכשיו עסקנו בדיני תקיעה, וטרם הוסבר מהי התקיעה. במקרא נזכרים שני מונחים: "תקיעה" ו"תרועה", ואלו חוזרים במקורות שונים. הצירוף של שני קולות אלו הרכיב את סדר התקיעות.
<b>סדר תקיעות</b> כך הוא: <b>שלוש –</b> תקיעות במלכויות, זיכרונות ושופרות, כפי שראינו במשנה ה. כל תקיעה הייתה <b>שלשלוש שלש – </b>תקיעה, תרועה ותקיעה, וסך הכול תשעה קולות.
<b>שיעור תקיעה כדי שלוש תרועות –</b> אורך התקיעה כשלוש תרועות, <b>שיעור – אורך תרועה כדי שלוש יבבות – </b>התרועה היא מה שכיום נקרא "שברים". בסך הכול היו אלו תשעה קולות, וכך גם פני הדברים בתוספתא (פ"ב [ד] הט"ו). יש מהראשונים שגרסו "שיעור תרועה שלש יבבות", ומשמע שאין מדובר על אורך התקיעה אלא על תיאורה, ותרועה היא שלוש יבבות<sup class="footnote-marker">117</sup><i class="footnote">כך גרס כנראה רבנו חננאל, וכך מפרשו הר"ן. </i>.
בתלמודים התקשו במונח "תרועה". בירושלמי (נט ע"ג) שני פירושים: "טרימוטה" או שלוש "דקיקן". הפירוש השני הוא שתרועה היא שלושה קולות דקיקים, כגרסת מהרי"ץ גיאת. משמעות המונח "דקיקן" איננה ברורה<sup class="footnote-marker">118</sup><i class="footnote">תבורי, מועדים, עמ' 244. </i>. הירושלמי אף מבהיר שהתרועה באה בתוך התקיעה, כלומר אחריה. המשנה מזכירה שאורך התרועה שלוש יבבות, אך מהירושלמי משמע שהתרועה היא שלושה קולות קצרים. המילה "טרימוטה" או "טרגמוטה" היא מן היוונית, אולי מן המונח בשירה τρίμετρως (טרימטרוס) שמשמעו מקצב של שלוש. לוי מציע ςτρομηρό (טרומרוס), שמשמעו לרעוד<sup class="footnote-marker">119</sup><i class="footnote">לוי, מילון, ח"ב עמ' 191. </i>, ושתי האפשרויות מציעות את צלצול התרועה השונה מהתקיעה שהיא קול ישר ושלם. 
סוגיית התלמוד הבבלי מסובכת הרבה יותר, ומסקנות חשובות אחדות עולות ממנה (לד ע"א-ע"ב). ראשית נקבע בה שהתרועה היא בין שתי תקיעות; נראה שזהו סדר מגובש ונוקשה קצת יותר מהירושלמי. העיקרון של שש תקיעות ושלוש תרועות נאמר כבר בתוספתא, אך סדרן המדויק נמנה לראשונה בבבלי. כפי שנראה, המשנה בהמשך מזכירה מצב של תקיעה אחר תקיעה. אפשר להסביר שמדובר שם באדם שתקע, הריע ותקע בשנייה. ברם הסבר זה אינו מגוף המשנה, וייתכן שהסדר היה אחר. החידוש הגדול הוא הנהגתו של רבי אבהו בקיסריה שאיננו מכירים אותה מתלמוד ארץ ישראל: "אתקין רבי אבהו בקסרי תקיעה שלשה שברים תרועה תקיעה". הבבלי מסביר שרבי אבהו עשה כן מספק, האם תרועה היא שלוש גניחות (תקיעות קצרות) או שלוש יללות (תקיעות קצרות עוד יותר), ולכן קבע לעשות את שתיהן. בעיני התלמוד ההסדר שהציע רבי אבהו בעייתי, שכן יש בו הפסקה בסדר התקיעות. מכאן ניתן להבין כיצד התפתחו התקיעות: כמו במקרים רבים לא הכריעה מסורת ההלכה במחלוקת אלא צירפה את כל הדעות, וכך אנו תוקעים עד היום שלוש פעמים: פעם תקיעה, שברים-תרועה ותקיעה, פעם תקיעה, שברים ותקיעה ופעם תקיעה, תרועה ותקיעה, בסך הכול 30 תקיעות בכל פעם, ובסך הכול 90 קולות. עשרה קולות נוספים נקבעו כדי "לעגל" את סך התקיעות למאה. הכרעה זו אינה בתלמודים, ואף גאוני בבל התנגדו לה. בתשובת רב האי מסופר על מנהגם של השואלים לתקוע כל פעם לא שלושה קולות אלא שלושים<sup class="footnote-marker">120</sup><i class="footnote">אוצר הגאונים לראש השנה, עמ' 68-61. הגאונים מזכירים מנהגים שונים, והנושא ראוי לעיון בפני עצמו. </i>. הגאון מתנגד לכך, ומשמע שבישיבות בבל תקעו רק שלוש תקיעות. בנוסח ארץ ישראל שב"הלכות ארץ-ישראל מן הגניזה" נאמר שתוקעים כל פעם שלוש תקיעות של שלושה קולות: תקיעה, שברים ותרועה<sup class="footnote-marker">121</sup><i class="footnote">מרגליות, הלכות ארץ-ישראל, עמ' קנא. </i>. ההחמרה והוספת התקיעות לא באו, אפוא, מתוך חוגי החכמים. נראה שפעלו כאן שתי מגמות: האחת לצאת ידי חובת כל הדעות, אך יותר מכך פעל כאן הרצון להפוך את התקיעות למעמד ציבורי. בימי המשנה והתלמוד היו התקיעות מרכיב שולי בתפילת הציבור, ועיקר התקיעה היה ביחיד, כל אחד בביתו. משהתגבשה התפילה הפכו התקיעות למרכז התפילה, ונעשו ארוכות יותר כדי להגדיל את המעמד הציבורי<sup class="footnote-marker">122</sup><i class="footnote">להתפתחות התקיעות ראו תבורי, מועדים, עמ' 245-242.  </i>. בבבלי מובאים דברי רבי יוחנן שהתקיעות אינן צריכות לבוא כסדרן (לד ע"ב), אך בהווי היום-יום נקבע סדר נוקשה ומורכב שהגיע לבסוף למאה קולות, בזמנים קבועים בתפילה<sup class="footnote-marker">123</sup><i class="footnote">התפתחות התקיעות בימי הביניים, בקהילות ישראל השונות, מחייבת עדיין בירור. </i>. 
המספר המהותי המרכיב את התקיעות הוא שלוש, וכפולותיו מרכיבות את מניין התקיעות השונות. המספר שלוש כמרכיב ליטורגי חוזר בנושאים רבים בראש השנה ובחגים אחרים. כך, למשל, תפילת החג מורכבת משלוש ברכות ראשונות, שלוש אחרונות וברכת חג באמצע; תפילת ראש השנה מורכבת משלוש ברכות בפתיחה, שלוש בסופה ושלוש באמצע. הוא הדין במעמדי ציבור נוספים. עם זאת שלוש אינו המניין המקודש היחיד, ולעתים מופיע גם ארבע כמספר מנחה. בברכת המזון, למשל, שלוש או ארבע ברכות, והוא הדין בתפילות נוספות אחרות. 
מספר התקיעות גדל והלך במהלך הדורות, ונגענו בכך בקצרה במבוא. מכל מקום, חכמים לא ראו בעיה בהוספת תקיעות ולא ראו בכך בבחינת "בל תוסיף"<sup class="footnote-marker">124</sup><i class="footnote">ראו הסברו של הרא"ש לדף טז ע"ב. </i>.
<b>תקע בראשונה ומשך בשנייה בשתים – </b>אם תקע, הריע ואת התקיעה השלישית משך כאורך שתי תקיעות, <b>ואין – </b>האות וי"ו מיותרת, ואינה בדפוסים; אין צורך להגיה אותה וייתכן שבאה להדגשה, <b>בידו אלא אחת – </b>תקיעה ארוכה זו היא תקיעה אחת ואינה עולה לו לשתי תקיעות. לפי הסבר זה, המופיע אצל ראשונים, המשנה מניחה שסדר התקיעות הוא תקיעה, תרועה, תקיעה ואחר כך סבב נוסף המתחיל בתקיעה. זהו הסדר המקובל כיום בעקבות התלמוד הבבלי, כמו שביארנו. ברם, כל זה אינו כתוב במשנה. ייתכן לפרש את המשנה שהתוקע רצה לתקוע שתיים או שלוש תקיעות ברציפות, ולכך המשנה מתכוונת כשאינה מזכירה כלל את התרועה. פרשני התלמוד שאלו את עצמם איזו תקיעה בידו, הראשונה או השנייה<sup class="footnote-marker">125</sup><i class="footnote">אוצר הגאונים לדף כו ע"ב (עמ' 44), וראו המאירי למשנתנו, חידושי הרא"ש, מהרי"ץ גיאת, הריטב"א, בעל הון עשיר ועוד. </i>; לשאלה יש משמעות בסדרי התקיעה המורכבים והמדויקים שנקבעו לאחר תקופת התלמוד. בימי המשנה היו התקיעות פשוטות יותר, ולשאלה איזו תקיעה "נחשבת" יש משמעות פחותה ואיננה עניין למשנה.
<b>משברך ואחר כך נתמנה לו שופר –</b> אדם ש"בירך" כאן הוא מי שהתפלל את התפילה עצמה, כפי שעולה בבירור מהתוספתא, כלומר מי שהתפלל תשע ברכות ולא היה בידו שופר, ואחר כך מצא שופר ורוצה לתקוע בעצמו. כפי שראינו היה מקובל שרבים מהציבור תקעו כל אחד לעצמו בזמן התפילה, ואף ללא קשר אליה.
<b>התוקיע – </b>האות ה"א מיותרת, וצריך להיות תוקע <b>ומריע ותוקיע –</b> פעם אחת, ואחר כך <b>תוקיע ומריע ותוקיע – </b>פעם שנייה. ההכפלה חסרה בסדרת עדי נוסח<sup class="footnote-marker">126</sup><i class="footnote">ההכפלה מופיעה גם ב- ע, קת, ת, מיל, מל, מנ, מפ, מדלק, מז, מרא, מרש, כ, מרג, מפי. </i> והיא מיותרת, וכך <b>שלוש פעמים – </b>הווה אומר האיש תוקע את תשע התקיעות, אך לא כסדרן בתפילה אלא ברצף. כאן כבר מדובר בתרועה בין שתי תקיעות, ואולי זה הרמז הראשון לסדר התקיעות כפי שהוא בידינו כיום.
<b>כשם ששליח הציבור חייב – </b>בתקיעת שופר, <b>כן כל היחיד ויחיד חייב – </b>לתקוע בעצמו, <b>רבן גמליאל אמר ששליח הציבור מוציא את [הרבים] ידי חובתן –</b> ואין היחיד צריך לתקוע בעצמו. בתוספתא רבן גמליאל מוסיף ושואל את חכמים לשיטתם, מדוע בכלל צריך שליח הציבור לתקוע (פ"ב [ד] הי"ח). חכמים עונים שזה כדי להוציא ידי חובת מי שאין לו, או אינו יודע. ניתן להוסיף ולהסביר שתקעו בבית הכנסת כחלק מהמעמד הציבורי, ובמקביל תקע כל אחד לעצמו כאוות נפשו. מצד אחד לא היה התוקע היחיד חייב לתקוע כסדר, כפי שאמרה משנתנו וכפי שמודגש בתוספתא (שם הט"ז), ומצד שני הרבו בתקיעת יחידים וזה היה מרכיב מהותי באווירת החג של ראש השנה. במהלך הוויכוח (תוס', שם הי"ח; בבלי, לד ע"א) חכמים מנסים להוכיח את כללי התקיעה ולגזור אותם מכללי התפילה, שהרי גם בתפילה כל אחד מתפלל ושליח הציבור אומר את התפילה בקול. מניסוחה של הטענה היו כמה ראשונים שפירשו שמדובר בתפילה<sup class="footnote-marker">127</sup><i class="footnote">כך הרמב"ם, המאירי ואחרים. נראה שהראשונים התקשו לתאר לעצמם מציאות של בית כנסת ללא בעל תוקע. ברם, כאמור, בימי המשנה היה מקובל שהיחידים תוקעים. המציאות המאוחרת הקשתה על ראיית המשנה כפשוטה.  </i>, וכל הוויכוח אינו על התקיעה אלא על התפילה. ברם, מהתוספתא משמע ללא ספק, כאמור, שמדובר בתקיעת שופר, וכן יוצא מההקשר שמשנתנו מצויה בו. 
מן המשנה משמע שהיה בבית הכנסת תוקע, אך במקביל תקעו היחידים לעצמם בתפילה, ואחריה. הבבלי מעיד במפורש שזה היה הנוהג ביבנה (ל ע"א), וכן פורשה המשנה הקודמת.
מאוחר יותר התמסדה התקיעה והתפשט הנוהג שרק אחד תוקע. ברם, עוד הגאונים מזכירים את הנוהג: "הרבה מן הזקנים ומן בעלי הבתים תוקעין בשופר בראש חודש אלול" (אוצר הגאונים לראש השנה, עמ' 32). המדובר בתפילות החול, אך קל להבין שאם בחול כך, קל וחומר בחג עצמו. בתשובה אחרת נאמר: "...אין אנו עושין כן בתורת מנהג ולא שמענו שאבותינו נהגו כך, אלא שיחידים מתעסקים כל אחד ואחד כתאותו... אלא מצוה מן המובחר להתריע אחר סיום התפילה... ואם אין עושין כן אין בכך כלום" (שם, עמ' 50). אם כן, הגאון כבר אינו מכיר את הנוהג של תקיעת יחידים למעשה, אך הוא יודע עליו, והוא ממקמו לאחר התפילה. במהלך הדיון הוא מזכיר את הנוהג ביבנה, וגם מנהג אחר לתקוע אחר התפילה כדי "לערבב את השטן". שינוי המנהג שהיחידים תוקעים השפיע גם על נוסח הברכה. במקורות קדומים הנוסח הוא "לתקוע בשופר", והגאונים התקינו את הנוסח "לשמוע קול שופר" (שם, עמ' 58), נוסח התובע מהמתפללים פעילות פסיבית בלבד.

נספח א

<b>נספח א</b>
<b>פועלו של רבן יוחנן בן זכאי</b>
הרס המקדש וחורבן ירושלים היכה בהלם את היישוב היהודי. בני התקופה היו משוכנעים שברגע האחרון, הקשה מכול, תבוא תשועת המשיח. האל לא ייתן להחריב את ביתו, גם אם תאחר התשועה לבוא. אמונה עזה זו פיעמה בעם, אף שבעבר כבר נשרף המקדש ועם ישראל גלה מארצו. אמונה איננה עניין לשיקול לוגי, וטיעון מעין זה לא הושמע, לפחות לא בספרות שבידינו.
חורבן ירושלים היווה שואה לאומית. במישור הדתי לא רק שהתקווה המשיחית נכזבה, אלא שלא היה ברור כיצד ניתן להמשיך ולקיים מצוות. לא היה בעולם הקדום תקדים לדת ללא מקדש מרכזי (להוציא את הנצרות שעדיין לא הייתה דת המונית, ושגם עבורה היה המקדש בירושלים, באותה תקופה, מרכז, אם כי בעל אופי שונה). לאמִתו של דבר, עד ימינו כמעט אין דת או קבוצה חברתית אחרת שאין לה מקום או זמן של הזדהות חברתית של הציבור. לדמוקרטיה, למשל, סמלים משלה; לא כל אחד משתתף בהם, לא כל אחד בוחר, לא כל אחד מבקר בבית הפרלמנט או צופה בטקסיו, אך קשה להעלות על הדעת השקפת עולם ללא סמל הזדהות מרכזי. 
המקדש היה מרכז חיי הדת. כאן התקיימו כל מעמדות הציבור, והחגים נחוגו בעיקר בבית המקדש. כך, למשל, הייתה תקיעת השופר מלכתחילה רק במקדש, נטילת ארבעה מינים רק במקדש, ברכת כוהנים רק במקדש וכיוצא באלו מצוות אחרות. כבר בימי הבית החל תהליך ביזור מצוות הדת, וחלק מהמצוות שמנינו כבר נהגו גם ברחבי הארץ, ב"מדינה", ברם עדיין נתפס המקדש כמקום המצווה העיקרי. התפילה בבית הכנסת הייתה בלתי מפותחת וטרם תפסה מקום חשוב בתודעה הדתית, ועיקר העיקרים, המקדש נתפס כ"שער השמים", המקום שבו מתקבלות תפילותיו ובקשותיו של היחיד והציבור. היטיב לבטא זאת רבי יהושע בן חנניה באמרו: "אוי לנו על זה שהוא חרב, מקום שמכפרים בו עונותיהם של ישראל" (אבות דרבי נתן, נו"א פ"ד, עמ' 21).
במישור החברתי הייתה המכה אנושה לא פחות; כל סמלי ה"יחד" הדתי היו כולם במקדש. מעבר לכך הנהגת האומה; הכוהן הגדול והסנהדרין שכנו במקדש, שאבו ממנו את יוקרתם והוא היה בסיס הלגיטימציה שלהם מבחינה תאולוגית וחברתית כאחת. שכבת הכוהנים הגדולים היוותה את שכבת העילית וזו נפגעה קשות במרד, איבדה את בסיס היוקרה שלה במקדש וכנראה גם רבות מעמדותיה החברתיות-כלכליות במדינה כולה.
שיקומה של החברה היהודית והתאמתה למציאות שהשתנתה קשורים במעשיו של רבן יוחנן בן זכאי ויריבו-ממשיכו רבן גמליאל. במסגרת זו נסתפק בתיאור כללי של אווירת התקופה. לפי המסורת התלמודית ברח רבן יוחנן בן זכאי, בדרכי ערמה, מירושלים בעת המצור והסגיר את עצמו לרומאים, נפגש עם המצביא הרומי ומצא חן בעיניו לאחר שניבא לו שיתמנה לקיסר. משנתגשמה הנבואה אפשר לו אספסינוס להקים את המרכז ביבנה, והעניק בכך את התנופה ההכרחית לפיתוח תנופת השיקום. הסיפור, כפי שהוא בידינו במקבילות מספר, חשוד ולובש כבר אופי של מיתוס. בין המקבילות הבדלים המגבירים את החשד באותנטיות של פרטי הסיפור. החוקרים מפקפקים בפרטים שונים בו, וברור שבמהלך הדורות נוספו לו קישוטי הדר וגוזמה. המפגש לא היה עם הקיסר, שכן לא הקיסר צר על ירושלים אלא בנו טיטוס, שהפך לקיסר רק מאוחר הרבה יותר. עם אספסינוס ניתן היה להיפגש רק לפני המצור, ואז כל הסיפור המפורט על הבריחה מאבד מקסמו. יוספוס מספר סיפור זה של נבואה על מינוי המצביא לקיסר על עצמו, וסויטוניוס, סופר רומי אחר, מאשר את ייחוסו של הסיפור ליוספוס. האגדה צירפה, אפוא, לגרעין ההיסטורי ספורים נוספים, ונוסח התלמוד הבבלי הוא הסיפורי מכולם. עם זאת, אין לפקפק בגרעין ההיסטורי. הרומאים הושיבו את רבן יוחנן בן זכאי ביבנה, יחד עם שאר הבורחים שברחו או ערקו מירושלים, כפי שמעיד יוספוס. הם אפשרו לו ללמוד וללמד. אי אפשר לדעת האם היה לכך היתר מפורש ומתוכנן, או שמא העדיפו בתחילה להעלים מכך עין, ורק מאוחר יותר הכירו בכך בדיעבד. כך או כך, בפועל קם מרכז יהודי ביבנה, והמסורת מתארת אותו כפי שעוצב עשרות שנים מאוחר יותר.
במרכז ביבנה הקים בן זכאי את הסנהדרין, וזכה, לא בלי מאבק, בהכרת הציבור. ממשיכו זכה כנראה גם בהכרת השלטונות, ואולי גם בתואר נשיא (פטריארך). בימי הבית זכה הציבור היהודי לא רק באוטונומיה אלא גם בכך שמנהיגותו נחשבה למנהיגות הלאומית, והארץ נתפסה כארצם של היהודים, אף ששכנו בה מיעוטים אחרים, כולל ערים הלניסטיות. עתה היהודים עדיין נהנים מאוטונומיה, אך לא משליטה בארץ. הסנהדרין והנשיא מנהלים את חיי היהודים, אך אין להם סמכויות וזכויות על טריטוריה מוגדרת. 
רבן יוחנן בן זכאי ארגן מחדש את מערך המצוות וקבע אילו תקוימנה בכל יישוב ויישוב ואילו תחזורנה רק עם בניית המקדש; הוא קבע מה דינן של מצוות המקדש שאי אפשר בלעדיהן. כך, למשל, גר חייב להביא קרבן להשלמת גרותו, ומעתה עליו להפריש את הכסף אך גרותו חלה גם ללא הקרבן. הוא הדין במצוות נוספות. הוא לא המציא מצוות חדשות, אלא העלה למרכז המפה מצוות ואידאות שכבר רווחו בקרב הפרושים ובעולמו של בית המדרש. על השאלה "חרב מקום שמתכפרים בו עונותיהם של ישראל" ענה: "בני אל ירע לך יש לנו כפרה אחת שהיא כמותה ואיזה זה גמילות חסדים שנאמר כי חסד חפצתי ולא זבח" (אבות דרבי נתן, נו"א פ"ד, עמ' 21). הוא הציג את תלמוד התורה ואת הצדקה כתוכן דתי וחברתי של היהדות במצבה החדש. אם שמעון הצדיק, מחכמי בית שני, קבע: "על שלשה דברים העולם עומד על התורה ועל העבודה ועל גמילות חסדים" (משנה, אבות פ"א מ"ב), הרי שמלאחר החורבן די בשתי רגליים בלבד, תורה וגמילות חסדים. תלמוד תורה, שהיה בימי הבית עיסוק משני מבחינה חברתית, הפך להיות התוכן המרכזי של העשייה הדתית, ומסלול הקידום בחברה היהודית. בית הכנסת תפס את מקומו החברתי של המקדש כמרכז המקומי. בית הכנסת כמוסד כבר היה קיים בימי הבית, אך מעתה התפשט והפך למוסד נפוץ יותר. התפילה התגבשה והפכה למצווה מרכזית. במישור החברתי-דתי הפכו חכמים למנהיגי העם, ובבתי המדרש הפעילים התגבשה המנהיגות החדשה ונקבעו ההלכות המחייבות בעם. עד עתה הנהיגו הכוהנים את העם, ואפילו בין הפרושים הם היוו מרכיב מרכזי. כ- 40% מהחכמים הידועים לנו מימי הבית היו ממוצא כוהני. מעתה ואילך הם מאבדים את מקומם, וביהודה מתחולל תהליך של חילוף העילית. הכתות, שהיו תופעה מרכזית בחיי הרוח של העם, נעלמות, ובית המדרש הפרושי הופך לדרך המלך של היהדות. מתקופה זו אין לנו יצירות תרבות שלא צמחו בבית המדרש. אותם מינים שסירבו לחזור לדרך המלך נדחקו מהחברה היהודית. הקבוצה הבולטת ביותר היא הנצרות, שמצאה לה אחיזה בחברה הנכרית, בעיקר בחוץ לארץ.
דור יבנה הוא, אפוא, דור הייסוד של היהדות הרבנית, זו שהנהיגה את עם ישראל לדורותיו, והמסורת רואה ברבן יוחנן בן זכאי את האישיות שהייתה המניע המרכזי של המהלך החדשני הזה. 

נספח ב

<b>נספח ב</b>
<b>ההתנגשות בין רבן גמליאל לרבי יהושע בן חנניה</b>
<b>תרבות המחלוקת וההכרעה</b>
המחלוקת בין רבן גמליאל ורבי יהושע, על קידוש חודש תשרי, וההכרעה הבוטה והאסרטיבית, היא הסיפור הראשון בטרילוגיה דרמטית של התנגשויות בין שני האישים הללו. התנגשות שנייה התחוללה סביב שאלה בדיני בכורות, והתנגשות שלישית סביב השאלה האם תפילת ערבית היא רשות, כלומר מצווה קלה<sup class="footnote-marker">1</sup><i class="footnote">ראו פירושנו לפסחים פ"ו מ"ב. </i>, או חובה הלכתית לכל דבר. שלוש ההתנגשויות הסתיימו בכפייה בוטה של רבן גמליאל ובהעלבה פומבית של רבי יהושע. בסופו של דבר התמרד בית המדרש נגד רבן גמליאל, רבן גמליאל הודח מתפקידו ובמקומו התמנה רבי אלעזר בן עזריה. לבסוף התפייסו הצדדים ורבן גמליאל הושב לתפקידו<sup class="footnote-marker">2</sup><i class="footnote">בבלי, בכורות לא ע"א; ברכות כז ע"א-ע"ב; ירו', שם פ"ד ה"א, ז ע"ד; תעניות פ"ד ה"א, סז ע"ד. </i>.
קל להבין את המתיחות ואת תגובתו הקשה של רבן גמליאל במקרה זה. לוח השנה היה הגורם המרכזי אשר פילג בין הכתות בימי בית שני. זהו גם אחד התחומים היחידים שנדרשת בהם הכרעה במחלוקות, וקשה לקיים חיי קהילה כאשר לוח השנה אינו משותף. אמנם הוויכוח הנוכחי לא יכול היה להימשך: לפי כל הדעות בחודש הבא היה נקבע אותו ראש חודש. ברם, הועמדה בספק השאלה באיזו מידה יש כוח להנהגה לקבוע את הלוח. מבנה הלוח העברי מחייב הנהגה בעלת כושר הכרעה קבוע. כל חודש נשאלת השאלה מתי חל ראש החודש, וכל שנה ניתן לעבר או לא לעבר. בהיעדר לוח קבוע ההנהגה חייבת לקבל הכרעות והציבור חייב לקבל את הדין, ובעיקר – כל מרכיבי ההנהגה חייבים לקבל מרות. דבריו של רבי יהושע העמידו בסכנה את המבנה החברתי וערערו את בסיס הסמכות של ההחלטות על לוח השנה.
לא רק המבנה הדתי העקרוני של סמכות ההנהגה הועמד בפני אתגר קשה, אלא גם מעמדה החברתי של הנשיאות. כפי שאמרנו הייתה קביעת לוח השנה סמכות "סטטוטורית" של הנשיא, ועתה עמד חכם וערער על סמכות הנשיא. אמנם המשנה מדגישה את סמכות "בית הדין", ברם למעשה הותקפה סמכותו של בית הדין הנשיאותי.
מערך הסברים זה מסביר את הרגישות המיוחדת של הנושא הנדון, את תגובתו הנזעמת של רבן גמליאל וגם את תמיכתם של חכמים ושל עורך המשנה בנשיא, ואפילו את ויתורו של רבי יהושע. עם כל זאת, אין ההסבר מספק. כאמור, שני החכמים התנגשו גם סביב נושאים אחרים, הרבה פחות "טעונים" ורגישים.
אלון ראה את כל שלוש הפרשיות כביטוי למתח (בלשונו "ההתעצמות") בין חכמים לבין הנשיאות. דור יבנה הוא דור הייסוד של הנשיאות, חצי דור מאוחר יותר מההתגבשות הראשונה של מעמד החכמים כקבוצת ההנהגה. תופעה חברתית מעין זו יוצרת כמעט באופן טבעי מתיחות ותחרות בין הנשיא לחכמים, והפרשיות הללו הן ביטוי למתיחות זו<sup class="footnote-marker">3</sup><i class="footnote">אלון, תולדות, עמ' 201-195; שפירא, הדחת רבן גמליאל, וספרות רבה נוספת. לדעתו של שפירא כל המעשה לא אירע במציאות, שכן העדויות עליו הן אמוראיות בלבד. אכן הסיפור המלא הוא אמוראי, וודאי שנוספו בו תכנים אגדיים, אבל יש לגרעינו גם עדויות תנאיות, ואין לפקפק בו ברמה העקרונית. </i>.
דומה שיש להבין את המתיחות והמאבק הפנימי בבית המדרש גם על רקע רחב יותר של תרבות המחלוקת וההכרעה.
ספרות חז"ל מציגה מודל אידֵאלי, מעין "מיתוס" של תרבות מחלוקת והכרעה. בית המדרש מזמין מחלוקת, וכל דעה היא לגיטימית. בתוך בית המדרש מתחולל ויכוח קבוע, ו"אלו ואלו דברי אלוהים חיים"<sup class="footnote-marker">4</sup><i class="footnote">הכינוי "חיים" אינו מכוון לה', שהרי מטרת הקטע אינה לפאר את שם ה', אלא היא כינוי לדברים. הדברים, דברי התורה, הם חיים. </i>. ברם, בסוף הוויכוח עומדים להצבעה ובה הדין מוכרע. הכול מקבלים את הדין, ומי שמסרב הוא זקן ממרא ודינו מיתה. בפועל היו מקרים מעטים של התנגשות בין יחיד לרבים, אך אין בהם כדי לפגוע בתמונה ההרמונית הכללית. הציור הוא פרי הצטברות ארוכת שנים, והיא גם תוצאה של חזון ותקווה; בפועל כל מרכיביו של התיאור בעייתיים. כמו בכל נושא מצינו חילוקי דעות גם ביחס אל המחלוקת וההכרעה, ודומה שמן הראוי לבחון את הנושא מראשיתו.
<b>מבוא</b>
מחלוקות פנימיות הן תופעה בלתי נמנעת בשכבות עילית, כמו גם בכל קבוצה חברתית אחרת. מחלוקות עשויות לצמוח ולהתלקח על שאלות "חשובות" (בעיני המתבונן בן ימינו) ועל שאלות "משניות" כאחת. עבור בני התקופה והחברה כל מחלוקת עלולה להפוך ל"חשובה"; לא קיים, למעשה, קנה מידה אובייקטיבי להגדרה של חשיבות ומשנִיות. מסיבה זו חוקרים מתקשים לא אחת להבין על מה התפלגו קבוצות בעבר: על מה התפלגה התנועה הקיבוצית בשנות החמישים, על מה טבחו הפשיסטים והקומוניסטים זה את זה בספרד במלחמת האזרחים או בשל מה פרשו האיסיים. כל מחלוקת יכולה להישאר בתחום האקדמי, ובד בבד עלולה להפוך למאבק ולפילוג. היטיב לתאר זאת י' סוויפט במלחמה סביב "שאלת פתיחת הביצים" במסעות גוליבר בארץ הגמדים.
מחלוקות פנימיות הן סכנה גדולה לעצמתה ולשליטתה של שכבת עילית. בני שכבת העילית מציעים לחברה דרך מסוימת שהם מציגים כאמת שאין עליה עוררין; מחלוקת פנימית חושפת את העילית לביקורת ולהרהור-ערעור, האם אכן זו אמת, והאומנם אין להרהר אחריה. האם באמת אין כל דרך אחרת? אמינותה של הדרך ואמינותם של המנהיגים נפגעות. מחלוקת פנימית חושפת את שכבת העילית ללחצים של שכבות אחרות, לעתים שני הצדדים מגייסים את בני השכבות האחרות למאבק הפנימי וחושפים את העילית ללחצים ולסכנות. מחלוקת עלולה להיות גורם מתסיס בחברה; המון מונהג רוצה גם להאמין בעליונותה של המנהיגות. מחלוקת פנימית משרה אי שקט וחוסר אמון, ולכך עלולות להיות השלכות חמורות מבחינתה של העילית.
סכנות המחלוקת קיימות בכל שכבת עילית, אך הן מסוכנות ובעייתיות כפל כפליים בשכבת עילית דתית-אינטלקטואלית כמו שכבת החכמים. חכמים אינם מציעים סתם הנהגה, אלא את דרך האמת המבוססת על הפירוש היחיד והאמִתי לכתבי הקודש, שלטענתם הוא מבוסס על שלשלת המסורת שמעולם לא נותקה. חילוקי דעות עלולים לערער את תחושת האמת היחידה ולערער את מקומם בקרב הציבור. האם אכן חכמים מוסרים בקפדנות את מסורת האבות? לשאלות אלו היבטים אידאולוגיים חשובים, ונחלקו בהם אבות עולם, חוקרים ואנשי מחשבה. במסגרת זו ענייננו רק בהשלכות החברתיות של הבעיה; מהם כלי הפעילות וכללי ההנהגה שנקבעו על מנת להתמודד עם הבעיות. זאת ועוד, חכמים תפקדו במסגרת רצונית, לא רק ללא גיבוי של השלטונות אלא לעתים אף בניגוד לרצונו של הכוח השליט. עבורם היה האמון צורך קיומי חיוני. מאחר שמחלוקות מטילות ספק ועלולות לערער את האמון הציבורי – הרי שהן עלולות לגרום נזק גדול.
בתקופת המשנה והתלמוד היו מחלוקות בנושאי הלכה, מוסר, אגדה ומחשבה בלתי נמנעות ומחויבות המציאות. חכמים עשויים היו לעודד מחלוקות או לשאוף לצמצמן, אך ללא ספק לא יכלו למנען. חכמים פעלו בבתי מדרש ובחבורות, מרוחקים זה מזה בלי אמצעי תקשורת יום-יומית. כל חכם לימד את תורתו והתמודד, למעשה לבד, עם בעיות מתחדשות. ההכרעה האסטרטגית בדבר לימוד תורה לכול גררה עמה, בהכרח, את תופעת המחלוקת. העובדה שלימוד תורה היה פומבי הפכה כל מחלוקת פנימית לגלויה, חשופה לעין כול, וקשה היה לשמור עליה "בחיק המשפחה". אופייני הוא הוויכוח ה"סמוי" בין רבי יהושע לרבן גמליאל: "תפילת ערבית רשות או חובה"; ויכוח סמוי שהפך לעימות גלוי וכולל ולמשבר, כשתלמיד אחד שאל את רבי יהושע ואת רבן גמליאל אותה שאלה. תשובתם השונה של שני החכמים העלתה את הוויכוח על פני השטח (ירו', ברכות פ"ד ה"א, ז ע"ד; בבלי, שם כז ע"ב).
לחברות עילית כמה דרכי תגובה אפשריות:
<b>א. המעטה –</b> בני שכבת העילית מציגים "תדמית" הממעטת בחשיבות המחלוקת; המחלוקת היא שולית ואינה חשובה, בנושאים שאינם "רלוונטיים", זמנית ונובעת מקבוצות שוליות, או יש להתייחס אליה כאל "ביקורת עצמית" בונה. תדמית איננה רק הצגה לצורכי הסברה, אלא גם דימוי עצמי. החוקר המעריך אינו יכול אלא לראות בה מידע חלקי של המציאות ההיסטורית.
ב. קבורה – את המחלוקות יש להסתיר בתוך מוסדותיה של שכבת העילית; בני העילית נדרשים לחלוק רק במסגרת הפנימית ולא להדליף את הידיעה על כך.
ג. הכרעה מידית – העילית מפתחת דרך ומנגנון להכרעה מידית במחלוקת; לאחר ההכרעה המחלוקת אסורה ומי ששומר על דעותיו ינודה, או יומת. קבורת המחלוקת בקבורתם של החולקים. למדיניות של הכרעה יש צורך במנגנון כפייה; מלחמות הדת הגדולות פרצו כאשר העילית ניסתה להכריע מחלוקת בכוח והתברר שאין לה די כוח כדי לכפות הכרעה, או שנדרש לה כוח רב שנזקקו לו בהקשרים אחרים.
ד. פשרה – הפשרה היא אחת מדרכי ההכרעה בפועל. פשרה מכירה ברשות לחלוק, אך יש בה הכרעה ברורה.
ה. עידוד המחלוקת כדרך לגיטימית ורצויה – תנאי הכרחי למחלוקת מקובלת הוא ניהול הוויכוח במערכת חוקים פנימית ומגבלות "כללי הדיון המקובלים". המחלוקת היא, אפוא, כמעט רצויה ובונה, וממילא אין בה איום על הדרך והשיטה החברתית. לשם כך יש לפתח, כמובן, מערכת הסברים אידאולוגית מתאימה, וליצור אקלים חברתי של סובלנות פנימית לבל תתפתח המחלוקת למלחמת אזרחים. יש לצפות שבחברה מעין זו ההכרעה תהיה, בדרך כלל, חברתית ולא ממסדית. אם המחלוקת רצויה הרי שאין צורך להכריע בה, עם זאת סביר שהציבור (הציבור כולו, או בני שכבת העילית מהדרג השני והשלישי) "יצביע ברגליו" ויכריע במרוצת הזמן בוויכוח. ההכרעות הממסדיות יצטמצמו למקרים שבהם ההכרעה דרושה, כגון החלטות מעשיות. דרך תגובה זו נגישה יותר לשכבות עילית שעיסוקן מעשי פחות. במדינה, למשל, יש לעתים צורך "אובייקטיבי" בהכרעות, אך עילית אינטלקטואלית של אמנים או פילוסופים עשויה לסבול חילוקי דעות במידה רבה יותר.
<b>המחלוקת</b>
המדיניות שנהגה בה שכבת החכמים ברורה. בספרות חז"ל נשמרו מאות מחלוקות, במרבית הנושאים והתחומים. על המחלוקות ניתן לעמוד ללא עיון וחיטוט בארכיונים סגורים, ואף ללא בילוש מאחורי הקלעים, אלא מהכתבים הרשמיים והמוסדיים ביותר. המשנה במסכת עדויות מרחיקה לכת ואומרת: "ולמה מזכירין דברי היחיד בין המרובין הואיל ואין הלכה אלא כדברי המרובין שאם יראה בית דין את דברי היחיד ויסמוך עליו. שאין בית דין יכול לבטל דברי בית דין חברו עד שיהא גדול ממנו בחכמה ובמנין... אמר רבי יהודה אם כן למה מזכירין דברי היחיד בין המרבין לבטלה שאם יאמר האדם כך אני מקובל יאמר לו כדברי איש פלוני שמעת" (פ"א מ"ה-מ"ו). בתוספתא הנוסח שונה במקצת: "לעולם הלכה כדברי המרובין, לא הוזכרו דברי היחיד בין המרובין אלא לבטלן, רבי יהודה אומר: לא הוזכרו דברי היחיד בין המרובין אלא שמא תיצרך להן שעה ויסמכו עליהן, וחכמים אומרים לא הוזכרו דברי יחיד בין המרובים אלא מתוך שזה אומר טמא וזה אמר טהור, זה אמר טמא כדברי רבי אליעזר אמרו [יאמרו] לו כדברי רבי אליעזר שמעתה" (עדויות פ"א ה"ד, עמ' 455). אם כן שלוש דעות לפנינו, אך כולן באות להצדיק נוהג קיים, ולפיו כבר במשניות הקדומות הקפידו להציג ולשמר את המחלוקות הקדומות ואת הדעות שכבר הוכרע נגדן.
משנת עדויות מציעה על פי דרכה מערכת מסודרת של שימור המחלוקת, אך גם של הכרעה שיטתית. ניתן גם לומר שהיא מציגה תדמית וחזון. מסתבר שחכמים לא צידדו במדיניות של הסתרת המחלוקת, אם כי בכל הנוגע לטעמם של הדברים ספק אם מותר לסמוך על נימוקיהם הסותרים של בעלי הדבר. לשאלה זו עוד נשוב וניזקק. הלכה למעשה, המדיניות גם בוצעה באופן חלקי. כאמור, במקורותינו מוצגות מאות מחלוקות, אך בה במידה מתברר שחלקן הוצנעו. השוואה ראשונית בין משנה ותוספתא תצביע על כך שבמשנה יש ביטוי רק לחלק מן המחלוקות. הוא הדין בלקטי התוספתא או מדרשי ההלכה. תרבות המסירה "כך שמעתי" תרמה אף היא תרומה מכרעת לשימור מחלוקות, שכן דעה פלונית שנאמרה בבית המדרש נמסרה פחות או יותר כלשונה, ועשויה הייתה לשוב ולהימסר בדורות הבאים על ידי תלמידי תלמידיו של אומרה. אין בידינו לקבוע האם היו כללים ומה היו הקריטריונים לשימור מחלוקות ולדחיקתן, אך אין ספק שהמסורת שימרה ביודעין חלק מן המחלוקות.
כמעט בכל נושא ועל כל הלכה או רעיון מצינו מחלוקות, אפילו על עצם השאלה מדוע התהוו מחלוקות והאם תופעת המחלוקת חיובית או שלילית. יש חכמים התולים את המחלוקות בתלמידים שלא שימשו את רבותיהם כל צורכם, ובמסגרת זו העבר האוטופי מתואר כתקופה ללא מחלוקות<sup class="footnote-marker">5</sup><i class="footnote">תוס', חגיגה פ"ב ה"ט; ירו', פ"ב ה"ב, עז ע"ד; תוס', סנהדרין פ"ז ה"א; ירו', פ"א ה"ד, יט ע"ג. </i>. אין צריך לומר שתיאור זה של העבר איננו תיאור היסטורי אלא החזון שיש לשאוף אליו, כפי שהמוסר מנסח זאת. סדרת מקורות אחרים מציגה את המחלוקות כרצויות בבחינת "אלו ואלו דברי אלהים חיים" (בבלי, עירובין יג ע"ב; גיטין ו ע"ב ומקבילות) ו"כל מחלוקת שהיא לשם שמים סופה להתקיים"<sup class="footnote-marker">6</sup><i class="footnote">משנה, אבות פ"ה מי"ז; אבות דרבי נתן, נו"א מ, נו"ב מו, עמ' 129-128. </i>. בדברי חכמים מהדהד החשש, ואף ניתנת לו תשובה, מפני הבזים לדברי חכמים בגלל תופעת המחלוקת: "לא יאמר אדם בעצמו הואיל ואילו אוסרין ואילו מתירין למה אני למד? תלמוד לאמר ניתנו מרועה אחד, רועה אחד קיבלן אל אחד בראן, אף אתה עשה לבך כחדרי חדרים והכניס בו דברי מטמאין ואת דברי המטהרין"<sup class="footnote-marker">7</sup><i class="footnote">תוס', סוטה פ"ז הי"ב ומקבילות רבות בשינויי נוסח קלים. </i>. תשובת חכמים זו לחשש העמוק אינה הסתרת המחלוקת אלא הצגתה כמיצוי מלא של דברי האל; המחלוקת היא התגשמות דברי תורה לאמתם, שלב חיוני בתהליך הלמידה. מבחינה חברתית מערכת הנמקות זו ממעטת את הסכנות הטמונות במחלוקת על ידי הפיכתה לתופעה טבעית ורצויה.
בדברי חכמים יש הגבלות מעטות על זכותם של חכמים לחלוק זה על זה; תלמיד לא יחלוק על רבו<sup class="footnote-marker">8</sup><i class="footnote">כגון במדבר רבה, יח ט, ועוד. </i>, וחכם מאוחר יזהר בבואו לחלוק על חכם קדום. כך מסופר שרבי עקיבא נזף ברבי יהודה בן נחמן שהעז לדחות קל וחומר שהציע בזמנו רבי טרפון: "אמר לו: יהודה בן נחמן צהבו פניך שהשבת את הזקן, תמיה אני עליך אם תאריך ימים בעולם", ולפי המסורת אכן מת התלמיד זמן קצר לאחר מכן (ספרי במדבר, קמח, עמ' 195; בבלי, מנחות סח ע"ב). לא נדון במפורט במגבלות אלו, שכן מחלוקות עם מסורות מן העבר אין בהן העוקץ החברתי הנידון כאן. המחלוקות העומדות לדיון בהקשר הנוכחי הן מחלוקות בין חכמים חיים באותו דור, ואלו היו, כאמור, רבות ותדירות.
בתוספתא מובאת עדות מעניינת לאופן שבו נוסחה הלכה זו, מעין מבט נדיר אל "אחורי הקלעים" של בית המדרש: "הרפופות טהורות לקדש לתרומה ולחטאת, ורבי אלעזר אומר הרפופות טמאות לחטאת, וטהורות לקדש ולתרומה. אמר רבי יהודה אף אני כך אמרתי, אבל חברו [חברי] גזרו עלי שיהא מודה בהן בטהרה" (תוס', פרה פי"א ה"א-ה"ב, עמ' 639). זה ביטוי יחידני. לרבי יהודה מסורת מחמירה מפי רבו<sup class="footnote-marker">9</sup><i class="footnote">אמנם בדרך כלל רבי אליעזר מקל במי חטאת, אך אין הדבר נובע מרצונו להקל אלא מכך שהוא תובע חשיבה הלכתית אחידה ומשפטית. כאן רבי אליעזר מודה שלרפפות דין אחד לגבי חטאת ודין שונה לגבי תרומה, ואם יזכנו החונן לאדם דעת נרחיב בכך במבואנו למסכת פרה.  </i>, אבל חבריו דורשים ממנו שיוותר על המסורת ששמע מרבו לטובת ההלכה שלהם. יש כאן לא רק העלמת מסורת אלא תביעה לתיקון השמועה, האמת ההיסטורית של הלימוד. רבי יהודה מקבל עליו את הדין, בניגוד לחכמים בדור יבנה שנאבקו על עמדות היחיד שלהם כפי שנראה להלן. עם זאת, דומה שהמסורת ניצחה. אמנם רבי יהודה קיבל את הדין, אבל מסורתו בכל זאת נשמרה.
בתקופת האמוראים השתנו מעט פני הדברים. מחלוקות בין חכמים היו עדיין תופעה מקובלת ותדירה, ברם זכותם של אמוראים לחלוק על תנאים הוגבלה במידה רבה. המשנה הפכה לספר הלכה בעל עמדה חשובה, ושוב, זו הגבלה על זכותם של אמוראים לחלוק על הנמסר במשנה. המגבלות אינן נאמרות במפורש, אך נרמזות בסוגיות רבות. בתלמוד הבבלי הן בבחינת מוסכמה ברורה; התלמוד הירושלמי פחות חד משמעי בנושא, ואמוראים קדומים לא ראו עצמם כבולים על ידה. מגבלות אלו מעולם לא הוטלו בתחום לימוד האגדה.
מן הראוי לציין שזכות "הפירוש היוצר" שנטלו חכמים לעצמם מקהה מעט מגבלות אלו. מונחים כמו "חיסורי מחסרא והכי קתני" או "הכא במאי עסקינן" ומקבילותיהם הארץ-ישראליות "תיפתר", "לא שנו אלא...", "הדא דאמר... אבל...", אלה ואחרים הקנו לאמוראים מרווח פעולה ליצירתם. באותו הקשר שמרו לעצמם האמוראים את הזכות להכריז על ברייתא כבלתי מתורצת, ואי לכך גם כבלתי קבילה. דומה שאמוראי ארץ ישראל עוד הגדילו לעשות וקל היה בעיניהם לקבוע שברייתא, או אפילו משנה, משובשת להערכתם<sup class="footnote-marker">10</sup><i class="footnote">פראנקאל, מבוא הירושלמי, יט ע"ב - כז ע"א.  </i>.
נמצאנו למדים כי עריכת המשנה תרמה לצמצום המחלוקות ולמערכת מסוימת של הכרעה, אם כי לדעתנו לא לשם כך נכתבה, ואף בה עצמה כלולות מחלוקות<sup class="footnote-marker">11</sup><i class="footnote">דה-פריס, תולדות ההלכה, עמ' 68-50. על שאלת קביעת ההלכה במשנה ראו סיכומנו במבוא הכללי לפירוש המשניות. </i>. עם זאת, במסגרת החבורה הייתה המחלוקת מצומצמת וזכות הדעה העצמית של כל בני החבורה, למעט זו של הרב, הייתה מעטה.
ביישוב רגיל פעלה רק חבורה אחד, וממילא היה בה רק דין אחד ודיין אחד. רק בערים הגדולות ובעת כינוסי החכמים בישיבות הסנהדרין באו המחלוקות לידי ביטוי, ואלו היו אפוא, מטבע הדברים, מוצנעות מהציבור. אך חכמים לא ניצלו מצב זה, ובמסגרת הלימוד בחבורה נמסרו לפחות חלק מהמחלוקות כלשונן, ולא נוצלה האפשרות להסתרתן. ברם, הצגת המחלוקת לוותה גם בפסק ההלכה של החכם המלמד: זה אמר את ה"הלכה", כלומר את דעתו, ב"סתם" (ללא שם האומר), והוסיף את דברי רבי פלוני החולק. צורת הגשה זו ממעיטה מעט מהרושם של המחלוקת, ויוצרת תדמית של הלכה מסוכמת ומחלוקת שולית בצדה<sup class="footnote-marker">12</sup><i class="footnote">כך מנוסחים בדרך כלל המשניות, הברייתות ודברי האמוראים. בבבלי, עירובין יג ע"ב, מוסבר מדוע זכו בית הלל ונקבעה ההלכה כשיטתם, משום ששנו את דברי בית שמאי ראשונים, הווה אומר ששנו את דברי החולק עליהם בראשונה. בית הלל נהגו, אפוא, בענווה יתרה, בניגוד למקובל בבית המדרש. אין צריך לומר שיש לראות זאת כהסבר אידאולוגי בבלי ולא כתיאור היסטורי. לעניין זה ראו אפשטיין, מבואות, עמ' 88 ואילך. </i>. לאמִתו של דבר היה "פסק ההלכה", או המימרה הסתמית, דעה אחת – זו של החכם המקומי, אך הצגתה כמימרה סתמית העניקה לה תדמית עדיפה וקיבעה את דעות החולקים כעמדות שנדחו.
ניתן להבחין במגמה לצמצם את תפוצתה של המחלוקת: "נישאל לחכם אחד וטימא לו לא ישאל לחכם אחר, נשאל לחכם וטיהר לו לא ישאל לחכם אחר..." (תוס', עדויות פ"א ה"ה, עמ' 455 ומקבילות; ירו', שבת פי"ט ה"א, טז ע"ד). אם כן, הציבור צריך להימנע מ"לעודד" מחלוקת ומלנצלה, אף שהמחלוקת עצמה חיובית ובונה. גם בדרישה זו יותר מרמז לכך שחכמים היו מודעים לנזק אשר עלול היה להיגרם לתדמיתם, והם פעלו בתחום ההסברה, ובד בבד גם חתרו להצנעת המחלוקות.
המחלוקות נתלהטו לא אחת; הדבר טבעי, מובן ובעיקר מתועד היטב<sup class="footnote-marker">13</sup><i class="footnote">אבות דרבי נתן, נו"א א, עמ' 1; ספרא, צו פרק יא ה"ו, לד ע"ד - לה ע"א, ומקורות רבים נוספים. </i>, עם זאת, יש בדברי חכמים הדגשה ועידוד לניהול "חברי" של המחלוקת. התנא פונה ליריבו בכינוי "אחי" (משנה, ידים פ"ד מ"ג; אבות דרבי נתן, נו"א מ, נו"ב מו, עמ' 129-128), ומרובים הסיפורים על יחסי קִרבה ורעות בין החכמים, היעדר נימות אישיות ודרכי שיתוף הפעולה בין הניצים והמתווכחים. למרות המחלוקות בדיני אישות "לא נמנעו בית שמיי לישא נשים מבית הלל ולא בית הלל מבית שמיי, אלא נהגו האמת והשלום ביניהן, שנאמר: האמת והשלום אהבו. אף על פי שאילו אוסרין ואילו מתירין, לא נמנעו עושין טהרות אילו על גבי אילו, לקיים מה שנאמר: כל דרך איש זך בעיניו ותכן לבות ה' " (תוס', יבמות פ"א ה"י-הי"א)<sup class="footnote-marker">14</sup><i class="footnote">אין זה מקרה שרבי שמעון מסייג את יחסי הקרבה, שכן רבי שמעון חלוק על תרבות המחלוקת. ראו ספרי דברים, מח, עמ' 113; מכילתא דרבי ישמעאל, בא מסכתא דפסחא יב, עמ' 41; תוס', עדויות פ"ה ה"א; בבלי, שבת קלח ע"ב. במקורותינו גם עדויות ליריבות בין בית שמאי ובית הלל, יריבות שהתפרצה גם בצורה אלימה. ברם, במסגרת זו, התדמית שמציגים חכמים חשובה יותר מתולדות האירועים עצמם. </i>, וסיפורים נוספים על חברת החכמים ואורח חייהם. קשה לקבוע עד כמה תיאור זה אמִתי ומציאותי; לענייננו חשוב כי זה היה דמוים העצמי של חכמים וכי כך הם הציגו את עצמם לפני עצמם, לפני תלמידיהם ולפני הציבור. מדיניות זו משתלבת אף היא במגמה לצמצם את ההשלכות המסוכנות של תופעת המחלוקות.
<b>ההכרעה</b>
במקורות רבים מוצג תהליך ברור ומהיר של הכרעה; בתום הוויכוח מצביעים חברי הסנהדרין וההלכה נקבעת, באופן סופי, ברוב קולות. מעתה תם הוויכוח וחדלה ההתחבטות וההתלבטות; מעתה ואילך הכול כופפים עצמם למרותה של הסמכות הקובעת. יתרה מזו, החולקים מתפייסים והסוף "טוב". בית הדין המחליט ופוסק הוא כמובן ה"סנהדרין", ואחרי הכרעתה מותר אולי להרהר, אך שוב אין לערער. התיאור של מנגנון ההכרעה נשען על תיאור "מיתולוגי" של הסנהדרין ב"ימי קדם", ומבוסס על הכתוב בספר דברים יז ח-יא: "כי יפלא ממך דבר... וקמת ועלית אל המקום אשר יבחר ה' אלהיך בו. ובאת אל הכהנים הלוים ואל השֹפט אשר יהיה בימים ההם... ועשית... על פי התורה אשר יורוך... לא תסור... ימין ושמאל". כבר בספרות תנאים ברור שבית הדין אמור להכריע בכל מחלוקת בכל נושא, בהלכה, באגדה או בעסקי חברה<sup class="footnote-marker">15</sup><i class="footnote">במשנה, סנהדרין פי"א מ"ב ובתוס', שם פ"ז ה"א, אין מפרט של נושאי ההכרעה. לפי הספרי, הירושלמי והבבלי הפסוק עוסק בכל מחלוקת שהיא, כולל דבר "עצה", ובירושלמי מוסיפים אף "דבר – זו אגדה". ספרי דברים, קנב, עמ' 205; ירו', סנהדרין פי"א ה"ג, ל ע"א; בבלי, שם פז ע"א. </i>. "שלשה בתי דינין היו שם... באים לזה שעל פתח הר הבית ואומר כך דרשתי וכך דרשו חבירי, כך לימדתי וכך לימדו חבירי. אם שמעו אומרים להם, ואם לאו באין להם לאותן שעל פתח העזרה, ואומר... ואם לאו אלו ואלו באים לבית דין הגדול שבלשכת הגזית שממנו יוצאת תורה לכל ישראל, שנאמר מן המקום ההוא אשר יבחר ה'..."<sup class="footnote-marker">16</sup><i class="footnote">משנה, סנהדרין פי"א מ"ב והמקורות שבהערה הקודמת. </i>. מסתבר שמערכת מורכבת זו היא תאורטית, שכן בימי הבית ספק רב אם פעלה סנהדרין של חכמים, וודאי שלא מערכת כה מורכבת והיררכית; עם זאת, המשנה מלמדת על ה"חזון". זוהי שאיפתם של חכמים, וכך הם מדמים לעצמם את דרכי פעילותם במיטבן. המחלוקת לגיטימית, אך בעקבותיה הכרעה ברורה. מי שמסרב לקבל הכרעה זו הוא "זקן ממרא". אם הורה בניגוד לפסק ההלכה הוא חייב מיתה, ואם המשיך ללמד בדרכו להלכה אך לא למעשה – פטור ממיתה, אך ודאי הפר בכך את דבר האל ורצונו (משנה, סנהדרין פי"א מ"ב ומקבילות). 
חכמים החילו את רוב הקביעות הללו גם על בתי הדין שבימיהם: "ובאת – לרבות בית דין שביבנה" (ספרי דברים, קנג, עמ' 206 ומקבילות), אם כי אין חיוב מיתה אלא על הפרת הוראה של בית הדין הגדול שהיה בהר הבית. המשנה שציטטנו ממסכת עדויות (פ"א מ"ה; תוס', שם פ"א מ"ד) מציגה גישה דומה; המחלוקת היא תופעה רווחת, יש לשמרה כחלק מתהליך הלימוד, אך יש גם הלכה ברורה, פסוקה וחד משמעית בכל נושא. לכל מחלוקת יש גם פסק דין שנקבע על ידי ה"מרובין", כלומר בהצבעה בבית הדין. כפי שאמרנו היו גם שהביטו בשלילה על עצם תופעת המחלוקת, ואף רבי יוסי הדוגל בגישה זו מביא את המערכת שבמשנת סנהדרין ומניח שבית הדין של לשכת הגזית פסק והכריע בכל נושא (תוס', חגיגה פ"ב ה"ט; ירו', פ"ב ה"ב, עז ע"ד; תוס', סנהדרין פ"ז ה"א; ירו', פ"א ה"ד, יט ע"ג).
הדוגמה המובהקת להתגבשות ההלכה על ידי פסיקה בהכרעת רוב היא הקביעה הידועה ש"הלכה כבית הלל". לפי המסורת הרווחת התכנסו חכמים בדור יבנה והכריעו כבית הלל, לאחר שיצאה בת קול משמים והכריזה "אלו ואלו דברי אלהים חיים הן והלכה כבית הלל"<sup class="footnote-marker">17</sup><i class="footnote">תוס', סוכה פ"ב ה"ג (לפי כתב יד וינה, בכתב יד ערפורט המשפט חסר); יבמות פ"א הי"ג; עדויות פ"ב ה"ג; ירו', ברכות פ"א ה"ד, ג ע"ב; יבמות פ"א ה"ו, ג ע"ב; סוטה פ"ג ה"ד, יט ע"א; קידושין פ"א ה"א, נח ע"ג; בבלי, יד ע"ב; עירובין ו ע"ב; עירובין יג ע"ב; חולין מג ע"ב. "התערבותה" של בת הקול נמסרת רק במקורות האמוראיים, ראו ספראי, הכרעה כבית הלל.  </i>. שוב המחלוקת לגיטימית ונחוצה, כל החולקים דוברי "אמת", אך יש גם פסיקה ברורה, וזו זכתה לגיבוי מידי שמים. גישה זו חוזרת במקורות נוספים.
עדיין עומדת השאלה האם הייתה מערכת שיטתית ומידית של פסיקת הלכה, או שזו מסגרת אידאית. בלשון אחרת, האם הייתה הפסיקה אורח החיים של בני שכבת העילית, או שמא היה זה חזון" או אפילו בבחינת "תדמית עצמית" שיישומה בחיי המעשה היה חלקי ובעייתי.
מחלוקות מרובות עוסקות בהלכה למעשה, הווה אומר נושאים שקשה לחמוק מלהכריע בהם. אם הוויכוח הוא על נוסח ברכה או תפילה – כל אדם חייב להחליט כיצד לנהוג. יתר על כן, מחלוקות רבות עוסקות בדיני ציבור; כיצד צריך לנהוג שליח הציבור בתפילה, האם לתקוע בשופר בבית הכנסת בראש השנה שחל בשבת, האם פלוני הוא גר כשר ומותר להתחתן עמו ושאלות רבות נוספות. בכל השאלות הללו חייבים היחידים או הציבור במקום מסוים להכריע. עם זאת בדרך כלל, וברוב הנושאים, אין צורך מעשי שבכל המקומות ינהגו באותו אופן ולפי אותה מערכת הכרעות. ייתכן שמבחינה עקרונית-תאולוגית יש לנוהג אחיד חשיבות, וייתכן שיהיה מי שיעמיד זאת כעיקרון בל יעבור, אך בחיי המעשה ניתן להנהיג פלורליזם נרחב למדי בלי שהדבר יקשה על חיי היום-יום. בתנאים של ימי קדם, כאשר המגע היום-יומי בין תושבי היישובים השונים היה מועט והקשר בין תושבי אזורים שונים היה נדיר, הבעיה של הכרעה אחידה היא לעתים קרובות בעיה דתית עקרונית יותר מצורך מעשי. המילון ההלכתי כולל מושגים קרובים העוסקים בהכרעות מקומיות שונות: "מנהג המקום", "מקום שנהגו", "באתריה דרבי פלוני נהגו..."; אלו ואחרים מופיעים תדיר ונחשבים חלק בלתי נפרד מן הדיון ההלכתי. יתר על כן, המערך ההלכתי עוסק אף בשאלה של "ההולך ממקום שעושין למקום שאין עושין"<sup class="footnote-marker">18</sup><i class="footnote">משנה, פסחים פ"ד מ"א, וראו דיוננו במבוא לפרק ד במסכת פסחים. </i>. עם זאת, קשה לדעת מה היה היקפה של תופעת ההכרעה המקומית; דומה שזו מצטמצמת לנושאים שבשולי ההלכות, אם כי משמעותם החברתית לא הייתה שולית בהכרח. מן הראוי להעיר שהגדרת הנושא כ"מנהג" לא הפקיעה אותו ממחלוקת הלכתית רגילה. כך הנוהג לאכול צלי בערבי פסחים הוכר כמנהג לגיטימי, ועם זאת הוא שנוי גם במחלוקת רגילה בין רבן גמליאל וחכמים. הוא הדין בנוהג שלא לעשות מלאכה בתשעה באב, נוהג שהיה תלוי במנהג והמשנה ממליצה לנהוג כמחמירים<sup class="footnote-marker">19</sup><i class="footnote">משנה, פסחים שם; בבלי, תענית ל ע"ב, והשוו בבלי, מגילה כב ע"ב. </i>.
הכרעות בתקופת התנאים – ההכרעה הבולטת ביותר היא קביעת ההלכה כבית הלל. כפי שכבר הראה ספראי<sup class="footnote-marker">20</sup><i class="footnote">ספראי, הכרעה כבית הלל. </i> יש לסיפור על מעשה ההכרעה אופי "מיתולוגי": התיאור כאילו הייתה אי פעם הכרעה כוללת ואחידה הוא מאוחר, איננו היסטורי והוא בעל אופי אגדי. עם זאת, אין ספק שבדור יבנה החלו בסדרת הכרעות במחלוקות השונות. לאחר דיון ענייני במחלוקות השונות בין בית שמאי ובית הלל התגבשה סדרת פסקי דין, רובם כבית הלל. התהליך החל אולי כבר בימי רבן יוחנן בן זכאי, אך רוב ההכרעות יצאו מבית מדרשו של רבי עקיבא. במקורות התנאיים קיימות עדויות להכרעות במחלוקות אחרות נוספות בנושאים שונים. 
במסורת נעשה שימוש בביטויים קבועים להכרעת מחלוקות: "נמנו", "גמרו" או "נמנו וגמרו". ייתכן שהביטוי "באמת" או "באמת אמרו" אף הוא מונח להכרעת בית דין<sup class="footnote-marker">21</sup><i class="footnote">ביטוי זה מופיע פעמים מספר במשנה ובתוספתא כקביעה שאין עליה עוררין ובלי שנמצא מי שמערער עליה, הווה אומר שלא הייתה זו הכרעה במחלוקת אלא קביעה מוסכמת. בירושלמי פירשו: "אמר רבי אלעזר כל מקום ששנו באמת, הלכה למשה מסיני" (כלאים פ"ב ה"א, כז ע"ד; שבת פ"י ה"ד, יב ע"ג ועוד). "הלכה למשה מסיני" איננו אלא ביטוי להלכה פסוקה, מקובלת ו"אמִתית", ראו ספראי, הלכה למשה. בבבלי נקבע: "תנא, כל 'באמת' – הלכה היא" (שבת צב ע"ב), וראו על כך פירושנו לשבת פ"א מ"ג.  </i>. ברם, המונח איננו מופיע בהקשר למחלוקות או כסיכום להן, ולכן אין הוא שייך לענייננו. המונח "נמנו" מופיע כ- 18 פעמים במשנה ובתוספתא, מתוכן 12 פעמים מדור יבנה ורק אחת מדור אושא, ארבע מדורו של רבי ואחת מאוחרת יותר. התלמודים, ובעיקר התלמוד הירושלמי, מוסיפים אזכורים אחדים למונח; חלקם מיוחס לדור יבנה, חמישה מדור אושא ושניים מדורו של רבי<sup class="footnote-marker">22</sup><i class="footnote">בנוסף לכך מוזכר מניין תמוה וחשוד באסתר רבה, ו א. </i>. מסכת עדויות, המשקפת אף היא את דור יבנה, כוללת סדרה של פסקים; מסתבר שבדור יבנה הייתה התופעה של הכרעה ופסיקה מקובלת למדי. לעומת זאת מאוחר יותר, בדור אושא, הפכה הפסיקה לתופעה נדירה יותר. בדורו של רבי, ומאוחר יותר בימי רבי יהודה נשיאה, נזכרות הכרעות לא כפסיקה במחלוקת אלא רק בהקשר לתקנות מיוחדות בעלות אופי ציבורי, כדין סיקריקון (משנה, גיטין פ"ה מ"ו; תוס', שם פ"ה מ"א), היתר אזורים ממצוות התלויות בארץ (תוס', אהלות פי"ח הט"ו, ואולי גם פי"ח הי"ז), היתר שמן של גויים (תוס', עבודה זרה פ"ד הי"א) והגבלות על ייבום בניגוד למשתמע מדין תורה ובניגוד לנוהג שהיה מקובל עד אז (ירו', יבמות פ"א ה"א, ב ע"ג). רק מחלוקת רגילה אחת הוכרעה בדור רבי, או מעט מאוחר יותר (תוס', מקוואות פ"ז [ח] ה"י). מסך כל ההכרעות נראה שהיקפה של תופעת הפסיקה היה קטן למדי, וכנראה לא היה זה מעשה שבכל יום<sup class="footnote-marker">23</sup><i class="footnote">רוב המקרים שהכרעה מדור יבנה נזכרת בהם עוסקים בדיני טהרה (כשני שליש), והכרעות מדורות אושא ורבי היו הכרעות חשובות, עקרוניות ומהפכניות בשלל נושאים. </i>. גם בדור יבנה, שהוכרעו בו מחלוקות רבות יחסית, הוכרעו בעיקר מחלוקות קדומות, אלו שבין בית שמאי ובית הלל, לעומת זאת היו ההכרעות במחלוקות בין חכמי הדור נדירות יותר. זאת ועוד, אפשר שתנאים מייחסים לקדמונים יכולת הכרעה כחלק מתיאור האתוס של המחלוקת, אתוס שראשיתו מחלוקת של אבות עולם, ובסופו הכרעה שהתקבלה על דעת הכול. אין ספק שהמחלוקת היא היסטורית, אך תהליך ההכרעה היה בדרך כלל אטי הרבה יותר; ספק אם הסתיים בתקופת התנאים, ומי שהכריע היה למעשה "שר ההיסטוריה" ולא מעמד שבו "נמנו וגמרו". איננו מפקפקים במסורות שמסופר בהן על עמידה למניין והכרעה, אלא שמספר המסורות מסוג זה הוא קטן ביותר. אין זה מקרה שלדורות ראשונים מייחסים את מרבית ההכרעות. 
השאלה העיקרית היא: מה הייתה משמעותה של הפסיקה או של העמידה למניין? עד כמה הייתה ההכרעה מקובלת וסיימה את המחלוקת? כיצד קיבל ונהג המיעוט? המקורות המתארים את ההכרעה כבית הלל מוסיפים: "לעולם הלכה כדברי בית הילל והרוצה להחמיר על עצמו ולנהוג כחומרי בית שמאי וכחומרי בית הילל על זה נאמר הכסיל בחשך הולך והתופס כקולי בית שמאי וכקולי בית הילל הרי זה רשע אלא או כדברי בית שמאי או כדברי בית הילל כקוליהון וכחומריהון"<sup class="footnote-marker">24</sup><i class="footnote">תוס', יבמות פ"א הי"ג; ירו', ברכות פ"א ה"ד, ג ע"ב; יבמות פ"א ה"ו, ג ע"ב; סוטה פ"ג ה"ד, יט ע"א; קדושין פ"א ה"א, נח ע"ג; בבלי, עירובין יג ע"ב; ראש השנה יד ע"ב; חולין מג ע"ב. בתוס' סוכה פ"ב ה"ג המשפט מצוי בעברית. </i>. נמצאנו למדים כי ה"הכרעה" איננה מחייבת, ולמעשה עדיין כל אדם רשאי לבחור את דרכו. ברם, שתי הגבלות מוטלות על זכות זו: חומרא וקולא אינן עיקרון מנחה בבחירה של היחיד או החכם היחיד. יתרה מזו, אין הוא רשאי להכריע באופן ענייני בכל מחלוקת. היחיד חייב לצדד בדרכו של אחד הבתים, ולעולם להכריע כמותו בכל נושא ונושא. ההגבלות הללו מוכיחות כי לפחות בשלב הראשון לא התקבלה ההכרעה על דעת הכול.
הלכה למעשה, מקורותינו מספרים לנו על רבי טרפון שנהג כבית שמאי. רבי טרפון מסתייג בסיפור מדרכו שלו ומודה כי נהג שלא כהוגן בכך ש"עבר על דברי חבריו", ברם לא מן הנמנע כי זו כבר תוספת של העורך. מכל מקום, רבי טרפון לא סבר שההכרעה במחלוקת מחייבת אותו לשנות מדרכו. תופעה זו איננה חריגה, וכבר עמד על כך אורבך<sup class="footnote-marker">25</sup><i class="footnote">אורבך, ההלכה, עמ' 99-93.  </i>. כידוע, המשנה קובעת שהלכה כרבים (סנהדרין פ"ה מ"ה, ומקבילות רבות). בשני מקומות שונים מסופר על רבי עקיבא ש"קפץ" ועשה מעשה; רבן גמליאל זועם על כך וטוען: "למה אתה מכניס ראשך בין המחלקות"; רבי עקיבא טוען לעומתו: "אמר לו למדתנו אחרי רבים להטות", הווה אומר שהייתה הכרעת רוב, אך רבן גמליאל סבור שאין להכרעה זו תוקף כלשהו ולדידו המחלוקת עדיין עומדת<sup class="footnote-marker">26</sup><i class="footnote">תוס', ברכות פ"ד הט"ו; ביצה פ"ב הי"ב; השוו דמאי פ"ה הכ"ד. </i>. לא מן הנמנע שרבן גמליאל תבע שהלכה תהיה כמותו והתעלם מדעת רוב החכמים בזכות מעמדו כנשיא, ברם לפחות מוסרי הסיפור לא הדגישו את נשיאותו של רבן גמליאל. ככל הנראה הם לא ראו ב"הלכה", כפי שנקבעה על ידי הרוב, את חיסולה וסיומה של המחלוקת.
בספרות התנאית מצינו ניסיונות רבים של חכמים לפסוק: "הלכה כדברי רבי פלוני" (כגון משנה, מנחות פ"ד מ"ג; נידה פ"א מ"ג ועוד), "כן הלכה"<sup class="footnote-marker">27</sup><i class="footnote">תוס', אהלות פ"ה ה"ו; כתובות פ"ו ה"ו; עירובין פ"ה ה"כ ועוד. </i>, "נראים דברי פלוני" או "רואה אני"<sup class="footnote-marker">28</sup><i class="footnote">משנה, כתובות פי"ג מ"ג-מ"ה; ערכין פ"ח מ"ה; תוס', חולין פ"ב מ"ה; כלאים פ"ג ה"י, ומקומות רבים אחרים. מונחי פסיקה אלו נדירים במשנה ותדירים בתוספתא, בעיקר בפיו של רבי, אך גם משמם של תנאים קדומים כרבי יוסי, רבן שמעון בן גמליאל ואחרים. </i>, "אני אכריע" (תוס', פסחים פ"ג ה"ז; ספרי במדבר, ח, עמ' 15 ועוד). ההכרעות הללו הן לעולם עמדתו האישית של חכם פלוני, הווה אומר שאין זו "הכרעה" אלא נקיטת עמדה בוויכוח, ולא בכך ענייננו בדיון הנוכחי.
בספרות חז"ל עדויות מספר על חכמים שנודו או שנענשו משום שסירבו לקבל את הכרעת הרוב. בחלק מהמקרים היה הנשיא מעורב, כגון המעשה הידוע שבו העניש רבן גמליאל את רבי יהושע בן חנניה. יש לראות בו מקרה חריג, משום שהיה בו ערעור על זכותו וסמכותו של הנשיא לעבר חודשים ולקבוע את לוח השנה. ניתן להבין מדוע נושא ציבורי מעין זה מחייב הכרעה אחידה. הרי מערכת חיים יהודיים אחידה תלויה מטיבה בלוח אחד מקובל. כך גם ניתן להבין את תוקפנותו של הנשיא, כמו גם את התייצבותם של חכמי ישראל לצדו. ברם, התנגשויות נוספות אירעו סביב נושאים הלכתיים אישיים ביותר ובעלי משמעות מעשית "שולית", כמו האם תפילת ערבית היא רשות או חובה<sup class="footnote-marker">29</sup><i class="footnote">אלון, תולדות א, עמ' 201-200. </i>. המסורת מספרת על מעשי נידוי נוספים; כך נידה רבן גמליאל את רבי יוסי בן תדאי משום שדרש דרשה השמה ללעג את שיטת ה"קל וחומר" שהשתמשו בה חכמים, ואף חנניה בן אחי רבי יהושע בן חנניה עמד בסכנת נידוי על ידי רבן גמליאל על פסק הלכה כלשהו. נידויים נוספים אירעו ללא כל קשר לנשיא וסביב נושאים הלכתיים, כנטילת ידיים או "תנורו של עכנאי"<sup class="footnote-marker">30</sup><i class="footnote">לרשימת הנידויים ראו לייבזון, מנדין; מיגרנד, יהודים ונוצרים. </i>.
כמעט כל הנידויים המוכרים לנו מהספרות התלמודית אירעו בדור יבנה, ורק מעשה אחד בלתי נהיר התרחש בדור אושא. לפי הסיפור, כאשר עמדו לנדות את רבי מאיר הוא התנגד ואמר: "איני שומע לכם עד שתאמרו לי את מי מנדין ועל מה מנדין" (ירו', מועד קטן פ"ג ה"א, פא ע"ג). מן הסיפור משתמע שהנידוי זקוק כביכול להסכמתו של בעל הדבר, ועל כל פנים נראה שהנידוי לא יצא אל הפועל. לא ברור מה הייתה העילה לנידוי. בתלמוד הבבלי מתואר כיצד סולק רבי מאיר מבית המדרש לאחר שניסה להדיח את רבן שמעון בן גמליאל מתפקידו כנשיא. מעשה זה מופיע רק בתלמוד הבבלי, ונושא חותם בבלי מאוחר<sup class="footnote-marker">31</sup><i class="footnote">גודבלאט, נשיאות. </i>. ייתכן שהסיפור הוא פיתוח של המסורת בירושלמי על נידויו של רבי מאיר, מכל מקום אין בו סיוע להבהרת הרקע לנידוי. גם אם נניח שרבי מאיר נודה בשל ערעור על פסק הלכה כלשהו, יהיה זה המקרה היחיד של נידוי חכם שלא בדור יבנה. מאוחר יותר הופנה נשק הנידוי כלפי יחידים מחוץ לשכבת החכמים, והפך לנשק של שכבת החכמים במאבקיה במתנגדים לה ולמעמדה<sup class="footnote-marker">32</sup><i class="footnote">לייבזון, מנדין. </i>. בדור אושא אף "נמנו", כלומר הכריעו והחליטו "שלא לנדות זקן" (ירו', מועד קטן פ"ג ה"א, פא ע"ד)<sup class="footnote-marker">33</sup><i class="footnote">אין סיבה לחשוד במסורת זו אף שהיא מופיעה במקור אמוראי בלבד, מכל מקום גם אם המסורת מאוחרת יש בה "אמת היסטורית", שכן מדור אושא ואילך לא מצינו שימוש בנשק הנידוי נגד חכמים. כפי שכבר אמרנו, בירושלמי יש אזכורים מספר להכרעות מדור אושא; אין להם מקבילות תנאיות מלאות, אך רגליים לדבר כי אכן המסורות קדומות וחוזרות עד לדורות התנאים, ולא כאן המקום לברר זאת. </i>. זו, אפוא, אחת ההכרעות הבודדות בדור זה, החלטה שלא לכפות החלטות. אפשר גם שלא הייתה זו הכרעה חד פעמית ומודעת, אלא שזה סיכום המציאות ממבט לאחור של שלהי ימי התנאים. מאמצי ההכרעה פסקו, וחדלו להשתמש בנשק הכפייה.
ממכלול המקורות ניתן להסיק שבדור יבנה נעשה מאמץ מכוון להכריע בבעיות ההלכתיות העומדות על הפרק. משמעותה של פסיקת ההלכה אף היא הייתה שנויה במחלוקת, והיו חכמים ששמרו לעצמם את הזכות שלא לקבל את ההכרעה. על הנושא ניטש מאבק, חלקו גלוי וחלקו סמוי, ובמקרים קיצוניים נעשו ניסיונות לכפות את מרות הרוב או הנשיא. ניסיונות אלו היו כנראה טראומתיים בהוויית בית המדרש, ועוררו ויכוח פנימי סוער. סוגיית תנורו של עכנאי, כמו גם המשנה העוסקת בנידויו או בקיפוחו של עקביא בן מהללאל, מתייחסות לחכמי המיעוט בכבוד ובהערכה, ונראה שה"מנודים" זכו ליוקרה על דבקותם בעמדותיהם. יתרה מזו, נימה של אבל ושל צער על מעשה הנידוי משתקפת מן הסיפורים. מכל מקום, בדור אושא נפסקת או מתמעטת מאוד מגמה זו של הכרעה ופסיקה, ובמקביל איננו שומעים עוד על נידוי חכמים עקב אי ציות להוראת חבריהם.
לדורות אלו שלאחר דור יבנה יש לזקוף את השינוי בדין "זקן ממרא". המשנה בראש מסכת הוריות מעניקה לעמדה זו של אי ציות להכרעת הרוב תוקף דתי מחייב, וקובעת שחכם היודע שההכרעה בטעות יסודה וכי בית הדין "טעו" חייב לנהוג לפי מיטב הבנתו<sup class="footnote-marker">34</sup><i class="footnote">משנה, הוריות פ"א מ"א; תוס', שם פ"א ה"א. המשנה סתמית ואין לה זיהוי כרונולוגי. ברור שהיא עומדת בניגוד לדין זקן ממרא, ובניגוד לאווירת הכרעה ונידוי.  </i>. זכות זו מוענקת רק לחכמים ולתלמיד ותיק שהוא "ראוי להוראה", ולא לציבור<sup class="footnote-marker">35</sup><i class="footnote">לפי הבבלי, הוריות ב ע"ב, רבי יהודה סובר שזכות זו מוענקת לכל אדם. </i>. דומה שההכרעה למעט בהכרעות היא פרי הלקח שלמדה שכבת העילית מהקושי לכפות הכרעות הלכתיות על חבריה.
הכרעות בתקופת האמוראים – כמו בתקופת התנאים גם בתקופת האמוראים המחלוקת ממשיכה להיות נפוצה ומקובלת, ואמוראים נחלקים כמעט בכל נושא ועל כל עניין. כידוע, וכפי שכבר אמרנו, הטילו אמוראים על עצמם מגבלות ונמנעו מלחלוק על תנאים ועל המשנה, או שמיעטו בכך. השאלה ממתי הוטלו מגבלות אלו והאם הכירו בכך גם אמוראי ארץ ישראל הקדומים איננה שייכת לתחום דיוננו. בתקופת האמוראים מתפתחת שיטה של פסיקת הלכה לפי סידור המשנה: "כל מקום ששנה רבי מחלוקת ואחר כך חזר ושנה סתם – הלכה כסתם" (ירו', ערלה פ"ב ה"א, סא ע"ד; סוטה פ"ו ה"א, כ ע"ד; בבלי, יבמות מב ע"ב ועוד), או לפי שמות אומרי ההלכה, "per hominem", כגון "הלכה כרבי יוחנן בן נורי ואפילו חכמים חלוקין עליו" (ירו', עירובין פ"ו ה"א, כג ע"ב ומקבילות), וכללים דומים המשובצים כקביעות עצמאיות או במהלך דיונים הלכתיים<sup class="footnote-marker">36</sup><i class="footnote">כגון ירו', כתובות פי"ג ה"ג, לו ע"א; בבא בתרא פ"ט ה"א, טז ע"ד; תרומות פ"ג ה"א, מב ע"א ועוד מקורות רבים. </i>. במקביל נעשה מאמץ רב לפסיקת הלכה בחלק, ואולי בחלק גדול, של המחלוקות התנאיות. פסיקות אלו, המנוסחות בביטוי "הלכה כרבי פלוני", אינן בבחינת פסק הלכה סופי אלא עמדה של אמורא מסוים, ונתונה לעתים במחלוקת אמוראים<sup class="footnote-marker">37</sup><i class="footnote">ירו', תרומות פ"ב ה"א, מא ע"ב; שבת פ"ג ה"ז, ו ע"ג; עירובין פ"א ה"ד, יט ע"א ועוד מקורות רבים. </i>. מאמץ זה להכרעה במחלוקות קדומות אינו שייך לענייננו; אלו היו מחלוקות קדומות שהוכרעו בדרך שבה הוכרעו<sup class="footnote-marker">38</sup><i class="footnote">מסתבר שההכרעה הייתה בכל מחלוקת לגופה, ורק מאוחר יותר, ובדיעבד, נוסחו "כללי הפסיקה" האישיים, זאת כמו ההכרעה כבית הלל. </i>, ברם אלו לא היו בהכרח מחלוקות חיות בין קבוצות מתחרות בתוך קבוצת העילית. אנו עוסקים רק בהיבט החברתי של תהליכי פסיקת ההלכה, ועל כן מחלוקות "קדומות" אינן כלולות בתחום דיון זה. הן משקפות, לעתים, את הלך הרוח בעולמם של אמוראים, בבחינת געגוע להכרעה, ותיאור ראשית החכמים כתקופה שבה נקבעו הכרעות. 
השאלה המעניינת אותנו היא האם נפסקו מחלוקות בין אמוראים ומה הייתה מסגרת הפסיקה, עצמתה ותוקפה. רוב המחלוקות האמוראיות נותרות בתלמוד ללא הכרעה; רק נושאים ספורים הוכרעו ב"מניין" כגון ביטול גזרת שמן של גויים (תוס', עבודה זרה פ"ד הי"א), התרת אשקלון ו"יבלונה" ממצוות שביעית (ירו', שביעית פ"ו ה"א, לו ע"ד), וכן אולי היתר גזרת "שני פרקים ראשונים" (ירו', שביעית פ"א ה"א, לג ע"א; בבלי, מועד קטן ג ע"ב). כל הנושאים ש"נמנו" עליהם אינם מחלוקות רגילות בין חכמים אלא תקנות ושינוי הלכה קיימת, וההחלטות עליהן נפלו כמובן בבית הדין הגדול – בית הוועד. מכאן עלינו להסיק כי לשכבת החכמים היה מנגנון להכרעות פנימיות, אך הוא לא הופעל בצורה סדירה. מחלוקות "רגילות" לא הובאו בפניו לפסיקה ולהכרעה.
סוגיות התלמודים עוסקות לכאורה בבירור דברי אמוראים ובניסיון להכריע בדרך העיון והלימוד בין הדעות השונות. אין זו הכרעה של גורם בעל סמכות, אלא דיון עיוני בחומר ומאמץ אינטלקטואלי. יתר על כן, עיון מעמיק יותר בסוגיות מצביע על אופיין האמִתי של הסוגיות. המקשה מנסה להביא ראיה, בדרך כלל ממקור תנאי, כנגד אחד האמוראים. המתרץ מפריך ראיה זו, לעתים קרובות על ידי תירוץ דחוק המעמיד את דברי הברייתא כמקרה מיוחד וחריג. נראה כאילו התלמוד רוצה להימנע מלמצוא ראיה ממקור תנאי, ואף להפך, להוכיח כי אי אפשר להביא ראיה מכרעת לאף אחת מהדעות. לא רצון פסיקה מצינו כאן אלא רצון להוכיח שהפסיקה איננה אפשרית, שתי הדעות הן בבחינת אמת שאין להפריכה. מגמה "אנרכיסטית" זו ברורה ותדירה יותר בתלמוד הבבלי, אך רגילה גם במסורת ההלכה שבתלמוד הירושלמי.
אשר לפיוס שבסוף המחלוקת. כפי שראינו, מעשה רבן גמליאל ורבי יהושע מסתיים בפיוס, אך המסורת על כך היא רק בברייתות בתלמודים, ונראה שהמשנה לא הכירה סיום "טוב" זה. ניתן להצביע על מקרים נוספים של מתיחות בזמן הלימוד. עם זאת, מסורת חז"ל לא שימרה עדויות על המשך יריבות ועל התגבשות של מחלוקות הנובעות מסיבות אישיות. כמובן אי אפשר לדעת עד כמה הפעילו עורכי החיבורים השונים "צנזורה חינוכית". יש בספרות חז"ל עדויות למתחים אישיים, ולא נרחיב בכך, אך רק לעתים רחוקות השתמרו סיפורים על המשך המחלוקת מחוץ לבית המדרש. סיפור תנורו של עכנאי ונידויים אחרים מעידים כי לא תמיד הצליח השלום לחזור ולשכון בבית המדרש. התופעה טבעית ומתבקשת, ומן הסתם המסורות שבידינו משקפות רק חלק מהתמונה.
<b>הפשרה</b>
לעתים, ואולי רק לעתים רחוקות, חכמים נוקטים בדרך הפשרה. אין בידינו הכרעות פשרה ציבוריות ב"מניין". אך מצינו סיכומים פרטיים של חכמים או של הסוגיה, בסגנון "נראים דברי רבי פלוני ב... ורבי אלמוני ב..."<sup class="footnote-marker">39</sup><i class="footnote">תוס', דמאי פ"א ה"ט, ודוגמאות רבות נוספות. סגנון זה רגיל משמו של רבי. </i>, או "הלכה כרבי יודה בגיטין וכרבי אליעזר בשטרות" (ירו', גיטין פ"ג ה"ב, מד ע"ד; בבלי, כתובות צד ע"ב; גיטין פו ע"ב) וניסוחים דומים ברוח זו<sup class="footnote-marker">40</sup><i class="footnote">ירו', מועד קטן פ"ג ה"א, פב ע"א; בבלי, שבת לה ע"א; עירובין מג ע"א; פסחים ק ע"א, ועוד. בתלמוד הבבלי יש פסיקות פשרה בעיקר בנוסחי תפילה: "הלכך נימרינהו לתרוייהו" (בבלי, ברכות נט ע"א; נט ע"ב; תענית ז ע"א ועוד). הביטוי בבלי בלבד, אך העיקרון חוזר גם במקורות ארץ-ישראליים. </i>.
אחד מאופני הפשרה היה להכיר בסמכותו הטריטוריאלית של חכם, ובמילים אחרות להגביל את סמכותו לאזור מוגדר ומוגבל, בבחינת "דלא למפלג על בר נש באתריה" (שלא לחלוק על אדם במקומו, ירו', ברכות פ"ח ה"א, יב ע"א). ניתן למצוא ביטויים דומים נוספים, אלא שדרך הפשרה היא מהלך אופייני או תדיר בעולמם של אמוראים.
<b>סיכום</b>
בחיי המעשה הייתה המחלוקת תופעה מקובלת ובלתי נמנעת בתנאי החיים שבהם פעלה שכבת החכמים. חכמים היו מודעים לבעיות האידאולוגיות שעוררה התופעה, כמו גם לסכנות האורבות כתוצאה מכך למעמדם שלהם כשכבת עילית. ההתבטאויות בגנות המחלוקת לא יכלו כמובן לצמצם את ממדי התופעה, ולמעשה עשויות היו להחמיר את סכנותיה. בדורות הייסוד (דורות יבנה) ניסו חכמים, בראשותו של הנשיא, ליצור מסגרת של פסיקת הלכה ולכפות על הציבור, כמו גם על בני שכבת העילית, הכרעות מידיות וברורות. לשם כך פעלה מערכת ענישה, וזו שימשה גם כאמצעי הרתעה. מגמת הפסיקה היא אחת הדרכים הפתוחות לפני העילית בבואה לצמצם את נזקיה החברתיים של המחלוקת. מגמת הפסיקה הובילה להתנגשויות "טראומתיות" אחדות וניטשה כנראה מחוסר ברירה. מעתה מדווחים חכמים רק על פסיקות מעטות במחלוקות, והם מכריעים רק בנושאים עקרוניים, בתקנות ציבוריות בעלות השלכות כלליות ובמקרים שנדרש בהם שינוי מההלכה הרגילה. עם כל זאת, נעשו מאמצים לצמצם את ההשלכות המסוכנות של המחלוקות. ניכר מאמץ להמעיט מחשיבות המחלוקת ולהציג תדמית מלוכדת וחברית. תיאור המחלוקות כתופעה חיובית ורצויה אף היא אחת הדרכים למזער את התופעה ולהפכה מסכנה בכוח ליתרון בפועל. אין ספק שחכמים מלאחר דור יבנה מטפחים ומפתחים אידאולוגיה ונוהגים חברתיים של תרבות מחלוקת פלורליסטית. איננו באים לטעון כי ההכרעה האידאולוגית בדבר "פלורליזם מוגבל" נבעה מסיבות חברתיות, אך ודאי שהיא השפיעה על נוהגיה של חברת העילית ותרמה לחוסנה. עם כל זאת היה הפלורליזם מוגבל, ודעות ואישים שחרגו מתחום ההסכמה הרחבה נדחקו מחוץ למערכת<sup class="footnote-marker">41</sup><i class="footnote">כמו רבי (?) יעקב דמן נבוריא, שהואשם כמין אף ש"מינותו" לא פורשה. ראו עיר-שי, יעקב. </i>.
בחיי היום יום נוצר תהליך בלתי רשמי של פסיקת הלכה, לא על ידי מוסדות רשמיים אלא על ידי הציבור או הלומדים והחכמים (ירו', יבמות פ"ז ה"א, ח ע"א; תוס', תרומות פ"ג הי"ב ועוד מקורות רבים). כל חכם פסק הלכה לתלמידיו והשפיע על סביבתו בעצמתו הכריזמטית, אך לא מצינו עדויות לכך שחכמים דחפו או עודדו הכרעה שיטתית במחלוקות. זו גם הסיבה לכך שניתן למצוא בספרות החוץ-תלמודית (התרגום המיוחס ליונתן, ברייתא דנידה וכתבים דומים) דעות והלכות שנדחקו מספרות ההלכה התלמודית. תהליך פסיקת ההלכה הבלתי רשמי, שהתחולל בתקופת האמוראים ובעיקר אחריה, בתקופת הגאונים, כבר אינו שייך לענייננו. מן הראוי להדגיש שאנו עסקנו בהכרעה בחילוקי דעות בשעתן בין גורמי כוח חיים וקיימים, ואילו פסיקת ההלכה המאוחרת יותר מתייחסת למחלוקות עבר בין אישים שהם ותלמידיהם כבר עברו מן העולם. 

ביבליוגרפיה

<b>ביבליוגרפיה וקיצורים</b>
<b>מסכתות ביצה וראש השנה</b>
אבות דרבי נתן, מהדורת שכטר, ש"ז, וינה, 1887.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אבי יונה, כתובות – Avi-Yona, M., 1946, Newly Discovered Latin and Greek Inscriptions, QDAP 12, pp. 85-94.
אביצור, אדם ועמלו – אביצור, ש', 1976, אדם ועמלו, אטלס לתולדות כלי עבודה ומתקני יצור בארץ-ישראל, ירושלים.
אבל, כפר חרס – Abel, F.M., 1927, Sapho (Safa) et Arous, J.P.O.S. 7, pp. 89-94.
אגדת בראשית, מהדורת ווארשה, תרל"ו. 
אגרות משה – ראו פיינשטיין.
אגרת רב שרירא גאון, מהדורת לוין, ב"מ, חיפה, תרפ"א.
אדרת, מחורבן לתקומה – אדרת, א', תשנ"א, מחורבן לתקומה, ירושלים. 
אהבת ציון וירושלים, ראטנער, ד', וילנא, תרס"א-תרע"ג. 
אווסביוס, מהדורת מלמד – מלמד, ע"צ, תרצ"ג, האונומסטיקון של אבסביוס, ירושלים. 
אווסביוס, מהדורת נוטלי וספראי –Notley, R.S. and Safrai, Z., 2005, Eusebius, Onomasticon Boston-Leiden.
אווסביוס, מהדורת קלוסטרמן – Klostermann, E., 1966, Eusebius das Onomastikon der Biblischen Orstnamen, Hildesheim.
אונא, ויו שין – אונא, א', תש"מ, ויו שין מתחלפין במשנה, סיני פז, עמ' קה-קיח. 
אופנהיימר, בר-כוכבא – אופנהיימר, א', תשמ"ד, בר-כוכבא וקיום מצוות, בתוך: אופנהיימר, א' ורפפורט, א' (עורכים), מרד בר-כוכבא מחקרים חדשים, ירושלים, עמ' 146-140.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד. 
אוצר חילוף מנהגים – ראו חילופי מנהגים.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.
אור שמח, רבי מאיר שמחה הכהן, ירושלים, תשמ"ב.
אורבך, ההלכה – אורבך, א"א, 1984, ההלכה, מקורותיה והתפתחותה, גבעתיים.
אורבך, סופרים – אורבך, א"א, תשי"ח, הדרשה כיסוד ההלכה ובעית הסופרים, ספר היובל לג' שלום, ירושלים, עמ' מ-נו.
אורבך, עבודה זרה – אורבך, א"א, תשי"ט, הלכות עבודה זרה והמציאות הארכיאולוגית וההיסטורית במאה השניה ובמאה השלישית, ארץ ישראל ה, עמ' 205-189.
אורבך, תורת הסוד – אורבך, א"א, תשכ"ז, המסורות על תורת הסוד בתקופת התנאים, מחקרים בקבלה ובמדע הדתות מוגשים לג' שלום, ירושלים, עמ' 28-1.
אוריגנס, על העקרונות – Origenes, 1869-1972, De Principils (the Principles), in: Writing, Edinburg.
איזגר וסקידסגרס, חקלאות – Isager, S. and Skydsgaard, J.E., 1992, Ancient Greek Agriculture, London.
איכה רבה, מהדורת באבער, ש', וילנא, תרנ"ט.
אלבוגן, תפילה – אלבוגן, י', 1972, התפילה בישראל, תל אביב.
אלבק, בראשית רבתי – אלבק, ח', תשכ"ז, מדרש בראשית רבתי, ירושלים.
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, מועד – אלבק, ח', תשי"ב, ששה סדרי משנה – סדר מועד, ירושלים.
אלבק, פירוש למשנה – אלבק, ח', תשי"ט, ששה סדרי משנה, תל אביב. 
אלון, מבוא – אלון, מ', תשמ"ח, מבוא למשפט עברי, ירושלים.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, תל אביב.
אלון, תולדות – אלון, ג', תשי"ג-תשי"ח, תולדות היהודים בא"י בתקופת המשנה והתלמוד, א, תל אביב.
אליצור, חדות – אליצור, י', תשמ"ה, "חדות"-"דות", מילה שהשתבשה או נוסחאות מקוריות שונות, לשוננו מח-מט, עמ' 141-132.
אליצור, תגובה – אליצור, י', תשמ"ו, תגובה, לשוננו נ, עמ' 76-73.
אסף, ספרן של ראשונים – אסף, ש', תרצ"ה, ספרן של ראשונים, ירושלים.
אסתר רבה, קושטא, רע"ד או ר"פ.
אפלבאום, הוילה – אפלבאום, ש', תשמ"ז, בעיית הוילה הרומית בארץ ישראל, ארץ-ישראל יט, עמ' 5-1.
אפעל ונוה, אוסטרקונים – Ephal, I. and Naveh, J., 1996, Aramaic Ostraca of the Fourth Century from Idumaea, Jerusalem.
אפרתי, עצים – אפרתי, י', תשנ"ו, מסכת יום טוב פרק ד משנה ב – משנה כפשוטה, נטועים ג, עמ' 15-9.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, 1957, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, משנת רבי יהודה – אפשטיין, י"נ, תש"ד, למשנת רבי יהודה, תרביץ טו, עמ' 13-1.
אפשטיין, פירוש הגאונים – אפשטיין, י"נ, תשכ"ב, פירוש הגאונים למסכת טהרות, ירושלים (תרפ"א-תרפ"ד, ברלין).
אפשטיין, שרידי ירושלמי – אפשטיין, י"נ, תרצ"ב, לשרידי הירושלמי, תרביץ ג, עמ' 26-15.
אשל, סנדל מסומר – אשל, ח', 1998, סנדלים מסומרים במקורות היהודיים והממצא ממערת המפלט, בתוך: אשל, ח' ועמית, ד' (עורכים), מערות המפלט מתקופת מרד בר-כוכבא, תל אביב, עמ' 233-225.
באייר, ארמית – Beyer, K., 1994, Die Aramaeischen Texte vom Toten Meer, II, Göttingen.
ביכלר, בית הלל – ביכלר, א', 1905, הלכות למעשה כבית שמאי בזמן הבית ואחר החורבן, בתוך: Bloch, M. (ed.), Festschrift Part II, London, pp. 21-30.
ביכלר, הכוהנים – ביכלר, א', תשכ"ו, הכוהנים ועבודתם, ירושלים.
ביכלר, פגן – עירני et קרתני et פגן et פולחן Buechler, A., 1900, Du sens des mots
 dans Le Midrasch, REJ 40. 
בן יהודה, מילון – בן יהודה, א', 1959, מילון הלשון העברית, ירושלים - תל אביב. 
בן סירא – האקדמיה ללשון עברית, תשל"ג, ספר בן סירא, ירושלים.
בעל המאור על הרי"ף, הודפס בתלמוד ש"ס וילנא.
בר, חבריא – בר, מ', תשמ"ג, על החברייא מעולמן של הישיבות בארץ ישראל במאות השלישית והרביעית, בר-אילן כ-כא, עמ' 95-76. 
בר, סוס – בר, מ', תשנ"א, רכיבה על סוסים בארץ-ישראל בתקופת המשנה והתלמוד, קתדרה 60, עמ' 35-17.
בר-אילן, שינויים – בר-אילן, מ', תשנ"ז, השינויים בתפילות ראש השנה: משנה ראש השנה ד, ז, סידרא יג, עמ' 46-25.
בראון, מוסיקה – Braun, J., 2002, Music in Ancient Israel, Cambridge.
בראנד, הוצאת אש – בראנד, י', תשל"ח, על הוצאת אור בתקופת המשנה והתלמוד, בתוך: כלי זכוכית, עמ' 175-169.
בראנד, כלי זכוכית – בראנד, י', תשל"ח, כלי זכוכית בספרות התלמוד, ירושלים.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
בראשית רבה, מהדורת תיאודור, י' ואלבק, ח', הוצאת צילום, ירושלים, 1965.
ברודי, רב נטרונאי – ראו תשובות רב נטרונאי בר הילאי גאון.
בר-כוכבא, חשמונאים – בר-כוכבא, ב', תשמ"א, מלחמות החשמונאים, ירושלים.
ברנשטיין, לוח – ברנשטיין, ח"י, תרס"ד, מחלוקת רב סעדיה גאון ובן מאיר בקביעת שנות ד"א תרפ"ב-תרפ, ווארשא.
גודבלאט, הנשיא – גודבלאט, ד', תשמ"ד, התואר "נשיא" והרקע הדתי-אידיאולוגי של המרד השני, בתוך: אופנהיימר, א' ואחרים (עורכים), מרד בר-כוכבא, מחקרים חדשים, ירושלים, עמ' 132-113.
גודבלאט, הקשר – גודבלאט, ד', תשמ"ד, על סיפור ה"קשר" נגד רבן שמעון בן גמליאל השני, ציון מט, עמ' 374-349.
גודבלאט, נשיאות – גודבלאט, ד', תשמ"ח, ראשיתה של הנשיאות הארצ-ישראלית המוכרת, מחקרים בתולדות עם ישראל וארץ ישראל ד, עמ' 101-89.
גולאק – ראו גולק.
גולדברג, מבוא – גולדברג, א', תשכ"ב-תשכ"ג, מבוא למשנה ולתוספתא, ירושלים.
גולדברג, שתי משניות – גולדברג, א', תש"ך, על שתי המשניות הראשונות של מסכת ראש השנה, תרביץ כט, 328-324.
גולינקין, מתקיע – גולינקין, ד', תשס"ח, השני מתקיע, בתוך: גולינקין, ד' ואחרים (עורכים), תורה לשמה - מחקרים במדעי היהדות לכבוד פרופ' שמא יהודה פרידמן, ירושלים, עמ' 421-415
גולק, דיני קרקעות – גולק, א', תרפ"ט, לחקר תולדות המשפט העברי בתקופת התלמוד, חלק ראשון, דיני קרקעות, ירושלים.
גולק, רועים – גולק, א', תשמ"א, על הרועים ומגדלי בהמה דקה בתקופת חורבן הבית הבית, תרביץ 12, עמ' 189-181.
גיאוניקה – (Ginzberg, L., 1968, Geonica, New York (Second Edition.
גילת, בן שלוש עשרה – גילת, י"ד, תש"ן, בן שלוש עשרה למצוות, מחקרי תלמוד א, עמ' 54-39.
גילת, גזירה שווה – גילת, י"ד, תשמ"ה, להשתלשלותה של גזירה שווה, מלאת ב, עמ' 92-85.
גילת, פרקים – גילת, י"ד, תשנ"ב, פרקים בהשתלשלות ההלכה, רמת גן. 
גילת, רבי אליעזר – גילת, י"ד, 1968, משנתו של ר' אליעזר, רמת גן.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
גנזי שעכטער, גינצבורג, י"ל, א-ג, ניוארק, תרפ"ט.
דברים רבתי, מהדורת ליברמן, ש', ירושלים, תשכ"ה.
דה פריס, יצירת מושגים – דה פריס, ב', תשכ"ב, יצירת מושגים והשפעתם, תולדות ההלכה התלמודית, תל אביב, עמ' 156-142.
דה פריס, מעשה – דה פריס, ב', תשכ"ב, העובדא כגורם לחידוש ההלכה, תולדות ההלכה התלמודית, תל אביב, עמ' 178-169.
דה פריס, תולדות ההלכה – דה פריס, ב', תשכ"ב, תולדות ההלכה התלמודית, תל אביב.
דמסקי, ירושלים – Demski, A., 2002, Hebrew Names in the Dual form and the Toponym "Yerushalayim", These are the Names 3, pp. 2-11. 
האופטמן, נשים – האופטמן, י', תש"ס, נשים במסכת פסחים, בתוך: בויארין, ד' ואחרים (עורכים), עטרה לחיים, מחקרים בספרות התלמודית והרבנית לכבוד פרופסור חיים זלמן דימיטרובסקי, ירושלים, עמ' 78-63.
האופטמן, קיום – האופטמן, י', תשנ"ד, קיום מרצון של מצוות עשה שהזמן גרמן על ידי נשים, דברי הקונגרס העולמי האחד-עשר למדעי היהדות, עמ' 168-161.
היינמן, משניות – היינמן, י', תש"ך, לפשוטן של משניות מספר בסדר מועד, תרביץ כט, עמ' 38-21.
היינמן, סדרי ברכה – היינמן, י', תשל"ו, סדרי הברכות הקדומים לראש השנה ותעניות, תרביץ מה, עמ' 267-258.
הירשפלד, הבית – הירשפלד, י', תשמ"ז, בית המגורים הארץ-ישראלי, ירושלים.
הירשפלד, שינויים – הירשפלד, י', תשנ"ו, שינויים בדפוסי ההתישבות של האוכלוסיה היהודית הכפרית לפני המרידות ברומאים ואחריהן, קתדרה 80, עמ' 18-3.
הכהן, שופר וחצוצרות – הכהן, מ', תשכ"ה, בקול שופר וחצוצרות, תורה שבעל פה ז, עמ' מז-ס. 
הלברטל, מהפכות – הלברטל, מ', תשנ"ט, מהפכות פרשניות בהתהוותן: ערכים כשיקולים פרשניים במדרשי הלכה, ירושלים. 
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות מן הגאונים, מהדורת מילר, י', קראקא, תרנ"ג.
הלכות קצובות, מהדורת מרגליות, מ', ירושלים, תש"ך.
הנשקה, ירושלים – הנשקה, ד', תשנ"ח, קדושת ירושלים: בין חז"ל להלכה הכתתית, תרביץ סז, עמ' 28-5.
הנשקה, מדרש – הנשקה, ד', תש"ן, מניין לעירובי תבשילין מן התורה? לאופיו של מדרש ההלכה הקדום, סידרא ו, עמ' 30-25.
הנשקה, עירובי תבשילין – הנשקה, ד', תשמ"ח, עירובי תבשילין – תולדותיה של תקנה, סיני קא, עמ' נג-פא.
הנשקה, תקיעה – הנשקה, ד', תשנ"ב, תקיעת שופר בשבת, סידרא ח, עמ' 38-19.
הר, הלוח – Herr, M.D., 1976, The Calendar, in: The Jewish People in the First Century, Stern, M. and Safrai, S. (eds.), Corpus Rerum Juidcarum II, pp. 834-864.
הר, ענייני הלכה – הר, מ', תש"ם, ענייני הלכה בארץ-ישראל במאה השישית והשביעית לספירת הנוצרים, תרביץ מט, עמ' 80-62.
הר, ראש השנה – הר, מ', תשמ"ד, עוד על שני ימים של ראש השנה בארץ-ישראל, תרביץ נג, עמ' 143-142.
הררי, חרבא דמשה – הררי, י', 1991, "חרבא דמשה" – טקסט, מבנה ומשמעות, עבודת גמר, האוניברסיטה העברית, ירושלים.
וואכהולדר, לוח – Wacholder, B.Z., 1973, The Calendar of Sabbatical Cycles during the Second Temple and Early Rabbinic Period, HUCA 44, pp. 180-184.
וואכהולדר, עדות ראייה – Wacholder, B.Z. and Weisberg, D.B., 1972, Visibility of the New Moon in Cuneiform and Rabbinic Sources, HUCA 42, pp. 227-242.
וולפיש, עריכת המשנה – וולפיש, א', תשס"א, שיטת העריכה הספרותית במשנה על-פי מסכת ראש השנה, עבודת דוקטור, האוניברסיטה העברית, ירושלים. 
וולפיש, תופעות – וולפיש, א', תשנ"ד, תופעות ספרותיות ומשמעותן העריכתית והרעיונית, עבודה לתואר שני, האוניברסיטה העברית, ירושלים.
וורף, תאריכים – Worp, K.A., 1991, Memorials on Weekdays in late Antiquity According to Documentary Sources, Tyche 6, pp. 222-230.
וידר, התגבשות – וידר, נ', תשנ"ח, התגבשות נוסח התפילה במזרח ובמערב, ירושלים.
וידר, מנהג בבל – וידר, נ', תשכ"ח, לחקר מנהג בבל הקדמון, תרביץ לז, עמ' 157-135; 264-240.
ויטקר, מרעה – Whittaker, C.R. (ed.), 1988, Pastoral Economies in Classical Antiquity, Cambridge. 
וינר, תרבות המוסיקה – וינר, מ', תשס"ז, תרבות המוסיקה בארץ ישראל בתקופות ההלניסטית הרומית והביזנטית – ייחודיות מול סינקרטיזם דתי/אתני, עבודת דוקטור בשכפול, בר-אילן, רמת גן.
ויס, משניות ספורות – ויס, מ', תשמ"ה, משניות ספורות בראש מסכת, סיני קד, עמ' 44-33.
ויס, ניסן – ויס, מ', תשנ"ה, ניסן שיצאו בו ישראל ממצרים (הערה לקורות הלוח העברי), בר-אילן כה-כו (ספר גילת), עמ' 202-185.
וסרשטיין, לוח – Wasserstein, A., 1991-1992, Calendaric  Implications of a Fourth-Century Jewish Inscription from Sicily, Scripta Classica Israelica 11, pp. 162-165.
זולאי, פיוטי ארץ-ישראל – זולאי, מ', תשנ"ו, פיוטי ארץ-ישראל, ירושלים.
זוסמן, כתב יד – זוסמן, י', תשנ"ד, "שרידי ירושלמי - כת"י אשכנזי: לקראת פתרון חידת 'ספר ירושלמי' ", קובץ על יד (סדרה חדשה) ספר יב (כב), ירושלים, עמ' 120-1.
זליגמן ואחרים, מרעה – זליגמן, נ' ואחרים, 1959, המרעה הטבעי בישראל, מרחביה. 
חדושי הר"ן על מסכתות מגילה ומועד קטן, ירושלים, תשכ"ו. 
חדושים המיוחסים לר"ן – ראו חדושי הר"ן.
חכלילי, אמנות – Hachlili, R., 1988, Ancient Jewish Art and Archaeology in the Land of Israel, Leiden.
חכלילי, סמלים בגולה – Hachlili, R., 1998, Ancient Jewish Art and Archaeology in the Diaspora, Leiden.
חכמת כשדים – Gaster, M., 1971, Text and Studies, New York, pp. 105-108.
חכמת שלמה – בתוך ספרים חיצוניים, כ"א, עמ' תסא-תקיג. 
חילופי מנהגים – מהדורת לוין, ב"מ, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, מ', החילוקים שבין אנשי ארץ-ישראל ואנשי בבל, ירושלים, תרצ"ח. 
חלמיש ורביצקי, ארץ ישראל – חלמיש, מ' ורביצקי, א', תשנ"א, ארץ-ישראל בהגות היהודית בימי-הביניים, ירושלים.
חמדה גנוזה, שניאורזאהן, ש"ז, ירושלים, תרכ"ג.
חסדי דוד, רבי דוד פארדו, ליוורנו, 1776.
טור-סיני, הלשון והספר – טורטשינר (טור-סיני), נ"ה, תש"ח, "להבנתו של לוח גזר", הלשון והספר (בעיות יסוד במדע הלשון ובמקורותיה בספרות), א, ירושלים.
טלמון, הלוח – טלמון, ש', תשכ"א, חשבון הלוח של כת מדבר יהודה, בתוך: ידין, י' ורבין, ח' (עורכים), מחקרים במגילות מדבר יהודה, ספר זכרון לאליעזר ליפא סוקניק ז"ל, ירושלים, עמ' 106-77.
טלמון, מועדים – טלמון, ש', תשס"א, לוח המועדים בשנת החמה של עדת היחד על פי רשימת שירי דוד במגילת המזמורים ממערה 11 (11 qpsa xxvii), בתוך: ברין, ג' וניצן, ב' (עורכים), יובל לחקר מגילות מדבר ים המלח, ירושלים, עמ' 219-204. 
טלמון ובן-דב, לוח – טלמון, ש' ובן-דב, י', תשנ"ט, 326Q4 – מגילת לוח המועדים מקומראן, תרביץ סח, עמ' 176-167.
טלמון וקנוהל, הלוח – טלמון, ש' וקנוהל, י', תשנ"א, קטעים של מגילת לוח מקומראן, תרביץ ס, עמ' 521-505.
טפר, יונים – טפר, י', תשמ"ו, עלייתו ושקיעתו של ענף גידול היונים בארץ, בתוך: אופנהיימר, א' ואחרים (עורכים), אדם ואדמה בארץ ישראל הקדומה, ירושלים, עמ' 196-170.
טרופר, בית דין – Tropper, D., 1972-1973, Bet Din Shel Kohanim, JQR 68, pp. 204-221.
יהלום, מחזור ארץ-ישראל – יהלום, י', תשמ"ז, מחזור ארץ-ישראל – קודקס הגניזה, ירושלים.
ילקוט המכירי, ישעיהו ומשלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ינקלביץ, ייחוסין – ינקלביץ, ר', תשמ"ג, משקלו של הייחוס המשפחתי בחברה היהודית בארץ-ישראל בתקופת המשנה והתלמוד, בתוך: שטרן, מ' (עורך), אומה ותולדותיה, ירושלים.
ינקלביץ, נחוניון – ינקלביץ, ר', 1985, נחוניון אחיה, מלאת ב, עמ' 142-137.
ירדני, אוסטרקונים – ירדני, ע', תשמ"ט, אוסטרקונים ארמיים יהודים חדשים מארץ-ישראל, תרביץ נח, עמ' 134-119.
יתרון האור, פערלמן, רבי יי"ל, הודפס במשניות מהדורת וילנא.
כהן, העור – כהן, נ', תשנ"ו, העור ומוצריו בתקופת המשנה והתלמוד, עבודה לתואר שני, אוניברסיטת בר-אילן, רמת גן.
כהן, מעשים – Cohen, S.J., 1992, The Place of the Rabbi in Jewish Society of the Second Century, in: Levine, L.I. (ed.), The Galilee in Late Antiquity, New York - Jerusalem, pp. 157-174.
כסלו, כזית – כסלו, מ', תשמ"ט, כזית – פרי הזית ומידת הנפח, תחומין י, עמ' 440-427.
כסלו, ציד – כסלו, מ', תשנ"ז, ציד צפורים, מקלות דבק והערף הדביק, ריאליה ומקורות, בתוך: ספראי, ז' ואחרים (עורכים), חקרי ארץ, מוגשים ליהודה פליקס, רמת גן, עמ' 204-179.
כשר, תורה שלמה – כשר, מ"מ, תש"ז-תשמ"ג, תורה שלמה א-לח, ניו יורק - ירושלים.
כתב יד זוסמן - ראו זוסמן, כתב יד.
לוי, מילון – Levy, J., 1924, Worterbuch über die Talmudim und Midraschim, Berlin. 
לוין, אוצר הגאונים – לוין, ב"מ, תשמ"ד, אוצר הגאונים, ירושלים (מהדורה מצולמת).
לוין ונצר, קיסריה – Levine, I.L. and Netzer, E., 1986, Excavations at Caesarea Maritima, 1975, 1976, 1979, Jerusalem.
ליבזון, מנדין – ליבזון, ג', תשל"א, על מה מנדין, שנתון המשפט העברי ב, עמ' 342-292.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, רשות – ליברמן, ש', תשנ"א, מחקרים בתורת ארץ-ישראל, ירושלים, עמ' 202-200.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליברמן, תשלום תוספתא – ליברמן, ש', תשלום תוספתא, בתוך תוספתא מהדורת צוקרמאנדל, מ"ש, ירושלים, עמ' 66-5.
לידל וסקוט, מילון – Liddell, H.G. and Scott, R., 1968, Greek-English Lexicon, Oxford.
לימאייר, אוסטרקונים – Lemaire, A., 1996, Nouvelles Inscriptions Arameennes d’Idumee au Musee d’Israel, Paris.
לימאייר, אוסרקונים ב – Lemaire, A., 2002, Nouvelles Inscriptions Arameennes d’Idumee II. Collections Moussaieff, Jeselsohn, Welch et divers, Paris.
לנג, אוריגנס – Lange, N.R.M., 1976, Origen and the Jews, Cambridge.
לנדוי, מוטיבים – לנדוי, י', תשנ"ב, מוטיבים ותבניות באמנות בתי-הכנסת בארץ-ישראל בתקופה הביזנטית, עבודה לתואר שני, אוניברסיטת בר-אילן, רמת גן.
לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.
מאיר וספראי, הקשרים עם בבל – "אתא אגרתא ממערבא" Meir, A. and Safrai, Z., 2003, ("An epistle came from the west): Historical and Archaeological Evidence for the Ties Between the Jewish Communities in the Land of Israel and Babylonia During the Talmudic Period", JQR 93, pp. 497-531. 
מאן, גניזה –Mann, J., 1925, Genizah Fragments of the Palestinian Order of Service, HUCA 2, pp. 267-337.
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – Balliet M. et al. (eds.), 1953-1995, DJD – Discoveries in the Judean Desert, Oxford. 
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו נעם, מגילת תענית. 
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908. 
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מונטגומרי, קמעות – Montgomery, J.A., 1913, Aramaic Incantation Texts From Nippur, Philadelphia.
מוסקוביץ, תקיעה – מוסקוביץ, ל', תשמ"ז, עוד על תקיעת שופר בארץ-ישראל בראש-השנה ושבת, תרביץ נה, עמ' 610-608.
מזר, הרקם – מזר, ב', תשי"א, הרקם והחגר, תרביץ כ, עמ' 319-316.
מחזור ויטרי לרבנו שמחה, מהדורת הורביץ, ש', נירנברג, תרפ"ג; ד"צ, ניו יורק, תש"ך.
מיגנרד, יהודים ונוצרים – Mignard, J.E., 1966, Jewish and Christian Cultic Discipline in the Middle of the Second Century Diss., Boston.
מירסקי, מקומה – מירסקי, ש', תשכ"ה, מקומה של מסכת ראש השנה בסדר מועד, סיני נו, עמ' א-ז. 
מירסקי, פיוטי יוסי – מירסקי, א', תשל"ז, פיוטי יוסי בן יוסי, ירושלים. 
מכבים ב – שוורץ, ד', תשס"ה, ספר מכבים ב, ירושלים.
מכילתא דרבי ישמעאל, מהדורת האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, מהדורת אפשטיין, י"נ ומלמד, ע"צ, ירושלים, תשט"ו. 
מכתבי מדבר יהודה = מגילות מדבר יהודה.
מכתבי סינזיוס – Garzya, A. (ed.), 1979, Synesii Cyrenensis Epistolae, Rome.
מלאכת שלמה, פירוש למשנה לרבי שלמה עדני, הודפס בתוך משניות יכין ובועז, ירושלים, תשט"ז ומהדורות נוספות.
מלחמות היהודים, יוספוס פלביוס, מהדורת שליט, א', ירושלים - תל אביב, 1967.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים. 
מרגליות, הלכות ארץ ישראל – מרגליות, מ', תשל"ד, הלכות ארץ ישראל מן הגניזה, ירושלים.
משורר, מטבעות – משורר, י', תשנ"ח, אוצר מטבעות היהודים, ירושלים.
נאה, אם למסורת – נאה, ש', תשנ"ב, אין אם למסורת, או: האם דרשו התנאים את כתיב התורה שלא כקריאתו המקובלת? תרביץ סא, עמ' 448-401.
נוה, מצבות – נוה, י', תשנ"ה, מצבות צוער, תרביץ סד, עמ' 498-477.
נוה, על פסיפס ואבן – נוה, י', תשל"ח, על פסיפס ואבן, ירושלים.
נוה ושקד, קמעות – Naveh, J. and Shaked, S., 1985, Amulets and Magic Bowls, Jerusalem.
נון, הדיג – נון, מ', תשכ"ד, הדיג העברי הקדום, מרחביה.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
סדר טרויש, מהדורת וויס, צ"מ, פרנקפורט דמיין, תרס"ה.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סינזיוס, מכתבים = מכתבי סינזיוס.
ספר האשכול, מהדורת אלבק, ח', ירושלים, תשד"ם; מהדורת אויערבך, צ"ב, האלברשטאט, תרכ"ו. 
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המנהיג, רבי אברהם בן נתן הירחי, מהדורת רפאל, י', ירושלים, תש"ח. 
ספר המקצועות, מהדורת אסף, ש', ירושלים, תש"ז.
ספר העיבור, רבי אברהם ברבי חייא, לונדון, תרנ"א. 
ספר העתים, יהודה בן ברזילי הברצלוני, מהדורת זלוטניק, י"ל, ירושלים, תש"ה.
ספר הפרדס, מהדורת עהרענרייך, ח"י, ניו יורק, תשי"ט.
ספר הרוקח, רבי אליעזר מגרמייזא, קרימונה, שי"ז.
ספר יסוד עולם, רבי יצחר ברבי יוסף הישראלי, ברלין, תקל"ו.
ספר יראים השלם, רבי אליעזר ממיץ, מהדורת גולדבלום, י"א ושיף, א"א, וילנא, תרנ"ב-תרס"ב; ד"צ, ירושלים, תשנ"ה. 
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד.
ספראי, אנשי מעשה – ספראי, ש', תשמ"ה, חסידים ואנשי מעשה, ציון נ, עמ' 154-133 (= בימי הבית ובימי המשנה, עמ' 539-518).
ספראי, בחינות – ספראי, ש', תש"ל, בחינות חדשות לבעית מעמדו ומעשיו של רבן יוחנן בן זכאי לאחר החורבן, בתוך: דורמן, מ' ואחרים (עורכים), ספר זכרון לגדליהו אלון, תל אביב, עמ' 226-203.
ספראי, בטחון – ספראי, ז', תשמ"ב, מערכת הבטחון הפנימי בעיר היהודית בתקופת המשנה והתלמוד, קתדרה 22, עמ' 50-43.
ספראי, בימי הבית – ספראי, ש', תשנ"ד, בימי הבית ובימי המשנה, ירושלים.
ספראי, ביקור – ספראי, ש', תשנ"ד, ביקוריהם של חכמי יבנה ברומא, בימי הבית ובימי המשנה, ירושלים, עמ' 363-341.
ספראי, בית הכנסת – ספראי, ז', תש"ן-תשנ"ג, מבית הכנסת למקדש מעט, ישראל עם וארץ ז-ח, עמ' 158-149.
ספראי, גבולות ושלטון – ספראי, ז', תש"ם, גבולות ושלטון בארץ-ישראל בתקופת המשנה והתלמוד, תל אביב.
ספראי, דבורים – ספראי, ז', תשמ"ח, גידול דבורים ותעשית הדבש בתקופת המשנה והתלמוד, ישראל עם וארץ ד, עמ' 224-211.
ספראי, דוכן – Safrai, Z., 1989, "Dukhan", "Aron" and "Teva", in: Hachlili, K. (ed.), Ancient Synagogues in Israel, BAR 99, pp. 69-84.
ספראי, הכלכלה – Safrai, Z., 1994, The Economy of Roman Palestine, London.
ספראי, הכרעה כבית הלל – בימי הבית ובימי המשנה, עמ' 405-382.
ספראי, הלכה למשה – ספראי, ש', תש"ן, הלכה למשה מסיני, היסטוריה או תיאולוגיה? בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11.
ספראי, המאה שנעלמה – Safrai, Z., 1988, The Missing Century, Louvain. 
ספראי, המשפחה – ספראי, ז', תשמ"ג, מבנה המשפחה בתקופת השנה והתלמוד, מלאת א, תל אביב, עמ' 156-129.
ספראי, העיר – ספראי, ש', תשכ"ח, העיר היהודית בארץ ישראל בתקופת המשנה והתלמוד, החברה ההיסטורית הישראלית, העיר והקהילה, ירושלים.
ספראי, הקהילה – ספראי, ז', תשנ"ה, הקהילה היהודית בארץ-ישראל בתקופת המשנה והתלמוד, ירושלים.
ספראי, יוספוס – ספראי, ז', תשמ"ג, תיאור ארץ ישראל לפי יוסף בן מתתיהו, בתוך: רפפורט, א' (עורך), יוסף בן מתתיהו, ירושלים, עמ' 116-91.
ספראי, ירושלים – ספראי, ז', תשנ"ז, קדושה וחורבן, בתוך: טלמון, ש' וספראי, ז' (עורכים), ירושלים במקרא ובמקורות ישראל, ירושלים, עמ' 65-41.
ספראי, מבני שדה – ספראי, ז', תשנ"ט, מבני השדה הקדומים – הכפר בארץ-ישראל הרומית, קתדרה 89, עמ' 40-7.
ספראי, מצוות נשים – ספראי, ש', תשנ"ה, מחוייבותן של נשים במצוות במשנתם של תנאים, בר-אילן כו-כז (ספר גילת), עמ' 236-227. 
ספראי, משנת חסידים – ספראי, ש', תשל"ג, משנת חסידים בספרות התנאים, בתוך: והנה אין יוסף, קובץ לזכרו של יוסף אמוראי (ללא שם עורך), תל אביב, עמ' 152-136 (= בימי הבית ובימי המשנה, עמ' 517-501).
ספראי, ענב א כביר - ספראי, ז', תשמ"ה-תשמ"ו, ענב א כביר - חקלאות ומרעה בסביבות הכפר בתקופה הרומית ביזאנטית,  ישראל-עם וארץ ב-ג, עמ' 128-119.
ספראי, עליה לרגל – ספראי, ש', תשכ"ה, העליה לרגל בימי הבית השני, ירושלים. 
ספראי, קידוש חודשים – ספראי, ש', תשנ"ד, המקומות לקידוש חודשים ולעיבור השנה בארץ לאחר החורבן, בימי הבית ובימי המשנה, ירושלים, עמ' 258-247.
ספראי, רבי עקיבא – ספראי, ש', תשל"א, ר' עקיבא בן-יוסף חייו ומשנתו, ירושלים. 
ספראי, שביעית – ספראי, ש', תשכ"ו-תשכ"ז, מצוות שביעית במציאות שלאחר חורבן בית שני, א-ב, תרביץ לה, עמ' 328-304; לו, עמ' 21-1.
ספראי וספראי, הגדת חז"ל – ספראי, ש' וספראי, ז', תשנ"ח, הגדת חז"ל, ירושלים. 
ספראי וספראי, תרבות המחלוקת – ספראי, ז' וספראי, ח', תשס"ב, תרבות המחלוקת, בתוך: שגיא, א' (עורך), תרבות יהודית בעין הסערה – ספר היובל לי' אחיטוב, עין צורים, עמ' 346-326.
ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש. 
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל. 
סקרבורו, רפואה רומית – Scarborough, J., 1993, Roman Medicine to Galen, ANRW 37.1b, pp. 1-48. 
עיר-שי, יעקב – עיר-שי, ע', תשמ"ג, יעקב איש כפר נבורייא – חכם שנכשל במינות, מחקרי ירושלים במחשבת ישראל ב, עמ' 168-153.
עמינוח, עריכה – עמינוח, נ', תשמ"ו, עריכת מסכתות ביצה, ראש השנה ותענית, תל אביב.
עקביא, קביעת הלוח – עקביא, א"א, תשי"ב, ספר מיוחד לענייני עיבור, סיני ל, עמ' קיח-קלא. 
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל. 
פוקס, מהפכנים – פוקס, צ', תשנ"ד, תשובות לשני מהפכנים, סיני נז, עמ' קסד-קע.
פיוטי יוסי בן יוסי, ראו מירסקי.
פיינשטיין, אגרות משה – פיינשטיין, מ', תש"ט-תשס"ה, אגרות משה, נוא יארק - ירושלים. 
פינליש, דרכה של תורה – פינליש, צ"מ, 1861, דרכה של תורה, וינה.
פינצי, העץ – פינצי, י', תשמ"ה, חרושת העץ בתנ"ך לאור הממצא בארצות המקרא ובספרות חז"ל, עבודת דוקטור בשכפול, אוניברסיטת בר-אילן, רמת גן.
פינקלשטיין, לבירורה – פינקלשטיין, א', 1974, לביאורה של משנה סתומה [ר"ה ד, ה], בתוך: הוניג, ש"ב וסיטצקין, א"ל (עורכים), ספר היובל לכבוד י' פינקל, ניוארק, עמ' 206-201. 
פינקלשטיין, פרושים – פינקלשטיין, א', תש"י, הפרושים ואנשי הכנסת הגדולה, ניו יורק.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות. 
פלוסר, חבר – פלוסר, ד', תשכ"ז, פשר ישעיהו ורעיון שנים עשר השליחים בראשית הנצרות, ארץ ישראל ח, עמ' 62-52.
פליישר, בירורים – פליישר, ע', תשל"ג, בירורים בבעיית ייעודם הליטורגי של פיוטי קידוש ירחים, תרביץ מב, עמ' 363-337. 
פליישר, לוח – פליישר, ע', תשמ"ג, לוח מועדי השנה בפיוט לר' אליעזר ברבי הקליר, תרביץ נב, עמ' 272-223.
פליישר, פיוט – פליישר, ע', תשמ"ה, פיוט על סדרי התקיעה, תרביץ נד, עמ' 66-61.
פליישר, ראש ראשי חודשים – פליישר, ע', תשנ"א, עוד לעניין ראש ראשי חודשים, סידרא ז, עמ' 66-49. 
פליישר, שני ימים – פליישר, ע', תשמ"ד, הערה להארה: בדבר שני ימים של ראש השנה בארץ ישראל, תרביץ נג, עמ' 295-193. 
פליישר, תפילה – פליישר, ע', תשמ"ח, תפילה ומנהגי תפילה ארץ ישראליים בתקופת הגניזה, ירושלים.
פליקס, החקלאות – פליקס, י', תש"ן, החקלאות בארץ-ישראל בימי המקרא המשנה והתלמוד, ירושלים.
פליקס, ט"ו בשבט – פליקס, י', תשמ"ז, ט"ו בשבט בהלכה ובמציאות, בתוך: פליקס, י', ירושלמי שביעית ב, עמ' 383-354.
פליקס, עולם הצומח – פליקס, י', 1968, עולם הצומח המקראי, רמת גן.
פליקס, עצי בשמים – פליקס, י', תשנ"ז, עצי בשמים יער ונוי, ירושלים. 
פסיקתא זוטרתי (לקח טוב), מהדורת בובר, ש', וילנא, תרמ"ד. 
פסיקתא רבתי, מהדורת איש שלום, מ', וינה, תר"מ.
פראנקעל, מבוא הירושלמי – פראנקעל, ז', תר"ל, מבוא הירושלמי, ברעסלויא. 
פרוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פרידמן, חדות – פרידמן, מ"ע, תשמ"ו, לעניין חדות-דות, לשוננו נ, עמ' 72.
פרין, חקלאות קיום – Frayn, J.M., 1979, Subsistence Farming in Roman Italy, London.
פרנצוס, אזכרי – פרנצוס, י"י, תשנ"ה, תלמוד ירושלמי: מסכת ביצה עם פירוש אחד הקדמונים רבינו אלעזר אזכרי בעל ספר החרדים, ירושלים. 
פרקי דרבי אליעזר, מהדורת ווארשה, תרל"ד.
פרקר ודוברשטיין, לוח – Parker, R. and Dubberstein, W.H., 1905, Babylonian Chronology, Providence.
קארל, הערות – קארל, צ', תשי"ח, הערות למסכת ראש השנה, תרביץ כז, עמ' 482-475.
קארקופינו, חיי יום יום – קארקופינו, ז', 1967, חיי יום יום ברומא, תל אביב.
קדמוניות היהודים, יוספוס פלביוס, מהדורת שליט, א', ירושלים - תל אביב, 1967.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קוסמן, מדידה – קוסמן, א', תשנ"ז, לבירור מקורותיו ומקומו של איסור המדידה בהלכות שבת ויום טוב, סידרא יג, עמ' 146-131.
קוסמן, עובדן דחול – קוסמן, א', תשנ"ד, לתולדות איסורי "עובדין דחול" בספרות התנאית, דברי הקונגרס העולמי למדעי היהדות, חטיבה ג כרך א, עמ' 54-47.
קורצטג, כהנים – קורצטג, י', תשל"ה, בית דין של כוהנים בקידוש החודש, תרביץ מד, עמ' 195-190.
קליין, ארץ יהודה – קליין, ש', תרצ"ט, ארץ יהודה, תל אביב.
קרויס, מילון – Krauss, S., 1964, Lehnwörter, Hildesheim.
קרויס, קדמוניות התלמוד – קרויס, ש', תרפ"ד-תרפ"ט, קדמוניות התלמוד, אודסה - תל אביב.
רבי יהוסף אשכנזי – מצוטט בתוך מלאכת שלמה, החיבור עצמו אבד.
ר"ן בפירושו לרי"ף, הודפס בתלמוד ש"ס וילנא.
רבינוביץ, דקדוקי סופרים – רבינוביץ', רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רבן, סקר – רבן, א', תשמ"ג, סקר ארכיאולוגי של ישראל, מפת נהלל (28), ירושלים.
רבנו חננאל, פירושי רבנו חננאל בר חושיאל לתלמוד, מהדורת מצגר, ד', ירושלים, תשנ"ה.
רובין, אבל – רובין, נ', תשל"ב, "מתאבל עליו מתאבל עמו": בירור סוציולוגי של המקורות בספרות התלמודית על היקף הקרבה המחייב אבל, בתוך: בר אילן, י' (עורך), ספר חיים משה שפירא, ב, עמ' 122-111.
רובין, קץ החיים – רובין, נ', 1997, קץ החיים: טקסי קבורה ואבל במקורות חז"ל, תל אביב. 
רושה, נפש – Rösche, F., 1930, Bloot, Leben und Seele, Paderborn.
רות רבה, מהדורת לרנר, מ"ב (עבודת דוקטור, האוניברסיטה העברית), ירושלים, תשל"א.
ריטב"א, חידושים למסכת ביצה, מהדורת ליכטנשטיין, א', ירושלים, תשנ"ו.
ריטב"א, חידושים למסכת ראש השנה, מהדורת ליכטנשטיין, א', ירושלים, תשמ"ח.
ר"ן, חידושים למסכת ראש השנה, ללא מקום הדפסה ושנת דפוס.
רשב"א, חידושים למסכת ביצה, מהדורת סקלר, י', ירושלים, תשנ"ז.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שגיא, אלו ואלו – שגיא, א', תשנ"ז, אלו ואלו, תל אביב.
שגיא, לא בשמים – שגיא, א', תשנ"ג, "לא בשמים היא" – סוגיות בפילוסופיה של ההלכה, עין צורים. 
שובה, דוקומנט – שובה, מ', תר"ץ, דוקומנט חדש לתולדות היהודים, תרביץ א ג, עמ' 121-107.
שובה, כתובות – שובה, מ', תשט"ו, הכתובות היווניות, בתוך: אבי יונה, מ' (עורך), ספר ירושלים, ירושלים, עמ' 209-207.
שוורץ, מפריחי יונים – Schwartz, Y., 1997, Pigeon-Players in Ancient Jewish Society, Journal of Jewish Studies 48, pp. 105-119.
שוורץ, עגלה – עגלה של קטן, תשנ"ד, תרביץ סג, עמ' 392-375.
שולם, מסתורין – Sholem, G., 1974, Major Trends in Jewish Mysticism, New York. 
שטינפלד, סדר – שטינפלד, א"צ, תשנ"ט, לדרך קישור יחידות וקבצים למשנה, סידרא טו, עמ' 166-161.
שטינפלד, על התקיעה – שטינפלד, א"צ, 1985, על התרועה בראש השנה, מלאת ב, עמ' 137-123.
שטינפלד, תקיעה – שטינפלד, א"צ, תשמ"ה, על תקיעת שופר בראש-חודש, תרביץ נד, עמ' 365-347.
שטינפלד, תרועה – שטינפלד, א"צ, תשמ"ד, על התרועה בראש השנה, מלאת ב, עמ' 136-127.
שטרן, לוח – Stern, S., 2001, Calendar and Community: a History of the Jewish Calendar, Second Century BCE – Tenth Century CE, Oxford.
שטרן, מצבות – שטרן, י', תשנ"ט, מצבות חדשות מצוער (אוסף מוסיוף), תרביץ סח, עמ' 185-177. 
שטרן, סופרים יווניים ורומיים – Stern, M., 1974-1980, Greek and Latin Authors on Jews and Judaism, Jerusalem.
שכטר, קטעי גניזה – Schechter, S., 1898, Genizah Fragments, JQR X, p. 636.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח. 
שפירא, הדחת רבן גמליאל – שפירא, ח', תשנ"ט, הדחת רבן גמליאל – בין היסטוריה לאגדה, ציון סד, עמ' 38-5. 
שפירא, עופות – שפירא, ש', תשכ"א, עופות בספרות התלמודית, תל אביב.
שפר, סימפוזיון – Schaefer, A., 1997, Unterhaltung beim griechischen Symposion, Darbietungen, .Spiele und Wettkämpfe von homerischer bis in spätklassische Zeit, Mainz
שפרבר, נאוטיקה – Sperber, D., 1986, Nautica Talmudica, Leiden.
שפרבר, תרבות חומרית – שפרבר, ד', תשנ"ד, תרבות חומרית בארץ-ישראל בימי התלמוד, ירושלים. 
שפרבר, תרגום יונתן לנביאים – שפרבר, א', 1959 ואילך, כתבי הקדש בארמית, ליידן.
שרידי ירושלמי – ראו גינצבורג.
תבורי, מועדים – תבורי, י', תשנ"ז, מועדי ישראל בתקופת המשנה והתלמוד, ירושלים.
תבורי, מלכויות – תבורי, י', תשל"ט, למקומה של ברכת מלכויות בתפילת ראש השנה, תרביץ מח, עמ' 34-30.
תבורי, סדר – תבורי, י', לסדרן של משניות בפרק א במסכת ביצה, בתוך: גילת, י' ושטרן, א' (עורכים), מכתם לדוד – ספר זכרון הרב דוד אוקס ז"ל, עמ' 67-55. 
תוספות יום טוב, נדפס במשניות דפוס וילנא, ד"צ תשל"ד, ומהדורות רבות נוספות.
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.
תפארת ישראל, פירוש למשנה, הודפס במהדורת ירושלים, תשט"ז, ומהדורות נוספות.
תרגום השבעים – Rahlfs, H. (ed.), 1935, Septuaginta, Stuttgart.
תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב. 
תרגום ניאופיטי – Dies-Macho, A., 1968-1979, Targum Palestinese I-IV, Madrid.
תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מהדורת מילר, י', ברלין, תרמ"ח.
תשובות גאונים קדמונים, מהדורת קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
תשובות רב שר שלום, מהדורת וינברג, ר"ש, ירושלים, תשל"ו.