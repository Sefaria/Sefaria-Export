Mishnat Eretz Yisrael on Mishnah Sukkah
משנת ארץ ישראל על משנה סוכה
merged
https://www.sefaria.org/Mishnat_Eretz_Yisrael_on_Mishnah_Sukkah
This file contains merged sections from the following text versions:
-Mishnat Eretz Yisrael, Seder Moed, Jerusalem, 2008-2012
-https://www.nli.org.il/he/books/NNL_ALEPH002634378/NLI

משנת ארץ ישראל על משנה סוכה

הקדמה

פירוש משנת סוכה המונח לפני הקורא ללימוד ולעיון הוא המשך הסדרה של פירוש המשניות במסגרת פרויקט משנת ארץ ישראל. אנו מניחים שהמפעל כבר מוכר, ולכן איננו רוצים לחזור על ההיסטוריה שלו, אותה פרסנו בכרכים הקודמים. 
חובה נעימה היא לנו להודות לחברים רבים שסייעו לנו במהלך עבודתו. בראש ובראשונה התודה לד"ר יעקב הדני, מנהלה של מכללת ליפשיץ בשעתו. ד"ר הדני הציע ליטול תחת חסותו את המפעל כולו, ומאז העמיד את משאבי המכללה ואת יכולתה הארגונית לרשותו של המפעל. בפועל, מי שהניע את מנועי המפעל היה ידידנו מאיר גרוס, שקידם ודחף את העשייה. ייזכר לטוב גם ידידנו ד"ר יאיר ברקאי, סגן ראש המכללה, שהיה היוזם והמתווך של השידוך המוצלח, ובאחרונה בתוקף תפקידו כנשיא המוסד הוא ממשיך לסייע ולקדם את המפעל. מעטים הם המחברים הזוכים לתמיכה ולמחויבות של מוסד כזה העומד מאחורי הפרויקט. שנה אחת קיבלתי את פרס שר החינוך ליצירה יהודית, ואני מודה על שנת חופש ופנאי שאפשרה לי להקדיש את מלוא עתותיי למפעל. 
אנו מודים לדן הלוי על עריכת הלשון ולד"ר יצחק ש' רקנטי, המביא לבית הדפוס. כל אחד במקומו עזר לניכוש השגיאות שבספר ולצורתו החיצונית. חובה נעימה לא פחות היא לציין את עזרתם של תלמידים-חברים שעזרו בעיקר באיסוף האיורים, ד"ר בועז זיסו, פרופ' חנן אשל ז"ל, אליקים איטלי, בנותיי עדי ואסנת, מרדכי בר דרומא, ולאשתי דינה שהפכה לצלמת הבית וגם למפיקה של הפרויקט. לאחרונה הצטרף לצוות תלמיד-חבר נוסף, ד"ר יואל פיקסלר, שתרומתו לגיוון האיורים רבה עד מאוד. על עיצוב העטיפה אנו מודים לנחמה שפילמן ולמיכל אלטמן מ"עדי עיצובים" שבביתי, בקבוצת יבנה. גברת רחל גרוסמן העתיקה עבורנו מכתב ידו של אבא את החלקים שכתב, ובעיקר את המשנה מדפוס נפולי, ועל העתקתה הנקייה היא ראויה לשבחים מיוחדים. חברתנו איילה אפרתי הגיהה שנית את העתקת הדפוס. לפרופ' שאול שטמפפר אני מודה על הגהה נוספת של הביבליוגרפיה שעזרה לניכוש עוד מעט מהשגיאות שנפלו במהלך שנות העבודה. אנו מודים גם לעדי צור ששיפרה את עיצוב הספר וגם עימדה אותו בדייקנות מופתית והוציאה לפועל בכישרון את המסכת כפי שחלמנו עליה. תודה מסוג אחר אני חב לד"ר דוד יסלזון שבזכותו הבנתי את חשיבות העיצוב החיצוני של הספר. 
בתחום הכספי נעזרנו ב"קרן הזיכרון לתרבות יהודית" שסייעה לנו בשני מענקים, בקרנות המחקר שליד המחלקה ללימודי ארץ ישראל וארכיאולוגיה על שם מרטין זוס באוניברסיטת בר-אילן, בקרן קושיצקי ובקרן לחקר ארץ ישראל בגבולותיה ההיסטוריים על שם א' וצ' מוסקוביץ. מה טוב שאנו יכולים לגמול להם בתודה. אני חב תודה למרכז דוד וימימה יסלזון לחקר תולדות ישראל לאור האפיגרפיה באוניברסיטת בר-אילן, לפרופ' חנן אשל ז"ל שעמד בראשו עד ימיו האחרונים על סיועם לעיצוב החיצוני של החיבור, ולד"ר אסתי אשל הממלאת את התפקיד עתה. ברצוני להביע תודה מיוחדת ונוספת לדוד וימימה יסלזון שהגדילו את סיועם.
אסיר תודה אני לשלושת הבתים שאני חי בהם. הראשון הוא ביתי המדעי באוניברסיטת בר-אילן, שחרתה על דגלה את שילוב התורה והמדע; אני מקווה שהכרך המונח לפני הקוראים ייחשב בעיניהם כביטוי הולם של השילוב בין העולמות הנתפסים לעתים כסותרים. תודה מסוג אחר היא לביתי בקבוצת יבנה. החיים בקיבוץ דתי המתחבט כקהילה בבעיות של שמירת מצוות ושל גיבוש הסכמה חברתית ללא אמצעי אכיפה, ציבור המתמודד גם הוא בשאלות של ניסוח משפטי של רעיונות מופשטים וניסוחם המרומם בלשון של חוק ונוהל, כל אלה חידדו את הבנת הרקע החברתי שבו פעלו חכמים. במקביל לחכמים של אז, גם כיום אנו מתחבטים כיצד לנסח בצורה משפטית הסכמות חברתיות, הסכמות שניסוחן קשה ומעורפל אבל הן מובנות ללא מילים, והמילים רק מגמדות את הרעיון הגדול. אורח החיים בקיבוץ דתי, ובחברה הדתית הכללית בת זמננו, העניק לנו מבט נוסף על תהליך עיצוב ההלכה, מבט שבו ניסינו לשתף את הקוראים. 
אחרונים חביבים הם בני ובנותיי, שכולם עזרו לי בדרכם ובמקומם במתן "רוח גבית אוהבת" ופה ושם בהעתקות, צילומים והגהות, ובעיקר לאשתי שעמלה רבות גם בתחום הארגוני וגם בהכנת האיורים לדפוס. יבואו כולם על הטובה ועל הברכה. 
ועל כולם יתברך ויתפאר שמו. זכות מיוחדת שזכיתי לה מהחונן לאדם דעת היא שעבודתי היא לי אורח חיים. את יום העבודה אני מתחיל ומסיים בשירת "מה אהבתי תורתך כל היום היא שיחתי", ואשריי שזכיתי לכך.
זאב ספראי
ראש חודש אלול תש"ע 

מבוא



Section 1

שמות כג טז-יז
וחג הקציר בכורי מעשיך אשר תזרע בשדה וחג האסִף בצאת השנה באספך את מעשיך מן השדה: שלש פעמים בשנה יראה כל זכורך אל פני האדֹן ה':
שמות לד כב-כג
וחג שבֻעֹת תעשה לך בכורי קציר חטים וחג האסיף תקופת השנה: שלש פעמים בשנה יראה כל זכורך את פני האדֹן ה' אלהי ישראל:
ויקרא כג לג-מג 
וידבר ה' אל משה לאמר: דבר אל בני ישראל לאמר בחמשה עשר יום לחדש השביעי הזה חג הסֻכות שבעת ימים לה': ביום הראשון מקרא קֹדש כל מלאכת עבדה לא תעשו: שבעת ימים תקריבו אשה לה' ביום השמיני מקרא קֹדש יהיה לכם והקרבתם אשה לה' עצרת הִוא כל מלאכת עבֹדה לא תעשו: אלה מועדי ה' אשר תקראו אֹתם מקראי קֹדש להקריב אשה לה' עֹלה ומנחה זבח ונסכים דבר יום ביומו: מלבד שבתֹת ה' ומלבד מתנותיכם ומלבד כל נדריכם ומלבד כל נדבותיכם אשר תתנו לה': אך בחמשה עשר יום לחדש השביעי באספכם את תבואת הארץ תחֹגו את חג ה' שבעת ימים ביום הראשון שבתון וביום השמיני שבתון: ולקחתם לכם ביום הראשון פרי עץ הדר כפֹת תמרים וענף עץ עבֹת וערבי נחל ושמחתם לפני ה' אלהיכם שבעת ימים: וחגֹתם אתו חג לה' שבעת ימים בשנה חֻקת עולם לדֹרֹתיכם בחדש השביעי תחֹגו אֹתו: בסֻכֹת תשבו שבעת ימים כל האזרח בישראל ישבו בסֻכֹת: למען ידעו דֹרֹתיכם כי בסֻכות הושבתי את בני ישראל בהוציאי אותם מארץ מצרים אני ה' אלהיכם:
במדבר כט יב-לד
ובחמשה עשר יום לחדש השביעי מקרא קדש יהיה לכם כל מלאכת עבֹדה לא תעשו וחגֹתם חג לה' שבעת ימים: והקרבתם עֹלה אשה ריח ניחֹח לה' פרים בני בקר שלשה עשר אילִם שנים כבשים בני שנה ארבעה עשר תמימִם יהיו: ומנחתם סלת בלולה בשמן שלשה עשרֹנים לפר האחד לשלשה עשר פרים שני עשרֹנים לאיל האחד לשני האילִם: ועשרון עשרון לכבש האחד לארבעה עשר כבשים: ושעיר עזים אחד חטאת מלבד עֹלת התמיד מנחתה ונסכה: וביום השני פרים בני בקר שנים עשר אילִם שנים כבשים בני שנה ארבעה עשר תמימִם: ומנחתם ונסכיהם לפרים לאילִם ולכבשים במספרם כמשפט: ושעיר עזים אחד חטאת מלבד עֹלת התמיד ומנחתה ונסכיהם: וביום השלישי פרים עשתי עשר אילִם שנים כבשים בני שנה ארבעה עשר תמימִם: ומנחתם ונסכיהם לפרים לאילִם ולכבשים במספרם כמשפט: ושעיר חטאת אחד מלבד עֹלת התמיד ומנחתה ונסכה: וביום הרביעי פרים עשרה אילִם שנים כבשים בני שנה ארבעה עשר תמימִם: מנחתם ונסכיהם לפרים לאילִם ולכבשים במספרם כמשפט: ושעיר עזים אחד חטאת מלבד עֹלת התמיד מנחתה ונסכה: וביום החמישי פרים תשעה אילִם שנים כבשים בני שנה ארבעה עשר תמימִם: ומנחתם ונסכיהם לפרים לאילִם ולכבשים במספרם כמשפט: ושעיר חטאת אחד מלבד עֹלת התמיד ומנחתה ונסכה: וביום הששי פרים שמֹנה אילִם שנים כבשים בני שנה ארבעה עשר תמימִם: ומנחתם ונסכיהם לפרים לאילִם ולכבשים במספרם כמשפט: ושעיר חטאת אחד מלבד עלת התמיד מנחתה ונסכיה: וביום השביעי פרים שבעה אילִם שנים כבשים בני שנה ארבעה עשר תמימִם: ומנחתם ונסכֵהם לפרים לאילִם ולכבשים במספרם כמשפטם: ושעיר חטאת אחד מלבד עֹלת התמיד מנחתה ונסכה:
מלכים א ח א-ב; סה-סו
אז יקהל שלמה את זקני ישראל את כל ראשי המטות נשיאי האבות לבני ישראל אל המלך שלמה ירושלם להעלות את ארון ברית ה' מעיר דוד היא ציון: ויקהלו אל המלך שלמה כל איש ישראל בירח האתנים בחג הוא החֹדש השביעי:... ויעש שלמה בעת ההיא את החג וכל ישראל עִמו קהל גדול מלבוא חמת עד נחל מצרים לפני ה' אלהינו שבעת ימים ושבעת ימים ארבעה עשר יום: ביום השמיני שלח את העם ויברכו את המלך וילכו לאהליהם שמחים וטובי לב על כל הטובה אשר עשה ה' לדוד עבדו ולישראל עמו:
מלכים א יב לב-לג
ויעש ירבעם חג בחדש השמיני בחמשה עשר יום לחדש כחג אשר ביהודה ויעל על המזבח כן עשה בבית אל לזבֵח לעגלים אשר עשה והעמיד בבית אל את כהני הבמות אשר עשה: ויעל על המזבח אשר עשה בבית אל בחמשה עשר יום בחדש השמיני בחדש אשר בדא מלבו ויעש חג לבני ישראל ויעל על המזבח להקטיר:
יחזקאל מה כה
בשביעי בחמשה עשר יום לחדש בחג יעשה כאלה שבעת הימים כחטאת כעֹלה וכמנחה וכשמן:
זכריה יד טז-כא
והיה כל הנותר מכל הגוים הבאים על ירושלם ועלו מדי שנה בשנה להשתחֲוֹת למלך ה' צבאות ולחֹג את חג הסֻכות: והיה אשר לא יעלה מאת משפחות הארץ אל ירושלם להשתחֲוֹת למלך ה' צבאות ולא עליהם יהיה הגשם: ואם משפחת מצרים לא תעלה ולא באה ולא עליהם תהיה המגפה אשר יגֹף ה' את הגוים אשר לא יעלו לחֹג את חג הסֻכות: זאת תהיה חטאת מצרים וחטאת כל הגוים אשר לא יעלו לחֹג את חג הסֻכות: ביום ההוא יהיה על מצלות הסוס קדש לה' והיה הסירות בבית ה' כמזרקים לפני המזבח: והיה כל סיר בירושלם וביהודה קֹדש לה' צבאות ובאו כל הזֹבחים ולקחו מהם ובשלו בהם ולא יהיה כנעני עוד בבית ה' צבאות ביום ההוא. 
עזרא ג א-ו
ויגע החדש השביעי ובני ישראל בערים ויאספו העם כאיש אחד אל ירושלם: ויקם ישוע בן יוצדק ואחיו הכהנים וזרֻבבל בן שאלתיאל ואחיו ויבנו את מזבח אלהי ישראל להעלות עליו עֹלות ככתוב בתורת משה איש האלהים: ויכינו המזבח על מכוֹנֹתָו כי באימה עליהם מעמי הארצות ויעלֻ עליו עֹלות לה' עֹלות לבֹקר ולערב: ויעשו את חג הסֻכות ככתוב ועֹלַת יום ביום במספר כמשפט דבר יום ביומו: ואחרי כן עֹלת תמיד ולחדשים ולכל מועדי ה' המקֻדשים ולכל מתנדב נדבה לה': מיום אחד לחדש השביעי החלו להעלות עֹלות לה' והיכל ה' לא יֻסד:
נחמיה ח יד-יח
וימצאו כתוב בתורה אשר צוה ה' ביד משה אשר יֵשבו בני ישראל בסֻכות בחג בחדש השביעי: ואשר ישמיעו ויעבירו קול בכל עריהם ובירושלם לאמר צאו ההר והביאו עלי זית ועלי עץ שמן ועלי הדס ועלי תמרים ועלי עץ עבֹת לעשֹת סֻכֹת ככתוב: ויצאו העם ויביאו ויעשו להם סֻכות איש על גגו ובחצרֹתיהם ובחצרות בית האלהים וברחוב שער המים וברחוב שער אפרים: ויעשו כל הקהל השבים מן השבי סֻכות וישבו בסֻכות כי לא עשו מימי ישוע בן נון כן בני ישראל עד היום ההוא ותהי שמחה גדולה מאד: ויקרא בספר תורת האלהים יום ביום מן היום הראשון עד היום האחרון ויעשו חג שבעת ימים וביום השמיני עצרת כמשפט:
דברי הימים ב ז ח-י; ח יג
ויעש שלמה את החג בעת ההיא שבעת ימים וכל ישראל עמו קהל גדול מאד מלבוא חמת עד נחל מצרים: ויעשו ביום השמיני עצרת כי חנכת המזבח עשו שבעת ימים והחג שבעת ימים: וביום עשרים ושלשה לחדש השביעי שלח את העם לאהליהם שמחים וטובי לב על הטובה אשר עשה ה' לדויד ולשלמה ולישראל עמו:... ובדבר יום ביום להעלות כמצות משה לשבתות ולחדשים ולמועדות שלוש פעמים בשנה בחג המצות ובחג השבֻעות ובחג הסֻכות:

Section 2

<b>מקראות חיצוניים</b>
ספר היובלים טז כא
ויבן סוכות לו ולעבדיו בחג ההוא והוא הראשון עשה הסוכות בארץ. ובשבעת הימים האלה יקריב אברהם מידי יום ביומו על המזבח עולה לה'. פרים שנים כבשים שבעה ושעיר אחד לחטאת ולכפר בו עליו ועל זרעו. ולקורבן שלמים אילים שבעה שעירים שבעה כבשים שבעה ושבע עיזים ומנחתם ונסכיהם. על כל חלבם יקטיר על מזבח העולה לרצון לה' לריח ניחוח והקטיר בוקר וערב קטורת סמים ולבונה וחלבנה ונטף ונרד ומור וקושט כל שבעה. אלה יקריב וישחק יחד בד בבד טהור. ויעש כן חג שבעה ימים וישמח בכל לבו ובכל נפשו... על כן הוקם בלוחות השמים על ישראל, כי יהיו עושים את חג הסוכות שבעת ימים בשמחה. בחודש השביעי ויהי לרצון חוק עולם לדורותם בכל שנה ושנה. ואין לזה קץ הימים כי לעולם הוקם לישראל לעשותו. וישבו בסוכות ושמו כתרים על ראשם ולקחו ענף עץ עבות וערבי נחל. וייקח אברהם לבות תמרים ופרי עץ הדר וסבב מידי יום ביומו את המזבח בענפים שבע ליום ובבקר יהלל ויודה לאלוהיו על הכל בשמחה.
קדמוניות המקרא יג ז
ועשיתם לי חג הסוכות ולקחתם לי פרי עץ הדר וכף תמר וערבה ואתרוג וענפי הדס ואזכור מטר כל הארץ ותקבע מידת העתים ואסדר את הכוכבים ואצווה את העננים ותרעשנה הרוחות וירוצו הברקים ויהיה רעש ורעמים. וזאת תהיה לאות עולם והלילות יתנו טל כאשר אמרתי אחר מבול הארץ.

Section 3

<b>החג במקרא</b>
חג הסוכות נזכר במקרא כאחד משלושת הרגלים, ונזכרות שתי מצוות מיוחדות: ישיבה בסוכה ונטילת ארבעה מינים. רשימת המינים מופיעה, אם כי מלשון המקרא עצמו ניתן להתרשם שאין הם בבחינת חובה אלא אמצעי עזר לחגיגה לפני ה'. רק פרשנות חז"ל העניקה לפסוק זה את משמעותו המחייבת והנורמטיבית. כן נזכרים קרבנות החג המיוחדים. סוכות שונה מפסח בכך שיש דגש רב על כל ימי החג ולא רק על היום הראשון. לכל יום קרבנות מיוחדים, וכמות הפרים פוחתת והולכת. לא נעסוק כאן בטעמן של המצוות, אך מן הראוי להעיר שהמרכיב של חג האסיף בולט, והמצוות אף הן קשורות לטבע.
חנוכת המקדש הראשון בימי שלמה הייתה בחודש השביעי, הוא חודש החגים. היא הסתיימה ביום כג בחודש השביעי (דברי הימים ב ז י). במסגרת זו חגגו ארבעה עשר יום; כך החגיגה מתוארת בספר מלכים (א ח סה): "שבעת ימים ושבעת ימים ארבעה עשר יום ביום השמיני שילח את העם". ובספר דברי הימים (ב ז ט) מפורש: "שבעת ימים והחג שבעת ימים". אם כן, היו אלו שבעה ימים של חג סתם ועוד שבעת ימי החג, ומן הסתם הכוונה לסוכות. אם כן, ספר מלכים אינו מדגיש את חג הסוכות, והיום השמיני הנזכר אינו חג אלא שילוח העם לביתו. אבל ניתן לפרש את הכתובים כמתכוונים לחג הסוכות. הכתוב מזכיר את "החג", ואולי הכוונה לסוכות, אך ניתן גם לפרש ש"החג" הוא חג חנוכת המקדש. אם נדייק בתיאור שבספר דברי הימים נמצא ששבעת הימים הם טז-כב בתשרי, ותאריך זה אינו הולם במדויק את חג הסוכות. בעל ספר דברי הימים כבר רומז לחג הסוכות, ומזכיר במפורש את העצרת ביום השמיני. בספרות חז"ל אין התייחסות לשוני זה שבין הספרים. יוספוס מתאר את האירוע כפי שהוא מופיע בדברי הימים ומסביר בפשטות שחגגו את החג "הקרוי הסוכות" ארבעה עשר יום, וגם הוא מתעלם משמיני עצרת<sup class="footnote-marker">1</sup><i class="footnote">קד', ח 123. </i>. גם חז"ל מזכירים את המאורע אך ללא כל התייחסות לשאלת הנסיעה ביום השמיני, וברור שפירשו את ספר מלכים כמו בדברי הימים, שהפרידה הייתה לאחר שמיני עצרת. מכל מקום, ספר נחמיה (ח יז) מצהיר: "כי לא עשו מימי ישוע בן נון כן בני ישראל עד היום ההוא", ודומה שהצהרה זו יש בה אמת היסטורית, והחג לא תפס מקום מרכזי אלא מתקופת שיבת ציון ואילך. עם זאת, ירבעם ייסד את החג "שבדה מלבו" בחודש השמיני, כנראה כנגד סוכות. המקרא מתאר את החג מנקודת מבט של מי שמכיר את חג הסוכות וזועם על חילול החג. לא מן הנמנע שירבעם הכיר חג בחודש השמיני, או שחידש בכך חג מקומי קדום. לא נאמר כמה ימים חגגו את החג שבדה ירבעם מלבו.
הציטוטים שהובאו מספרי עזרא ונחמיה מוכיחים כי בראשית הבית השני נחוג החג בפאר והדר. נחמיה מזכיר חגיגה עם ענפים, מעין ארבעת המינים: "צאו ההר והביאו עלי זית ועלי עץ שמן ועלי הדס ועלי תמרים ועלי עץ עבֹת לעשֹת סֻכֹת ככתוב" (נחמיה ח טו). ניתן לראות בפסוקים אלו רמז לארבעת המינים, אך אולי אלו חומרי גלם להכנת הסוכות. מכל מקום, הרשימה אינה זהה לרשימת ארבעת המינים, אם כי היא דומה לה, ושלושת המינים האחרונים שברשימה בספר נחמיה דומים לרשימת המינים שבתורה.
בספרי עזרא ונחמיה שצוטטו לעיל בולטת חשיבותו של החג. ביטוי לכך יש גם בדברי זכריה הנביא, מאותה תקופה, שחג הסוכות מובא בהם כדוגמה לחג גדול ומועד התכנסות לרגל: "והיה כל הנותר מכל הגוים הבאים על ירושלם ועלו מדי שנה בשנה להשתחֲוֹת למלך ה' צבאות ולחֹג את חג הסֻכות: והיה אשר לא יעלה מאת משפחות הארץ אל ירושלם להשתחֲוֹת למלך ה' צבאות ולא עליהם יהיה הגשם" (זכריה טז-יז). בפסוקים אלו בא לידי ביטוי גם ההקשר המיוחד של חג הסוכות כמועד הקשור לירידת גשמים.
עד כאן החומר המקראי, ולא באנו לנתחו אלא להציגו כמכלול שלם, וכפי שעמד לפני חכמינו.

Section 4

<b>החג בספרות חז"ל</b>
לחג הסוכות כמה מצוות וקווי אופי המייחדים אותו בלוח השנה. החג רווי מצוות יותר מכל חג אחר. על היחיד חלה מצוות ארבעה מינים ומצוות סוכה הכוללת מצווה לשבת בסוכה, איסור על אכילה מחוץ לה ואולי אף מצווה לבנות סוכה (להלן). בתחום הציבורי נוספה סדרה של מצוות: ניסוך המים, ערבה ושמחת בית השואבה. החג נחשב לקדוש ומיוחד. יוספוס חוזר פעמים מספר על כך ש"חג הסוכות הנחשב אצל העברים לקדוש ביותר"<sup class="footnote-marker">2</sup><i class="footnote">קד', ח 100; קד', טו 50.  </i>, ורבים עלו בו לרגל<sup class="footnote-marker">3</sup><i class="footnote">מלח' ב, יט א, 515. </i>. אין להסיק מכאן שחג סוכות קדוש יותר מיום הכיפורים; לכל חג ייחוד משלו, ואי אפשר להשוות בין החגים. גם חז"ל כינו את המועד "החג", בה"א הידיעה<sup class="footnote-marker">4</sup><i class="footnote">ראו למשל משנה, ראש השנה פ"א מ"א ופירושנו לה. </i>. ושוב, אין כאן דירוג מסודר. כאמור, רושם דומה מתקבל מספרי המקרא מתקופת שיבת ציון (זכריה, נחמיה) שבהם חג הסוכות מוצג כחג העיקרי.
ייחודו בולט גם בתחום ההלכתי: יש בו שבעה ימים ועוד יום חג בסופו, בניגוד לפסח שבו בימי חול המועד לא הייתה פעילות מקדשית מיוחדת, ואילו בסוכות חגגו את ניסוך המים ואת שמחת בית השואבה והקיפו את המזבח בערבות. בפסח לא היו מצוות חג בחול המועד (להוציא איסור אכילת חמץ), אם כי גם בפסח היום השביעי הוא יום חג. בנוסף לכך אמרו בחול המועד של סוכות הלל, מה שאין כן בפסח: "שמונה עשר יום בשנה ולילה אחד קורין בהן את ההלל, ואילו הן, שמונת ימי החג ושמונת ימי חנוכה ויום טוב הראשון של פסח ולילו ויום טוב של עצרת"<sup class="footnote-marker">5</sup><i class="footnote">תוס', פ"ג ה"ב; ירו', פ"ד ה"ה, נד ע"ג; בבלי, תענית כח ע"ב; ערכין י ע"א ומקבילות נוספות. בתלמוד הבבלי חילקו בין אמירת הלל לגמירתו, אך לכך אין הד במקורות התנאיים. </i>. בניגוד לכך, פילון מזכיר את החג ללא הדגשה מיוחדת; עבורו יום הצום (יום הכיפורים) הוא החג המרכזי ופסח חשוב, ואילו לסוכות אין חשיבות מיוחדת<sup class="footnote-marker">6</sup><i class="footnote">לחשיבותו של יום הכיפורים אצל פילון ראו במבוא למסכת יומא. לסוכות ראו: על החוקים א, 189; על החוקים ב, 204. </i>.

Section 5

<b>מצוות סוכה</b>
מצוות הסוכה מנוסחת בתורה באופן כללי: "בסֻכֹת תשבו שבעת ימים כל האזרח בישראל ישבו בסֻכֹת" (ויקרא כג מב). הציווי מופנה אל הכול. בספר דברים המצווה מנוסחת בלשון יחיד: "חג הסֻכֹת תעשה לך" (דברים טז יג). מצוות רבות בספר דברים מנוסחות בניסוח דומה: "שבעה שבֻעֹת תספר לך" (דברים טז ט); "שֹפטים ושֹטרים תתן לך" (דברים טז יח). סגנון הפנייה בציווי אופייני לספר דברים, אך התוספת וההדגשה לך באה רק באחדות מהמצוות. מספר דברים לא ברור האם המצווה מוטלת על הציבור או על היחיד. מצוות מינוי שופטים מוטלת, מטבעה, על הציבור; מצוות ספירת העומר שנויה במחלוקת חז"ל, וההלכה המאוחרת הורתה שכל יחיד ויחיד צריך לספור לעצמו. אך לפי פשוטם של דברים זו הוראה לציבור ("בית דין") שיחשב את מועד חג השבועות. כך גם מצוות סוכה.
מהתורה לא ברור האם כל אחד צריך לעשות סוכה בביתו, או שמא יש לבנות סוכה רק במקדש כשם שתקיעת שופר היא רק במקדש, וחז"ל הרחיבו אותה לכל בית כנסת ותפילת חג. ברור שחז"ל פירשו שמצוות סוכה חלה על כל אדם, ואף עיצבו אותה כאילו הייתה גם מצוות "לא תעשה". כל אדם צריך לבנות סוכה, בכל מקום צריך לבנותה, ואסור לאכול ואולי אף לישון מחוץ לסוכה. דומה שחז"ל ראו בכך פרשנות פשוטה לתורה, ולא הרחבה של מצוות המקדש. כל זאת בניגוד למצוות תקיעה בשופר. חז"ל הורו לתקוע בכל מקום, אך לא טענו כי זו פרשנות לתורה, אלא ראו בכך הרחבה של מצוות המקדש. הם סברו שבסמכותם להורות על הרחבה מעין זו, ולא העמידוה כפרשנות אלא כחידוש<sup class="footnote-marker">7</sup><i class="footnote">ראו פירושנו לראש השנה פ"ד מ"א-מ"ב. </i>. כפי שנראה להלן, חז"ל הרחיבו את מצוות הישיבה והגדירו מצווה נוספת לבנות סוכה.
אין בתנ"ך עדויות על שמירת חג הסוכות הלכה למעשה, אך הידיעות מימי בית שני רבות. בספר נחמיה מסופר על חידוש חגיגת חג הסוכות ובניית הסוכות: "וישבו בסֻכות כי לא עשו מימי ישוע בן נון כן בני ישראל עד היום ההוא" (נחמיה ח יז). אי אפשר לראות בדברים עדות מלאה כי בימי בית ראשון לא הכירו כלל את מצוות הישיבה בסוכה, אך עבור שבי הגולה היה בכך חידוש. שבי הגולה בנו את הסוכות ברחבת המקדש ובבתיהם: "ויעשו להם סֻכות איש על גגו ובחצרֹתיהם ובחצרות בית האלהים" (שם טז). שבי ציון הבינו, אפוא, שמצוות סוכה חלה על כל אדם, אך הדגישו את בניית הסוכות בחצר המקדש.
בעל מגילת המקדש מייצג, כידוע, את הלכות כתות מדבר יהודה, והוא מדגיש את בניית הסוכה בחצר המקדש: "ועל גג השלישית תעשה עמודים ומקורים בקורות מעמוד אל עמוד מקום לסוכות"<sup class="footnote-marker">8</sup><i class="footnote">מגילת המקדש, דף מב, 12; ידין, מגילת המקדש ב, עמ' 127-126, וראו עוד שם, שורה 17. בעמ' מד מוזכרת חלוקת הסוכות לשבטים, שהיא כמובן תאורטית, שהרי החלוקה לשבטים כבר לא נהגה הלכה למעשה.  </i>. אין הוא מזכיר כל מצווה לבנות סוכה בבית. אמנם החיבור קטוע, וכמו כן עניינו בעיקר במקדש, אך יש בדבריו רמז לכך שבני הכת סברו שמצוות סוכה היא בהר הבית בלבד. בברית דמשק נאמר שאסור לאדם הגר בסוכה להוציא ממנה דבר בשבת. היו שפירשו זאת לעניין חג הסוכות, ומכאן שההלכה הכיתתית הבינה שכל אדם בונה לעצמו סוכה ליד ביתו<sup class="footnote-marker">9</sup><i class="footnote">שיפמן, הלכה, עמ' 120-118; ברית דמשק, יא 9-7. </i>, ברם למעשה אין המגילה מדברת בהכרח על חג הסוכות אלא על מציאות שגרתית ביותר של מגורים רגילים בסוכה. טבעי הוא שעבור חוקרי הלכה נועדה סתם "סוכה" לקיום מצוות סוכה. ברם, במציאות יש לסוכה תפקידים נוספים והיו שהתגוררו בסוכות, דרך קבע, או בעונה החמה, ללא קשר למצוות סוכה. בני הכת עצמם התגוררו בסוכות או במערות, ואין להתפלא שהם מנסחים את הלכותיהם לפי מציאות חייהם. נראה, אפוא, שבני הכת סברו שהישיבה בסוכה היא חלק ממצוות עלייה לרגל.
ההגבלות על גודל הסוכה נלמדו מן המקדש<sup class="footnote-marker">10</sup><i class="footnote">פ"א מ"א; תבורי, מועדים, עמ' 161. </i>, ברם דומה שאין ללמוד מכאן שבעיני חכמים הסוכה קשורה למקדש. המקדש שימש מקור השראה למצוות רבות, וגם דיני עירובין ומלאכות השבת נקשרות למקדש. אין בכך כדי ללמד על קשר פנימי בין השניים, אלא על זיקה שעיקרה סמלית או ספרותית, מעין השראה ותו לא.
זולאי פרסם פיוט המדגיש את בניית הסוכות בהר הבית: "עשות סוכה בהר הבית בהבאת עלי זית"<sup class="footnote-marker">11</sup><i class="footnote">זולאי, פיוטים, עמ' 562. </i>. ברם, פיוט מאוחר זה ודאי אינו מבטא הלכה כיתתית. הוא מתאר, בלשון כללית, את הנוהג בראשית התקופה הערבית להתכנס בסוכות על הר הזיתים, כנגד הר הבית. ודאי שבהתכנסות זו נבנו סוכות, אך הדבר לא נועד לצמצם את בניית הסוכות ברחבי אזורי המגורים. עם זאת, יש בפיוט ביטוי לתפיסה הפשוטה הכורכת את בניית הסוכה גם עם עלייה לרגל (תמונה 1 הר הזיתים).
המדרש התנאי דורש: "חג הסוכות<sup class="footnote-marker">12</sup><i class="footnote">כך בנוסח הדפוס, אף שבתורה "סכת" בכתיב חסר. </i> תעשה לך שבעה ימים – להדיוט" (ספרי דברים, קמ, עמ' 193), זאת אף שהפסוק המקביל העוסק בשבועות נדרש ההפך: "שבעה שבועות תספר לך – בבית דין" (ספרי דברים, קלו, עמ' 191)<sup class="footnote-marker">13</sup><i class="footnote">לעומת זאת, בעל מדרש התנאים סבור שאמנם "תספר" משמעו ספירה בבית דין, אבל "ספירת כל אחד ואחד מנין? תלמוד לומר תספר לך" (מדרש תנאים לדברים, טז ט, עמ' 93). בעל תורת כוהנים לומד זאת מהפסוק בספר ויקרא "וספרתם לכם"; ראו ספרא, אמור פרק יב ה"א, ק ע"ד. </i>. את מצוות הספירה של היחיד הוא לומד מ"וספרתם לכם" (ויקרא כג טו). בעל המדרש מדייק את הדרשה מן הכתוב, לשון היחיד "לך" (דברים טז ט), ולשון הרבים "לכם" (ויקרא כג טו). גם אם הדרשה היא דיוק מן הכתוב, היא נדרשת כנראה כדי להוציא מלבם של בני הכת. שהרי משעה שידוע לנו שהיו שהדגישו את בניית הסוכה דווקא בהר הבית הדרשה מקבלת משמעות חברתית-דתית. גם בעל תורת כוהנים דורש: "יכול תהא חגיגה וסוכה לגבוה תלמוד לומר חג הסוכות תעשה לך...", והוא מסיק לבסוף: "חגיגה לגבוה וסוכה להדיוט" (ספרא, אמור פרשה יב ה"ג, קב ע"ב). אם כן, הסוכה אינה כקרבן ואינה מצוות ציבור אלא מצוות היחיד.
על ביצוע המצווה הלכה למעשה בימי הבית השני ניתן ללמוד מעדותו של יוספוס: "ואותה שעה משמש ובא החג שבו מקימים סוכות לכבוד אלוהים..."<sup class="footnote-marker">14</sup><i class="footnote">קדמ', יג 304. גם פילון מתאר אותו מאורע ומדגיש את הישיבה בסוכה. ראו נגד פלקוס, 116.  </i>. בהמשך שם מסופר על עלייה לרגל למקדש; המדובר בשנות השישים שלפני מניינם. כמו כן: "החג אשר בו חוק לכל היהודים להקים סוכות לכבוד האלוהים"<sup class="footnote-marker">15</sup><i class="footnote">מלח' ו, ה ג, 300. </i>.
מהתורה משמע שהמצווה היא לשבת בסוכה, וכך גם אנו מברכים היום רק על המצווה לשבת בסוכה. בספרות חז"ל ניכרת הרחבה של המצווה. המרכיב הראשון היה היחס לסוכה עצמה. בספרות התנאית הסוכה והכנתה נידונות כמצווה בפני עצמה: יש לבנות את הסוכה מתוך כוונה לקיום המצווה, כשם שכל המצוות "צריכות כוונה", כלומר יש לבצען מתוך מודעות לכך שזו מצווה. במקביל יש לברך על בניית הסוכה<sup class="footnote-marker">16</sup><i class="footnote">ראו דיוננו להלן, פ"א מ"א. </i>. כך בהלכה התנאית הארץ-ישראלית. אמוראי בבל ריככו מגמה זו ופסקו שאין לברך על בניית סוכה. ההלכה שסוכה ישנה פסולה שייכת למכלול זה, וכפי שנראה במקרה זה התקבלה, לפחות במישור העקרוני, גישתם המחמירה של בית שמאי שסוכה ישנה פסולה<sup class="footnote-marker">17</sup><i class="footnote">שם, שם. </i>. גם במגילת המקדש מחייבים בנייה של הסוכות כל שנה מחדש<sup class="footnote-marker">18</sup><i class="footnote">עמ' מב 13-12. </i>, כדעת בית שמאי, ואולי אף בצורה מחמירה יותר. 
ביטוי אחר למרכיב זה של הצורך לבנות סוכה, ולא רק לשבת בתוכה, יש במדרש הקובע שאין אדם יוצא ידי חובה בסוכתו של חברו. בכך הושג מעין שוויון בין ארבעת המינים ("לולב") ובין סוכה. זו דעתו של רבי אליעזר, וחכמים חולקים וקובעים שיוצא אדם בסוכתו של חברו (ספרי דברים, קמ, עמ' 194; בבלי, כז ע"א; לא ע"א). רבי אליעזר היה כידוע "שמותי", מממשיכי בית שמאי, ונראה שאף הלכה זו שלו היא מהלכות בית שמאי, או לפחות באותו כיוון רעיוני. עם זאת, להלכה זו של בית שמאי לא נותר שריד, והיא קשה לביצוע. אין היא מתאימה לתנאים של עלייה המונית לרגל, ואף לא לביקור משפחות הדדי בימי החג. 
חז"ל קבעו את מידות המינימום של הסוכה ואת מידותיה המרביות, קבעו מאילו חומרים תוקם ועסקו בשאלות דומות. רוב המגבלות (ההלכות) חלות על בניית הסכך, וכאילו הוא עיקר הסוכה והדפנות הם אמצעי עזר שניתן לבצעו כמעט בכל צורה ומכל חומר<sup class="footnote-marker">19</sup><i class="footnote">הלכות הסוכה והסכך נידונות בעיקר בפרקים א-ב, וראו תבורי, מועדים עמ' 163-162. </i>. זו גם הסיבה שסוכה שאין לה סכך (כצריף) פסולה (פ"א מי"א).
לפי המקרא יש מצווה כללית לשבת בסוכה, מונח שמכיל את החובה לסעוד ולישון. חכמים הרחיבו את המצווה על עשיית הסוכה עצמה. תפיסה זו היא משל בית שמאי, ובית הלל מתנגדים לה. ברם, בניגוד למצב הרגיל התקבלו קווים מההלכה של בית שמאי לדורות, אף אם ההלכה עצמה כבית הלל (ראו פירושנו לפ"א מ"ג). אכן החובה העיקרית היא לגור בסוכה, וחכמים פירשו שהכוונה בראש ובראשונה לאכילה בתוך הסוכה, ואכילה משמעה רק סעודת קבע. הגדרת מצוות האכילה נדונה בפ"ב מ"ו. בנוסף לכך תבעו חכמים לישון בסוכה כדרך קבע<sup class="footnote-marker">20</sup><i class="footnote">לטעמי המצווה ראו תבורי, מועדים, עמ' 159-157; לישיבה בסוכה ראו שם, עמ' 172-168. </i>. הלכות רבות וסיפורים עוסקים בהלכות השינה בסוכה. מעבר לכך דרשו חכמים שאדם ירבה לשבת בסוכה, גם ללא חובה מוגדרת (פ"א מ"ג). הם גם תבעו שישיבה לסעודה תהיה ממושכת ולא ביקור חפוז, שלא יהיה יוצא "מסוכה לסוכה" (בבלי, כז ע"א). כך גם פירשו חכמים את הצו המקראי "בסֻכֹת תשבו – כעין תדורו" (ספרא, אמור פרק יז ה"ה, קג ע"א), ותבעו שהסוכה תהיה יציבה, גדולה ונאה דיה למגורים. במדרש יש אף תביעה שיהיה אדם מטייל בסוכה (ספרא, שם). האמוראים בתורם הוסיפו גם את התביעה שיהיה אדם "משנן בסוכה" (בבלי, כח ע"ב). הוספה זו אופיינית לספרות אמוראים שכללו את לימוד התורה כמרכיב בכל מעמד, מצווה ואירוע, פרטי או ציבורי.
בגלות אירופה התערערה חובת המגורים בסוכה ועקב תנאי האקלים הצטמצמה לחובת סעודה, וזאת בהתאם להלכה שאם המגורים בסוכה (או האוכל) הופכים למטרד, עקב השמש או הגשם, הדבר מהווה עילה שלא לגור בסוכה (פ"ב מ"ט). באירופה התפתח פטור כללי משינה בסוכה, אך הדבר כבר חורג מתחום דיוננו בהלכה התלמודית.
הלכות סוכה הן פשוטות למדי, וחכמים קבעו רק כללים מעטים המגבילים את בנייתה. מרבית ההלכות בנושא מתייחסות לבניית הסכך; הוא נחשב ללב הסוכה וכל פגם בו פוסל את הסוכה. משנה ד בפרק א סודרת שני כללים לסכך כשר: אינו מקבל טומאה וגידולו מן הארץ. ברם, עיון בפרטי הדינים מוכיח כי היו מגבלות נוספות, כגון שלא יהיה מחובר לארץ. ראינו כי ספק אם מגבלה זו נקבעה בימי התנאים (פ"א מ"ד). כן נקבע שאסור שהסכך ייראה כדומה לכלי, אף אם אינו מקבל טומאה. הווה אומר, הכלל היה שהסכך לא יהיה כלי; המונח "מקבל טומאה" הוא מונח קרוב, אך יש מקרים שחפצים הם כלי ואינם מקבלים טומאה כגון פשוטי כלי עץ (שפודים או ארוכות המיטה – פ"א מ"ח). מעבר לכך, דומה שהייתה מגבלה נוספת שלא נוסחה כהלכה נורמטיבית והיא שהסכך והסוכה יהיו מכובדים, שלא ייעשו מאוכל ולא מחפצי פסולת.
את הסוכה קישטו בחפצים שונים, ובמקביל אנו שומעים על מאמץ שנעשה שארבעת המינים יהיו נאים: " 'ואנוהו' רבי ישמעאל אומר וכי אפשר לבשר ודם להנות לקונו אלא אנוה לו במצות אעשה לפניו לולב נאה, סוכה נאה, ציצית נאה..."<sup class="footnote-marker">21</sup><i class="footnote">מכילתא דרבי ישמעאל, מסכתא דשירה ג, עמ' 127; מכילתא דרבי שמעון בן יוחאי, טו ב, עמ' 79-78; בבלי, שבת קלג ע"ב. </i>. אמנם הרשימה במדרש כוללת מצוות נוספות, אך דומה שההדר מודגש במיוחד במצוות חג הסוכות. כך אנו שומעים על קישוט הסוכה: "תלה בה אגוזין הפרסקאות ורמונים וגלוסקאות פרכילי ענבים ועטרות של שובלין כשירה, לא יאכל מהן אפילו ביום טוב האחרון של חג, ואם התנה עליהן שיאכל מהן בחג מותר" (תוס', פ"א ה"ז; בבלי, י ע"א; יג ע"ב ועוד). המדובר בתליית מוצרים מן החי כקישוט, ואין לאכול מהם כי בכך הם הפכו לחלק מהסוכה. אין ספק שתליית הפֵרות הללו נחשבה למעשה קישוט, והא ראיה שפרות אלו משמשים גם כקישוט לעבודה זרה. נראה, אפוא, שאלו היו חומרי קישוט מקובלים<sup class="footnote-marker">22</sup><i class="footnote">תוס', תמורה פ"ד ה"ד, עמ' 555; משנה, עבודה זרה פ"ד ה"ב. ממקורות אלו משמע שזה היה מנהג מובהק של עבודה זרה לתלות מפֵרות אלו, או את כולם יחד. ניתן אולי אף להגדיר את השימוש בהם בסוכה כהשפעה של מנהגי עבודה זרה.  </i>. נראה שגם פרישת הסדין בסוכה לא הייתה רק לצורך הגנה אלא גם כנוי לסוכה (פ"א מ"ג). 
גם על המצווה להדר בארבעת המינים אנו שומעים ממקורות רבים. עצם הקביעה שלולב יבש פסול או שאתרוג יבש פסול נובעת מסיבה זו (פ"ג מ"א-מ"ג). במקביל אנו שומעים על עשירים שאגדו את ארבעת המינים בגימוניות של זהב (פ"ג מ"ח), ואף זה ביטוי לרצון להדר. דומה, אפוא, שהשאיפה להדר במצוות מצאה לה ביטוי מרכזי בסוכות. משום מה דווקא בחג זה הדגישו את המצווה להדר. יש להניח שהביטוי המקראי "פרי עץ הדר" היווה מקור השראה לתפיסה זו.

Section 6

<b>ארבעה מינים </b>(איורים 1, 2)
מצווה עיקרית שנייה היא ליטול ארבעה מינים. המונח שהכתוב המקראי משתמש בו הוא "ולקחתם לכם" (ויקרא כג מ). התורה מתארת את ארבעת המינים במונחים מעורפלים במקצת: "ולקחתם לכם ביום הראשון פרי עץ הדר כפֹת תמרים וענף עץ עבֹת וערבי נחל" (שם). יוספוס מספר על ארבעת המינים, וברור שעבורו הם אחד ממרכיבי החג<sup class="footnote-marker">23</sup><i class="footnote">קד', יג 372. </i>. במקום אחר<sup class="footnote-marker">24</sup><i class="footnote">קד', ד 246-245. </i> הוא מזכיר את החג ואינו מזכיר את ניסוך המים ואת שמחת בית השואבה, וגם לא ערבה.
לעומת זאת פילון אינו מזכיר את ארבעת המינים. אין ספק שדברי יוספוס מייצגים את ההוויה בארץ ישראל, והא ראיה הופעת הלולב וארבעת המינים במטבעות ובאגרות בר כוכבא<sup class="footnote-marker">25</sup><i class="footnote">ועל כך ראו אופנהיימר, בר כוכבא.  </i>. לכאורה היה מקום לטעון שבתפוצות היו ארבעת המינים נפוצים פחות, בגלל הקושי הרב להבטיח אספקה שוטפת של לולבים. אמנם על קושי זה אנו שומעים במקורות (ראו פירושנו לפ"ג מ"א), אך דווקא במצרים אין כל קושי למצוא לולבים או אתרוגים. מכל מקום, בממצא האמנותי מן התפוצות ארבעת המינים מופיעים לעתים קרובות, ואין מקום לחשוד שמא לא היו מוכרים<sup class="footnote-marker">26</sup><i class="footnote">חכלילי, סמלים בגולה, עמ' 356-348. </i>. ייתכן גם שהחלטתם של חכמים להחיל את מצוות לולב על המדינה לא התפשטה מיד בתפוצות, וסמלי האמנות הקדומים מתארים את המקדש. רק מאוחר יותר התפשטה המצווה גם בתפוצות.
לתנאים ולאמוראים היה ברור מהם ארבעת המינים, ובכך לא נחלק אדם. עם זאת, מצינו דרשות רבות המנמקות מדוע "כפֹת תמרים" הן דווקא לולב, או מדוע "פרי עץ הדר" הוא דווקא אתרוג<sup class="footnote-marker">27</sup><i class="footnote">ריכוז הדרשות מצוי בתורה שלמה לספר ויקרא כג מ. </i>. ריבוי הדרשות השונות המבוססות על שפות שונות (ארמית, עברית ויוונית) מעיד עד כמה אין אלו פירושי פשט. הדרשות אינן משכנעות כשלעצמן, ונראה שלא מהן למדו חכמים מהם ארבעת המינים. ארבעת המינים נקבעו כנראה במסורת, וחז"ל ניסו לעגנה בפסוקי המקרא, בבחינת "אסמכתא בעלמא". המדרש מודה בכך במפורש: "ומי פירש להן לישראל ארבעת מינין הללו שהן אתרוג, לולב, הדס וערבה – חכמים, שנאמר 'והמה חכמים מחוכמים' " (ויקרא רבה, ל טו, עמ' תשיג). המדרש אמנם אינו תולה את הדברים ישירות במסורת אלא בכוח הפרשני ה"מחוכם" של חכמים, אך יש בכך הודאה שהמידע על זיהוי ארבעת המינים אינו מצוי בפשט המקראות.
ארבעת המינים נזכרים בספר נחמיה, בספר היובלים, ביוספוס ובקדמוניות המקרא. רשימת המינים אינה אחידה. אמנם חלק מאי האחידות נובע מתרגומי הצמחים; במעבר של ספר היובלים מעברית (או ארמית) ליוונית וקופטית השתבשו שמות הצמחים, ואף על פי כן דומה שהרשימה אינה אחידה. ספר היובלים מערב את מצוות לולב עם מצוות ערבה (להלן), כפי שאולי קרה גם בקדמוניות המקרא. מכל מקום, קדמוניות המקרא מזכיר חמישה מינים וביניהם האתרוג ו"פרי עץ הדר", משמע שפרי עץ הדר אינו אתרוג, ושאולי יש להביא מינים נוספים. בספר מכבים נזכר מעמד טיהור המקדש שנקבע כנגד הזמן שבו נמנע מהעם לחוג את חג הסוכות. שם נמנים "ענף עץ עבות, ענפי הדר וכפות תמרים"<sup class="footnote-marker">28</sup><i class="footnote">מכבים ב י ז. </i>, אך הערבה חסרה, אולי במקרה. דרך אגב באה בפסוק זה לידי ביטוי הדעה שארבעת המינים הם אחת ממצוות המקדש, וזו עדות לתקופה שלפני הרחבת המצווה על פני כל הארץ (להלן).
השאלה היא עד כמה קדומים הזיהויים המוכרים לנו, וליתר דיוק ממתי הם מוכרים. בספר נחמיה, נחמיה אומר לעם במסגרת ההכנות לחג: "צאו ההר והביאו עלי זית ועלי עץ שמן ועלי הדס ועלי תמרים ועלי עץ עבֹת לעשֹת סֻכֹת ככתוב" (נחמיה ח טו). לא נאמר שם שאלו נועדו לארבעת המינים, אלא לבניית הסוכה או לסכך. אבל הקרבה לרשימת המינים בולטת. עוד משתמע ש"ענף עץ עבֹת" אינו הדס, שכן אלו נמנים לחוד. חז"ל אמנם ידעו לתרץ ולהסביר שהדס לסוכה וענף עץ עבות ללולב, כלומר שמדובר באותו מין, אבל לסכך די בהדסים פשוטים, וללולב יש צורך להדר אחר הדסים נאים במיוחד (משולשים?) (ירו', פ"ג ה"ב, נג ע"ד). זהו, אגב, המקור הקדום להקפדה הרבה בבחירת ארבעת המינים, מנהג שאנו מכירים ממקור ארץ-ישראלי זה ואין לו עדות מקבילה במקורות הבבליים. גם המקורות התנאיים מדברים כמובן על כך שיש לבחור פרי נאה, ופרות או ענפים דלים נפסלו, אך ההדגשה על הקפדה בבחירה מתגלה במקור הארץ-ישראלי הזה. 
כל הפסולים הם רק ביום טוב ראשון (ירו', פ"ג הי"ג, נד ע"א ומקבילות), שכן רק אז נטילת לולב היא מהתורה. בפועל, מי שיש לו ארבעה מינים ביום הראשון ימשיך, כמובן, להשתמש בהם כל ימי החג, אך ההגבלות ההלכתיות חלות רק על היום הראשון. פסוקי המקרא בנושא אינם מכריעים: "ולקחתם לכם ביום הראשון פרי עץ הדר כפֹת תמרים וענף עץ עבֹת וערבי נחל ושמחתם לפני ה' אלהיכם שבעת ימים. וחגֹתם אֹתו חג לה' שבעת ימים בשנה" (ויקרא כג מ-מא). מצוות הלקיחה היא רק ביום הראשון, אבל השמחה והחג הם שבעה ימים. המילים "וחגתם אתו" עשויות להיות נקראות "וחגותם אֹתו" – את החג, או "וחגותם אִתו" – עם הלולב. כך או כך, בסוף ימי בית שני נטלו את הלולב כל שבעת הימים במקדש. בשלב שני החילו את המצווה על כל המדינה (פ"ג מי"ב, וראו פירושנו לה), ואז זכה היום הראשון למעמד עדיף. ייתכן שבתחילה חגגו גם במקדש את מצוות לולב רק יום אחד, אך משלב זה לא נותרו עדויות.
לפי ההלכה התנאית אין נטילת הלולב מוגבלת לבית הכנסת. ברור שעיקר נטילת לולב הייתה בתפילה, אך מצפים ממי שלא נטל בבית הכנסת ליטול לולב בביתו (להלן, פ"ג מ"ט). עם הלולב הלכו כל היום (תוס', פ"ב ה"י), אם כי כמובן מי שעבד או למד השאיר את הלולב בביתו.
הלולב והאתרוג גדלו במטעים מסודרים כעצי פרי לכל דבר. הערבה גדלה ליד הנחלים כצמח בר. עם זאת אנו שומעים בבבל על "מגדלי הושענה" (בבלי, לז ע"א); אין הם מגדלי הערבות (ערבות גדלו בר בצדי נחלים) אלא הגודלים אותם, כלומר קולעים אותם, ונראה שהם קלעו יחדיו את הערבות שנוטלים במסגרת ארבעת המינים, או לשם חביטת ערבה. בארץ ישראל, בבבל ובמצרים לא היה כל קושי להשיג את ארבעת המינים. ניתן להניח שבארצות רחוקות יותר היה קושי להשיג את האתרוג, אבל זה היה פרי שנמכר ושווק. אמנם פעם אחת נזכרים בני כרכי (הים) שהיו להם לולבים או אתרוגים ישנים בלבד: "מעשה באנשי כרכין שהיו מורישין לולביהן לבניהן בשעת הדחק. אמרו לו אין שעת הדחק ראיה" (תוס', פ"ב ה"ט; ירו', פ"ג ה"א, נג ע"ג)<sup class="footnote-marker">29</sup><i class="footnote">ראו פירושנו לפ"ג מ"א. </i>. מן הסתם היה קשה עוד יותר להשיג לולבים באזורים ובארצות שבהם התמרים נדירים. הלולב אינו פרי, ואין טעם לשווקו ולמכרו בשוק, על כן היו בתפוצות מקומות שלולבים היו נדירים בהם ביותר. מן הסתם התפתחה לצורך זה מין מערכת שיווק יהודית של סוחרים שהעבירו חפצי מצווה אלו לארצות שאליהן נסעו.

Section 7

<b>התפילה לגשם</b>
סוכות הוא החג שבו מתפללים על הגשם. כבר ראינו כי בעל ספר זכריה רומז על כך, או מכל מקום הפסוק בזכריה עשוי להתפרש כאילו העונש על אי שמירת מצוות סוכות היא מחסור בגשמים. כן מודגש בספרות חז"ל: "בארבעה פרקים העולם נידון... ובחג נידונין על המים" (משנה, ראש השנה פ"א מ"ב, וראו פירושנו לה). אחד ממרכיבי תפילת הגשם הוא הנענוע של הלולב המבטא תפילה לכל רוחות העולם (להלן, פ"ג מ"ט, וראו פירושנו לה). במשנה זו באה לידי ביטוי גם מגמתם של חכמים למעט במחוות גופניות. הם תובעים נענוע עדין, ואילו בציבור הרחב היו שהעדיפו "טירוף", כלומר נענוע עז שבעיני חכמים נחשב לפראי. חג סוכות חל לפני עונת הגשם, ומתאים מאין כמוהו לתפילה על הגשם. ברוח זו נחגגו כנראה ההושענות, ועליהן נעמוד להלן. גם בעל קדמוניות המקרא (יג ז) מזכיר במפורש את התפילה לגשם: "ועשיתם לי חג הסוכות ולקחתם לי פרי עץ הדר וכף תמר וערבה ואתרוג וענפי הדס ואזכור מטר כל הארץ".

Section 8

<b>מצוות ערבה</b>
מצוות ערבה כוללת מרכיבים מספר, וכולם מתוארים בפרק ד:
1. הקפת המזבח בענפי ערבה. זו הקפה סטטית, עיטור בענפים טריים שנקטפו באותו הבוקר מהמעיין במוצא. התיאור המדויק יידון בפ"ד מ"ה.
2. הקפת המזבח על ידי הציבור. לא נאמר מה החזיקו בני העם בידיהם. ייתכן שהחזיקו ארבעה מינים וייתכן שהחזיקו ענפי ערבה. "אותו היום מקיפין את המזבח שבע פעמים. אמר רבי אחא זיכר ליריחו" (ירו', פ"ד ה"ג, נד ע"ב). שאלה שנייה היא האם היה זה חלק מעבודת היום של הכוהנים או שמא השתתפו בהקפות גם ישראלים, וכוהנים בעלי מומים. מבחינה הלכתית לשני האחרונים אותו מעמד. כפי שנראה בפירושנו למשנה שני הפירושים מופיעים במקורות. ההבדל בין הפירושים מהותי: אם הכוהנים הם המקיפים – הרי שהקפת המזבח היא פרט מעבודת המקדש, אך אם משתתפים בכך ישראלים – הרי שזהו המרכיב הבולט ביותר של עבודת ה' בעלייה לרגל. עולי הרגל הגיעו בהמוניהם למקדש וכמהו להשתתף בעבודות, ולו בצורה פסיבית. בפסח הם שחטו את קרבן הפסח, וכמובן גם אכלוהו. ביום הכיפורים הם היו ערים בערב החג, ליוו את הכוהן הגדול וצפו בו בעבודתו. חלק מהנוכחים ליוו את המשלח את השעיר לעזאזל, ואת שורפי הבשר בדרכם מחוץ למקדש. הם הקשיבו לקריאת התורה של הכוהן הגדול, וכרעו כששמעו את השם המפורש<sup class="footnote-marker">30</sup><i class="footnote">מרכיב זה שנוי במחלוקת. ראו פירושנו ליומא פ"ג מ"ח. </i>. לפי הסבר זה גם בסוכות היה להם חלק בעבודה. כפי שנראה בפירושנו מסתבר שאכן עולי הרגל הם שהקיפו. בכך נפטרת גם השאלה הקודמת: עולי הרגל באו למקדש ובידם ארבעה מינים, לפיכך ברור שהחזיקו אותם בידיהם גם בזמן הקפת המזבח.
3. חיבוט הערבה. חיבוט הערבה נעשה ביום האחרון של החג.
מצוות ערבה אינה נזכרת במקרא, וחכמים נחלקים מה מקורה<sup class="footnote-marker">31</sup><i class="footnote">תוס', פ"ג ה"א; ספרא, אמור פרק טז ה"ו, קב ע"ד; ירו', פ"ג ה"ג, כג ע"ג; בבלי, לד ע"א, וראו דיוננו להלן, פ"ג מ"ג.  </i>. אבא שאול מוצא לה רמז מהמקרא; רבי יוחנן אומר שהיא הלכה למשה מסיני, ויש אף המציעים שהיא "יסוד נביאים", מונח נדיר יחסית המעניק לנוהג הוד קדומים בצד הודאה בחצי פה בכך שהוא מחודש. מחלוקת דומה מצויה לגבי ניסוך המים, אלא שלגבי ערבה מובאת הצעה נוספת שהיום הראשון הוא מהתורה ושאר הימים מדרבנן. כאמור, היום האחרון הוא אכן היום החשוב של מצוות ערבה, בניגוד לניסוך המים שבו כל הימים שווים. כך גם ברור מהמשנה שעיקרו של מנהג ערבה הוא ביום האחרון של החג, שאז הוא גם דוחה שבת, ממש כפי שעיקרה של מצוות לולב ביום הראשון (פ"ד מ"ג).
שתי המצוות שנויות במחלוקת כיתתית. צדוקים לא הכירו בניסוך המים והשתדלו שלא לקיימו. כאמור גם יוספוס אינו מזכיר את המצוות הללו בין מצוות החג, וייתכן שהוא משקף את ההלכה הצדוקית בנושא<sup class="footnote-marker">32</sup><i class="footnote">קד', ג 246-245. </i>. בספרות חז"ל (תוס', פ"ג הט"ז ומקבילות) סיפור דומה על כוהן צדוקי אנונימי שניסך את המים על רגליו, עורר את זעם ההמון והותקף באתרוגים. סיפורם של חז"ל מעיד על התנגדות הצדוקים לניסוך המים. יוספוס מספר על ינאי המלך שהיה גם כוהן גדול והותקף על ידי המתפללים בעת שהקריב אחד מהקרבנות בימי הסוכות<sup class="footnote-marker">33</sup><i class="footnote">קד', יג 246, וראו להלן, פ"ג מ"ח. ייתכן שחז"ל כבר לא זכרו מי היה הכוהן הרשע, וייתכן שניסו לטשטש את העובדה שהיה זה המלך ולהגן מעט על כבודו. </i>. דומה שיוספוס מספר אותו סיפור בעיקרו, אך ללא אזכור לניסוך המים שבו לא הכיר, ושני הסיפורים (של יוספוס ושל חז"ל) נסובים על אותו מעשה. עם זאת הזהות אינה מלאה, ומידי ספק לא יצאנו.
יוספוס ופילון אינם מזכירים את מנהג ערבה ואת ניסוך המים, הוא הדין בספרות בני הכת, אלא שייתכן שרק במקרה נפגעו הקטעים הרלוונטיים במגילת המקדש. לפי התוספתא התנגדו הבייתוסים לא לדין ערבה עצמו אלא רק להקפת המזבח בשבת, ואכן בספר היובלים, המשקף בדרך כלל את הלכות כת קומרן, דין ערבה נזכר. אברהם הקיף את המזבח: "ויקח אברהם ליבות תמרים ופרי עץ הדר וסבב מידי יום ביומו את המזבח בענפים שבע ליום"<sup class="footnote-marker">34</sup><i class="footnote">יובלים, טז לא. ספר היובלים הוא ספר כיתתי, אם כי כמובן אי אפשר לקבוע איזה פלג בדיוק הוא מייצג.  </i>. לפי תיאור זה הייתה הקפת המזבח עם ארבעת המינים, ונעשתה יום יום. על כן יש להסיק אחת משתיים: או שספר היובלים מייצג כת שהכירה במצוות ערבה, כמקובל בספרות חז"ל (בניגוד למשתמע מיתר כתבי הכת שאינם מזכירים את מצוות ערבה), או שמא גם ספר היובלים מכיר בהקפת המזבח בערבות רק בימי חול, וגם הוא התנגד להקפת המזבח בשבת. לפי הסבר זה ספר היובלים מייצג את הלכת הצדוקים כפי שהיא מתוארת במשנה. אבל תמוה מדוע לא יזכיר ספר היובלים, העסוק כל כך בחלוקה לשבע ובמשמעות השבת, את הקפת המזבח שבע פעמים ואת הקפתו בשבת במפורש.
עוד מן הראוי להזכיר את עדותו של פלוטרך על כניסה למקדש עם ארבעה מינים, אך הניסוח עמום, כמו גם ידיעותיו של סופר יווני זה. ייתכן שהוא מדבר על כניסה למקדש עם ענפים, ואולי הם ענפי הערבה<sup class="footnote-marker">35</sup><i class="footnote">פלוטרך, שאלות 6.2, וראו להלן, פ"ג מי"ב. </i>.
איננו יודעים מתי הונהג מנהג ערבה, אך כפי שנראה להלן ניסוך המים הנזכר עמו הוא נוהג קדום, לפחות מימי ינאי, ואולי כבר מימי טיהור המקדש בשנת 164 לפני הספירה. כל התאריכים הללו הם התאריכים המאוחרים ביותר, ואין כל סיבה להניח כי ערבה או ניסוך המים אינם קדומים עוד יותר, אף שספר נחמיה אינו מזכירם. 
ההדגשה שערבה וניסוך המים הם "הלכה למשה מסיני" אינה מקרית. שתי ההלכות היו, כאמור, בוויכוח כיתתי, ובמסגרת הוויכוח יוחסו לימים קדומים. המינוח "הלכה למשה מסיני" אינו בא לציין כי ערבה וניסוך המים נוסדו מסיני; אין זו הצהרה היסטורית אלא אמת תאולוגית. כלומר, אלו מצוות חשובות ובטוחות שאין לפקפק בהן. מבחינה זו אין המונח "הלכה למשה מסיני" סותר את הטענה שהמצווה היא מהתורה או מימות הנביאים. עם זאת, התלמודים כבר הבינו כי אכן "הלכה למשה מסיני" הוא תיאור היסטורי של מצווה שניתנה למשה במדבר, וראו בכך סתירה להגדרות האחרות. הניסיונות ליישב את הסתירה כבר אינם מתחום דיוננו<sup class="footnote-marker">36</sup><i class="footnote">הוא הדין במצוות ערלה בחוץ לארץ המכונה "הלכה" (סוף משנת ערלה), ורבי יוחנן מפרש שהלכה זו היא "הלכה למשה מסיני" (ירו', סוף ערלה סג ע"ב; בבלי, קידושין לח ע"ב), ואף היא מחלוקת כיתתית, ובמגילת המקדש נקבע שערלה חלה רק בארץ. ראו המבוא למסכת ערלה והנספח למסכת שביעית.  </i>. 
ניסוך המים והקפת המזבח בערבה נעשו בעסק גדול. ברור שחכמים רצו שהמצוות תיעשנה בפומבי, כפי שהירושלמי אומר בפירוש (פ"ד ה"ו, נד ע"ג). לכאורה היה מקום לחשוב כי גם הפומביות קשורה למאבק הכיתתי. מצוות הבאת העומר, למשל, הייתה אף היא במחלוקת, והקצירה הפומבית "בעסק גדול" מנומקת במפורש במשנה בצורך להוציא מלבם של בייתוסים (ירו', שם). עם זאת, דומה שההנמקה הפולמוסית היא משנית. גם נטילת לולב במקדש הייתה בעסק גדול, והבאת ארבעת המינים בערב החג הייתה פומבית לא פחות מהבאת הערבה. על ארבעת המינים לא חלקו צדוקים ובייתוסים, לפחות לפי הידוע לנו. גם על מנהג ערבה שבכל יום לא חלקו הכתות השונות. יתרה מזו, גם במצוות היום של יום הכיפורים ובסדרי ההקרבה של כל יום היו מרכיבים שנקבעו כדי לעשות פומבי לדבר. הירושלמי חוזר ומדגיש שכל הפייסות וסדרי העבודה נעשו כדי לעשות "פומפי, שנאמר בבית אלהים נהלך ברגש"<sup class="footnote-marker">37</sup><i class="footnote">ירו', יומא פ"ב ה"ה, לט ע"ד; פ"ב ה"ה, מ ע"א, ועוד. "רגש" התפרש כמעמד ציבורי, וראו עוד שם פ"ד ה"א, מא ע"ב. </i>. הווה אומר, עבודות מסוימות נחשבו לטקסיות, ואחרות לעבודות שירות שאין צורך להעמידן במרכז ההתעניינות הציבורית<sup class="footnote-marker">38</sup><i class="footnote">ראו פירושנו ליומא פ"ב מ"ג. </i>. הוא הדין בדישון המנורה שנעשה בהגרלה כדי לתת "פומפי לדבר" (ירו', יומא פ"ב ה"ג, לט ע"ד) ועבודות נוספות כפרה אדומה, השקאת סוטה ועוד<sup class="footnote-marker">39</sup><i class="footnote">כגון התהלוכה של העלאת האברים למזבח (ירו', יומא פ"ב ה"ה, מ ע"א); הוצאת השקלים מקופת המקדש (ירו', שקלים פ"א ה"א, מה ע"ד), וראו פירושנו לשקלים פ"ג מ"ד.  </i>. אם כן, השאיפה לפומביות היא מרכיב חשוב בעיצוב כלל טקסי המקדש, והיא פן מרכזי בניהול חיי המקדש, כמו גם בעיצוב המבנה המפואר. מן הסתם גם הפולמוס הכיתתי השפיע על הפומביות, אך השפעתו לא הייתה מרכזית תמיד. יש להניח שהפומביות היא זיכרון היסטורי איתן. עם זאת, ובמקביל, היא גם חלק מעיצוב זיכרון המקדש כמקום מרכזי בעל טקסים מתוכננים המוניים ומפוארים<sup class="footnote-marker">40</sup><i class="footnote">בכך הרחבנו מעט במבוא למסכת שקלים. </i>. 
הרחבת המצווה והטרמתה (כלומר התחלה שלה לפני מועד החיוב) אופייניות למצוות המקדש. גם את יום הכיפורים מתחילים במקדש שבעה ימים קודם בהפרשת הכוהן הגדול ובתרגולו (משנה, יומא פ"א מ"א), כך גם בשחיטת פרה אדומה (משנה, פרה פ"א מ"א) וכן במעמדות נוספים. גם מצוות שאינן במקדש זכו להרחבה דומה. כך, למשל, את הפסח מתחילים בבדיקת חמץ בערב הקודם ובהפסקת מלאכה בצהריים. לשבת הוסיפו תוספת שבת ומאוחר יותר הקדימו את כניסת השבת בשעה, וכיוצא באלו מצוות נוספות. ההטרמה נעשתה להגדלת חשיבות המצווה ולהדגשת חביבותה והשמחה שבה אנו מקבלים את פניה. 
רוב העדויות על מנהג הקפת המזבח מזכירות את הערבה. אך רבי יוחנן בן ברוקה מזכיר את חריות הדקל, ואותן חובטים. לפי ההקשר מדובר שם בהקפת המזבח, אך אולי הוא התכוון רק לאותו מרכיב המכונה חיבוט ערבה, שלדעתו הוא חיבוט חריות.
הערבה גדלה על המים וחבטת ערבה עשויה להתקשר לתפילה על הגשם; תפילה זו הייתה אחד ממרכיבי החג. תהלוכות עם ענפים היו מקובלות בעולם הקדום, אך לאו דווקא ערבות. 
לאחר החורבן חודש מנהג חיבוט הערבה, ועל כך להלן.

Section 9

<b>ניסוך המים</b>
גם ניסוך המים אינו מופיע במקרא, ואף לא בספר היובלים, וכל שאנו יודעים עליו הוא מספרות חז"ל, ואולי גם עדות בודדת של יוספוס. לפי התיאור הכינו מבעוד מועד כלי ובו מים, מעין מי קודש, אם כי מרכיב הקודש רק רמוז. את המים ניסכו, יחד עם יין, על המזבח. היה בכך מעין ביטוי ציורי למזיגת יין, כלומר עירוב יין ומים לשתייה. אלא שהנוזלים נוקזו ישירות למערכת הניקוז של המקדש (איור 3). חז"ל מספרים שבייתוסים חלקו על ניסוך המים, ואף ניסו למנוע את ביצועו. בפירושנו לפ"ד מ"ט, וכן לעיל, הבאנו את המסורת על הכוהן הגדול שניסה שלא לנסך את המים, ונרגם באתרוגים. הבאנו שם סיפור דומה של יוספוס על המלך ינאי שנרגם באתרוגים, אך יוספוס אינו מזכיר מעשה וגדר של חילול קודש. אם אכן אלו אותם מעשים – הרי שזו עדות חיצונית לניסוך המים. ברם, בפירושנו הטלנו ספק בזהות זו. לפי מסורת חז"ל ניסכו את המים לשני צינורות ניקוז (חוטמים) שהיו במזבח; המזבח שופץ בימי המכבים, ואם הסיפור מדויק הרי שבניית המזבח נעשתה על ידי מי שתכננו לבצע את מעמד ניסוך המים.
ניסוך המים קשור לתפילות לגשם, ועל הקשר בין החג לתפילות הגשם עמדנו לעיל. מן הראוי להזכיר את אשר הערנו בפירוש. בחוק המקראי אין עדות לניסוך מים, אך בספרי הנביאים הד למנהג זה. כמו כן הוא היה מקובל מאוד בעולם הפגני, וסתם תהלוכת קודש יוונית כללה, בצד הקרבן, גם הבאת פֵרות וכד מים שניסכו ממנו למרגלות המזבח והתיזו ממנו קלות על הנוכחים<sup class="footnote-marker">41</sup><i class="footnote">ואן סטרטן, פולחנות, עמ' 164 ואילך, איורים 131, 132, ועוד. </i>.

Section 10

<b>שמחת בית השואבה</b>
הנוהג מתואר בהרחבה בארבע המשניות הראשונות של הפרק החמישי. לפי התיאור הדליקו בעזרה תאורה זמנית ורקדו עד אור הבוקר עם לפידי אש, ובסוף הריקודים החל מעמד ניסוך המים. איננו יודעים מתי החל המנהג. חז"ל אינם מציגים אותו כמצווה, הוא אינו נוהג בשבת ואף לא נאמר שהוא הלכה למשה מסיני או מיסוד נביאים כמו ניסוך המים וערבה. בספר מכבים ב מסופר שאת חג החנוכה הנהיגו כזכר לסוכות (מכבים ב י ז); במחקר מקובל להניח שהדלקת הנרות בחנוכה היא מעין הד לשמחת בית השואבה ולמרכיב האש שבו. אם כך זו עדות עקיפה לנוהג של שמחת בית השואבה. 

Section 11

<b>עלייה לרגל, שמחה וחגיגה</b>
כמו כל אחד משלושת הרגלים חלה בסוכות חובת עלייה לרגל, שמחה וחגיגה, כלומר הקרבת קרבן חגיגה. באלו דנו במבוא למסכת חגיגה. 

Section 12

<b>חג הסוכות לאחר החורבן</b>
חלק גדול ממצוות חג הסוכות קשורות למקדש. למעשה רק מצוות סוכה מנותקת מהמקדש, אם כי ראינו שייתכן שבעבר הקדום הייתה נהוגה דווקא בו. מכל מקום, לאחר חורבן המקדש התמידו לקיים את מצוות סוכה, ולחורבן המקדש לא הייתה השפעה של ממש. 
מצוות ארבעת המינים הורחבה על פני כל הארץ כבר בימי בית שני. לפיכך קל היה לקיימה במדינה, ונקבעו הסדרים לכך. העיקרון היה שנוטלים ארבעה מינים בימי חול, ובשבת רק אם היום הראשון חל בשבת (פ"ג מי"ב). בארץ ישראל התמיד נוהג זה עד לימי הראשונים. אבל בתפוצות לא נטלו לולב בשבת, בעיקר בגלל הספק בקביעת המועד המדויק של החג, ודנו בכך במפורט. במקרה זה הצעד העיקרי של הרחבת המצווה גם מחוץ למקדש נעשה כבר בימי בית שני, וכל שצריך היה הוא לקבוע את סדריו.
מצוות חגיגה, שמחה וניסוך המים הן חלק מהקרבת הקרבנות, או שלפחות דומות להם באופיין, על כן טבעי הוא שלאחר החורבן לא נותרו מהן אלא תפילות ופיוטים. שמחת בית השואבה אף היא לא חודשה בצורתה, אף שניתן היה לרקוד ולשמוח גם ללא מקדש. ייתכן שהאבל על המקדש גרם לריסון השמחה, ברם הסבר זה נראה נאיבי ופשטני. הציבור היהודי המשיך לשמוח ולחגוג בשמחות פרטיות (חתונות וכיוצא באלו), ואי אפשר לרסן רגשות שמחה לאורך זמן. על כן סביר יותר שבתודעת העם נקשרה השמחה למקדש, והא ראיה שגם בזמן המקדש לא צוין המעמד מחוץ למקדש.
מסובך יותר הוא מנהג ערבה. קשה לעקוב אחר גלגוליו משום שאיננו יודעים כיצד התנהל בזמן הבית. ברור שהוא קשור למזבח ולמקדש, אף יותר ממצוות ארבעה מינים, שכן במהלך המעמד הקיפו את המזבח. כמו כן לא ידוע לנו על מנהג ערבה מחוץ למקדש בימי הבית. אף על פי כן, המנהג המשיך בדרך זו או אחרת.
המנהג המקובל כיום, ומופיע כבר בספרות הגאונים, הוא לקיים כל יום מעין הקפה של המזבח. העדות הקדומה והברורה לו היא במדרש תהילים<sup class="footnote-marker">42</sup><i class="footnote">מדרש תהילים הוא מהמדרשים המאוחרים ונערך בשלהי התקופה הביזנטית (מאה שישית או שביעית בערך). כמובן רוב החומר שבו קדום, אך יש בו גם חלקים מימי עריכתו. </i>: "עבר ראש השנה וכל ישראל באים ביום הכפורים ומתענים בו, ולובשים בגדים לבנים ונאים, עבר יום הכפורים ואין אדם יודע מי נוצח אם ישראל אם אומות העולם, כיון שהגיע יום טוב הראשון של חג, וכל ישראל גדולים וקטנים נוטלין לולביהם בימינם, ואתרוגיהם בשמאלם, מיד הכל יודעין שישראל נוצחין בדין, וכיון שהגיע יום הושענא רבה, נוטלין ערבי נחל, ומקיפין שבע הקפות, וחזן הכנסת עומד כמלאך אלהים, וספר תורה בזרועו, והעם מקיפין אותו דוגמת המזבח, שכך שנו רבותינו בכל יום היו מקיפין את המזבח, ואומרים אנא ה' הושיעה נא, אנא ה' הצליחה נא, וביום השביעי היו מקיפין שבע פעמים, וכן מפורש על ידי דוד מלך ישראל, שנאמר ארחץ בנקיון כפי ואסבבה את מזבחך ה' (תהילים כו ו)"<sup class="footnote-marker">43</sup><i class="footnote">המילים "שכך שנו רבותינו" אינן בכתב יד ג. </i>. 
מסורת זו מובאת בראשונים בשם ה"ירושלמי"<sup class="footnote-marker">44</sup><i class="footnote">ספר המנהיג, עמ' תו-תי; גנזי שכטר ב, עמ' 609; ספר ראבי"ה, תרצ"ב. הקטע החשוב לדיוננו חסר בכמה עדי נוסח. </i>. תופעה זו של ציטוט קטעים בשם הירושלמי שאינם בידינו מוכרת היטב. מקובל להניח שלפני הראשונים היה מונח ספר שכלל קטעים רבים מהירושלמי עם הרחבות מאוחרות, ועל כל פנים אין הוא הירושלמי המקורי. אם כן, היום האחרון מכונה "יום הושענא" ובו מקיפין את תיבת הספרים או את החזן עם ארבעת המינים שבע פעמים. לכאורה יש אולי גם רמז לכך שבכל יום מבצעים הקפה אחת, אבל אין הדבר נאמר במפורש. נאמר שם שבמקדש היו עושים כן, אך לא בהכרח גם בבית הכנסת. מנהגנו, לפחות מימי הגאונים, להקיף בכל יום פעם אחת, ביום האחרון שבע פעמים, ולכך נוסף, כנראה מאוחר עוד יותר, המנהג לחבוט ערבות. 
השאלה היא ממתי נהגה שרשרת מנהגים אלו, והאם יש לראות בהם העברה ישירה של המצווה הנוהגת במקדש לכלל ישראל. במקורות התנאיים אין רמז למנהג של הקפה עם ארבעת המינים או עם ערבה. כל העדויות הן אמוראיות או בתר אמוראיות בלבד. נפתח בעדות המשתמעת מן התלמוד הבבלי. מסורת חז"ל מגדירה, כידוע, את מנהג ערבה כהלכה למשה מסיני, כמנהג נביאים או כמצווה מן התורה. לפי דרכנו אין סתירה בין ההגדרות הללו. המונח "הלכה למשה מסיני" אינו תיאור היסטורי אלא הצהרה דתית, שההלכה תקפה ואמִתית<sup class="footnote-marker">45</sup><i class="footnote">תוס', פ"ג ה"א; ספרא אמור, פרק טז ה"ו, קב ע"ד, וראו פירושנו לפ"ד מ"ה; ספראי, הלכה למשה מסיני, א. </i>. ההגדרה שמצווה היא "מהתורה" ("מדאורייתא") אף היא אינה הגדרה היסטורית. כפי שראינו במבוא הכללי לפירוש המשניות, בלשונם של תנאים המונח "מהתורה" אינו אלא הדגשה של חשיבות המצווה, ואין הוא הגדרה היסטורית או טקסטואלית. נמצאנו למדים שהאבחנות הנזכרות אינן באות אלא לדרג את חשיבות המצווה ולא לקבוע את מקורה הספרותי. ברם, התלמודים הבינו את ההגדרות הללו כסותרות זו את זו, ועמלו להסביר את הכפילות. בירושלמי ברור שהערבה שמדובר עליה היא הערבה של הלולב והערבה של המקדש, ולא נאמר האם בערבה מעטרים את המזבח או שהעם (או הכוהנים) מקיפים את המזבח בערבות (פ"ד ה"ג, נד ע"ב; שביעית פ"א ה"ה, לג ע"ב ומקבילות נוספות). רק בבבלי מנסים במהלך הדיון להשתמש בהסבר: "כאן במקדש כאן בגבולין" (מד ע"א). מכאן משמע שיש ערבה בגבולין. הסבר זה שייך לשלב הדיאלקטי שבתלמוד, ואין לראות בו פרשנות היסטורית של דברי התנאים או של דברי אמוראים ראשונים, והוא גם אינו מובא בירושלמי. עם זאת יש בו עדות לימי התלמוד, או לפחות לימים שבהם נערך באופן סופי. 
כן יוצא לכאורה מסוגיה אחרת (מג ע"ב). הגמרא שואלת מדוע ערבה דוחה שבת ביום השביעי (והכוונה עדיין למקדש). ההסבר הוא "כדי לפרסמה שהיא מן התורה", ומכיוון שהדבר מסור לבית דין, כלומר שלא כל אחד לוקט לעצמו, אין חשש שמא ישכח ויטלטל. כל זאת לשיטת הבבלי שאיסור נטילת לולב בשבת נובע מהחשש שמא ישכח ויטלטל. לאור מסקנה זו הגמרא ממשיכה: "אי הכי, האידנא נמי לידחי! – אנן לא ידעינן בקיבועא דירחא. – אינהו דידעו בקיבועא דירחא, לידחי! – כי אתא בר הדיא אמר: לא איקלע. כי אתא רבין וכל נחותי אמרי: איקלע, ולא דחי. ואלא קשיא! אמר רב יוסף: מאן לימא לן דערבה בנטילה, דלמא בזקיפה?". להלן תרגומו של הקטע, ובסוגריים ההסבר: אם כך היום גם תדחה (מצוות ערבה את השבת, שהרי אין סיבה לא לקיימה). אנו (בני בבל) איננו יודעים את קביעת הירח, הם (בני ארץ ישראל, או בתקופת המקדש) שידעו בקביעת הירח ידחו. כאשר בא בר הדיה (מארץ ישראל לבבל) אמר: לא נקלע (לא קרה שיום אחרון חל בשבת). כאשר באו רבין וכל היורדים (אלו החכמים שירדו מארץ ישראל לבבל), אמרו ניקלע ולא דחתה (ערבה חלה בשבת ולא דחתה אותו). וקשה! (מדוע מצוות ערבה אינה דוחה את השבת). אמר רב יוסף מנין לך שערבה היא בנטילה (שיש חשש של טלטול) אולי היא בזקיפה (כלומר בעיטור המזבח, ואת הערבות מביאים מערב שבת, ולכן אין כלל חשש טלטול ולכן מצוות ערבה דוחה שבת). בהמשך הסוגיה דנה בשאלה האם מצוות ערבה היא הקפת המזבח עם ארבעה מינים, או בערבה, והאם ההקפה היא בנטילה, כלומר בהליכה סביב המזבח עם הערבה (או כל המינים), או בזקיפה (העמדת הערבות סביב המזבח).
שיקולים דיאלקטיים מעורבים בסוגיה במציאות רֵאלית, וההפרדה ביניהם קשה. השאלה היא מדוע אין ערבה דוחה שבת, ומשתמע שגם כיום קיים מנהג ערבה אך הוא אינו דוחה שבת. ברם, הסוגיה מניחה שתי הנחות: הראשונה שמדובר רק ביום האחרון, והשנייה שמצוות ערבה מסורה לבית דין. הרושם המתקבל הוא כאילו מדובר במנהג ערבה במקדש, ולא במציאות ממשית בחיי הקהילות בבבל.
גם ההמשך בעייתי. התלמוד מתחבט האם מנהג ערבה של המקדש היה בהקפה או בנטילה, אבל הוא ודאי מכיר את המנהג של ימיו, ולכאורה הוא עוסק במנהג ערבה של ימיו, אם כן מה השאלה? נראה, אפוא, שהסוגיה שלפנינו מורכת מדיונים שונים שאוחדו. נראה שהשאלה האם אירע שיום אחרון של סוכות חל אי פעם בשבת היא סיפור נפרד, והדיון בשאלה האם ערבה היא בזקיפה או בנטילה עוסק רק במקדש, או שבבבל היו מנהגים שונים בעניין. ואכן בסוגיית הירושלמי יש דיון על כך, והוא מעיד על פקפוקיהם של חכמים בנושא. מכל מקום, דיון זה אינו קשור לשאלה האם ערבה דוחה שבת.
בסוגיה אחרת אביי שואל את רבא: "מאי שנא לולב דעבדינן ליה שבעה זכר למקדש, ומאי שנא ערבה דלא עבדינן לה שבעה זכר למקדש?" (בבלי, מד ע"א – במה שונה לולב שעושים לו שבעה זכר למקדש, ממצוות ערבה שאין עושים לה שבעה זכר למקדש?). ההסברים השונים בגמרא אינם חשובים לענייננו, אך ברור שהבבלי אינו מכיר נוהג מעשי של נטילת ערבה ביום אחרון שחל בשבת, ומכאן גם שלדעתו נוטלים ערבה כל יתר ימי חול המועד החלים בימי חול<sup class="footnote-marker">46</sup><i class="footnote">לולב שבעה הוא כאשר יום ראשון חל ביום שבת. בבבל לא נטלו לולב בשבת גם ביום הראשון, אם כן השאלה היא לדידם של בני ארץ ישראל. </i>. נראה גם שמנהג ערבה כלל הקפה של הארון בערבה ולא בארבעה מינים. לא ייתכן שאסור יהיה ליטול לולב בשבת שחל באחרון של סוכות, אך יהיה מותר (מצווה) ליטול אותם ארבעה מינים בשבת ולהקיף בהם את הארון או התיבה.
גם מסוגיה אחרת משמע שקיימת מצווה של נטילת ערבה גם בימי האמוראים: "אמר רבי אמי: ערבה צריכה שיעור, ואינה ניטלת אלא בפני עצמה, ואין אדם יוצא ידי חובתו בערבה שבלולב... ורב חסדא אמר רבי יצחק: אדם יוצא ידי חובתו בערבה שבלולב (ביום טוב הראשון של חג). וכמה שיעורה?". עד כאן הדיון עשוי להתייחס לימי הבית, אבל ההמשך עוסק במציאות של ימי האמוראים: "אמר אייבו: הוה קאימנא קמיה דרבי אלעזר בר צדוק, ואייתי ההוא גברא ערבה קמיה, שקיל, חביט חביט ולא בריך. קסבר: מנהג נביאים הוא. אייבו וחזקיה בני ברתיה דרב אייתו ערבה לקמיה דרב, חביט חביט ולא בריך, קא סבר: מנהג נביאים הוא" (בבלי, מד ע"ב). כל האמוראים הללו מקיימים את מנהג ערבה, חובטים בה ואינם מברכים, משום שערבה אינה מצווה מן התורה. מכאן עולות ארבע מסקנות: הראשונה שערבה נהגה בימיהם; השנייה שהם ראו במנהג של זמנם את קיום מצוות ערבה של המקדש; השלישית שהמנהג כלל חבטת הערבה, מן הסתם רק ביום האחרון, אם כי הדבר לא נאמר. חבטה משמע, מן הסתם, חבטתה בקרקע במשמעות המונח לחבוט בכל ספרות חז"ל<sup class="footnote-marker">47</sup><i class="footnote">תבורי, מועדים, עמ' 190 הערה 133, מביא את פירוש רש"י (ואחרים) שחביטה היא נענוע. דומה שפירוש זה אינו פשט, ואין הוא אלא ביטוי להתנגדות חכמים לחביטת ערבה בקרקע, העלולה להתפרש כמנהג פגני.  </i>. המסקנה הרביעית היא שערבה אינה ארבעת המינים, ובערבה זו הקיפו את מה שהקיפו כל ימי החג, אם כי יש גם מי שסבור שניתן לצאת ידי חובה בערבה שבלולב. מן הסתם הכוונה רק לחביטת הערבה ולא להקפה, כפי שהסקנו לעיל.
מן הירושלמי נראה שיום ערבה, שהוא היום האחרון של החג, היה יום יחיד מיוחד: "אמר רבי יונה כתיב 'ואותי יום יום ידרושון' זו תקיעה וערבה" (ראש השנה פ"ד ה"ח, נט ע"ג). אם כן, יום התקיעה (ראש השנה) ויום ערבה הם ימים שבהם הכול מגיעים לבית הכנסת. רבי יונה חי ופעל בסוף תקופת האמוראים בארץ ישראל.
יום הערבה מכונה בירושלמי "ערובתא". כך מדובר על נשים שנהגו שלא לעבוד במועדים מיוחדים, ואחד מהם הוא "יומא דערובתא – אינו מנהג. מן מנחתא ולעיל מנהג" (פסחים פ"ד ה"א, ל ע"ד). ניתן לפרש שהנשים נהגו שלא לעבוד ביום הערבה, וחכמים מתנגדים לכך. ייתכן שהמנחה הנזכרת היא המנחה של יום הערבה, והמנהג שלא לעבוד מהמנחה ולמעלה (ערב שמיני עצרת) נחשבה בעיני חכמים למנהג טוב. לפי פירוש זה המנהג, שהיה הקיים בימי האמוראים, מעיד על ייחודו של היום. ברם, בעל אהבת ציון וירושלים למקום מביא סדרת ראשונים המפרשים שהכוונה לערב שבת. חכמים דוחים את המנהג שלא לעבוד בערב שבת, אבל מסכימים למנהג שלא לעבוד מהמנחה ולמעלה<sup class="footnote-marker">48</sup><i class="footnote">אהבת ציון וירושלים, פסחים, עמ' 56.  </i>, ואכן יש מקורות נוספים שבהם ברור שערובתא היא ערב שבת<sup class="footnote-marker">49</sup><i class="footnote">למשל ירו', תרומות פ"ח ה"י, מו ע"ב ומקבילות רבות. </i>. ניכרים דברי אמת, ומן הסתם אין למקור זה קשר לענייננו. עוד נזכרת הערובתא פעמים מספר בסוגיה אחרת בירושלמי: "רבי יוחנן אמר לרבי חייה בר בא בבלייא תרין מילין סלקון בידיכון מפשיטותה דתעניתא וערובתא דיומא שביעייא... רבי סימון מפקד לאילין דמחשבין יהבון דעתכון דלא תעבדון לא תקיעתה בשבתא ולא ערבתא בשבתא ואין אדחקתון עבדון תקיעתה ולא תעבדון ערבתא" (פ"ד ה"א, נד ע"ב) – רבי יוחנן אמר לרבי חייה בר אבא: בבלי!<sup class="footnote-marker">50</sup><i class="footnote">רבי חייא עלה מבבל לארץ ישראל ולכן הוא מכונה "בבלי". </i> שני דברים עלו על ידכם (מבבל): השתחוויה בתענית וערבה של יום השביעי... רבי סימון הורה לאלו שמחשבים (את עיבור השנים) תנו דעתכם שלא תעשו לא את ראש השנה בשבת ולא את יום ערבה בשבת, ואם אתם נדחקים – עשו בשבת את ראש השנה ולא את יום הערבה). החכם מפקפק בהיתר לתקוע בשופר בראש השנה שחל בשבת וליטול ערבה ביום אחרון של סוכות שחל בשבת, ולכן מעדיף לתכנן את לוח השנים כך שהדבר לא יקרה. בשעת הכרח הוא מעדיף לקבוע את ראש השנה בשבת אך לא את שביעי של סוכות. נראה, אפוא, שהיום האחרון של סוכות אכן זכה לשם מיוחד המלמד על ייחודו. רבי סימון מפקפק אם לפי ההלכה יש לקיים את מנהג ערבה בשבת, מכל מקום מנהג ערבה מוכר. אשר לרישא, את דברי רבי יוחנן צריך להבין שלדעתו מנהג ערבה הוא מיסוד "נביאים ראשונים", והוא עלה, אפוא, מבבל בימי שיבת ציון. ניתן היה לפרש שרבי יוחנן מדבר רק על המנהג בזמן המקדש, אם כי לשון הקטע, הדמיון למנהגי תענית וההמשך מלמדים כי גם הוא מדבר על מנהג הקיים בימיו.
אגב אנו שומעים שהעיבור נקבע לא רק על ידי שיקולים ציבוריים שבית הדין אחראי עליהם אלא גם בעזרת ייעוץ מתמטי, ודנו בכך במבוא לראש השנה. 
מעתה אנו צריכים להיזקק למונח "הושענא" (הושענה) או "יום הושענא" (הושענה)<sup class="footnote-marker">51</sup><i class="footnote">הכינוי "הושענא" ליום האחרון של נטילת ערבה מופיע רק במקורות אמוראיים ארץ-ישראליים (ויקרא רבה שיצוטט להלן). המינוח "הושענה רבה" מופיע לראשונה במדרש תהלים המאוחר (יז ה, עמ' 129-128). מדרש תהלים הוא משלהי התקופה הביזנטית ומתאר (לראשונה) את מנהג ההקפות המוכר מספרות הגאונים (להלן). </i>. היום האחרון של החג מכונה בארץ ישראל "יום הושענא", והוא היום המיוחד של ערבה. סיפור ארוך במדרש ויקרא רבה מספר על פלוני שהגיע ביום הושענא לבית הכנסת ולקח עמו מהאתרוגים שהתינוקות שומטים, כפי שנרמז גם במשנה: "מיד התינוקות שֹמטים את לולביהם ואוכלים [את] אתרוגיהם" (פ"ד מ"ז). אתרוגים אלו נחשבו לסגולה, הם שימשו לרפואה והעשירו את בעליהם (ויקרא רבה, לז כ, עמ' תתנו-תתס). יום הושענא נזכר, כאמור, גם במדרש תהלים שציטטנו לעיל (יז ה, עמ' 129-128), שם ברור כי נהגו במנהג הקפות כל ימי הסוכות, וביום הושענא שבע הקפות. זאת ועוד, יום הושענא מצטייר כמין פסגה, היום החשוב בסוכות, חלק משרשרת ימי הכפרה המתחילה בראש השנה, עוברת דרך יום כיפור ומסתיימת ביום הושענא. 
המונח "הושענא" נזכר גם בתלמוד הבבלי, אלא ששם הוא כינוי כללי לארבעת המינים. כך, למשל, התלמוד דן בהושענא שנגנבה, והאם היא כשרה לארבעה מינים. לכאורה יש להתיר אותה משום שחל בה שינוי; השינוי הוא האגד, מכאן שהושענא היא אגד ארבעת המינים (ל ע"ב). כמו כן, רבה נותן הוראות לאלו המגדלים הושענא של בית ראש הגולה. לגדל משמעו לקלוע, ולפי הסוגיה שם הם אוגדים את ארבעת המינים, או נכון יותר את שלושת המינים (לז ע"א); אסור לרוץ או לקפוץ עם הושענא כדי שלא ינשרו עלים ותהיה חציצה (לז ע"ב), או להחזיק את ההושענא בבגד (לז ע"א), וכן יוצא מסוגיות נוספות<sup class="footnote-marker">52</sup><i class="footnote">בבלי, לג ע"ב; מו ע"ב, והערות נוספות שם, לז ע"א. </i>, ובכולן ההושענא היא אגד ארבעת המינים. מכל מקום, סוגיית הבבלי מסכמת ש"הושענא" היא כינוי לערבות ולכל האגד כאחד. 
ההושענא מופיעה בברית החדשה במשמעות דומה. שם מסופר כיצד קיבל ההמון את פני ישו העולה לעיר לפני פסח: "כשמוע ההמון הרב אשר באו לחוג את החג כי יבוא ישוע לירושלים. ויקחו בידם כפות תמרים ויצאו לקראתו ויריעו לאמור הושע נא ברוך הבא בשם ה' אלוהי ישראל"<sup class="footnote-marker">53</sup><i class="footnote">יוחנן יב 13. </i>. אם כן, "הושע נא" היא קריאה בשעת תהלוכה עם ענפים. במשנתנו, מקיפי המזבח משמיעים קריאה דומה בשעת מעמד הערבה: "אני והוא והושיעה נא" (להלן, פ"ד מ"ה). נראה, אפוא, שבבבל כונתה הערכה של ארבעת המינים "הושענא". ייתכן שהדבר מעיד על כך שחכמי בבל הניחו שהקפת המזבח הייתה עם ארבעה מינים, זאת אף שבתלמוד עצמו יש מחלוקת האם הקיפו את המזבח בלולב או בערבה. זאת ועוד; את המונח "הושענא" לא חכמים טבעו, אדרבה, בתלמוד הבבלי יש דיון מה משמעותו המדויקת של המונח. מי שטבע את המונח הוא הציבור, שכך הבין או זכר את המסורת. לעומת זאת, בארץ ישראל התייחד המונח "הושענא" ליום האחרון. אם כן, זו מסורת אחרת. חילוף המסורות מלמד אולי שאין זו מסורת עתיקה אלא פרשנות שונה של כל תלמוד לחוד. 
בספרות הפייטנית פיוטי ההושענא תופסים מקום חשוב, והם מוכרים עד היום בסידור התפילה כמרכיב בתפילות החג. ניצולו של חומר זה לדיוננו בעייתי, משום שלא תמיד ברור האם הפייטנים מדברים על זמנם או מפייטים לזכר המצוות שנעשו בעבר במקדש. נסתפק בכך שבחלק מהפיוטים אין זכר ליום הושענא כיום מיוחד. כזה, למשל, הוא הפיוט "וארץ אשר..." לרבי פנחס. הפיוט מזכיר את ראש השנה, יום כיפור, סוכות ושמיני עצרת, ואינו מזכיר, ולו ברמז, את היום המיוחד של הושענא<sup class="footnote-marker">54</sup><i class="footnote">זולאי, פיוטים, עמ' 100. </i>. אך ספק רב אם היעדר האזכור למועד זה מלמד דבר. 
מאוחר יותר, בתקופת הגאונים בארץ ישראל, יום הושענא מקבל משמעות מיוחדת. ביום זה נאספו בני הציבור היהודי על הר הזיתים במעמד הנראה כמו עלייה לרגל. כאן נערכו מעמדות ציבור, תפילות ציבוריות והחרמות בענייני ציבור, ועל כך מצויה ספרות רבה<sup class="footnote-marker">55</sup><i class="footnote">מבין שלל חיבורים העוסקים בפרשה נזכיר את גיל, ארץ ישראל, עמ' 516-499. </i>. מתקופה זו בידינו גם פיוטים מיוחדים ליום ההושענא. עם זאת, המונח "הושענה רבה" ותפיסת היום כציר מרכזי בתהליך הכפרה מאוחרים יותר; תפיסה זו מתגבשת רק בתורת הסוד של ימי הביניים.
ניתן, אפוא, לסכם ולומר שלפנינו עדויות מספיקות לשחזורו של תהליך היסטורי חשוב ומעניין שיש לו השלכות על אופי ההתמודדות של הציבור היהודי עם חורבן המקדש. בימי המקדש נחגג מנהג ערבה במקדש ברוב עם. הוא לא הועבר מהמקדש לרחבי המדינה, זאת אף שנתפס כמצווה. בתקופת התנאים איננו שומעים על ניסיון לחדש אותו בבית הכנסת. אחת התוצאות של החלטה זו היא מיעוט המידע על מה שהיה במקדש, וכך עומעמה המסורת על דרכי ביצועה של המצווה. ברם, בימי האמוראים היא שבה ועולה מחדש. מבחינה פורמלית היו כל הטיעונים צריכים להוביל לכך שבארץ ישראל יחגגו אותו גם בשבת. אבל בפועל פקפקו בכך, ובעיקר ניסו לעקוף את הצורך להחליט בנושא. בבבל לא נהגו, כמובן, במנהג ערבה בשביעי של סוכות שחל בשבת. הידיעות על מנהג ערבה בימי החול בחול המועד בבבל עמומות. מהמקורות עולה שקיימו מעמד כלשהו של "ערבה", אך לא ברור כיצד (בזקיפה או בהקפה, בארבעה מינים או בערבה לחוד). נראה שלא היה מנהג קבוע, אך בשביעי של סוכות חבטו ערבות דווקא. בארץ ישראל העדויות ברורות יותר, אך עיקרן מסוף ימי האמוראים (רבי יונה). בסוף תקופת האמוראים, או אפילו אחריה, נקבע המונח "יום הושענא" שבו חבטו ערבות, אולי גם בשבת. בתקופה הבתר תלמודית הלכה וגדלה חשיבותו של היום כיום התכנסות לאומי, וכחלק מציר מיוחד של ימי הכפרה. בתלמוד הירושלמי אין עדות לנוהג הערבה בימי חול המועד אלא ביום ערבה (יום הושענא) בלבד. על נוהג הקפות בלולב אנו שומעים רק במדרשים בתר אמוראיים, אם כי לא ברור למה התכוונו בתלמודים כשדיברו על "ערבה" בימי חול המועד של סוכות. ביום אחרון של סוכות התכוונו גם, או רק, לחביטת ערבה. אבל לא שמענו על חביטת ערבה אלא ביום אחרון, ולא שמענו כיצד ביצעו את מנהג הערבה בימי חול המועד. הדעת נותנת שמנהג ערבה התבצע בערבה ולא בלולב (האגד של ארבעת המינים), אבל המדרש המזכיר לראשונה את ההקפות בימי חול המועד אומר שהדבר נעשה עם לולב. 

Section 13

<b>פירושי המסכת</b>
התלמוד הבבלי – מסכת שלמה בתלמוד מוקדשת למשנתנו, אך משניות אחדות במסכת סוכה לא התפרשו במקומן. כלומר, סוגיות התלמוד הבבלי על המשנה מתעלמות מהאמור במשנה ואינן מפרשות אותה. עד כאן אין בכך קושי, שכן לעתים קרובות אין בגמרא פירושים לחלקי משניות. המוזר הוא שסוגיות מפורטות המפרשות משניות אלו מופיעות במקומות אחרים, והסוגיות אינן נמצאות במקומן הטבעי. כך, למשל, המשנה בפרק ב משנה ג עוסקת בבניית סוכה על אילנות, והיא מתפרשת ונדונה בבבלי במסכת שבת (קנד ע"ב). המשנה העוסקת במי שיושב בסוכה ושולחנו בתוך הבית (פ"ב מ"ז) נדונה ארוכות בראשית המסכת (ב ע"ב - ג ע"א), ודוגמאות נוספות. נראה כאילו הייתה לפני האמוראים מסכת סוכה אחרת שבה נדונו משניות אלו במקומן, סוגיות שלמות ממנה הועברו למקומות אחרים ובידינו נותרה עריכה אחרת, חלקית או שונה. במסגרת זו איננו עוסקים בתלמוד הבבלי למסכת, ונסתפק בהערה זו.
תלמוד ירושלמי – כרגיל הירושלמי מקדיש מסכת למשנתנו, ובה דיונים ופירושים כרגיל.
פירושים מודרניים – בנוסף לפירושים הרגילים השתמשנו בעבודת הדוקטור של מנחם צבי פוקס<sup class="footnote-marker">56</sup><i class="footnote">פוקס, סוכה. </i>; יש בה מהדורה מבוקרת ודיונים בנוסח המשנה, החורגים לעתים גם לעבר שאלות פרשניות הקשורות לנוסח. בחיבור אוצר בלום של דיונים בנוסח המשנה ובבעיות של פילולוגיה נמוכה וגבוהה. הפירוש היה נגד עינינו, ומקצת שבמקצת הבאנו. במסגרת זו התמקדנו רק בחילופים שיש להם משמעות מבחינת התוכן או שיש להם השלכות על הרקע ההלכתי או החברתי של הדיון, ואידך זיל גמור. 

Section 14

<b>מבנה המסכת</b>
מסכת סוכה סודרת את הלכות חג הסוכות. במסכת סוכה שני גושים עיקריים. פרקים א-ג, שהם פרקי הלכה רגילים, ופרקים ד-ה, שלהם אופי שונה. המסכת פותחת בדיני הסוכה ופרטי החובות הכרוכות בהקמתה (פרקים א-ב). לאחר מכן היא מציגה את הלכות ארבעת המינים, כל אחד לגופו (פרק ג): לולב, ערבה, הדס ואתרוג. ממשנה ח בפרק ג היא דנה בהלכות ארבעת המינים כמצווה אחת. כאן המונח "לולב" אינו מתייחס למין הלולב, אלא לכל ארבעת המינים. שני הפרקים האחרונים הם חטיבה כשלעצמם. כאן המשנה מספרת את ההלכות והנוהגים של חג הסוכות במקדש, מצוות לולב, ניסוך המים, בית השואבה ופרטים נוספים. פרקים אלו מצטרפים לפרקים המתארים את עבודת המקדש, כפי שהייתה בזמנו. כולם פרקי הווי שמשולבת בהם מעט הלכה, כמו במסכתות יומא ושקלים. הפרקים הללו בולטים בכך שהם סיפור טהור, כמעט ללא תוספות הלכתיות.
המילה "לולב" (במשמעות של ארבעת המינים) מחברת בין שני החלקים. בכך מסתיים החלק הראשון, ובכך פותח החלק השני. לחטיבה השנייה (פרקים ד-ה) חוט שוזר נוסף. הם פותחים בכלל מספרי: "לולב וערבה ששה ושבע [ההלל] והשמחה שמונה סוכה וניסוך המים שבעה והחליל חמשה וששה", ולאחר מכן מפרטים כל אחד ואחד מהמשפטים הללו עד פ"ה מ"ד. בהמשך מובאים עוד אחדים מפרטי המקדש שגם להם אופי מספרי: כמה תקיעות היו במקדש, כמה פרים, "בשלושה פרקים...", ובסוף קטע קטן נוסף (משנה ח) שהוא המשך של המשנה הקודמת, ללא אופי מספרי. כאמור מצויים במשנה פרקי נוסטלגיה נוספים, ואף פרקים שעריכתם מספרית, אך כאן מצינו תופעה חריגה של שילוב בין השניים.
סדר המצוות הוא לפי מניין הימים שהם נוהגים בהם (שמונה, שבעה, שישה וכו'), אלא שהעורך הקדים את הלולב כדי לפתוח במה שסיים הפרק הקודם (החטיבה הקודמת). זאת ועוד, אין בפרק ד פירוט של "מצוות סוכה כיצד" כמו ביתר המצוות, משום שזו נדונה לעיל בפרק א, ואולי גם משום שאינה ייחודית למקדש. הווה אומר, העורך לא הסתפק בליקוט המסורות ובהבאת חטיבה ב במלואה, אלא נכנס לתוכן המסורות ושינה מעט כדי שהעריכה שלו תהיה "חלקה".
ברור ששתי החטיבות לא יצאו מתחת יד עורך אחד. משנה א בפרק ד פותחת בהבאת לולב להר הבית, ואותה הלכה מצויה בפרק הקודם (פ"ג מי"ג) ועוסקת בהבאת הלולב לבית הכנסת. אין כאן סתירה, אך יש כפילות<sup class="footnote-marker">57</sup><i class="footnote">על כך עמד כבר אפשטיין, מבואות, עמ' 38. </i>. אפשטיין מדקדק וטוען שפרק ד ופרק ה יצאו מידי עורכים שונים<sup class="footnote-marker">58</sup><i class="footnote">שם, עמ' 39-38. </i>. חוקר זה, ש"כל רז לא אניס ליה"<sup class="footnote-marker">59</sup><i class="footnote">השוו בבלי, חולין נט ע"א. </i>, אולי מיצה כאן את מידותיו יתר על המידה<sup class="footnote-marker">60</sup><i class="footnote">ראו פירושנו לפ"ה מ"ד הנראית כסותרת מעט את פ"ד מ"ה, אך אין זו סתירה אלא הבדלי הדגשה. גם פ"ה מ"ה אינה סותרת את משנה ד שבאותו פרק. פרק ה אינו פותח בפתיחה הרגילה, "חליל חמישה וששה כיצד", אלא בפתיחה חלקית, אך שוב אין זו עריכה שונה ממש אלא גיוון קל. </i>, ואכן להערכתנו מדובר ככל הנראה בעריכות שונות לאותם נושאים. מצד שני ברור שמשנה ט בפרק ד מתארת את הבאת המים לניסוך המים, ומשנה ד בפרק ה את השלב הקודם. העורך טרח ומנע כפילות בין המשניות<sup class="footnote-marker">61</sup><i class="footnote">כך הוא שמר על המבנה המספרי המדויק, על חשבון התיאור הכרונולוגי הסדיר. </i>. הווה אומר, העורך האחרון היה קפדן ולא נמנע מלשנות בגוף המסורות שאסף, וכבר עמדנו על כך. 

Section 15

<b>עדי הנוסח</b>
זכינו בכך שלמסכת סוכה מהדורה מדעית וביקורתית שעליה שקד פוקס. המהדורה הוגשה כעבודת דוקטור לאוניברסיטה העברית, ויחד עם כל לומדי התלמוד אנו ממתינים לפרסומה בדפוס. במהדורה חילופי נוסח שיטתיים בעזרת עדי הנוסח, הכוללים ציטוטי ראשונים, כתבי יד, קטעי גניזה וכו'. המחבר הוסיף דיון מלומד בפרטים רבים. אנו ממעטים לעסוק בדיונים לשוניים אלא אם כן יש להם משמעות להבנת המשנה עצמה. מכל מקום, הרוצה להרחיב בתחום זה ימצא במהדורה זו אוצר בלום. השתמשנו במהדורה זו להערות טקסטואליות. להלן רשימת כתבי היד לפי מהדורת פוקס:
פ – פרמה 138
ן – ניו יורק (בהמ"ל) 451
ט – ניו יורק (בהמ"ל) 6744
ל – קמברידג' 470.1
ת1 – ניו יורק קולומביה 55J
ג1 – קטעי גניזה שונים (פירוט אצל פוקס)
כתבי יד עם פירוש הרמב"ם:
ר – האוניברסיטה העברית (ששון 722-92)
ע – וטיקן 60.645
ה – דפוס נפולי
ר1 – הגהות ר' שמואל לירמה בתוך דפוס נפולי (ה) 
ר2 – אוקספורד בודלי 2662 
ר3 – אוקספורד בודלי401
ר4 – אוקספורד בודלי 402
ר5 – לונדון 450
ר6 – לונדון 451
ר7 – לונדון 452
ר8 – לונדון 453
ר9 – לונדון 463
ר10 – ששון 1126
ר11 – ניו יורק להמן 299
ר12 – המבורג 156a
ר13 – ברלין 24/1
ר14 – קמברידג' 
ר15 – ברלין 94a
ר16 – פריס 330.2
ר17 – פרמה פירו 50.1
ר18 – דפוס פיזארו
ר19 – ניו יורק בהמ"ל 5861
ר20 – ניו יורק בהמ"ל 5856
ר21 – קמברידג' 172
ר22 – ניו יורק בהמ"ל 6033
ר23 – ניו יורק בהמ"ל 6027
ר24 – ניו יורק בהמ"ל 6034
ר25 – ניו יורק בהמ"ל 6026
ר27 – פריס 329.2-328
ר28 – ניו יורק בהמ"ל 269
ר29 – גינצבורג 864
ר30 – הגהות בכתב יד בתוך דפוס נפולי
ר31 – נחום
דפוסי משנה
ד"ק – דפוס קושטא
ד"א – דפוס אמשטרדם
ילון – ש"ס מפורש על ידי ח' אלבק
משניות סוכה בירושלמי
דו – דפוס ונציה
ש – ליידן
ש1 – קמברידג' 10/64
שונות
ף1-ף45 – כתבי יד של הרי"ף (פירוט אצל פוקס)
משניות בבבלי
ת – אוקסורד בודלי 2677
ת2 – ניו יורק בהמ"ל 270
ת3 – ניו יורק בהמ"ל 319
ת4 – גנזי תימן, נחום
ת6 – גנזי תימן, מכון שוקן
מ – מינכן 95.1
ו – וטיקן 134
א – ניו יורק בהמ"ל אדלר 850
ז – מינכן 140
ס – אוקספורד בודלי 366/3
נ – לונדון 400
ד – דפוס ונציה
ד1 – דפוס פיזארו
ד2 – דפוס ונציה
ב – אוקספורד בודלי 2676/1
ב1-ב43 – קטעי גניזה שונים (פירוט אצל פוקס)
י – פסקי הרי"ד על פי כתב יד





Chapter 1



Mishnah 1

הפרק כולו מבוסס על ההנחה שאין לאכול בסוכות מחוץ לסוכה, וכנראה גם שכל אדם חייב לבנות סוכה לעצמו, כפי שנראה בהמשך המשנה. כדרכה של המשנה ההלכה הבסיסית אינה כתובה ואינה נזכרת, והיא בבחינת נתון הידוע לכול. 
<b>סוכה שהיא גבוהה</b><sup class="footnote-marker">57</sup><i class="footnote">בדפוסים ובעדי נוסח אחדים (ן, ט, ש, ע, ג2, ב, ב6, מ, א, ו, ד, ס) "למעלה מעשרים אמה", ובעל מלאכת שלמה מעיד: "ומצאתי שמחק ה"ר יהוסף ז"ל מלת 'למעלה' ", והיא כמובן מיותרת. אותו חילוף נוסח מצוי במקבילה בעירובין פ"א מ"א. </i><b> מעשרים אמה פסולה –</b> סוכה צריכה לשמש כמקום מגורים ולפיכך נתנו בה חכמים מידות של מקום מגורים רגיל, לא נמוך מדי ואף לא גבוה מדי. עשרים אמה הם 12-10 מ'<sup class="footnote-marker">58</sup><i class="footnote">גודל האמה היה ידוע לקדמונינו, אלא שפרשנים וחוקרים התחבטו מהו גודלה המדויק של האמה. נראה שגם בתחום זה חלו שינויים, וראו הנספח למסכת פסחים. </i>, וזה מבנה גבוה ביותר; מעבר לכך אין זה כבר מבנה מגורים. עם זאת, יש להסביר מדוע נקבעו דווקא עשרים אמה כגבול העליון. המספר אמנם סביר, אך לא פחות סביר היה לקבוע חמש עשרה או עשרים וחמש אמה. המספר עשרים אמה מופיע בשני הקשרים עיקריים: שערי אולם המקדש היו גבוהים עשרים אמה, ומבוי שהוא בגובה רב יותר יש "למעט". הכלל הוא שמותר לטלטל במבוי (רחוב בשפתנו) שיש לו שערים; הגובה המְרַבִּי של השערים הוא עשרים אמה. גם התלמודים עמדו על שתי מקבילות אלו. בבבלי (ב ע"א) אף מניחים בתחילה שדין מבוי ודין סוכה מקביל אף בתחומים נוספים<sup class="footnote-marker">59</sup><i class="footnote">בירו', נא ע"ב, יש דיון השוואתי בין דיני מבוי לדיני סוכה, והתלמוד מצא קווי דמיון וקווי שוני בין דיני סוכה לבין דיני מבוי. </i>, הנחה הנדחית במהלך הדיון. יש להניח שהמספר עשרים אמה נקבע במקורו במקדש, וגובה זה נקבע בסוכה ובמבוי בהשראת המקדש. אין להסיק מכך מסקנות מרחיקות לכת. הסוכה אינה מקדש מעט, כשם שהמבוי אינו מקדש זוטא. הגובה של עשרים אמה עבר כמטבע לשון ספרותי-תרבותי, ותו לא. עם זאת, יש כאן ראיה נוספת למרכזיותו של המקדש בתבנית הספרותית ובמחשבה היהודית של התקופה<sup class="footnote-marker">60</sup><i class="footnote">ראו דיוננו להלן, סוף פ"ב.  </i> (תמונה 3). עשרים אמה הוא גובהו של פתח ההיכל. כמובן היו במקדש פתחים אחרים בגבהים אחרים, אבל מעבר לכך, תקרת המקדש הייתה גבוהה בהרבה והיה צריך להשוות בין גובה הסוכה לגובה תקרת האולם או ההיכל (100 אמה). הגבלת הגובה המרבי לעשרים אמה מופיעה גם בעירובין (פ"א מ"א) לעניין גובה השער המרבי; שם המידה של עשרים אמה מתאימה יותר למקדש. ברם, בשני המקרים הקשר הוא ספרותי ולא נימוק הלכתי משמעותי.
הר"ן מעיר שבמשנתנו "סוכה" היא למעשה סכך, וההגבלות הן על גובה הסכך מהקרקע. בספרות התנאית אכן לעתים "סוכה" היא סכך, אך את משנתנו ניתן להבין גם אם "סוכה" היא כל הסוכה ולא רק הסכך. בחלק מעדויות הנוסח בכתבי יד ובציטטות מופיע הנוסח "למעלה מעשרים אמה", ואין הבדל בהלכה ובתוכן בין הנוסחאות הללו לנוסח של כתב יד קופמן. פוקס מעיר שהנוסח "למעלה..." הוא בבלי, אך לא חדר לרוב כתבי היד<sup class="footnote-marker">61</sup><i class="footnote">פוקס, סוכה, עמ' 3. </i>. 
<b>ורבי יהודה מכשיר –</b> לפי רבי יהודה אין כל הגבלת גובה. בירושלמי התדיינו האם רבי יהודה קובע גובה מרבי אחר, ארבעים אמה כגובה תקרת המקדש, או "תני אפילו מאה אמה". יש להבין שעשרים אמה הן גובה גבוה ביותר עבור מבנה זמני; כל קביעה של גבול מרבי גבוה יותר היא תאורטית, ואפילו השיעור של עשרים אמה מוגזם ביותר. וי"ו החיבור אינה בחלק מכתבי היד, ומבחינה מבנית היא מיותרת.
הוויכוח בין חכמים לרבי יהודה ממשיך בתוספתא ובתלמודים (תוס', פ"א ה"א; בבלי, ב ע"א; ירו', נא ע"ב)<sup class="footnote-marker">62</sup><i class="footnote">בתלמודים נאמר שהסוכה הייתה בלוד אך בתוספתא לא נאמר היכן היא שכנה, ולפי פשוטם של דברים הייתה בירושלים, שם התגוררה הלני המלכה ושם היה לה ארמון בסוף ימי הבית השני. הנוסח "לוד" נוסף בידי מעתיקים שידעו שרבי יהודה למד בלוד ומספר עליה. </i>, ומסופר על סוכתה של הלני המלכה שהייתה גבוהה יותר. מתברר שאין מחלוקת על גובה הסוכה של הלני, אלא מדוע התירו אותה: האם משום שהייתה אישה ופטורה מסוכה, ולכן הסכימו שתהיה סוכתה גבוהה יותר, או שמא הייתה הסוכה כשרה ונועדה עבור בניה<sup class="footnote-marker">63</sup><i class="footnote">לפי המסופר היו שבעה בניה תלמידי חכמים. יש להניח כי זה מטבע לשון ספרותי. בניה, כמו הלני, היו קרובים לעולמם של חכמים, אך לא שמענו שהשתלבו בבית המדרש. אבל ראו פירושנו לשבת פ"ז מ"ג, שם העלינו אפשרות שמונבז שהתווכח עם רבי עקיבא על בעיה כלשהי הקשורה לגרים הוא מבני בניו של מונבז בנה של הלני. </i>. הסיפור מצטרף לעדויות על שהותה של הלני המלכה בארץ. מלכה גיורת זו הרשימה מאוד את החכמים וסיפורים רבים סופרו עליה, על אורחותיה וצדקותה ועל ילדיה<sup class="footnote-marker">64</sup><i class="footnote">ראו פירושנו ליומא פ"ג מ"ט. </i>.
<b>ושאינה גבוהה עשרה טפחים – </b>פסולה, שכן 10 טפחים (כמטר אחד) הוא הגובה המזערי למקום המאפשר מגורים. המשנה מניחה בפשטות שתפקידם של חכמים לקבוע "שיעורים", כלומר מידות מזעריות ומידות מְרביות. במישור העקרוני חשיבותם של ה"שיעורים" היא בהנחה שיש חשיבות עליונה לפרטי המצוות ולכימותן. זאת כנגד הגישה הרואה את חשיבות המצוות במישור העקרוני-סמלי בלבד. מקורם של השיעורים השונים שנוי במחלוקת. יש הרואים בהם דבר תורה, ואחרים רואים בהם חידוש של חכמים ועדות לסמכותם<sup class="footnote-marker">65</sup><i class="footnote">ראו פירושנו ליומא פ"ח מ"ג; בבלי, ד ע"ב; ירו', נא ע"ד. </i> (איור 4). 
<b>ושאין לה שלוש דפנות –</b> התלמודים מסבירים ששלוש הדפנות משמען שתי דפנות ותחילתה של דופן שלישית, <b>ושחמתה מרובה מצילתה פסולה –</b> העיקרון המנחה הוא שהסוכה צריכה להיות מקום מגורים נוח ותקין. ההלכה קובעת בכך את התנאים הנדרשים להגדרה זו.
<b>סוכה הישנה בית שמי פוסלין ובית הילל מכשירין –</b> התורה מצווה לשבת בסוכה, אבל חכמים קבעו שבניית הסוכה היא מצווה כשלעצמה. כך גם נקבעה ברכה לשם בניית סוכה. בתוספתא נוסח הברכה הוא: "ברוך שהגיענו לזמן הזה"<sup class="footnote-marker">66</sup><i class="footnote">תוס', ברכות פ"ו (ז) ה"ט, וראו ליברמן, זרעים, עמ' 112; בבלי, פסחים ז ע"ב; פסחים מו ע"א.  </i>, ובירושלמי נוסח הברכה שונה: "העושה סוכה לעצמו מהו אומר 'ברוך... אשר קדשנו במצוותיו וצוונו לעשות סוכה', לאחר '...לעשות סוכה לשמו' " (ירו', נב ע"ב). לעומת זאת בבבלי מנחות (מב ע"א) נאמר שאין מברכים על בניית סוכה<sup class="footnote-marker">67</sup><i class="footnote">כן נקבע להלכה, בניגוד לבבלי סוכה ופסחים לעיל. </i>. המחלוקת האם לברך על התקנת חפצי המצווה הופכת להיות מחלוקת עקרונית החוזרת במצוות רבות, כגון השאלה האם יש לברך על התקנת הנר בערב שבת, ומחלוקות נוספות<sup class="footnote-marker">68</sup><i class="footnote">ראו ליברמן, תשלום תוספתא, עמ' 34-33. </i>.
נראה שבשלב זה המחלוקת היא האם בניית הסוכה היא מצווה בפני עצמה לכל דבר, וראויה לברכה, או שמא היא רק בבחינת תשמיש מצווה. בארץ ישראל ניכרת מגמה של ריבוי ברכות, ואילו בבבל מתפתחת הגישה החוששת מברכות לבטלה, גישה מיסטית במקצת הרואה סכנה גדולה בברכה לשווא, ובהוצאת שם שמים שלא לצורך. המונח "ברכה לבטלה" תדיר בתלמוד הבבלי ונעדר מהירושלמי, ואין זה מקרה. הגישה המיסטית הובילה, אפוא, לשתי גישות סותרות: האחת הרבתה בעשיית קמעות אשר שמות הקודש של ה' משובצים בהם, והאחרת הובילה לאיסור אמירת שמות קדושים, ומיעוט ברכות שלא במקום חובה מובהקת. אשר לנוסח הברכה, התוספתא מציעה נוסח כללי המתאים לכל המצוות, ובירושלמי נוסח שונה לכל מצווה ומצווה. הסבר המחלוקת של בית שמאי ובית הלל יובא להלן.
דיון דומה הוא ההיתר או האיסור לאכול מצה ישנה<sup class="footnote-marker">69</sup><i class="footnote">בתוס', פסחים פ"ב הכ"א נקבע שמצה ישנה כשרה אם אפה אותה לשם פסח, כלומר יש לאפות את המצה לשמה, ולא נאמר מה הסיבה לכך. בירושלמי שם, כט ע"ב, ובסוכה נב ע"א, זו מחלוקת בית שמאי ובית הלל, ורבי יוסי סבור שהכול מודים שהיא פסולה שמא לא אפאה כהלכה. הווה אומר, הייתה מחלוקת כללית על מצווה שנעשתה שלא לשמה, אך לפי רבי יוסי גם המתיר אוסר במצה ישנה מסיבה מיוחדת זו. ההלכה האוסרת אכילת מצה ישנה זכתה לפיתוח מורחב בספרות ראשוני אשכנז שהחמירו על עצמם ותבעו לאפות את המצה לאחר ביעור חמץ, אך בערב פסח שחל בשבת אפו את המצה במוצאי שבת. לגישה זו אין הד בספרות חז"ל, וראו פירושנו לפסחים פ"ג מ"ו והמבוא למסכת פסחים. </i>. שם השאלה היא האם מצה שלא נאפתה לשם מצווה נחשבת כשרה, אלא שמודגש שם החשש שמצה ישנה לא נאפתה בזהירות מרבית משום שלא נאפתה לשם מצת הפסח. הווה אומר, החשש אינו אפייה שלא לשמה אלא אפייה חפוזה. בסוכה חשש מעין זה אינו קיים, שכן אין קל מלבדוק אם הסוכה בנויה כהלכה אם לאו, מה שאין כן במצה העלולה להחמיץ בתוכה ואין הדבר נראה בחוץ.
<b>אי זו היא –</b> סוכה <b>הישנה </b>– <b>שעליה נחלקו בית שמאי ובית הלל, כל שעשאה קודם לחג שלושים יום ואם עשאה לשם החג אפילו מתחילת השנה כשירה –</b> הסיפא מלמדת על טיבה של המחלוקת. הנחת היסוד היא שיש לעשות את המצווה לשמה, כיוון ש"מצוות צריכות כוונה" (בבלי, ברכות יג ע"א ועוד), כלומר יש לעשותן לשם מצווה<sup class="footnote-marker">70</sup><i class="footnote">ראו פירושנו למגילה פ"ב מ"ב. </i>. אם סוכה ישנה חזקה אף על פי שלא נבנתה לשם מצוות סוכה – היא פסולה לדעת בית שמאי, ובית הלל אינם רואים בסוכה מצווה לכל דבר, ולכן סוכה ישנה מותרת תמיד. המשפט "ואם עשאה לשם החג" הוא לשיטת בית שמאי. בית הלל סבורים שסוכה ישנה כשרה תמיד; בית שמאי פוסלים, אבל אם עשאה לשמה כשרה, שכן סוכה ישנה אסורה רק משום שלא נעשתה לשמה.
הירושלמי מוסיף לדברי בית הלל תוספת מה ההופכת את הגישה העקרונית: "תני וצריך לחדש בה דבר" (ירו', נב ע"ב; שמחות פ"ז הי"ג, עמ' 147), כלומר יש לעשות משהו בסוכה הישנה כדי שתהיה בה עשייה לשם המצווה, והסבירו בירושלמי שם שיש לחדש בה לפחות טפח. לא נאמר על מה נאמר המשפט: האם זו הוספה לדברי בית הלל, כלומר סוכה הישנה כשרה אם הוסיף בה דבר, או שמא התוספת היא לדברי בית שמאי, וסוכה ישנה שנעשתה לשמה כשרה אבל יש לחדש בה דבר. לפי פרשנות זו החידוש בירושלמי אינו מהפכני אלא מסייג את הוויתור של בית שמאי. אם ההוספה היא לדעת בית הלל הרי שהם קיבלו למעשה את הגישה העקרונית המיוחסת לבית שמאי. גם הם מסכימים שבניית הסוכה צריכה להיות לשם מצווה, אלא שמסתפקים בכוונה סמלית: "צריך לחדש בה דבר". במסכת שמחות (שם) המשפט מוצג כהמשך ישיר לדברי בית הלל: "ובית הלל מכשירין עד שיחדש בה דבר", ומשמע שהבינו את המשפט כשינוי עקרוני בדעת בית הלל. 
מתברר שהגישה התובעת שעשיית הסוכה תהיה לשם מצווה היא נרחבת, וקשה להניח שהיא מייצגת רק את בית שמאי שבדרך כלל דעתם נדחית. בתרגום יונתן לספר ויקרא (כג מב) נאמר שהסוכה "מתעבדא לטולה לשום חגא" (נעשית לצל לשם החג [מצוות החג]), ובספרי: " 'תעשה לך' – פרט לסוכה ישנה" (ספרי דברים, קמ, עמ' 184), והרי זו ממש דעת בית שמאי. בתרגום יונתן יש לעתים רחוקות הד לדעת בית שמאי, אך קשה להניח שבספרי היו זונחים את דעת בית הלל ומציגים רק את דעת בית שמאי. כפי שראינו לעיל, בארץ ישראל בירכו על עשיית סוכה, שיטה המתאימה יותר לדעת בית שמאי הרואים בעשיית הסוכה מצווה כשלעצמה. נראה, אפוא, שהמשפט "צריך לחדש בה דבר" מבטא נסיגה מדעת בית הלל. בית הלל מקבלים את העיקרון ההלכתי של בית שמאי, אך עדיין חולקים על השלכותיו. לדעתם סוכה ישנה פסולה, אך אם חידש בה דבר – מותרת.
מעתה נותר עוד רק לתהות האם ההסתייגות "צריך לחדש בה דבר" יצאה מבית מדרשם של בית הלל, או שמא זו הסתייגות מאוחרת שנועדה להתאים את ההלכה המקובלת לדעת בית הלל. לפי המסורת ההלכתית דעתם של בית שמאי דחויה מפני בית הלל. ברם בפועל יש לכך חריגים רבים, והתמונה מורכבת יותר מכפי שהיא מוצגת על ידי המקורות<sup class="footnote-marker">71</sup><i class="footnote">ספראי, הכרעה כבית הלל. </i>. מכל מקום, בסדרת עדויות המובאת להלן מוצעת הגישה שסוכה ישנה פסולה, והיא קרובה יותר לדעת בית שמאי<sup class="footnote-marker">72</sup><i class="footnote">להלן מ"ב, מ"ד, מ"ה ועוד.  </i>.
כפי שראינו לעיל הייתה כנראה דעה כיתתית שמצוות סוכה צריכה להתקיים בהר הבית בלבד. הגישה שהקמת הסוכה היא מצווה כשלעצמה מבטאת, ללא ספק, גישה הלכתית שונה לחלוטין. 
הצורה "ובית הלל..." מופיעה בכתבי יד רבים, אך בחלק מהם "בית הלל..." ללא וי"ו. דרכה של משנה היא להביא את החולק ללא וי"ו החיבור<sup class="footnote-marker">73</sup><i class="footnote">לעיל, וראו פוקס, סוכה, עמ' 5, 7 ועוד. </i>. 

Mishnah 2

הנחת היסוד של המשנה היא שאסור שגג הסוכה יהיה מכוסה, ועליו להיות חשוף לשמים. כרגיל ההנחה המרכזית המהווה את התשתית ההלכתית למשנה אינה נאמרת במפורש, שכן היא ידועה ומקובלת על הכול. 
<b>העושה סוכתו תחת האילן –</b> הסוכה נעשתה בחצר, ולעתים היו ביישוב עצים שהצלו על הסוכה. מבחינת הנוחות שבדבר יש לצל יתרון, אך אז אין זו ישיבה תחת סוכה אלא תחת העץ. בעיירות היהודיות היו רק עצים מעטים בשטח הבנוי, ותופעה של בניית סוכה מתחת לעץ אופיינית יותר למרחב הכפרי בבתי האחוזה ובחוות.
<b>כילו –</b> בנוסח הדפוס: <b>כאילו. </b>בנוסח ארץ ישראל האל"ף המנוקדת בשווא נאלמת ונעלמת, <b>עשאה בתוך הבית –</b> וכמובן סוכה בבית אסורה. פשוט לפרש את המשנה שהאילן פסול לסכך משום שהוא מחובר לקרקע. ברם, כפי שנראה במשנה ד, לבבלי אמנם ברור שסכך המחובר לקרקע פסול, אולם ניתן גם לפרש שסוכה תחת אילן פסולה משום שהיא בבחינת סוכה ישנה, ונאמר " 'תעשה' – ולא מן העשוי" (בבלי, יא ע"ב). זאת לפי הגישה של בית שמאי, שחדרה להלכה, שיש לעשות את הסוכה לשם מצווה, ועשייתה היא מצווה כשלעצמה. 
<b>סוכה על גבי סוכה –</b> השאלה עשויה להיות תאורטית, אך גם מעשית. ניתן לבנות סוכה בשתי קומות, ואיננו יודעים עד כמה היה הדבר תדיר, <b>העליונה כשירה –</b> הסוכה העליונה היא סוכה רגילה, שכן יש לה רצפה וגג רגיל, ו<b>התחתונה פסולה –</b> משום שהגג שלה מכוסה על ידי גג נוסף.
<b>רבי יהודה אומר אם אין דיורים בעליונה התחתונה כשירה –</b> אם אנשים גרים בסוכה העליונה היא מהווה מחיצה בין קרקעית הסוכה לסכך ואז הסוכה התחתונה פסולה, אך אם הסוכה השנייה אינה משמשת למגורים הסוכה התחתונה כשרה. שני התלמודים מתחבטים בשאלה מהו הגורם הקובע, טיב הסוכה או טיב השימוש בה: האם הסוכה התחתונה פסולה רק אם גרים בסוכה העליונה ממש, או שמא די בכך שהסוכה העליונה תהיה אפשרית למגורים, וממילא רק אם אינה מתאימה לדיור אזי התחתונה כשרה. יש להניח שבכל מקרה מדובר במצב שבו הגג של הסוכה התחתונה (קרקעית הסוכה העליונה) כשר לסכך, והשאלה היא האם השימוש בסוכה העליונה מהווה מעין מחיצה או לא.
יש הגורסים בדברי רבי יהודה "<b>אף</b> התחתונה כשרה"<sup class="footnote-marker">74</sup><i class="footnote">אפשטיין, מבוא, עמ' 1011; בעל מלאכת שלמה למקום. בין הראשונים יש הגורסים "אף" כמו המאירי, הרא"ש ואולי גם הרמב"ם (ראו במלאכת שלמה) ועוד.  </i>; לנוסח אין בסיס, וברור שלוּ היה הנוסח לפני התלמודים לא הייתה לסוגיות התלמודים עמידה. כאמור, התלמודים שואלים אם אנשים גרים בסוכה העליונה או שהיא רק מתאימה לדיור; אם היה כתוב במשנה "<b>אף</b> התחתונה" משמע שהעליונה כשרה, וברור שהיא מתאימה לדיור. עדיין ניתן להסביר את דברי רבי יהודה שהסוכה אפשרית וכשרה למגורים, אך אינה מנוצלת. ברם, אז לא היה מקום להתלבטות האם "דיורים" במשנה הם דיורים ממש או שדי בכך שהסוכה אפשרית למגורים. 

Mishnah 3

<b>פרס עליה –</b> על סכך הסוכה, <b>סדין מפני החמה –</b> הסדין הוא אריג גדול חסר צורה, משמש כמצע לישיבה או לשינה, <b>או</b> – אם פרס סדין, <b>תחתיה –</b> מתחת לסכך, <b>מפני הנשר – </b>כדי שלא ינשרו עלים על השולחן לתוך חלל הסוכה. בכל המקרים הללו הסוכה פסולה. התלמודים מדגישים שכל זה אם פרס את הסדין בגלל העלים הנושרים, שכן בכך חיווה דעתו שאינו מסתפק בסכך. אבל אם פרס את הסדין לשם נוי – הסוכה כשרה (ירו', נב ע"ב). בכך ההלכה מצטרפת לרשימה ארוכה של הלכות שהדין בהן נקבע לא רק לפי טיב המעשה אלא גם לפי כוונתו של העושה, כמו מי שבנה סוכה לא לשם המצווה, שכוונתו קובעת אם הסוכה כשרה. 
בתוספתא מובא מעשה ברבי אליעזר שישב בסוכתו של יוחנן בן אלעאי בקיסריון, והאחרון שאל אותו האם מותר לכסות את הסוכה בסדין מפני החמה. רבי אליעזר מתחמק מתשובה ומשאיר את ההחלטה לשואל: "אין לך כל שבט ושבט מישראל שלא העמיד נביא". לבסוף פרס יוחנן סדין על הסוכה, ורבי אליעזר הפשיל את בגדיו ויצא מן הסוכה (תוס', פ"א ה"ט; בבלי, כז ע"ב)<sup class="footnote-marker">75</sup><i class="footnote">נוסח הסיפור בתלמוד הבבלי מעט רֵאלי יותר. </i>. אין צריך לומר שלא מדובר כאן על אכילה בסוכה אלא על ישיבה בסוכה, אך רבי אליעזר נמנע אפילו מישיבה בסוכה שאינה כשרה לדעתו. השאלה והתנהגותו של יוחנן מוכיחות שההלכה טרם נקבעה, וייתכן אפילו שרבי אליעזר הסכים שאין כאן הלכה מוצקה, ולכן נמנע מלהורות הלכה אלא שהחמיר על עצמו. 
בתלמוד הבבלי נשמרה סדרת ברייתות. אחת קובעת שמותר לישון תחת הכילה, ואחת האוסרת. עוד נאמר שם שבוודאי מותר לשבת תחת כילה שאין לה גג. הגמרא אומרת שזו דעתו של רבי יהודה המתיר לישון תחת גג זמני, וממילא משנתנו שלא כרבי יהודה (בבלי, יא ע"א). הקושי העיקרי הוא שרבי יהודה מהלך, בדרך כלל, בשיטת רבי אליעזר רבו, וראינו שרבי אליעזר החמיר בעניין כיסוי גג הסוכה. ייתכן שההבדל בין כילה לנקליטי המיטה (להלן) הוא בטיב הכיסוי. המיטות בימי הביניים היו עשויות כמעין ארון חצי סגור, וטבעי הוא ששינה בכלי קבע סגור לא תיחשב כשינה בסוכה. אם המיטות של קדמונינו היו דומות – אזי מובן מדוע שינה תחת כיסוי הנשען על נקליטי הסוכה פוסל את הסוכה, אך לא שינה תחת הכילה, שהיא כיסוי זמני. ברם, בציורים שבידינו המיטה היא בדרך כלל פתוחה ואין לה כל כיסוי. הציורים הם של השימוש במיטה להסבה, ולא לשינה, וכנראה לשינה הרכיבו עליה את הנקליטים הניידים וכיסוה בכילה. 
<b>או שפרס על גבי הקינוף פסולה –</b> הקינוף הוא מתקן לתליית כילה על המיטה. הבבלי (י ע"ב) מסביר שמדובר בארבעה מוטות בארבעת צדי המיטה<sup class="footnote-marker">76</sup><i class="footnote">לפירוט ראו אוצר הגאונים, עמ' 19 ועמ' 88. </i>. אם פרס סדין על הקינוף הסדין נחשב למחיצה והופך את המיטה לאוהל בפני עצמו, ואם אכל על המיטה או ישן עליה לא יצא ידי חובת סוכה, א<b>בל פרס הוא –</b> הכוונה פורס הוא, כלומר רשאי לפרוס סדין, <b>על נקליטי המטה –</b> לפי הבבלי נקליטים הם שני מוטות שתולים עליהם את הכילה באלכסון כלפי מטה. מחיצה אלכסונית כזאת אינה נחשבת להפרדה בין האוכל וגג הסוכה (הסכך), ואינה מהווה אוהל בפני עצמו (איור 5). 

Mishnah 4

<b>הידלה עליה –</b> על סכך הסוכה, <b>את הגפן ואת הדלעת ואת הקיסוס –</b> שלושת הצמחים הללו הם צמחים מטפסים אשר עשויים לכסות את מלוא שטח גג הסוכה. הקיסוס הוא צמח מטפס ממשפחת הדלועיים<sup class="footnote-marker">77</sup><i class="footnote">פליקס, חקלאות, עמ' 228. אין לבלבל בינו לבין הקישוא (כדעת המאירי).  </i>, הוא המכונה דלעת יוונית, ויש מהאמוראים שזיהו אותו עם הקיק (ירו', שבת פ"ב ה"א, ד ע"ג)<sup class="footnote-marker">78</sup><i class="footnote">ראו פירושנו לשבת פ"ב מ"א.  </i>, <b>וסיכך על גבן פסולה –</b> סוכה זו יש לה סכך, אך מתחתיו או מעליו חומר נוסף המפריד בין הקרקעית והסכך.
<b>אם היה סיכוך הרבה מהן – </b>כלומר הצמח אינו מכסה את כל הסכך אלא חלק קטן ממנו, <b>או שקצצן – </b>קצץ את הגפן או הקיסוס, ואז ענפי הגפן או הקיסוס כשרים לשמש כסכך בפני עצמם, <b>כשירה –</b> הסוכה. הסברנו שפסול הגפן והדלעת נובע מכך שהם מחוברים לקרקע. ברם, הספרי מצטט את משנתנו כדוגמה לאיסור להשתמש בסוכה ישנה: " 'תעשה לך' – פרט לסוכה ישנה מיכן אתה אומר הדלה עליה את הגפן ואת הדלעת ואת הקיסוס וסיכך על גבן פסולה" (ספרי דברים, קמ, עמ' 194; בבלי, יא ע"ב). לפי הסבר זה, אם קיצץ את הגפן הסוכה כשרה משום שהוא "חידש בה דבר", כמו שאמרנו במשנה הקודמת. לכאורה ניתן ללמוד מכאן שסכך המחובר כשר, אלא שאסור משום שדרשו חכמים " 'תעשה' – ולא מן העשוי"<sup class="footnote-marker">79</sup><i class="footnote">כבר הבבלי (יא ע"ב) שואל שאלה זו ותירוצו דחוק, וברור שלשיטתו סכך המחובר פסול.  </i>. כפי שנראה להלן יש מקום לפרש כך גם במשנה הבאה, וזאת בניגוד להלכה הרווחת שסכך המחובר לקרקע פסול. ברם, יש מקום גם לפירוש אחר. המונח "מיכן אמרו" במדרשים הוא בדרך כלל ציטוט מהמשנה. ייתכן שבעל המדרש ציטט את המשנה לא בהקשר ההלכתי המדויק שלה, ועדיין הדבר צריך ליבון, וראו להלן בהמשך המשנה.
בירושלמי שנו: "אמר רבי יוחנן כתיב 'באספך מגרנך ומיקבך', מפסולת שבגורן ושביקב את עושה לך סכך" (נב ע"ב). הדרשה רמוזה גם בבבלי, אם כי שם היא מקוצצת במקצת וחלקה האחרון חסר (בבלי, יב ע"ב)<sup class="footnote-marker">80</sup><i class="footnote">רבים מהמפרשים הסבירו שאסור לסכך באוכל משום שהוא מקבל טומאה, וראו הדיון במשניות להלן (מ"ח ומ"ט).  </i>. האיסור לסכך בפרי משתמע גם מהתוספתא: "סיככה בהוצני פשתן כשירה בעניצי פשתן פסולה" (תוס', פ"א ה"ד; ירו', נב ע"א; בבלי, יב ע"ב)<sup class="footnote-marker">81</sup><i class="footnote">לטכניקה של עיבוד הפשתן ראו אוצר הגאונים למקום; ספראי, פשתן. </i>. הוצני פשתן הם הגבעולים של הפשתן שנתלשו מהשדה. את הגבעולים משרים במים במשך 10-6 ימים, ובמים מתחולל תהליך אורגני של התרבות חידקים, ואלה מחלישים את הזיקה שבין הסיב והקליפה התאית שסביבו. בשלב זה הגבעולים מכונים "עניצי (או אניצי) פשתן". לאחר מכן סורקים את הגבעול ותולשים את הקליפה; מתקבל סיב לבן, וממנו אורגים את החוט. הפשתן אינו אוכל, אך הוא מוצר סופי. יש מהראשונים שפירשו שפסול אוכל נובע מכך שהוא מקבל טומאה. נכון שאוכל מקבל טומאה, אך רק לאחר שנרטב במים. סיב הפשתן אינו מקבל טומאה משום שהוא "פשוטי כלי עץ" שאין להם כלי קיבול. אם כן, בגבעולים אסור לסכך משום שהם פרי הארץ ומקבלים טומאה, ואילו הסיב נחשב למוצר מעובד שאינו מקבל טומאה ומותר לסכך בו.
ההסבר שמשנתנו מתמקדת בשאלת הטומאה אינו מתאים למשנתנו. לא נאמר במשנה שאסור לסכך בגפן שטרם הורטבה, ובכלל מדובר באשכולות שלכאורה טרם נקטפו מהשיח, על כן אין לקשור את הפסול כאן לפסול טומאה. הקשר זה יעלה להלן במשניות ח-ט, ונחזור לדון בו. איסור הסיכוך באוכל נרמז גם בתוספתא, אך לאו דווקא כפירוש למשנתנו. שם נאמר ש"אם היה הקש מרובה על הדגן כשירה" (פ"א ה"ו), זאת משום שהקש כשר לסיכוך, אך הדגן לא. הניסוח בתלמוד הבבלי הוא שהפסולת רבה על האוכל (יג ע"ב); ניסוח זה נקבע בהקשר אחר<sup class="footnote-marker">82</sup><i class="footnote">לעניין סיכוך במכבדי תמרים שיש בהם ענפים קצוצים ומזון מעורבים זה בזה. </i> והוא הוסב בתלמוד הבבלי, ורק בו, לענייננו. לפי הסבר זה אין לסכך בגפן או בדלעת גם אם נתלשו, משום שהם אוכל, והוא הדין בקיסוס. אמנם הקיסוס אינו אוכל, אך מהזרעים הפיקו שמן.
אם כן, אין לסכך באוכל לא משום שהוא מקבל טומאה אלא משום שאוכל אינו ראוי באופן עקרוני לשמש סכך, ואולי פעל כאן הרצון להימנע מבזבוז מוצרי מזון. כך יש גם להסביר את האיסור לסכך בגבעולי הפשתן, שאמנם אינם אוכל אך ניתן להפיק מהם מוצר בעל ערך כספי גבוה. 
<b>זה הכלל –</b> המונח "זה הכלל" מופיע גם במשניות אחרות. בדרך כלל זהו ניסוח מאוחר ומכליל שאינו קשור למה שלפניו או אחריו<sup class="footnote-marker">83</sup><i class="footnote">אפשטיין, מבוא, עמ' 1043. </i>. כך גם כאן, כפי שנראה להלן. הכלל עוסק בשאלה איזה סכך כשר. שאלה זו לא נשאלה עד עכשיו, והמשניות הקודמות עסקו רק בשאלה מה קורה כאשר חומר אחר מכסה את הסכך. אגב כך נרמז גם מה נחשב לחומר "אחר", אך לא נאמר במפורש מה כשר כסכך. לפי ההסבר האחרון שהצענו אכן המשנה מדברת על הכשר סכך, אך דווקא הכלל של המשנה (אין לסכך באוכל) אינו מופיע. אם כן הכלל איננו מלא, ונשוב לכך להלן. 
<b>דבר שהוא מקבל טומאה –</b> כל כלי גמור מקבל טומאה<sup class="footnote-marker">84</sup><i class="footnote">"לקבל טומאה" משמעו שאם הכלי נגע באדם טמא או בשרץ הוא נטמא. חפץ שאינו "מקבל טומאה" אינו טמא גם אם נגע במת עצמו. כך, למשל, אבן שנגעה במת אינה טמאה. </i>, ולכן פסול כסכך. ברם, הכלל "אינו מקבל טומאה" אינו מכסה את כל המקרים שבהם נאסר לסכך בחפץ שלם. כפי שנראה להלן (משניות ה-ו) נאסר לסכך בחפצים שאינם מקבלים טומאה, כמו קרשים מעובדים.
מגבלה נוספת היא: <b>אם אין גידוליו מן הארץ אין מסככין בו –</b> ברשימה זו חסרה המגבלה שאין לסכך באוכל ומגבלה חשובה נוספת<sup class="footnote-marker">85</sup><i class="footnote">אלבק, פירוש לסוכה, עמ' 473. </i>, שהסכך צריך להיות מנותק מהקרקע. מגבלה זו ברורה בספרות ההלכה הבתר תנאית אך אינה מופיעה במפורש בספרות התנאית, ובכל הפעמים שהיא נרמזת ניתן לפרש את המשנה גם בדרך אחרת<sup class="footnote-marker">86</sup><i class="footnote">ראו לעיל משנה ב, ולעיל משנה זו. </i>. כפי שראינו לעיל, גם את המשנה הקודמת קל יותר לפרש לפי ההנחה שסכך המחובר לקרקע מותר, והוא נפסל רק אם הוא נחשב לסוכה ישנה שאינה "מן העשוי". כל זאת בניגוד למשנה ב שפירשנו שהיא עוסקת בפסול סכך המחובר לקרקע. ברם, יש להשתדל להימנע מליצור מחלוקות בין משניות; ייתכן גם שהכלל אינו שלם, וראינו משניות רבות המציגות כביכול כללים שלמים אך בפועל אין הם שלמים כל עיקר<sup class="footnote-marker">87</sup><i class="footnote">ראו, למשל, פירושנו למגילה פ"א מ"ה-מי"א. </i>, בבחינת "לית כללוי דרבי כללים"<sup class="footnote-marker">88</sup><i class="footnote">"אין כלליו של רבי כללים", כלומר כללי המשנה אינם שלמים. ראו ירו', יבמות פ"ט ה"ב, י ע"א; חגיגה פ"א ה"א, עה ע"ד; תרומות פ"א ה"ב, מ ע"ג.  </i>. כך גם משנתנו אינה מזכירה את מגבלת החיבור לקרקע, וכמובן גם אינה קשורה למשנה הקודמת הדנה בפסול סכך המחובר לקרקע. מכל מקום, המשניות הבאות מלמדות שיש עוד מגבלות על טיב הסכך, כך שאין ספק ש"זה הכלל" במקרה זה אינו כולל את כל ההלכה.
עד עתה פירשנו את הכלל לפי נוסחתנו. ברם, בכתבי היד ובעדי הנוסח יש עוד שתי נוסחאות. נוסחה אחת דומה מבחינה הלכתית, אלא שהדברים מנוסחים בה באופן הפוך. לפי תפיסה זו הנוסח הכללי הוא: כל דבר שאינו מקבל טומאה וגידולו מן הארץ – מסככין בו. בין כתבי היד יש שינויים קטנים נוספים שאינם מענייננו. נוסח הדפוס הוא הכלאה של שתי הנוסחאות הללו. נוסח זה אין בו שינוי מבחינת ההלכה או התוכן. בין שני הנוסחים מצוי גם נוסח קשה: <b>"דבר שהוא מקבל טומאה אם אין גידוליו מן הקרקע אין מסככין בו". </b>נוסח זה מצוי בכתבי יד רבים, ובהלכות סוכה לראבי"ה<sup class="footnote-marker">89</sup><i class="footnote">פוקס, סוכה, עמ' 18-16. </i>. מכאן ניתן להבין שדבר המקבל טומאה אבל גידולו מן הקרקע מסככים בו, ובמקביל אולי מותר גם לדייק שדבר שאינו מקבל טומאה מסככים בו גם אם אין גידולו מן הקרקע. נוסח זה קשה מבחינה הלכתית, שכן הוא סותר את משנה יא שבה נדון דינה של מחצלת קנים. שם מתברר שהמחצלת, אף שעשויה מחומר אורגני "הגדל בקרקע", פסולה לסיכוך אם היא עשויה לקבל טומאה, וכשרה אם אינה מקבלת טומאה. יתר על כן, שתי התביעות ההלכתיות (מקבל טומאה ואין גידולו מן הארץ) מופיעות בהקשרים אחרים, ודומה שקל מאוד לפרש שבשני המקרים הללו הסכך פסול. 
פוקס מציע לפתור את הבעיה על ידי הענקת משמעות של או למילה אם. הווה אומר, אלו שתי תביעות נפרדות והכל אתי שפיר<sup class="footnote-marker">90</sup><i class="footnote">ראו דיוננו במבוא שבו קבענו שאיננו מעלים הצעות ברוח זו אלא אם כן הן מוכחות.  </i>. 

Mishnah 5

<b>חבילי קש –</b> הקש הוא גבעולי החיטה או השעורה. בדרך כלל קצרו את החיטים ואחר כך קצרו את גבעולי הקש בפני עצמם, אגדו אותם באגודות והביאום לבית. הקש שימש למאכל בהמות. חבילה רגילה גודלה כמלוא היקף זרועותיו של האוסף. הירושלמי מספק הגדרה מדויקת יותר של גודל החבילה ולפיה יש בה עשרים וחמישה מרכיבים (ענפים או זרדים), ונראה שזו הייתה חבילה רגילה (נב ע"א).
<b> וחבילי עצים –</b> את העצים ליקטו בשדה. מקור העצים היה שיחי הבר שגדלו בשטחים הלא מעובדים, וענפים שנגזמו מעצי הפרי. בדרך כלל לא הביא אדם לביתו גושי עצים אלא ענפים, ואלו מתאימים לשמש כסכך,<b> וחבילי זרדים –</b> זרדים הם הענפים הדקים של עצים או שיחים.
<b>אין מסככין בהן אם התירן כשירות</b><sup class="footnote-marker">91</sup><i class="footnote">בעל מלאכת שלמה מעיד על הגרסה "וכולן שהתירן", וכן ס1, ד. </i><b> –</b> ענפים, זרדים או קש כשרים לשמש בתור סכך, שכן גידולם מהקרקע, אך בכל המקרים נאסר לסכך בחבילה. הירושלמי מנמק את האיסור בפסוק "מגרנך ומיקבך" (דברים טז יג) – בפסולת גורן ויקב מותר לסכך ולא בתוצרת עצמה (נב ע"א). חבילת זרדים או ענפים היא בבחינת התוצרת החקלאית עצמה. לא נאמר מה טעמו של האיסור, ומסתבר שהכוונה היא שחבילת זרדים נראית כיבול השדה, אבל זרד בודד הוא בחזקת פסולת. הסבר זה קרוב להסבר הבבלי המנסח את האיסור על סמך דברי רבי יוחנן האוסר סכך ה"נראה כאוצר". סוכה שעל גגה חבילות שלמות נראית כאילו היא מחסן ("אוצר") (בבלי, יב ע"א), הווה אומר, לפנינו הרחבה של החובה לבנות את הסוכה לשם מצווה. לא רק שהבנייה צריכה להיות לשם מצווה, אלא שהצופים צריכים להיות משוכנעים שהסוכה (הסכך) נעשתה לשם סכך. זו הרחבה בולטת של החובה לבנות את הסוכה ("תעשה" – ולא מן העשוי).
<b>וכולם כשירות לדפנות – </b>אין כל הגבלה על טיב החומר שממנו הדפנות נעשות. אלו יכולות להיות קירות בנויים, חפצים המקבלים טומאה (בבלי, ז ע"ב; ירו', נב ע"ב) או כל דבר אחר. הכללים שיש לבנות את הסוכה לשמה, שאין להשתמש בסוכה ישנה ו"תעשה ולא מן העשוי" חלים רק על הסכך ולא על הדפנות. המאירי מפרש שהמשפט חל על משנתנו ועל המשנה הקודמת, והדברים נראים.

Mishnah 6

<b>מסככים בנסרים דברי רבי יהודה –</b> הנסר הוא פס עץ רחב ומעובד שניסרו אותו מהעץ, קרש בלשון ימינו. כך, למשל, ארון מכינים מנסרים (משנה, מועד קטן פ"א מ"ו) ומרצפים בהם את רצפת בית המרחץ (משנה, בבא בתרא פ"ד מ"ו). המשנה אינה קובעת מה רוחבם של הנסרים שאסור לסכך בהם, וניתן להבין שמדובר בכל נסר שהוא. אמנם בהמשך מדובר בנסר שרוחבו ארבעה טפחים, אך מגבלה זו לא נאמרה ברישא.
<b>רבי מאיר אוסר – </b>הנסר נאסר לא משום שהוא מקבל טומאה, שכן כלי עץ פשוטים (שאין להם כלי קיבול) טהורים (משנה, כלים פ"א מט"ו), אלא משום שהם חפץ מוכן ושלם. איסור סיכוך הנסר דומה לאיסור סיכוך בחבילת עצים: בשני המקרים נראה שהסכך לא נעשה לשם סוכה אלא נעשה שימוש משני בחפץ מוכן. גג הסוכה צריך להיראות ככזה שנעשה לשם גג, כך שלא יהיה ניתן להבינו כמקום שהונחו בו חפצים במקרה.
בירושלמי (נב ע"ב) מובאות שתי הצעות: האחת שהמחלוקת היא בעצים "משופים", דהיינו שהותקנו לצורך שילובם במתקן, והאחרת שמדובר בנסרים רחבים מארבעה טפחים. בתלמוד הבבלי (יד ע"ב) מובא רק ההסבר השני, והוא מפותח יותר. כאמור לא נקבע במשנה מה רוחב הנסר, ברם בתלמודים ובתוספתא (פ"א ה"ז) נכלל מרכיב נוסף של רוחב הנסר. הרוחב הקובע הוא ארבעה טפחים (ארבעים ס"מ בערך). מידה זו מופיעה גם לעניין עירוב. נסר ברוחב זה נחשב לעץ בריא המסוגל לקבל עליו מבנה, ולשמש בתור משקוף לפתח (משנה, עירובין פ"ז מ"ד)<sup class="footnote-marker">92</sup><i class="footnote">ראו פירושנו שם. </i>. על כן גם כאן יהיה הבדל בין נסר שרוחבו ארבעה טפחים ומעלה ובין נסר צר יותר. כל המקורות מניחים שנסר שרוחבו ארבעה טפחים איסורו מובהק יותר מנסר צר. התוספתא מניחה בפשטות שמשנתנו עוסקת בנסר צר, ובו נחלקו רבי יהודה ורבי מאיר, אבל בנסרים רחבים אסור לסכך לדעת הכול (פ"א ה"ז). בתלמודים מובאת דעה זו, ולצדה הדעה האחרת ולפיה המחלוקת היא בנסרים רחבים, אבל בנסרים צרים מארבעה טפחים יודה רבי מאיר שמותר, כפי שברור מהטבלה.
סיכוך בנסרים
 
                                                                            נסר שרוחבו פחות<sup class="footnote-marker">93</sup><i class="footnote">נסר שרוחבו פחות מארבעה נזכר רק בתלמוד הבבלי. לא ברור מה עמדת הירושלמי בעניין. </i> נסר משופה<sup class="footnote-marker">94</sup><i class="footnote">ראו להלן, משנה ח. העץ המשופה מופיע רק בסוגיית הירושלמי. </i> מארבעה טפחים         
במקביל האמוראים נחלקים בפסק ההלכה: רב פסק כרבי מאיר לאיסור ורבי יוחנן ושמואל פסקו, כל אחד לחוד, כרבי יהודה להיתר. 
התוספתא והתלמוד הבבלי מוסיפים מעשה בשם רבי יהודה, שבשעת הסכנה סיככו בנסרים. לפי התוספתא "בשעת סכנה שהיינו זוקפין סולמות ומסככין על גביהן נסרים" (פ"א ה"ז), ולפי הבבלי סיככו באופן זה על מרפסת (יד ע"ב). המרפסת היא מעין מדף לאורך דופן הקומה השנייה בחצר<sup class="footnote-marker">95</sup><i class="footnote">החצר הייתה צורת המגורים הטיפוסית לתקופה. החצר היא מכלול גדול ובו חצר פתוחה וחדרים הפתוחים אליה. לתיאור החצר ראו הירשפלד, הבית, ולמרפסת ראו שם, עמ' 170-169.  </i>. אל המרפסת עולים במדרגות (או בסולם), וממנה נפתחים פתחים אל החדרים בקומות העליונות<sup class="footnote-marker">96</sup><i class="footnote">המרפסת מופיעה כחלק המבנה שהוא גבוה מהחצר אך נמוך מהגג. ראו למשל משנה, עירובין פ"ח מ"ג ומקבילות רבות. </i>. למרפסת יש, כמובן, דופן או מעקה; לפי ההלכה חייבים לבנות מעקה לגג ולמרפסת מפני הסכנה (משנה, מועד קטן פ"א מ"י). גובה המעקה של הגג שלושה טפחים, ומעקה המרפסת עשרה טפחים (ירו', מועד קטן פ"א ה"י, פא ע"א). לפי ההלכה לכל תושב בחצר (מכלול) שביתו פתוח לחצר יש זכות שימוש בשטח ששטחו ארבע אמות בחצר (תוס', בבא מציעא פי"א הי"א). לכל בני המרפסת יחדיו ארבע אמות בחצר משום שהמרפסת פתוחה לחצר והיא המעבר לקומה השנייה, וכן יש להם ארבע אמות במרפסת שאליה פתוחים הבתים (חדרים) (שם, הי"ב) (איור 6). 
המסורת בתלמוד הבבלי נראית רֵאלית יותר. קל מאוד לסכך על ידי הנחת נסרים ממעקה הגג לקיר המרפסת. לעומת זאת התיאור בתוספתא קשה, שכן הנחת נסרים על סולמות וייצוב הסולמות קשה. קל היה להבין את התוספתא לו היה לקדמונינו סולמות כפולים שניתן להציבם ללא תמיכה, וביניהם ניתן להניח נסרים. ברם, בדרך כלל חז"ל מדברים על סולם פשוט יותר העשוי מזוג רגליים אחד בלבד ומונח באלכסון על קיר הבית. כך, למשל,  מתואר סולמו של יעקב בחלום בבית אל. חז"ל (בראשית רבה, סט ז, עמ' 796) התקשו להבין כיצד הסולם, שהוא שער השמים, מונח בבית אל ולא בירושלים. 
על כן הם הסבירו שהרגליים בבית אל וקצה הסולם מול ירושלים, או ההפך; לו היה להם סולם כפול, קל היה להסביר שזוג רגליים אחד בבית אל וזוג שני בירושלים. אין זאת אלא שסולם כפול היה נדיר. כמו כן, בסוגיה אחרת בדיני עירוב מדובר בכותל שאליו סמכו סולמות לצורך עירוב, ושוב מדובר בסולמות השעונים על הקיר, ולא בסולמות העומדים על שתי רגליהם (ירו', עירובין פ"ו ה"י, כד ע"א). נחזור לסוגייתנו. בציורים רומיים מופיעים בדרך כלל סולמות פשוטים, אך לעתים נדירות אנו מוצאים סולמות (קצרים) בעלי שני זוגות רגליים.
רבי יהודה מוכיח מהמעשה שמותר לסכך בנסרים, וחכמים (רבי מאיר) אומרים לו ש"אין שעת סכנה ראיה" (תוס', פ"א ה"ז). שעת הסכנה היא הכינוי הקבוע לגזרות הדת שלאחר מרד בר כוכבא<sup class="footnote-marker">97</sup><i class="footnote">אך יש שהכוונה לגזרות שלאחר מרד התפוצות. ראו בבלי, שבת קל ע"א.  </i>. לדעת רבי יהודה הסיכוך בנסרים היה מעשה הלכתי נכון, ולדעת חכמים פשרה שהיא בבחינת אונס. 
כידוע היו כמה דרכי תגובה לגזרות הדת. היו שהפרו אותן באופן בוטה ובפומבי; הבולט בהם היה רבי חנינה בן תרדיון שלימד תורה בפומבי, וכמובן נענש על כך והוצא להורג. היו שוויתרו זמנית על קיום מצוות, בבחינת "חבי כמעט רגע עד יעבר זעם" (ישעיהו כו כ). ברם, נראה שדרך המלך הייתה להמשיך בקיום המצוות תוך ניסיון להימנע מחיכוך עם השלטונות. במסגרת זאת היו חכמים מוכנים לוותר על פרטי מצוות. כך, למשל, רבי יהודה מספר על קריאת שמע בשקט בגלל החשש שהחייל השומר ישמע את קריאת שמע (תוס', ברכות פ"ב הי"ג). כידוע, לפי ההלכה הקורא צריך להשמיע לעצמו את הקריאה. כאן ויתרו חכמים על פרט מפרטי המצווה כדי שלא להסתכן. במקרים אחרים רבי יהודה מביא כראיה הלכתית מעשה שאירע בשעת הסכנה, וחכמים אומרים שאין שעת הסכנה ראיה. ברוב המקרים מדובר בעשיית מצוות בצורה שונה מהרגיל, מעין מצב של "בדיעבד". דומה שגם במקרה שלנו המחלוקת נסבה על אותה שאלה: האם סיכוך בנסרים מותר לכתחילה או רק בשעת דחק<sup class="footnote-marker">98</sup><i class="footnote">כגון תוס', עירובין פ"ח (ה) הכ"ד; מגילה פ"ב ה"ד ועוד.  </i>. כפי שנראה להלן (בסיפא) רגליים לדבר שזו כוונת רבי יהודה. ויכוחים מעין אלו שטענה נדחית בהם משום ש"אין שעת הסכנה ראיה" (או בניסוח דומה) תדירים, וברוב המקרים הוויכוח הוא בין רבי יהודה לחכמים.
<b>נתן עליה נסך שהוא רחב ארבעה טפחים – </b>אם לסוכה יש סכך כשר, אבל הוא הניח נסר שרחב יותר מארבעה טפחים על הסכך, הרי שבכך הסכך נפסל, שהרי כבר ראינו במשנה ד שאסור להניח על הסכך חומר הפסול לסכך. ברם הסוכה כולה <b>כשירה –</b> רק הקטע שמתחת הנסר נפסל, ושאר הסכך כשר, <b>ובלבד שלא ישן תחתיו –</b> כמובן אסור לישון או לאכול מתחת לקטע הפסול בסוכה. 
כפי שאמרנו לעיל, בתלמודים מופיעה מחלוקת במה נחלקו רבי מאיר ורבי יהודה, ולפי ההסבר למחלוקת יש להבין את המשפט האחרון במשנה. אם המחלוקת ברישא היא בנסר צר (פחות מארבעה טפחים – רבי יוחנן ושמואל) – הרי שהסיפא היא לדעת הכול, ואם המחלוקת ברישא של המשנה היא בנסר רחב – הרי שהאיסור הוא רק לשיטת רבי מאיר. בתלמוד הבבלי מובאת ברייתא המדגישה שגם לדעת רבי יהודה אסור לישון מתחת לנסר הרחב, ולשיטה זו יש במשנה חידוש גדול המאיר גם את הרישא. אמנם מותר לסכך בנסרים רחבים, אך לא לאכול מתחת לנסרים אלו. הסוכה כשלעצמה כשרה, וניתן להשתמש בחלקים האחרים של הסוכה, אך רק החלק שעליו יש סכך ממש הוא באמת כשר, ומותר לישון ולאכול בו. כפי שרמזנו סביר שלדעת רבי יהודה סיכוך בנסרים כשר רק בדיעבד, וזו כנראה הכוונה גם בסיפא. הסיכוך בנסרים כשר, אך אין לאכול אלא מתחת לסכך ממש. לפי הסבר זה גם רבי יהודה מסתייג מסיכוך בנסרים, וכנראה הוא סובר שאין זו סוכה מהודרת, אך הסוכה כשרה, ובשעת הדחק השתמשו בשיטה זו מבלי להיזקק להיתרים של שעת אונס. לדעת רבי מאיר הסוכה אסורה, אבל בשעת אונס היא מותרת.
הסיפא מלמדת כי אם סיכך את הסוכה בנסרים יש להניח רווח בין נסר לנסר לכל היותר כמלוא רוחב הנסר, כמו בסכך רגיל, ואז ניתן להשתמש בסוכה. התוספתא אומרת זאת במפורש (תוס', פ"א ה"ז; בבלי, יד ע"ב)<sup class="footnote-marker">99</sup><i class="footnote">בתלמוד יש דיון מה צריך להיות הרוחב של הסכך הכשר, הרי אם הרווח הוא בדיוק ארבעה טפחים אי אפשר לתחוב לרווח סכך כשר ברוחב זהה, אלא ברוחב מעט קטן יותר. </i>, וכן גם נשנה להלן במשנה ח. 

Mishnah 7

<b>תקרא –</b> התקרא, או תקרה בעברית בת ימינו ובעדי נוסח רבים, היא גג הבית. גג הבית היווה בעיה אדריכלית לבנאים הקדומים, שכן לא היו בידם חומרים מתאימים לכיסוי משטח גדול שיהיה חזק ויעמוד בפני גשמים. את הבית קירו בכמה דרכים עיקריות. הקירוי היציב ביותר היה קירוי אבן, על ידי קורות אבנים גדולות. הקושי העיקרי הוא שככל שקורת האבן גדולה יותר, כך קוטרה צריך להיות גדול יותר (כדי שלא תישבר), וממילא משקלה הופך להיות רב, ומהווה נטל שאין לו פתרון. בפועל השתמשו בקורות שאורכן לכל היותר כשני מטר (רוחב אבנים מעין אלו וגובהן כחצי מטר, ומשקלן בדרך כלל לפחות 0.7 טון). חלל הבית היה רחב יותר משני מטר והיה צריך לצמצמו על ידי עמודים, או על ידי קשתות (איור 7)<sup class="footnote-marker">100</sup><i class="footnote">הירשפלד, הבית, עמ' 156-146. </i>. קירוי מעין זה יציב, אך יקר וכבד; הוא חייב בניית קירות רחבים, והיה יקר ביותר. שיטה שנייה הייתה קירוי בעזרת עץ. במרכז הגג הונח מוט עץ מרכזי כבד ורחב (מריש), עליו רשת של קורות דקות יותר וענפים דקים בשכבות אחדות. בין שתי השיטות הללו היה מגוון גדול של שיטות ביניים.
שני סוגי הגגות היו חדירים למים, ועל כן היה צורך לאטמם. מעל תקרת האבן נבנה לעתים קרובות גג רעפים, ומעל תקרת העץ התקינו מעזיבה. המעזיבה היא בעצם שכבת טיח שנשפכה על רשת העצים ואטמה את הגג. מבחינה עקרונית ניתן לבנות גג רעפים מעל תקרת עץ, או לטייח בטיח את גג האבן. ברם, דומה שמי שהיה לו כסף לגג רעפים העדיף לבנות גג אבן, ברם לא בכל מקרה ניתן לקבוע בכל מבנה מה הייתה שיטת הקירוי בו (תמונה 4 מעגילה).
המעזיבה נזכרת בהלכות רבות. כך, למשל, בבית רב קומות שגרים בו דיירים שונים "התחתון נותן את התקרה והעליון את המעזיבה" (משנה, בבא מציעא פ"י מ"ב). הווה אומר, את התקרה בנה הדייר בקומה התחתונה, שכן הוא זקוק לגג, אך את המעזיבה התקין הדייר בקומה העליונה, שכן הוא הזקוק לרצפה תקינה. בהלכה אחרת מדובר על מחצלת קנים שהניחו על הקורות ומעליה שפכו את המעזיבה; בכך הפכה כמובן המחצלת לכלי, ומעתה היא מקבלת טומאה (ופסולה לסכך) (משנה, כלים פ"כ מ"ה). עובי מעזיבה תקנית היה כשלושה טפחים, ומעל גג ברוחב זה היה מותר להציב בקומה השנייה מתקנים כבדים. לא ברור מהלכה זו האם כל הגג עוביו שלושה טפחים (שלושים ס"מ) (משנה, בבא בתרא פ"ב מ"ב), או שזה עובי הטיח שמעל לגג העץ. יש להניח כי זה עוביו של כל הגג, שכן טיח שעוביו שלושים ס"מ הוא עבה מאוד וכבד ביותר.
בדרך כלל הותקנה מעזיבה לתקרה, והמעזיבה פוסלת את המבנה מלשמש כסוכה. המשנה מדברת על גג שקורה בתקרת עץ, ועליה טיח, <b>שאין עליה מעזיבה –</b> אבל אם אין מעזיבה, או שבעל הבית הוריד (קילף) את הטיח של המעזיבה, הרי שבעצם הבית כולו הוא סוכה מוכנה, שיש בה דפנות קבע ותקרת עץ.
<b>רבי יהודה – </b>מוסר את מחלוקת בית הלל ובית שמאי באופן זה, <b>משם –</b> בשם, כלומר לפי דעת <b>בית הילל [אומר מפקפק</b> – לפקפק משמעו לזעזע, כלומר יש לזעזע את הגג כך שיווצרו מעט רווחים, ובפירוש לגאון קדמון מבואר: "שדחק את הסכך לכאן ולכאן עד שיעשה רווח בסכך" (אוצר הגאונים לסוכה, עמ' 113), <b>או נוטל אחת מבנתיים –</b> וכך נוצר רווח בסכך. יש לעשות אחת משתי הפעולות הללו. כפי שראינו לעיל לדעת בית שמאי סוכה ישנה פסולה, ולדעת בית הלל כשרה. בשלב שני נוסף המשפט "וצריך לחדש בה דבר"<sup class="footnote-marker">101</sup><i class="footnote">ראו פירושנו לעיל, מ"א. </i>. משפט זה עשוי לסייג את דברי בית הלל, או את דברי בית שמאי. לפי משנתנו ברור שלפחות לפי רבי יהודה המשפט "וצריך לחדש בה דבר" מסביר את שיטת בית שמאי. לשיטתם המקורית בית קיים (או לפחות גג קיים) לא נבנה לשם סוכה, וממילא פסול לסוכה. ברם אם חידש בו דבר הסוכה כשרה, ונטילת ענף אחד, בתוספת "פקפוק" הגג, מהווה חידוש דבר. אך לדעת בית הלל אמנם סוכה ישנה כשרה, אבל הגג צפוף מדי ואינו מאפשר לאור לחדור כלל, ולכן יש ליצור סדק קטן בגג – סכך, או רווח בין ענפי הסכך.
<b>בית שמי] אומרים מפקפק ונוטל אחת מבינתיים –</b> כל המצוי בין הסוגריים מופיע בכתב היד בשוליים, וכנראה יש לשנות את סדר המשפט וזו דעת בית שמאי, כמו ברוב כתבי היד ובדפוסים. בדרך כלל במחלוקות בית שמאי ובית הלל דעת בית שמאי נשנית קודם, וכאן, לפי כתב יד קופמן, המשנה שנויה בצורה הפוכה (בית הלל קודם). על כן יש להניח שבנוסח כתב יד קופמן נשמטה שורה, והיא נכתבה בשוליים וצורפה שלא במקומה המקורי. מכל מקום, לפי כל עדי הנוסח כאן בית הלל הם המקלים. החילוף בדעות הוא תופעה רגילה במחלוקות בית שמאי ובית הלל ומעידה על קשיי השימור של מסורות הלכה קדומות<sup class="footnote-marker">102</sup><i class="footnote">ראו, למשל, ביצה פ"א מ"א. </i>.
כאמור, בדרך כלל המשנה שונה את דברי בית שמאי בתחילה, והתלמודים רואים בכך אחת הסיבות לפסיקה כבית הלל<sup class="footnote-marker">103</sup><i class="footnote">ראו פירושנו להלן, פ"ג מ"ט. </i>, הווה אומר שכבר קדמונים היו ערים לכלל זה. ייתכן שבמשנתנו שונה הסדר כדי להתאים את הסדר לדברי רבי מאיר שבהמשך. אם דברי בית הלל שנויים ברישא ודברי בית שמאי אחריהם, ואחר כך דברי רבי מאיר, נוצר במשנה סדר מדורג. המשפט "ונוטל אחת מבינתיים" (שבו מסתיימים דברי בית שמאי) הוא גם ההתחלה של דברי רבי מאיר. הווה אומר, הניגוד בין בית שמאי לבין רבי מאיר ברור יותר מבחינה צורנית מהניגוד שבין בית הלל לבין רבי מאיר, על כן נשנו דברי בית הלל ברישא, אף שאין זה הסדר המקובל. עם זאת, דומה שעדיף לגרוס כך שדברי בית שמאי יהיו ברישא.
מכל מקום, הוצאת הנסר או הפקפוק אמורים לפתור את בעיית העשייה לשמה. אם הוציא נסר או פקפק – די בכך כדי שהסוכה כבר לא תהיה סוכה ישנה, אלא סוכה שנעשתה (או תוקנה) לשם מצוות סוכה<sup class="footnote-marker">104</sup><i class="footnote">לעיל, פ"א מ"א.  </i>. שאלה אחרת שהתלמוד הבבלי דן בה היא היחס שבין משנתנו למשנה הקודמת. אם במשנה הקודמת המחלוקת עוסקת בנסרים בני יותר מארבעה טפחים ובמשנתנו מדובר על נסרים צרים יותר – הכול אתי שפיר. אבל אם שם דובר על נסרים צרים הרי שבנסרים רחבים כולם מודים שאסור לסכך, ואז צריך יהיה להעמיד את משנתנו בנסרים צרים כדעת אחד הצדדים במחלוקת של המשנה הקודמת (בבלי, יד ע"ב).
כפי שפירשנו, לדעת בית שמאי הסוכה כשרה אם יחדש בה דבר. מעבר לכך יש לדאוג למעט אור בסוכה, ולכן יש לבצע את שתי הפעולות.
<b>רבי מאיר אומר נוטל אחת מבנתיים ואינו צריך לפקפק – </b>לפי פשוטם של דברים רבי מאיר שונה את דעת בית הלל (שההלכה כמותם) באופן שונה במקצת. לדעתו אין לבעל הסוכה שתי אופציות, פקפוק או התקנת חור בגג, אלא עליו להתקין חור בגג ותו לא. לפי הסבר זה די ב"פקפוק מועט", ואין צורך להוציא נסרים רבים.
אפשטיין מסביר שבמשנה הראשונה היה כתוב "מפקפק ונוטל", ותנאים קדומים נחלקו מה משמעותה של האות וי"ו, האם היא תוספת (גם מפקפק וגם נוטל) או מחלקת (או מפקפק או נוטל)<sup class="footnote-marker">105</sup><i class="footnote">אפשטיין, מבוא, עמ' 1064. </i>. בהשערה חריפה זו קסם רב. היא מניחה שהיה נוסח ערוך של משנה עוד לפני בית שמאי ובית הלל, ושני הבתים הקדומים נחלקו בהבנתו. הנחה זו היא אבן פינה בשיטתו של אפשטיין בהבנת התפתחות המשנה והתפתחות התורה שבעל פה בכלל. כפי שאמרנו במבוא, באופן כללי אנו מתקשים לאשש את השיטה כולה. קשה להניח שכבר לפני בית שמאי ובית הלל הייתה משנה ערוכה ומנוסחת. דומה עלינו שהעורך המאוחר הוא שניסח את עמדות הבתים כך שהמחלוקת תהיה חדה וברורה. 
המחלוקת בין התנאים הקדומים מנוסחת בצורה תמציתית כאילו היא תלויה במילה או באות. נראה שזהו הניסוח התמציתי של המחלוקת, ולא מחלוקת בדבר הבנתו של טקסט קדום. מי שניסח את המשנה ניסח בכוונה מודעת את שתי הדעות זו מול זו, ובחר בניסוח תמציתי שיקל על הזיכרון ויחדד את ההבדל<sup class="footnote-marker">106</sup><i class="footnote">ראו במבואנו לפירוש המשניות, שם הראינו כי לעתים אכן היה טקסט קדום (משנה קדומה) עמומה ותנאים קדומים נחלקו בפרשנותה, כגון כלאים פ"ו מ"א, כפי שנפרשה אם יזכנו החונן לאדם דעת. </i>. 
הסברנו באופן מילולי שאינו צריך לפקפק, ודי בנטילת הנסר. אבל יש מהראשונים המפרשים שרבי מאיר אינו מסתפק בפקפוק אלא צריך גם ליטול וגם לפקפק, ואנו מפקפקים בפירוש זה<sup class="footnote-marker">107</sup><i class="footnote">ראו תוספות הרא"ש לסוגייתנו. </i>. ההלכה בת זמננו מחמירה ונימוקיה עִמה, אך אין היא פירושה של המשנה. 

Mishnah 8

<b>המקרא סוכתו בשפודים – </b>השפוד הוא מוט עץ מחודד בקצהו שתחבו לבשר כדי להניחו על האש הפתוחה<sup class="footnote-marker">108</sup><i class="footnote">ראו פירושנו לפסחים פ"ז מ"א. </i>, <b>או בארוכות המטה –</b> המיטה של קדמונינו הייתה מתקן מתפרק המורכב ממסגרת עץ ובה חורים, דרכם הושחלו חבלים ועליהם הונח המצע<sup class="footnote-marker">109</sup><i class="footnote">פינצי, חרושת העץ, עמ' 70-67. </i>. ארוכות המיטה הן מוטות המסגרת הארוכים שבהם הושחלו החבלים. אם לא היו בארוכות המיטה חורים ממש להשחלת החבלים הרי שהיו בהן חריצים מתאימים. לעומת זאת על מוטות הרוחב לא נכרכו חבלים והם לא היו משופים, ומותר לסכך בהם בצפיפות (ללא רווח, כמבואר בהמשך). יש שגרסו "ארובות המיטה", ביניהם רבי עובדיה מברטנורא. הנוסחה נראית משובשת, כפי שהעיר בעל תוספות יום טוב, ואין לה תמיכה בעדי הנוסח שבידינו. ראייתו היא ממשנת כלים המצוטטת בתלמוד הבבלי לסוגייתנו (משנה, כלים פי"ח מ"ה; בבלי, טו ע"ב). משנה זו מדברת במפורש על הקצרה של המיטה, שהיא בניגוד לארוכה שלה. 
כפי שרמזנו בפירושנו למשנה ד, גם מי שמתיר לסכך בנסרים צרים יודה שאסור לסכך בעצים "משופים", שהם מותקנים לשיבוץ בתוך מתקן עץ כלשהו. יש מהראשונים שסברו ששפודים וארוכות המיטה אינם גידולי קרקע<sup class="footnote-marker">110</sup><i class="footnote">רמב"ם, וכן רע"ב.  </i>. הם ראו לנגד עיניהם מיטת ברזל. ברם רוב המיטות היו מעץ, וקשה לתלות בכך את האיסור. האיסור אינו נובע מכך שהעצים מקבלים טומאה, משום שכלי עץ "פשוטים" (שאין בהם כלי קיבול) אינם מקבלים טומאה. יש הטוענים ששפודים, ואולי גם ארוכות ממש, מקבלים טומאה<sup class="footnote-marker">111</sup><i class="footnote">כך סובר בעל מלאכת שלמה. הוא שולל את הטיעון שהשפוד הוא ממתכת, שהרי לו היה כך היה פסול משום שאין גידולו מן הארץ. כנראה הוא לא הכיר את פירוש הרמב"ם למשנה שאומר שאכן שפוד אין גידולו מן הארץ. ברם, בעל מלאכת שלמה צודק בדחותו את הפירוש, כפי שאמרנו. במשנה ד ראינו כיצד הוכלל הנימוק של קבלת טומאה לאיסור סכך. אין ספק שדבר המקבל טומאה פסול לסכך, אך גם במשנה ד אין פסול אוכל נובע משאלת ההכשר לקבל טומאה, ונשוב לכך להלן בדיון על החוטט בגדיש. </i>. יש להניח שמי שפירש כך ראה לנגד עיניו שפוד שהוא כלי ממש, עם כלי קיבול מסוים. ברם, מבחינה טכנית פירוש זה קשה ביותר. המאירי ואחרים אומרים שמכיוון שהארוכות היו כבר חלק ממתקן (כלי) אין הן יכולות לחזור להיות סכך. ברוח זו יש אולי לפרש שהארוכות הן כלי, לא במובן של קבלת טומאה אלא רק במובן של האיסור לסכך בכלי. זה ההבדל בין הארוכות לקצרות. בארוכות יש חורים לחבלים, ולכן הן נחשבות ככלי שאין לסכך בו. כך גם נאסר לסכך באניצי פשתן, שהם הסיבים שטרם נארגו לחוט, אך לאחר שעברו תהליכי עיבוד ושרייה במים (בבלי, יב ע"ב)<sup class="footnote-marker">112</sup><i class="footnote">להסבר ראו לעיל, מ"ד. </i>. ודאי שאניצי פשתן אינם מקבלים טומאה, אך הם מעין כלי שעבר עיבוד, וחכמים דורשים סכך שיהיה ממש מן הטבע, ללא עיבוד. לעיל הצענו הסברים מספר למשנה ד, והאחרון שבהם היה דומה להסבר זה. אוכל פסול לסכך וכן עץ משופה, משום שהם חפץ ולא קירוי "טבעי", וסכך צריך לבוא מהטבע, ללא עיבוד.
תופעה מוכרת בלשון חכמים היא שימוש שונה במושגים הלכתיים בהקשרים שונים. ייתכן שלפנינו אותה התופעה במושג "כלי"<sup class="footnote-marker">113</sup><i class="footnote">במבואות למסכתות נגעים ופרה נדון בכך בהרחבה. </i>. 
אשר לשפוד – הוא פחות כלי מארוכות המיטה, אך גם הוא מותאם לתפקידו. ייתכן גם שהשפוד הוא ממתכת. במקורותינו מצינו את שני הסוגים. השפוד שעליו צולים את הפסח היה מעץ, ובעיקר מעץ רימון<sup class="footnote-marker">114</sup><i class="footnote">ראו פירושנו לפסחים פ"ז מ"א. </i>, ומן הסתם כך היה גם בצלי רגיל. אך לעתים נזכר השפוד עם האסכלה (הרשת שעליה צולים) והסכין ככלי מתכת (משנה, עבודה זרה פ"ה מי"ב; זבחים פי"א מ"ז ועוד). ה"שפוד (שפודים) של מתכת" נזכר פעמים מספר (תוס', סוטה פ"ד ה"ז; אהלות פ"ח ה"ב; פ"ט ה"ד). מכאן שלעתים היו השפודים ממתכת, אבל גם שסתם שפוד אינו ממתכת. ייתכן שבמשנתנו השפוד נאסר כי הוא ממתכת ואינו גידול קרקע, וארוכת המיטה נאסרה כי היא עץ מעובד ונחשבת לכלי לצורך העניין.
<b>אם יש ריוח ביניהן כמותן כשירה –</b> כפי שראינו במשנה ו, אם סיכך אדם בסכך לא כשר עליו להניח ליד הקטע הלא כשר סכך כשר ברוחב זהה. כל זאת בפשוטי כלי עץ, אך הדין של מי שמסכך בחצים או בשליבות שונה. דינם של אלה נשנה בתלמודים. בחץ שני חלקים, גוף החץ העשוי עץ וחודו העשוי מתכת. החצים התחלקו לשניים, לזכרים ולנקבות. לחץ זכר יש עוקץ הנכנס לחח החוד, וחץ נקבי הוא חץ שבגוף העץ שלו נחקק חלל ואליו הוכנס חוד המתכת. הוא הדין ב"שליבות", הן שלבי הסולם. גם בסולם שני חלקים: ה"עומדים" – מוטות הצד, וה"שלבים" או ה"שליבות" – העצים הקצרים שהמשתמש בסולם מטפס עליהם. היו סולמות שהשלבים בהם היו נקביים, כלומר נחקק בחללם חלל קטן שהותאם לבליטות ב"עומדים". היו גם סולמות שהשלבים בהם היו מוטות קצרים שהושחלו לחורים במוטות הסולם (ב"עומדים") (ירו', נב ע"ב; בבלי, טו ע"א)<sup class="footnote-marker">115</sup><i class="footnote">לשלבי הסולם ראו, למשל, בבלי, עירובין טו ע"א; מכות ז ע"ב ומקבילותיו; תוס', כלים בבא מציעא פ"ג הי"ג, עמ' 582 ועוד. </i>. בחץ או בשלב הזכריים מותר לסכך ובחץ (בשלב) הנקבי אסור, משום שהוא בבחינת כלי עם קיבול.
<b>החוטט בגדיש לעשות לו סוכה אינה סוכה –</b> הגדיש היא ערֵמה של אלומות החיטים המובאת אל הגורן לפני הדיש. בערֵמה נערמו גבעולי חיטים עם הגרעינים, לפני הדיש.
<b>החוטט –</b> הוא מי שיוצר חלל בתוך הערמה הגבוהה. בחלל זה, דמוי המערה, יש שתיים-שלוש דפנות וגג, כולם מגבעולים, והרי זה חומר הכשר לדפנות ולסכך. ברם, המשנה קובעת שאין זו סוכה כשרה. המשנה אינה מנמקת את ההלכה. בתלמוד הבבלי שני הסברים. הראשון מובא אגב דיון במשנה ה, ולפיו הסוכה בגדיש פסולה משום "תעשה – ולא מן העשוי" (בבלי, יא ע"ב). במדרש תנאים ההסבר דומה: " 'חג הסכות תעשה לך' תעשה ולא מן העשוי פרט לסוכה שנעשית מאליה שהיא פסולה וכן החוטט בגדיש לעשות לו סוכה אינה סוכה משום תעשה ולא מן העשוי שהרי לא עמר גדיש זה לצל" (מדרש תנאים לדברים, טז יג, עמ' 94). אם כן, הגדיש לא נערם בשביל ליצור צל, ובוודאי לא לשם סוכה, וכבר אמרנו שמצוות צריכות כוונה, כלומר שהעשייה תהיה לכוונת מצווה. אולי צריך להוסיף שחטיטה בגדיש היא אמנם עשייה של הסוכה, אך הסכך, שהוא עיקר הסוכה, לא נעשה לשם צל ובוודאי לא לשם סוכה. כלומר, בונה הסוכה לא בנה את הסכך לשם סכך, אדרבה, כל מה שעשה היה לחטוט מתחת לסכך ולפנות לסוכה חלל. אם כן, האיסור נובע משום "תעשה – ולא מן העשוי"<sup class="footnote-marker">116</sup><i class="footnote">ראו לעיל, מ"א.  </i>.
הירושלמי (נב ע"ב) מוסיף טיעון עקרוני נוסף; זהו נימוק המשובץ כהסבר להלכות מספר, והוא בעל גוון חילופי במקצת. הסוכה נבנתה אמנם לשם בניית סוכה, משום שיצירת החלל נחשבת לעשייה ובנייה, ברם המסתכל מהחוץ אינו נוכח בכך. עבורו אין זו סוכה אלא מערה בערמת גדיש, ולכן הסוכה פסולה. הבבלי למשנתנו (טז ע"א) מוסיף שאם הוסיף בה מעט סכך הסוכה כשרה, ומצטט ברייתא הקובעת שהחוטט בגדיש הסוכה שיצר כשרה. לפי פשוטה זו ברייתא החולקת על משנתנו. עוד יש לומר שההסבר שיוחס כאן לבבלי מתאים להלכות במשנה א דלעיל, ולהסבר הירושלמי, ברם אין הוא הולם את נוסח המשפט בברייתא "החוטט בגדיש לעשות לו סוכה, הרי זו סוכה", שכן משפט זה מוחלט, ואינו מותנה בכך שחידש בה דבר. 
הבבלי (שם) מציע הסבר חילופי: "שאין שם חלל טפח במשך שבעה", כלומר הסוכה אינה גדולה דיה. שאלת גודל הסוכה תידון להלן בפרק הבא, ונידונה מעט גם לעיל<sup class="footnote-marker">117</sup><i class="footnote">להלן, פ"ב מ"ז; לעיל, פ"א מ"א. </i>. בהקשר של פרקנו היא מנותקת ומבודדת.
מפרשים עמלו כמובן לתרץ את הסתירה, והרמב"ם, למשל, פירש שאם הסוכה כה קטנה הרי שהחוטט לא תיקן את הסכך, והסוכה היא בבחינת "מן העשוי". אך אם הסוכה גדולה יותר – ודאי תיקן את הסכך, ואזי הסוכה כשרה. ההסבר חריף, אך אינו פשט והעיקר חסר מן הספר. יש להניח שסוכה בגדיש נחשבה גם כמִתקן בלתי יציב, ואולי נתון זה היה מרכיב בפסילת הסוכה. אין לטיעון זה הד בספרות הפרשנית. 
המפרשים מדגישים שבגדיש הפסולת מרובה על החלק הטוב, כלומר יש בה יותר קש מגרעינים<sup class="footnote-marker">118</sup><i class="footnote">ראו המאירי, בעל מלאכת שלמה ועוד. המאירי אומר "ומפני שהפסולת מרובה" והדבר קשה, שהרי אדרבה, רק אם הפסולת מרובה הסכך כשר.  </i>. בעל שושנים לדוד (על משנתנו) מדגיש כי מרכיב זה נחוץ, אחרת היה הגדיש דבר המקבל טומאה. אך לא ירדנו לסוף דעתו, שהרי אלו גרעינים שטרם נטחנו וטרם נרטבו, אם כן אין הם מקבלים טומאה. אם כן, דומה שההסבר שהסוכה אינה בבחינת סוכה לשם סוכה הוא הפשט, ונימוק הגודל הוא משני, ולא נאמר במפורש. 
מבחינת עריכת המשנה הרי שסידורו של הפרק מעגלי. הוא החל בדין סוכה ישנה, משם עבר לעץ המחפה על הסוכה ולסכך שהוא אותו עץ, לאחר מכן הובאו כמה פסולים נוספים בסכך והסיום הוא במה שפתח, "תעשה – ולא מן העשוי". 
חג הסוכות חל במועד האסיף. בדרך כלל הקוצר נשאר ללון בשדה עד סוף הדיש כדי לשמור על התוצרת בשדה. לאחר הדיש הובאו הגרעינים לבית, והקש, שערכו מועט, נותר עוד זמן מה בשדות. על כן בזמן הקציר הבעלים נדרשים לבנות להם סוכה בשדה. זהו הרקע הרֵאלי לרצון לבנות סוכה בתוך חלל הגדיש.
בתפיסתם של חכמים אין חציבה או פינוי עפר בבחינת בנייה. בנייה של ממש היא יצירת קיר חדש, אבן על אבן, ואילו חציבת החלל שסביב הסלע היא רק חציבה ואינה נחשבת לעשיית קיר. לתפיסה זו ביטוי בהלכות אחרות. כך, למשל, בדיני מעילה<sup class="footnote-marker">119</sup><i class="footnote">דין מעילה הוא האיסור ליהנות מרכוש המקדש. </i> נקבע שאין מעילה בקרקע עולם, כלומר באדמה או בסלע, ולכן היושב במערה של הקדש אינו מועל משום שדפנות המערה נחשבות לקרקע, אף שהמערה נחצבה על ידי ההקדש (תוס', מעילה פ"א הכ"ד). 

Mishnah 9

<b>המשלש דפנות –</b> ברוב כתבי היד "משלשל", כלומר בונה את הדפנות מלמעלה למטה. משלשל משמעו מי שתולה מחיצות בשלשלאות<sup class="footnote-marker">120</sup><i class="footnote">פוקס, סוכה, עמ' 27. משלשל אינו דווקא סגנון של דיעבד (כפי שאמר בעל מלאכת שלמה), ונכון לומר שלכתחילה הדבר אסור. זה אחד מסגנונות המשנה, ואין לו משמעות מיוחדת. </i>. הכוונה למי שקושר למסגרת הסוכה דפנות קלים כמחצלת או סדין. הבבלי מדגים זאת במעשה ששלשלו סדינים שהיו קשורים על ראשי העמודים בציפורי (טז ע"ב) (איור 8, תמונה 5). העמודים ניצבו לאורך הרחוב של העיר, ובעזרת הסדינים נוצר מסדרון שיש לו שתי מחיצות משני צדדיו; הדבר היה חשוב לצורך טלטול בשבת (להלן). בחפירות העיר ציפורי נמצא לפחות אחד מרחובות העמודים של העיר. יש להניח שרחובות עמודים היו גם בכל עיר יוונית-רומית ראויה לשמה.
<b>מלמעלן למטן אם גבוהה מן הארץ שלושה טפחים פסולה – </b>חכמים היו מוכנים שהדופן תשתלשל מלמעלה, ובוודאי שתישען על המסגרת העליונה ולא על הקרקע. ברם, הם דרשו שלא יהיה רווח בין הקרקע והדופן יותר משלושה טפחים (כשלושים ס"מ). העיקרון הוא שהדופן צריכה להיראות כאילו היא נשענת ברצף על הקרקע (בנויה). כפי שנראה להלן, פער של שלושה טפחים נחשב כהפסקה. המידה של שלושה טפחים היא אחת מהמידות הקבועות: שלושה טפחים, עשרה טפחים, ארבע אמות וכיוצא באלו.
<b>מלמטן למעלן – </b>אם הדופן בנויה כהלכה אך הסכך אינו נשען על הדפנות אלא על מסגרת עצמאית, <b>אם גבוהה מן הארץ </b>לפחות <b>עשרה טפחים [כשירה] –</b> עשרה טפחים הם הגובה המינימלי של סוכה<sup class="footnote-marker">121</sup><i class="footnote">לעיל, משנה א. </i>, על כן גם הדפנות צריכות להיות בגובה מינימלי של עשרה טפחים. מעתה אין זה חשוב באיזה גובה הסכך, ולא חשוב כמה גדול הפער בין הדפנות והסכך. המצוי בסוגריים הוא תוספת המעתיק ששכח את המילה ותיקן את שגיאתו בשוליים. תוספות מעין אלו פזורות בדפי כתב יד קופמן. במקרה זה נשכחה המילה יחד עם כל המשפט הבא<sup class="footnote-marker">122</sup><i class="footnote">בדרך כלל קשה לדעת האם המעתיק שהגיה את כתב היד היה קרוב לכותב המקורי או מעתיק מאוחר. במקרה זה ניתן להצביע על פתרון לשאלה צדדית זו. בעל כתב יד קופמן נוקט בדרך כלל בכתיב הארץ-ישראלי, וצורת הריבוי היא במ"ם סופית: טפחים, זרדים, עשרים, דיורים וכיוצא באלו. ברוב כתבי היד שכבר הושפעו מהכתיב הבבלי הסיומת של צורת הרבים היא בנו"ן סופית: טפחין, זרדין וכו'. עם זאת, לעתים בעל כתב יד קופמן מביא את הצורה הבבלית, ובכך הוא מעיד על חשיפתו לכתיב הבבלי המקובל יותר. למשל: "אין מסככין בהם" (לעיל, משנה ו). במקרה זה בעל כתב יד קופמן משתמש בצורה "טפחים", והמעתיק בשוליים "טפחין". המעתיק מייצג, אפוא, את הכתיב המקובל, וחושף את הסביבה התרבותית שבה פעל. </i>.
<b>[רבי יוסי אומר כשם שמלמטן למעלן עשרה טפחין –</b> כפי שנאמר בסיפא, <b>כך מלמעלן למטן עשרה טפחין – </b>הפער בין הדפנות לקרקעית יכול להיות עד עשרה טפחים, ולא שלושה כמו ששנינו ברישא.
<b>הרחיק] – </b>המעתיק כתב בשנית את המילה "הרחיק" כחלק מהתיקון לטקסט שלפניו, אף שמילה זו כבר הייתה כתובה בכתב היד המקורי.
<b>הרחיק את הסיכוך מן הדפנות שלושה טפחים פסולה –</b> הדפנות כשרות, אך הסכך אינו מגיע עד הדפנות אלא רחוק מהן לרוחב הסוכה או לאורכה. אם הפער קטן מעשרה טפחים הסוכה כשרה, ואם יותר – הסוכה פסולה. התלמודים מסבירים שכל פער שרוחבו יותר משלושה טפחים פוסל את הסוכה. 
המחלוקת על המשלשל דפנות חוזרת בנושא אחר, והוא בניית תחומים לצורך הלכות שבת. גם כאן יש צורך, לעתים, בהקמת מחיצות שיתחמו את החצר. התלמוד הבבלי (שבת טז ע"ב) מביא את משנת עירובין (פ"ח מ"ו) ובה מחלוקת בית שמאי ובית הלל בנושא. שני הבתים מסכימים על העיקרון של שלשול דפנות, אך חולקים בשאלה של הקמת מחיצות סביב בור מים, האם המחיצה צריכה להיבנות מלמעלה (בית שמאי) או מלמטה (בית הלל)<sup class="footnote-marker">123</sup><i class="footnote">התוספות (ד"ה בית שמאי) מעידים כי כל הספרים "גרסינן איפכא", כלומר מחליפים את דעות החולקים, וראו פירושנו לעירובין (פ"ח מ"ו). </i>. בתלמוד הבבלי לעירובין (פו ע"א) מובאים שני הסברים. רב הונא אומר: "זה וזה בבור", כלומר הכול מודים שהמחיצה נתונה בתוך המים, אבל בית שמאי אומרים שבסיסה צריך להיות בקרקעית הבור, ובית הלל סוברים שדי שבסיסה נתון במים. הסבר שני הוא של רב יהודה, ולדעתו לבית שמאי המחיצה צריכה להתחיל מתחת לפני המים, ולדעת בית הלל על פני הקרקע<sup class="footnote-marker">12443</sup><i class="footnote">הייחוס לבית הלל לפי תיקון הנוסח של התוספות במשנה הקודמת.  </i>. בכל מצב מדובר במחיצה סמלית, שהרי המים עוברים מצד לצד ואין חיץ מלא במים; כבר ראינו שמחיצה לצורך עירוב אינה צריכה להיות הרמטית. לפי שני ההסברים בית הלל הם המתירים לטלטל (ולבנות סוכה) בדפנות משולשלות.
כלומר, הטקסט מכיר בכך שרק לפי חלק מן התנאים (בית שמאי) דופן משולשלת כשרה<sup class="footnote-marker">125</sup><i class="footnote">רבנו נתן, המאירי ואחרים פירשו שהכוונה לחצר שמכתליה יוצאות גזוזטראות ובליטות, כך שהסכך אינו מגיע לכותל. פירוש זה אינו הולם את היוונית. כן יוצא גם ממשנה, מעשרות פ"ג מ"ו: "הגגות פטורין אף על פי שהם של חצר החייבת. בית שער, אכסדרה ומרפסת הרי אלו כחצר, אם חייבת חייבין ואם פטורה פטורים". המדובר בחיוב מעשרות; יש חצר החייבת ויש הפטורה ממעשרות – כלומר פרי שהובא אליה טרם התחייב במעשרות. אכסדרה אינה חצר רגילה, אלא פחותה במקצת מחצר. אולם לפי שיטת רבנו נתן אכסדרה היא חצר מקורה במקצת, וודאי שאינה שמורה פחות מחצר רגילה. יתר על כן, זהו המקרה להלן בהמשך המשנה, וקשה להניח שהמשנה נתנה דוגמה ומיד אחר כך ניסחה את הכלל בדרך שונה במקצת. כן יוצא מהבבלי, יח ע"א, המדבר על התקנת סוכה באכסדרה ותולה זאת בשאלה האם יש באכסדרה פצימין או לא. פצימין הוא המתקן לדלת (עמודים או אבנים מוחלקות משני הצדדים ומשקוף). "אכסדרה" היא בסיליקה, כלומר מבנה (חצר) ובו שני טורי עמודים; לשם סוכה יש צורך בשלוש דפנות לפחות (השלישית אינה חייבת להיות שלמה). אם יש לה פצימין משני הצדדים הרי שיש בה שתי דפנות ועוד פתחים מוסדרים משני הצדדים, והסוכה כשרה. אם אין לה פצימין נותרו רק שתי דפנות ועמודים מנותקים משני הצדדים, ואין די בכך לסוכה. מקור אחרון זה השפיע כנראה על ניסוחו של הרמב"ם בפירושו למשנתנו כשפירש "מקום לפני הבתים מוקף משלש צדדים". </i>. יצוין שכבר התלמוד מעיר כי הדין בשבת עשוי להיות שונה מהדין בסוכה, ולמים יש דינים מיוחדים. בדיוננו במשנת עירובין הרחבנו בפירוש משנה זו ועמדנו על נוסחאות שלפיהן דעות הבתים מוחלפות. 

Mishnah 10

<b>בית שניפחת –</b> חלק מגג הבית נהרס, כך שניתן להתקין בו סכך והמבנה ייחשב לסוכה כשרה, גם בהתאם להגבלות שבמשנה ז, <b>וסיכך על גביו –</b> בסכך כשר, <b>אם יש בין הכותל לסיכוך ארבע אמות פסולה –</b> לפי הכלל ששנינו במשנה הקודמת מותר שיהיה פער של שלושה טפחים בין הדפנות לסכך, אך אם הפער אינו חלל אלא סכך פסול – מותר שהפער בין הסכך לדפנות יהיה ארבע אמות. הווה אומר, חלק הגג נותר אך במרכז הגג נוצר חור. את החור מכסים בסכך כשר, ואם רוחב הגג המבדיל בין הסכך לסוכה פחות מארבע אמות הסוכה כשרה. הבבלי מסביר שבמקרה זה הגג המקורי, הפסול כסכך, נתפס כאילו היה המשך הדפנות והדופן היא דופן עקומה. הסבר זה מופיע בתלמוד הבבלי ובפי כמה מאמוראי ארץ ישראל בירושלמי (בבלי, יז ע"א; ירו', נב ע"ג). ברם, רבי יונה טוען שאין צורך בנימוק ודי לנו בקביעה שסכך שמידתו פחותה מארבע אמות פסול, אך הוא עשוי להיחשב כחיבור להשלמת הסכך הכשר. עם זאת, הירושלמי מדגיש שאין לישון או לאכול מתחת לסכך הפסול, כפי ששנינו במשנה ו.
<b>וכן בחצר שהיא מוקפת אכסדרא –</b> האכסדרה היא מונח יווני לטור עמודים המקיף את החצר או את הרחבה. בין טור העמודים ודופן החצר היה לעתים קירוי אבן, בעזרת משקופים גדולים. החצר עצמה, המוקפת עמודים, הייתה קטורה (ללא גג). בנייה מעין זו אופיינית לסגנון הבנייה היוני-רומי (איור 9)<sup class="footnote-marker">126</sup><i class="footnote">ראו עוד אוצר הגאונים, יח ע"א, עמ' 25. </i>. אם המרחב שבין קיר החצר והעמודים מקורה ומתקינים סכך בשטח הפתוח (בין העמודים), הרי שחצר זו דינה כמו במשנה הקודמת. אם המרחב בין העמודים לקיר החצר אינו מקורה, הרי שפער של שלושה טפחים פוסל את הסוכה. אך אם הוא מקורה, ושטח הקירוי פחות מארבע אמות – הסוכה כשרה.
<b>סוכה גדולה שהיקיפוה בדבר שאין מסככים בו –</b> כאן התהליך היה הפוך: לאחר שנבנתה הסוכה נבנתה לה מסגרת חיצונית של דפנות וגג (שאינו סכך כשר),<b> אם יש תחתיו –</b> מתחת לגג של התוספת, <b>ארבע אמות פסולה –</b> כפי ששנינו בראש המשנה.

Mishnah 11

<b>העושה סוכתו כמן צריף – </b>הצריף הוא מבנה זמני שאין לו גג אלא שתי דפנותיו מוטות זו כלפי זו וצירופן יוצר מעין גג (איור 10). צורתו של הצריף היא אפוא משולש. אפשר גם שצלע אחת תהיה מאונכת ורק השנייה מוטה, או שיש לו דפנות נמוכות והמשכן מוטה כך ששתי הדפנות נפגשות. הצריף נזכר במקורות מספר, וברור שהוא נתפס כמבנה זמני מאיכות ירודה. מבנה זה בקושי ראוי למגורים, ואף אין לקבוע בו מזוזה. פוקס מפנה לפירושו של רבי נתן אב הישיבה שצריף עשוי ממחצלות, ולפיכך ברור ההקשר של משנתנו הממשיכה לדון במחצלות, <b>או סמכה לכותל – </b>הסוכה נסמכת באלכסון לכותל ואין לה גג, <b>רבי אליעזר פוסל מפני שאין לה גג –</b> אין לסוכה צורת גג, ו<b>חכמים [מכשירין] מתירים –</b> הדופן האלכסונית נתפסת כגג, ואם היא עשויה מחומר הכשר לסכך הסוכה כשרה. ההנחה המובלעת היא שהצריף עשוי מעצים בלתי מעובדים או מחומר אחר הכשר לסכך. בתוספתא נוסף: "מודה רבי ליעזר שאם יש בגגה טפח או שהיתה גבוהה מן הארץ טפח שהיא כשירה" (פ"א ה"י)<sup class="footnote-marker">127</sup><i class="footnote">בירושלמי (נב ע"ג) נוסף שמי שעושה סוכתו כבית יער הלבנון כשרה, והכוונה לא נתבהרה.  </i>. אם יש לסוכה גג סמלי מאוזן קטן (לפחות טפח), או שהדפנות מתחילות להתרומם במאונך מהקרקע לפחות טפח – הסוכה כשרה. במקרה זה הדופן המאונכת נתפסת כדופן והדפנות האלכסוניות כמעין גג עקום. צריף מעין זה, הכשר גם לדעת רבי אליעזר, מוכר מהציורים המתארים את הווי הצבא על עמוד טרינוס שברומא, ומסתבר שצורתו של צריף מעין זה הייתה מוכרת גם לחכמי התקופה. מהבבלי יוצא שמשנתנו היא משנת רבי נתן (יט ע"ב)<sup class="footnote-marker">128</sup><i class="footnote">אפשטיין, מבוא, עמ' 1105, וראו במהדורתו של פוקס. </i>. 
<b>מחצלת קנים – </b>המחצלת היא מעשה אריגה של קנים ושימשה לשכיבה, לישיבה, כמצע למיטה וכמובן גם כסכך לסוכה. פשוטי העם ישנו על מחצלת הפרוסה על הרצפה, ולאמידים יותר הייתה מיטת חבלים ועליה פרשו מחצלת כדי שלא יחושו מתחת לגופם את חבלי המיטה. התלמודים (בבלי, יט ע"ב - כ ע"ב; ירו', נב ע"ג) מזכירים סוגים רבים של מחצלות העשויות מחומרי טבע שונים. בכל המקרים מדובר בחפץ העשוי מחומרים טבעיים והוא ספק כלי מוכן המקבל טומאה (ופסול לסכך), וספק סתם קבוצת קנים מסודרים. המחצלת היא אביזר מקובל הנזכר במקרים רבים. נראה שיש לפרש את שתי המילים הראשונות, <b>"מחצלת קנים", </b>כמעין כותרת, ואחריה בא פירוט של ההלכות הקשורות למחצלות שונות. יש גם הגורסים את משנתנו בתוספת האות וי"ו: <b>"מחצלת הקנים ומחצלת גדולה"</b><sup class="footnote-marker">129</sup><i class="footnote">אבל הרי"ד פירש מחצלת הקנים או מחצלת גדולה, כאילו שני סוגי מחצלות הם, ורבי אליעזר חולק רק על דינה של מחצלת גדולה. אפשטיין דוחה את דברי הרי"ד ומסביר שבבבלי גרסו מחצלת קנים גדולה..., ברם לפי הסברנו אין לשינויי הנוסח משמעות מבחינת התוכן, ואת כל הנוסחים ניתן לפרש באופן זהה. </i><b>.</b> גם אם זאת הגרסה הרי שהאות וי"ו היא וי"ו הפירוש, ומה שאחריה מפרש את ההלכות השונות של סוגי מחצלות הקנים. לפי הסבר זה אין לחילופי הנוסח משמעות מבחינת התוכן<sup class="footnote-marker">130</sup><i class="footnote">אפשטיין, מבוא, עמ' 1106-1105. פירושנו עולה בקנה אחד עם דברי פוקס, סוכה, עמ' 36. </i>. נוסח אחר הוא: <b>"מחצלת קנים גדולה..."</b>; גם לפי הסבר זה יש להבין: "מחצלת קנים (כך דינה:) גדולה..."<sup class="footnote-marker">131</sup><i class="footnote">מבחינה מילולית ניתן היה לפרש שמחצלת קטנה תמיד פסולה, אך אין בכך היגיון. </i>. כתב יד ב אינו גורס כלל "מחצלת קנים" ואולי זו השמטה, או שבאמת המחלוקת בין התנאים היא בכל המחצלות. ואכן רוב המחצלות הן מחצלות קנים והמשנה דיברה בהווה, ובאמת התנאים נחלקים בכל המחצלות, כל אחת לפי שימושה. 
עם זאת, נוסח המשנה מאפשר גם פירוש אחר. לפי פירוש זה מחצלת הגדולה ומחצלת קנים הן שני סוגי מחצלות. מבחינה לשונית הפירוש אפשרי, ברם מבחינה חומרית זהו פירוש קשה, ומי שנקט בו לא ראה נגד עיניו מחצלות של ממש. 
<b>מחצלת גדולה עשאה לישכיבה – </b>המחצלת נועדה לשכיבה, ולכן היא כלי לכל דבר. לפיכך היא <b>מקבלת טומאה – </b>ככל כלי שלם,<b> ואין מסככים בה –</b> יש להניח שמחצלת לשינה הייתה עבה יותר. בתלמוד הבבלי מסופר שכך היו המחצלות באושא, כלומר סוג של מחצלות שעשו באושא. אושא שוכנת על יד נחל ציפורי עתיר המים, והקנים גדלו על גדותיו, <b>ולסיכוך –</b> אבל אם עשה את המחצלת לשם סיכוך אין היא כלי, ולפיכך<b> מסככין בה ואינה מקבלת טומאה –</b> בהמשך רבי אליעזר חולק, ומכאן שלפי החכם הראשון האנונימי ("תנא קמא") מחצלת קטנה תמיד כשרה, אינה נחשבת לכלי ואינה מקבלת טומאה<sup class="footnote-marker">132</sup><i class="footnote">פוקס, סוכה, עמ' 37. </i>. להסבר זה נחזור להלן בסוף פירושנו למשנה. 
<b>רבי לעזר –</b> יש גרסאות רבי אלעזר, ודומה שזה שיבוש<sup class="footnote-marker">133</sup><i class="footnote">הקושיה היא שדברי רבי אליעזר מובאים בברייתא בסגנון הדומה למשנה, ואת דבריו אי אפשר לתרץ כמו את המשנה. ברם, לשון המשנה לחוד ולשון הברייתא (דברי רבי אליעזר) לחוד, ואין כל סיבה להניח שרבי אליעזר שבברייתא ניסח את דבריו במבנה שבו בחר גם התנא קמא של המשנה. על הסבר הגמרא ניתן גם לשאול שאלה אחרת: לפי ההסבר המוצע המחלוקת היא מה דינה של סתם מחצלת. אם אנו יודעים לשם מה נארגה או נקנתה יש ללכת לפי הכוונה, אך אם אין הדבר ידוע, לפי חכמים יש ללכת לפי הגודל ולפי רבי אליעזר רק הכוונה קובעת. העמדה זו יוצרת מצב שבו המחלוקת בין התנאים מינימלית. לכל הדעות הולכים אחר הכוונה, ואם הכוונה אינה ידועה – לפי חכמים הגודל קובע, ולפי רבי אליעזר הכוונה קובעת. ברם, הרי ראינו כי הכוונה אינה ידועה, אם כן כיצד יפסוק רבי אליעזר? על כורחך גם הוא יודה שיש ללכת אחר הגודל. </i>, <b>אומר אחת גדולה ואחת קטנה – </b>אין זה משנה מה גודל המחצלת אלא מה השימוש שהיא יועדה לו, אם <b>עשאה לישכיבה מקבלת טומאה ואין מסככין – </b>ואם עשאה לסיכוך <b>וליסיכוך מסככים בה ואינה מקבלת טומאה –</b> הסדר גדולה-קטנה הוא הסדר הרגיל במשנה. הבבלי מתדיין על הנוסח, והיו שתיקנו את המשנה לפי מסקנת הבבלי. 
סיום המחלוקת עד עתה הוא בטבלה. 
מחצלת
לפי המשנה אין ויכוח על הגדרת הסכך הכשר; כפי שפירשנו את משנה ד לכל הדעות כלי המקבל טומאה פסול כסכך. המחלוקת היא מהי ההגדרה של כלי המקבל טומאה. רבי אליעזר מציע הגדרה ברורה והיא מהי מטרת המחצלת, לשם מה נארגה. עמדתו ברורה ושלמה, ומתאימה לדרכי הניסוח ההלכתי המקובל. הבעיה המעשית היא שלא תמיד ברור לשם מה נארגה המחצלת. המחצלת הייתה מעשה אומן, ולא נארגה על ידי בעל הבית. התלמודים למקום מזכירים מחצלות של אושא ושל טבריה, שני סוגים ידועים של מחצלות, ומשתמע שמדובר בענף מלאכה מקומי של מחצלות הנארגות למכירה בשוק. על כן אי אפשר לדעת מה הייתה כוונת האורג, וספק רב אם הייתה לו כוונה במובנו ההלכתי של המונח. 
התלמוד הבבלי עוסק אף הוא במחלוקת, אך כמה שינויי נוסח מכבידים על הבנת הסוגיה. לפי הנוסח שלפנינו בשלב הראשון הגמרא מנסה לקבוע שלחכמים מחצלת גדולה פסולה וקטנה מותרת, הווה אומר שאת המשנה יש לקרוא כך (הפיסוק הוא הפירוש): <b>מחצלת קנים</b> (כך דינה): <b>מחצלת גדולה עשאה לישכיבה,</b> (סתם מחצלת גדולה נעשתה בשביל שכיבה) ועל כן היא <b>מקבלת טומאה ואין מסככים בה.</b> ואילו סתם מחצלת קטנה נארגה <b>לסיכוך, מסככין בה ואינה מקבלת טומאה.</b> הגמרא מתקשה בהסבר זה (וקושייתה תמוהה למדי<sup class="footnote-marker">134</sup><i class="footnote">האות היוונית χ . </i>), ומתרצת שהמחלוקת היא בסתם מחצלת, שאיננו יודעים למה נארגה. לכל הדעות סתם מחצלת גדולה נועדה לסיכוך, והמחלוקת היא במחצלת קטנה. תנא קמא סבור שסתמה לשכיבה ופסולה, ורבי אליעזר סבר שסתמה כשרה. ההסבר אמנם אפשרי, ברם אינו כתוב במשנה והוא מחייב להכניס לדברי רבי אליעזר מרכיב שאינו מודגש בה. ייתכן שהשאלה המוצגת כאן ניתן לכללה בשאלת הגמרא עצמה על הסברו של רבא.
רב פפא מתרץ תירוץ דומה, אך הפוך. סתם מחצלת גדולה היא לשכיבה, והמחלוקת היא לשם מה נועדה סתם מחצלת קטנה. ברם, אותה שאלה שהועלתה על התירוץ הקודם נכונה אף על הסברו של רב פפא. יתר על כן. הגמרא מוכנה, בפשטות, לפרש שסתם מחצלת גדולה היא לסיכוך, ובתירוץ השני שסתם מחצלת גדולה היא לשכיבה. הקורא חייב, אפוא, לשאול את עצמו האם הם דיברו על מחצלת רֵאלית? האם סתם מחצלת גדולה נארגה למטרה זו או למטרה אחרת? העמדת הגמרא יוצרת את הרושם שאין כאן אלא דיאלקטיקה לוגית, ולא הכרה של מציאות קיימת. 
אם כן, עמדתם של חכמים במחצלת קטנה איננה כתובה. אפשר שהם סבורים שהיא מקבלת טומאה תמיד, משום שהיא כלי, וכוונתו של האורג איננה הופכת אותה מכלי לחפץ שאיננו כלי. אפשר גם שלדעתם מחצלת קטנה טהורה תמיד, כי איננה כלי ואין זה נוח לשכב עליה. על בסיס טיעון זה השלמנו את הטבלה באותיות נטויות, ואת הספק ביטאנו בעזרת הסוגריים שבטבלה.
מחצלת
אם כן, לפי חכמים יש הבדל בין מחצלת גדולה לקטנה, ורבי אליעזר סבור שמה שקובע את גורלה ההלכתי הוא לשם מה נארגה המחצלת. לפי פשט המשנה יש מקום לפרש שלדעת חכמים רק הגודל של המחצלת קובע, ואילו לרבי אליעזר הכוונה קובעת. כלומר, לפי חכמים כל מחצלת קנים גדולה עשאה לשכיבה, כלומר נארגת לשם שכיבה. זאת מכיוון שאי אפשר לדעת מה הייתה כוונתו של האורג, וספק אם הייתה לו כוונה כלשהי, שהרי הוא ארג את המחצלת לשם מכירה בשוק. 
קיימת אפשרות נוספת, פשוטה עוד יותר: רבי אליעזר אינו חולק על חכמים, אלא שחכמים דיברו בהווה. מחצלת גדולה נועדה לשינה, וכנראה קיפלו אותה כדי שתהיה עבה, וכך דרכו של עולם. אבל מבחינה הלכתית גודל המחצלת אינו קובע, אלא ייעודה, ואם מחצלת הוכנה לשינה היא טמאה, גם אם היא קטנה.
פרשנות זו מבוססת על ההנחה שהחכמים לא שוחחו זה עם זה ולא עיצבו את דבריהם במחלוקת ישירה. כל אחד מהם הביע את עמדתו במקומו ושנאה לתלמידיו, ורק העורך הציג את הדברים זה מול זה. בדרך כלל גאג העורך "לאזן" את המשנה וליצור מחלוקת ברורה בין משתתפיה. עריכה כזאת מקלה על הקורא, אך איננה נאמנה מבחינה "היסטורית". 
דין מחצלת קנים נדון בסדרת משניות: "מחצלת שעשה לה קנים לארכה טהורה, וחכמים אומרים עד שיעשה כמין כי<sup class="footnote-marker">135</sup><i class="footnote">מעדנים הם קבוצת פסי ערב שאת קצוותיהם מפתלים יחדיו לאגודה אחת, כפי שפירש בעל פירוש הגאונים למסכת טהרות על אתר. </i>. עשאם לרחבה ואין בין קנה לחבירו ארבעה טפחים טהור. נחלקה לרחבה רבי יהודה מטהר, וכן המתיר ראשי המעדנין<sup class="footnote-marker">136</sup><i class="footnote">את המילים "כיוצא בהן" אפשר להסב על דברי רבי שמעון, או על דברי רבי עקיבא. </i> טהורה. נחלקה לארכה ונשתיירו בה שלשה מעדנים של ששה טפחים טמאה" (כלים פ"כ מ"ז). במשנה זו סתם מחצלת טהורה, אלא אם כן נארגה בצורה טובה. עם זאת, קשה לדעת האם רוב המחצלאות היו טהורות או טמאות. התייחסות נוספת למחצלת הקנים יש במשנה קודמת שם (פי"ז מי"ז): "מחצלת הקש, ושפופרת הקש, רבי עקיבא מטמא ורבי יוחנן בן נורי מטהר, רבי שמעון אומר אף של פקועות. כיוצא בהן<sup class="footnote-marker">137</sup><i class="footnote">אפשר להניח שגם כאן יהיה מי שיגרוס "מחצלת של חלף", אך כאמור זו גרסה דחויה. </i> מחצלת קנים ושל חלף טהורה. שפופרת הקנה שחתכה לקבלה טהורה עד שיוציא את כל הככיי". המילים "כיוצא בהן" מרמזות שאולי גם לגבי מחצלת הקש יש מחלוקת תנאים, והמשנה שונה רק את דעת רבי יוחנן בן נורי. בעיה שנייה היא נוסח המשנה. נוסח כתב היד הוא "מחצלת קנים של חלף טהורה", ולפי זה ניתן לומר שמחצלת קנים רגילה טמאה. אבל בנוסח הדפוס ועדי נוסח טובים שמנינו בפירושנו "מחצלת קנים ושל חלף טהורה", וממילא כל מחצלאות הקנים טהורות, בניגוד למשנת סוכה. מבחינה רֵאלית מחצלת חלף לא תיקרא מחצלת קנים. לחלף ענפי נצרים דקים המסתעפים מגזע, ואין סיבה שמחצלת, אפילו מהענפים העבים, תיקרא מחצלת קנים.
בספרא נשמרה התייחסות עקיפה למשנה: " 'אשר ישכב עליו הזב יטמא', יכול אפילו שכב על עדיינה ועל הדלת? תלמוד לומר 'משכב' ולא עדיינה ולא הדלת. אוציא את אילו ולא אוציא מחצלת הקנים ושל חלף? תלמוד לומר 'משכב' המיוחד" (ספרא מצורע, פרשת זבים פרק ב ה"א, עה ע"ג). אם כן, מחצלת הקנים ומחצלת של חלףftnt138 טהורה, משום שאין היא מיוחדת למשכב. כלומר, סתם מחצלת קנים טהורה. אולי מותר לנו לשער שאם המחצלת יועדה דווקא לשכיבה היא טמאה, אבל זו השערה שהמדרש עצמו איננו מתייחס אליה.
המשנה בסוכה הבחינה בין המטרות שלשמן נארגה המחצלת, ואיננו יודעים האם מחצלת לשכיבה שונה בצורתה ממחצלת לסיכוך. התלמודים מתעמקים פחות באבחנה זו, ובמקומה מבחינים בין סוגי מחצלאות.
ההתייחסות התנאית האחרונה שנביא היא התוספתא למשנת כלים פ"כ: "מחצלת שעשה לאוהלין וחישב עליה לשכיבה, טהורה. עשאה לשכיבה וחישב עליה לאוהלין, עד שלא קצר ראשי המדנין טהור משקישר ראשי המדנין טמאה דברי רבי מאיר. רבי יהודה אומר מטמא ומטהר אפילו עשרה פעמים ביום" (תוס', כלים בבא מציעא פי"א הי"א, עמ' 590). לדעת רבי מאיר, שאיש אינו חולק עליה בברייתא זאת, סתם מחצלת תלויה בדעת מי שעשאה. אם עשאה לאוהל טהורה, ואפילו אם חישב עליה לשכיבה טהורה, עד שיעשה מעשה, ואם עשאה לשכיבה טמאה, אלא אם כן חשב עליה לאוהל, ועשה מעשה המוציא אותה מידי מחשבה זו. ההלכה בתוספתא חולקת על דברי המשנה שכלים יורדים לידי טומאה בשינוי מחשבה בלבד, ומיטהרים רק בשינוי מעשה (פכ"ה מ"ט), אך לא נעסוק בשאלה זו במסגרת משנתנו.
בירושלמי למשנתנו נאמר: "אבא בר בר חנה בשם רבי יוחנן במחצלות אושא שנו. אמר רבי ליעזר סתם מחצלות אושא טמאות עד שיעשם אוהלים. חצלות טיבריא טהורות עד שיעשם לשכיבה. רבי יצחק בר חקולה רבי שמעון ברבי הורון כאילין על פתח החנויות שהן טהורות. הורי רבי אימי ארוגה טמיאה. מהו לסכך בה? מחלוקת רבי ליעזר וחכמים. רבי יצחק ברבי לעזר הורי מדוחק להתיר ראשי מעדנים ולסכך בהן. תנינן וכן המתיר ראשי מעדנים טהורה ואת אמר הכן" (נב ע"ג). הקטע מסתיים בסימן קריאה: "ואת אמרת הכן" – ואתה אומר כן! כלומר, על בסיס המשנה הציע רבי יצחק ברבי אליעזר שהתרת ראשי המעדנים מאפשרת לסכך בכל מחצלת. או שמא זו תמיהה: המשנה אומרת במפורש שהתרת המעדנים מטהרת את המחצלת, אם כן למה הורה כך רבי יצחק מדוחק?! הרי זה היתר טוב!
מהקטע בירושלמי עולה סדרת מסקנות. בירושלמי מסורת החולקת על המשנה, שסתם מחצלאות (אושא) טמאות עד שיעשן לצל או לגג.
1. ההבדל בין מחצלת גדולה וקטנה והמחלוקת במשנה היא רק במחצלאות אושא.
2. לירושלמי מסורת אחרת מהמשנה ולפיה סתם מחצלאות (ומדובר במחצלאות אושא) הן טמאות עד שייעדן לגג או לצל.
3. מחצלאות טבריה סתמן טהורות, אלא אם כן ייעדן לשכיבה.
4. מחצלאות המשמשות לצל על פתח חנויות אינן כלי.
5. רבי אמי פסק שמחצלת ארוגה טמאה (סתם, ללא אבחנה בייעודה ובסוגה).
6. רבי יצחק קיבל פסק זה ואִפשר לסכך בסתם מחצלת רק כאשר יותרו המעדנים. 
התלמוד מבחין, אפוא, בסוגי מחצלאות, ומצמצם את המחלוקת למחצלאות אושא. נראה שהמחלוקת אינה רק במחצלת קטנה (ככתוב במשנה), אלא גם בסתם מחצלת שלא יועדה במפורש למטרה מוגדרת.
המחלוקת הבסיסית כאן היא בין ההלכה הראשונה והשנייה לבין ההלכה השלישית, וקשה לדעת האם זו מחלוקת על טיב המחצלת או שכל אמורא רואה לפניו מחצלת אחרת, ומחצלת ארוגה איננה מחצלת קנים רגילה (כפי שגם משתמע מהבבלי להלן).
סוגיה זו חוזרת בבבלי, כ ע"א-ע"ב: "1. תנו רבנן: מחצלת... של קנים ושל חילת, גדולה – מסככין בה, ארוגה – אין מסככין בה. רבי ישמעאל ברבי יוסי אומר משום אביו: אחת זו ואחת זו מסככין בה, וכן היה רבי דוסא אומר כדבריו". עד כאן לפנינו מחלוקת האם סתם מחצלת, ללא אבחנות משנה של גודל ושל מקום, טמאה או טהורה. עוד אנו שומעים שלמחצלת "ארוגה" דין שונה. לא ברור האם מחצלת ארוגה היא מחצלת קנים ארוגה באופן טוב יותר או שמא כלל איננה מחצלת קנים. מכל מקום, סתם מחצלת שנויה במחלוקת. 
התלמוד ממשיך בציטוט ברייתא המעורבת בדיוני אמוראים. את דיוני האמוראים הכנסנו לסוגריים, לנוחות המעיין: "תנן התם: כל החוצלות מטמאין טמא מת, דברי רבי דוסא, וחכמים אומרים: מדרס. [מדרס אין, טמא מת לא? והא אנן תנן: כל המטמא מדרס מטמא טמא מת! אימא: אף מדרס]". כאן התלמוד מוכיח שרבי דוסא מטהר מחצלת מטומאת מדרס. אם כן, לחכמים מחצלת תמיד טהורה ולרבי דוסא היא טמאה ככלי אבל לא כמדרס. 
התלמוד ממשיך: "מאי חוצלות? אמר רב אבדימי בר המדורי: מרזובלי. מאי מרזובלי? אמר רבי אבא: מזבלי. רבי שמעון בן לקיש אומר: מחצלות ממש. ואזדא ריש לקיש לטעמיה, דאמר ריש לקיש: הריני כפרת רבי חייא ובניו. שבתחלה כשנשתכחה תורה מישראל עלה עזרא מבבל ויסדה, חזרה ונשתכחה, עלה הלל הבבלי ויסדה. חזרה ונשתכחה, עלו רבי חייא ובניו ויסדוה. וכן אמר רבי חייא ובניו: לא נחלקו רבי דוסא וחכמים על מחצלות של אושא שהן טמאות, ושל טבריא שהן טהורות. על מה נחלקו – על שאר מקומות. מר סבר: כיון דליכא דיתיב עלייהו כדטבריא דמיין, ומר סבר: כיון דמקרי ויתבי עלייהו כדאושא דמיין". הבבלי מתדיין באילו מחצלאות מדובר; העילה לשאלה זו היא הביטוי "חוצלות": האם חוצלות הן מחצלאות "רגילות" או מחצלאות ממין ירוד (שאיננו מכירים את משמעותו המדויקת). זו ההזדמנות לתלמוד לחזור לאבחנת הירושלמי בין מחצלאות אושא, שהן כלי לגמרי, ומחצלאות טבריה שהן טהורות. עם זאת עדיין יש הבדל בין שני התלמודים, כמובהר בטבלה: 
דין מחצלאות
הבבלי ממשיך בבירור דברי רבי דוסא: הרי נאמר שהוא סבור שמחצלת איננה מטמאה, ומדובר בטומאת מת ולכן מסככין בה, ובברייתא אחרת נאמר שלדעתו היא מטמאה (רק) טומאת מת ופטורה ממדרס, ואם כן אין מסככין בה. הבבלי מתרץ לשיטתו שהדבר תלוי בטיב המחצלת. לפי פשוטם של דברים יש כאן מחלוקת על דעתו של רבי דוסא, שהרי ריש לקיש רומז במפורש שדבריו נשכחו ונוסדו מחדש, אם כן לפנינו דוגמה מה פירוש שכחת הדברים. 
מבחינת התפתחות ההלכה מסתבר שלפנינו תמונה ברורה. קיימת מחלוקת מעשית האם מחצלת מקבלת טומאה או לא. בספרות התנאית הדיון היה עקרוני, והאמוראים יישמו אותו על סוגי מחצלאות שהם הכירו (אושא, טבריה). במקרה זה הכלל קדם, אפוא, והאמוראים יישמו אותו על מה שהכירו. אמנם הבבלי מייחס את המחלוקת בדבר המוצא הגאוגרפי של המחצלאות כבר לתנאים, אך לפי דרכנו השמות נזכרים רק בספרות האמוראית. שניהם שמות גליליים, ומן הסתם לא התווכחו עליהם חכמי דור יבנה, שפעלו ביהודה (רבי דוסא וחבריו), ורק בתקופה מאוחרת יותר, כשהיישוב היהודי התרכז בגליל, עלה הדיון במחצלאות אלו. בתקופת התנאים היו שתי מחלוקות:
א. מחלוקת כללית, האם מחצלת קנים טהורה או טמאה (כלים פי"ז מי"ז; ספרא, רבי ורבי ישמעאל ברבי יוסי בבבלי). 
ב. עמדת ביניים והבחנה בייעוד המחצלת. בתוספתא כלים הקביעה היא חד משמעית (תלוי בייעוד), במסכתנו הקביעה נתונה מעט במחלוקת (לחכמים גורם הגודל קובע, או שהוא מהווה אינדיקטור לכוונה, ואילו רבי אליעזר סבור שהכוונה קובעת כמו בתוספתא כלים). 
ג. משנתנו נוקטת בעמדת ביניים התולה את הדין בטיב האריגה; היא עמדת ביניים במחלוקת הראשונה, אבל היא המפורטת מכולן.
במה, אפוא, הדין תלוי? להערכתנו המחלוקת נובעת מטיבה המעשי של המחצלת. השימוש הרגיל במחצלת היה לצל בסככות זמניות, או לעיטוף מתים כמסופר באבות דרבי נתן, בסיפור ארוך שבמהלכו אישה אומרת לחברתה: "אמרה לה לכי [ואראך] בתך שהיא קבורה במחצלת של קנים" (אבות דרבי נתן, נו"א פ"ג, ט ע"א). רק עניים השתמשו במחצלת לשכיבה, שכן אין היא משכב נוח, כאמור במדרש: "...ראה שם עני אחד ומחצלת קנים תחתיו ומחצלת קנים על גביו..." (ויקרא רבה, כז א, עמ' תריח; פסיקתא דרב כהנא, ט א, עמ' 148 ומקבילות). המחלוקת היא האם כלי כזה, שמשמש רק עניים לשכיבה, מהווה כלי ישיבה רגיל. 
יש מקום לשער שהמחלוקת החלה כמחלוקת על טיבה הרגיל של המחצלת. השאלה למה ייעד אותה פלוני או אלמוני איננה חשובה כלל. מאוחר יותר התגבש הכלל המשפטי שכל המיועד לשכיבה מטמא מדרס. כלל זה הוחל על מחצלת, ומכאן נבעו העמדות המוצגות בסעיף ב. משנתנו מגדירה מבחינה משפטית איזו מחצלת ראויה לשמש ככלי, וכל שנארג ברמה אחרת ודאי איננו כלי. מבחינתה של הפרשה שלפנינו (דין מחצלת) אפשר גם שהמחלוקת נבעה מהכלל. הווה אומר, תחילה נוצר הכלל (ראוי לשכיבה הוא מה שמיועד לשכיבה), בשלב שני התפצלה המחלוקת לגבי מחצלת קנים שייעודה מפוקפק ועדיין הוגדר ה"ייעוד" באופן כללי, לפי נוהג רוב האנשים. בשלב השלישי התקבלה העמדה התולה את הייעוד בדעתם של הבעלים, ובשלב הרביעי נדונה שאלת שינוי הייעוד. 
לסיכום: מחצלת קנים היא שימוש של עניים, ולכן נחלקו חכמים אם היא כלי או אינה כלי. משנת כלים (פ"כ) נוקטת עמדת ביניים ואומרת שמחצלאות מסוימות טמאות. משנתנו היא היחידה הקושרת את הדין לגודל המחצלת, ולא ברור האם זה קריטריון יחיד (לדעת חכמים תמיד מחצלת קטנה טהורה או טמאה), או שמא גודל המחצלת מעיד על כוונת הבעלים. מאוחר יותר הבחינו אמוראים בין סוגי מחצלאות המוכרים להם (אושא וטבריה), ויישמו את ההלכות העקרוניות של התנאים על מציאות זמנם. אבל עדיין נותרה מחלוקת בין התלמודים בשאלה על מה המחלוקת בדיוק. אחת התוצאות של כלי היא טומאה, ואחרת היא האם מסככים בה.

Chapter 2



Mishnah 1

<b>הישן תחת המיטה –</b> בעיני הקורא בן זמננו נראית שינה מתחת למיטה כמעשה תמוה. לא כן בתקופה הקדומה. המיטה הייתה רהיט גדול, היו לה כרעיים גבוהות, והיא הייתה רחבה ובנויה היטב. המיטה שימשה לשינה, אך גם להסבה, וממילא גם לאכילה. מיטה רגילה נועדה להסבה של שלושה אנשים (איור 11, תמונה 6). בהמשך הפרק נשמע על תלמידים ועבדים הישנים מתחת למיטה, ונראה שהיה מקובל שפשוטי עם ישנו באופן זה. הבית היה צפוף וקטן, ואין זה מפליא שהמיטה אִפשרה את ניצולו בשני מפלסים. המיטה עצמה עשויה לשמש כסוכה, אם סיככו עליה, ברם אם היא באמצע הסוכה היא מהווה מעין חציצה, כמו מי שגר בסוכה מתחת לסוכה<sup class="footnote-marker">139</sup><i class="footnote">לעיל, פ"א מ"ב.  </i>. לפי ההקשר ברור שמדובר בשינה תחת המיטה בסוכה. בכתבי היד, ובעיקר בכתבי היד הבבליים, נוספה מילה זו כהסבר: "הישן<sup class="footnote-marker">140</sup><i class="footnote">הוא הדין אוכל, אך דיברה המשנה בהווה. </i> תחת המיטה <b>בסוכה</b>". מסורות ביאוריות מען אלו תדירות במשנה.
<b>לא יצא ידי חובתו –</b> שכן המיטה גדולה דיה להוות חציצה בין הקרקע ובין הסכך.
<b>אמר רבי יהודה נוהגין היינו ישינים תחת המיטות לפני הזקנים –</b> נראה שמדובר בהווי חבורת התלמידים. חבורת התלמידים ורבם התגוררו יחדיו, והיו מעין חבורה כלכלית מלוכדת. לא אחת הם התגוררו בבית הרב, למדו וחיו עמו. בתקופות החגים מקובל היה הנוהג לעלות לרגל לבית הרב ולהקביל את פניו. אז נאספו גם תלמידים שכבר פרשו מלימודיהם, ואפילו כאלה שהפכו למורים בזכות עצמם<sup class="footnote-marker">141</sup><i class="footnote">ראו פירושנו לפסחים פ"ג מ"ז ופירושנו להלן, מ"ד, ופ"ג מ"ט. </i>. היו גם שהסתייגו מנוהג זה של עזיבת הבית בעת חג, אך הנוהג היה קיים למרות הביקורת שהטיחו בו חלק מחז"ל<sup class="footnote-marker">142</sup><i class="footnote">שם, שם. </i>. רבי יהודה מספר על נוהג מקובל לישון בסוכה מתחת למיטות בנוכחות הזקנים. הזקנים שישנו באותה סוכה לא מחו על השינה מתחת למיטה בסוכה<sup class="footnote-marker">143</sup><i class="footnote">ראו להלן. </i>. יש להניח שהסוכה הייתה קטנה ולכן ישנו התלמידים בתנאים הנוחים פחות, מתחת למיטות.
מבנה המשנה תמוה. בדרך כלל המעשה בא לסייע להלכה שבמשנה, ואילו כאן רבי יהודה מספר על נוהג בניגוד להלכה שבמשנה. הירושלמי מסיק שרבי יהודה חולק על ההלכה שבמשנה (נב ע"ד). הבבלי מפרש שמדובר במיטות הגבוהות עשרה טפחים, והן כשרות לשמש כסוכה (כ ע"ב). הסוגיה מתקשה להסביר כיצד זה מיטה כשרה לשמש כסוכה, ומוצאת לכך פתרון דחוק. ברם פתרון זה קשה ביותר, שכן למדנו בפרק הקודם (מ"ב) שסוכה בתוך סוכה אסורה, ואפילו רבי יהודה המקל שם מודה שאם הסוכה העליונה משמשת למגורים הסוכה התחתונה פסולה. הירושלמי מדגיש שבמקרה של משנתנו "אין כאן חלל אחר", כלומר מעל המיטה ועד הסכך יש פחות מעשרה טפחים. על כן נראה שהסבר הירושלמי עדיף ורבי יהודה חולק וסובר שהישן תחת המיטה יצא ידי חובה, משום שהמיטה אינה מהווה חציצה בין הקרקע והסכך. 
אגב כך למדנו שהמיטה הייתה גבוהה לפחות עשרה טפחים. כן משמע מהירושלמי בברכות (פ"ג ה"ה, ו ע"ד) המפרש את סתם המשנה במיטה גבוהה עשרה טפחים, ולפי ציורים שבידינו (לעיל) אכן המיטות הקדומות היו גבוהות ואִפשרו פעילות מתחת למיטה.
מן הראוי להעיר כי במשניות רבות מובא מעשה הסותר הלכה עקרונית שלפניו<sup class="footnote-marker">144</sup><i class="footnote">משנה, ברכות פ"א מ"א; פ"ב מ"ה; תרומות פ"ד מ"ג; מעשרות פ"ב מ"ה; עירובין פ"ד מ"ד; נדרים פ"ה מ"ו; פ"ט מ"י ועוד. לעתים המעשה מאשש את ההלכה העקרונית, כגון כלאים פ"ז מ"ה; פ"ד מ"ט; מעשר שני פ"ה מ"ט; שבת פט"ז מ"ז-מ"ח; עירובין פ"ד מ"א ועוד.  </i>. הבבלי שואל על כך לעתים "מעשה לסתור?!". לעתים הוא מתרץ שאכן המעשה משקף דעה אחרת, ולעתים מוצא פתרון דחוק אחר<sup class="footnote-marker">145</sup><i class="footnote">כגון בבלי, ברכות טז ע"ב; פסחים עה ע"ב; לעיל מח ע"א (וראו פירושנו לפ"ה מ"ו); סוכה כח ע"ב, וראו פירושנו לנדרים פ"ב מ"ג, לגיטין פ"ד מ"ז ועוד. </i>. בחלק מהמקרים הוא נעזר בשיטת "חיסורי מחסרא" ומנסח דעה חולקת. בכל המקרים הללו הירושלמי מקבל בפשטות שהמעשה משקף דעה שונה, במעט או בהרבה. אכן נראה שלעתים קרובות אין המעשה הולם במלואו את ההלכה העקרונית, וזו דרכה של המשנה להצביע על המורכבות של ההלכה ועל התאמות שנעשו בתנאי המעשה. עם זאת, במקרה של משנתנו איננו רואים בכך סתירה או דעה אחרת, אלא יש להבין את הניסוח של המשנה "והתירו" במובן פחות פורמלי.
לעתים קרובות סגנון המשנה הוא "רבי פלוני אומר" ולעתים "אמר רבי פלוני", ואין הבדל מבחינת התוכן בין שני הסגנונות. לדעת פוקס<sup class="footnote-marker">146</sup><i class="footnote">פוקס, סוכה, עמ' 40. </i> ייתכן שגם משנתנו נשנתה בסגנון "רבי יהודה אומר... רבי שמעון אומר". פוקס מצא הדים לסגנון זה בציטוטי האמוראים. לא נדון כאן בשאלת הנוסח המדויק והמקורי, ומכל מקום אין הבדל בין שני הסגנונות. בדפוסים<sup class="footnote-marker">147</sup><i class="footnote">ת1, מ, ז, ד. </i> נוסף <b>"ולא אמרו לנו דבר" –</b> וכבר רבי יהוסף אשכנזי מחק תוספת זו, והיא איננה בכתבי היד הטובים.
<b>אמר רבי שמעון – </b>רבי שמעון, אף הוא מדור אושא (180-140 לספירה), מספר <b>מעשה אחר: מעשה בטבי עבדו של רבן גמליאל –</b> טבי היה עבדו המפורסם והכשר של רבן גמליאל. טבי היה, כמובן, עבד "כנעני", כלומר גוי. בכלל בתקופה זו איננו שומעים על מוסד העבד העברי. מוצאו כנראה ממשפחה ארמית, והוא שייך לתושבי הארץ הנכריים ממוצא שמי<sup class="footnote-marker">148</sup><i class="footnote">ספרות המחקר מציגה, לעתים, כאילו הנכרים בארץ הם הלניסטים. ברם, זהו רושם מוטעה. נכון שמרבית בני העילית ההלניסטית היו נכרים (ומיעוטם הקטן ממוצא יהודי), אך חלק גדול מהאוכלוסייה הנכרית היו שמיים במוצאם ובהתנהגותם. כך היה המצב גם בפרובינציות אחרות, ראו מילר, קהילה; מילר, פאול מסמוסטה; מקמילן, לשונות. </i>. במקביל לו אנו שומעים על שפחה ושמה טביתה. טבי נזכר בסדרת מסורות במשנתנו. הוא ישן עם רבו בסוכה, אך מקפיד לא לתפוס מקום שיהודי יכול לקיים בו מצוות סוכה. כאן טבי הוא לא רק כשר, אלא גם יודע דת ודין, ואדונו מתפאר שתלמיד חכם הוא. טבי אף הניח תפילין, מצווה שסתם עבד פטור ממנה (מכילתא בא, מסכתא דפסחא יז, עמ' 68, ומקבילות)<sup class="footnote-marker">149</sup><i class="footnote">מסורת זו קשורה לשאלה האם נשים רשאיות לחייב את עצמן במצוות שהן פטורות מהן, וראו פירושנו לראש השנה פ"ד מ"ח. </i>. רבן גמליאל שולח אותו לצלות לו פסח. שם היו שפירשו שמדובר ברבן גמליאל של ימי הבית, ואם כך הוא הרי שטבי הופך לשם מקצועי של עבדים. ברם אנו פירשנו שהמדובר ברבן גמליאל דיבנה, ובטבי שלנו<sup class="footnote-marker">150</sup><i class="footnote">ראו פירושנו לפסחים פ"ז מ"ב. </i>. במסורות מספר טבי מצטייר כעבד אישי הצמוד לאדונו (משנה, פ"ב מ"ו; תוס', פסחים פ"ב הט"ו). הוא וטביתה, השפחה של בית רבי, הפכו ממש לבני בית, וצעירי הבית כינום "אבא" ו"אמא" (ירו', נדה פ"א, מט ע"ב; שמחות פ"א הי"א, עמ' 101). החברה הרומית הבדילה בין עבד בית לעבד שדה; עבד בית היה למעין בן משפחה, ולעתים קרובות שוחרר מעבדות. מערכת יחסים קרובה מצטיירת גם ביחס לטבי. 
במסורת חז"ל התעצמה דמותם. הבבלי קובע שראוי היה להיסמך, כלומר להתמנות לרבי, בזכות תורתו (יומא פז ע"א; ילקוט שמעוני רמז סא ועוד). זה פיתוח של המסורת במשנתנו המשבחת אותו על ידיעותיו, אך למעשה מדובר בידע צנוע למדי<sup class="footnote-marker">151</sup><i class="footnote">מסורת אחת מספרת כי רבן גמליאל שבר את שינו ורצה לשחררו, אך התברר שאינו חייב בכך. ראו ירו', כתובות פ"ג ה"י, כח ע"א; שבועות פ"ה ה"ו, לו ע"ג. המסורת מניחה שאסור לשחרר עבד כנעני אלא במקרה שנפגע, ככתוב בתורה. יש להניח שהסיפור הוא אפולוגטי ובא לנמק מדוע לא שוחרר העבד האהוב. ברם, התנהלות זו היא חלק מתנאי העולם הקדום שבהם לא היה צורך בסיבה על מנת לא לשחרר עבד. </i>. 
במסורות אחדות הוא כבר דוגמה לסתם עבד, כגון "האומר עשו טבי עבדי בן חורין והיו שם שני טבי, אין דורשין אותו לשון הדיוט לומר לזה היה אוהב ולזה לא היה אוהב אלא שניהן יוצאין בני חורין" (תוס', בבא בתרא פי"א הי"ג). כמו כן: "האומר טבי עבדי עשיתי בן חורין, עשיתיו בן חורין, עושה אני אותו בן חורין, הרי הוא בן חורין, הרי זה בן חורין הרי זה זכה"<sup class="footnote-marker">152</sup><i class="footnote">ירו', בבא בתרא פ"ח ה"ג, טז ע"ג. ראו עוד גיטין פ"א ה"ח, מג ע"ד.  </i>. כאן טבי כבר הפך לשם גנרי, לעבד.
כל העדויות על מעשיו של טבי נוגעות למשק הבית של הנשיא. במאה השנייה הצטמצם מספר העבדים באימפריה. הדרך היחידה להביא עבדים הייתה ממסעות מלחמה, שכן בכל דרך אחרת אי אפשר להפוך בן חורין לעבד. בשלהי המאה הראשונה הצטמצמו המלחמות בעולם הרומי, וחטיפת שבויים הפכה לנדירה. נותרו כמובן העבדים שהיו בדורות הקודמים. ברם, מספרם הלך וקטן. לחלק מהעבדים לא היו צאצאים (עבדים היו מנועים מלהתחתן באופן פורמלי, כך לפי החוק הרומי<sup class="footnote-marker">153</sup><i class="footnote">לפי ההלכה היהודית יכול היה העבד לחיות עם שפחה, אך ספק אם היו אלו נישואים של ממש.  </i>). אמנם היו עבדים שהקימו מעין משפחות, בייחוד אצל עשירים שהיו להם עבדים רבים, אך מספר הצאצאים מסוג זה היה מועט. עבדים רבים שוחררו על ידי אדוניהם. מכל מקום, במהלך המאה הראשונה הלך מספר העבדים באימפריה וקטן. כמעט כל העדויות שבידינו נוגעות לעבדים שפעלו במשק הבית, כמשרתים אישיים, פדגוגים (מורים) או בני לוויה אישיים. גם טבי היה עבד מסוג זה. לפי ההלכה היהודית עבד ששוחרר הפך עם שחרורו ליהודי לכל דבר. עדות לביצועה של תפיסה זו הלכה למעשה יש בכתובת אחת מחצי האי קרים (איור 12 הכתובת מקרים)<sup class="footnote-marker">154</sup><i class="footnote">ספראי וספראי, הגדת חז"ל, עמ' 28. </i>.
<b>שהיה ישן תחת המיטה אמר רבן גמליאל לזקינים ראיתם טבי עבדי שהוא תלמיד </b><b>חכמים ויודיע שעבדים פטורים מן הסוכה וישן לו תחת המטה – </b>רבן גמליאל סבור שהישן תחת המיטה לא יצא ידי חובה. טבי ישן בסוכה יחד עם רבן גמליאל, כנראה בגלל כבודו של בעליו, ושלא להניחו לבד. ברם בסוכה לא היה מקום, שכן התאכסנו בה זקנים שבאו לבקר את רבן גמליאל, על כן ישן מתחת למיטה. גם מעשה זה מעלה את התמונה של ביקורים בסוכות אצל ראש החכמים. בכתבי היד נוסחאות שונות למשפט, שאין בהן חידוש מבחינת התוכן. הירושלמי מסביר שטבי נשאר בסוכה היות שרצה לשמוע את דברי החכמים וללמוד. ספק אם הם המשיכו ללמוד בעת שהלכו לישון; מסתבר יותר שהוא נשאר ללון עם הנשיא מפני כבודו של הנשיא, שישן תמיד עם מלווים. הצורה "תלמיד חכמים" היא הצורה המקורית, ומאוחר יותר השתבשה ל"תלמיד חכם"<sup class="footnote-marker">155</sup><i class="footnote">אפשטיין, מבוא, עמ' 1209, פוקס, סוכה, עמ' 42. בכתב יד קופמן בכל המשנה כולה שנוי או "תלמיד חכמים" או "תלמיד חכמ' ", כשהמילה "חכמים" מקוצרת. הצורה "תלמיד חכם", הנפוצה כל כך כיום, חסרת מובן. </i>.
<b>לפי דרכינו למדנו שהישן תחת המיטה לא יצא ידי חובתו –</b> "לפי דרכנו" הוא מונח לסיכום ומסקנה. לעתים זו מסקנה מעשית ולא הלכתית<sup class="footnote-marker">156</sup><i class="footnote">תוס', שבת פ"א הכ"ב; יבמות פ"ח ה"ד; מכילתא דרבי ישמעאל, נזיקין ט, עמ' 280; ויסע א, עמ' 155 ועוד, שם המונח הוא "לפי דרכך" וכך הוא מופיע בתדירות רבה יותר. אבל במשנה, עדיות פ"ב מ"ג, המונח מופיע כמסקנה בעלת אופי הלכתי. </i>. לא נראה שמשפט זה יצא מדברי רבי יהודה, והוא רגיל כסיכום כללי. מבחינה סגנונית המשנה מורכבת משני רבדים. במרכז המשנה לקט מעשים שמשתמעת מהם מסקנה סותרת, ובסופו של אותו חלק מסקנה הלכתית: "לפי דרכנו...". החלק הראשון כולל משפט פתיחה: "הישן תחת הסוכה"; חלק זה מנותק ממה שבא אחריו, והא ראיה שהמעשה הראשון סותר את הקביעה בראש המשנה והמשפט האחרון במשנה חוזר וכופל את הנאמר בראשה. לפיכך יש להניח שבמקורה כללה המשנה רק את המעשים ואת סיכומם ההלכתי, ובשלב העריכה נוספה הכותרת, היא המשפט הראשון במשנה. מבנה זה חוזר במשניות מספר בהמשך. גם משנה ה פותחת בהכרזה, מעין כותרת, ואחריה מעשים שהראשון שבהם סותר את הכותרת<sup class="footnote-marker">157</sup><i class="footnote">ראו להלן פירושנו למשנה ה. המשנה מתחילה במשפט האחרון שבמשנה ד.  </i>. גם במשנה ח בעיות מבניות, ואף הן נפתרות ברוח ההצעה המועלית כאן. מבנה זה אופייני לפרק ב שיש בו הרבה מעשים מהווי החכמים, הרבה יותר מכפי שמקובל בפרקי משנה רגילים. 
ייתכן לפרש את המשנה גם באופן שונה. כמה וכמה פעמים<sup class="footnote-marker">158</sup><i class="footnote">ראו פירושנו לשבת פ"ב מ"א; ראש השנה פ"ד מ"א; עירובין פ"א מ"ב; פ"א מ"ט; שקלים פ"ד מ"ד; סוכה פ"ב מ"א ועוד. </i> מצינו משנה הערוכה באופן זה: 
I. פתיחה שיש בה דעה אחת אך היא מנוסחת בלשון סתמית כאילו אין עליה חולק.
II. דעה חולקת בשמו של תנא כלשהו.
III. דעה שנייה של תנא אחר הזהה לפתיחה.
למעשה זה המקרה שלפנינו, אלא שבמקום דעות באים המעשים שיש בהם חיווי הלכתי ברור. מבנה זה מעיד לדעתנו על "תפירה" של שתי עריכות שבראשונה הייתה רק דעה אחת ובשנייה מחלוקת באותו נושא. 

Mishnah 2

<b>הסומך סוכתו לכרעי המיטה –</b> כבר אמרנו כי המיטה הייתה חפץ גדול וכבד. במשנה זו מדובר במי שמשתמש במיטה כבסיס לסוכה. נראה שדפנות הסוכה הוסמכו ונקשרו למיטה, או אולי אפילו שימשו דפנות המיטה כחלק מדפנות הסוכה. כבר אמרנו כי ייתכן שלמיטה היו דפנות עץ, כך שהייתה מעין ארון גדול וכבד<sup class="footnote-marker">159</sup><i class="footnote">לעיל, פ"א מ"ג. </i>, <b>כשירה –</b> החידוש במשנה הוא בניגוד לדברי רבי יהודה דלהלן, <b>רבי יהודה אומר אם</b> הסוכה <b>אינה יכולה לעמוד בפני עצמה פסולה – </b>סוכה כשרה היא סוכה יציבה, ואילו סוכה הנסמכת על מיטה אינה יציבה, שהרי הסוכה היא רהיט מיטלטל. רבי יהודה אינו שולל את האפשרות שסוכה הנסמכת למיטה תהיה כשרה, אלא שהוא קובע כלל, שחכמים מתנגדים לו, ולפיו בדרך כלל הסומך סוכתו למיטה תהיה זו פסולה. בשני כתבי יד הנוסח הוא <b>"סוכך"</b><sup class="footnote-marker">160</sup><i class="footnote">כתב יד ע, פ; פוקס, סוכה, עמ' 44. </i>, כלומר שבנה את הסכך על כרעי המיטה. ברם, מדברי רבי יהודה ברור שהסכך והסוכה רק נשענים על המיטה, ולכן יש להעריך כי נוסח זה הוא שיבוש. בכמה כתבי יד אחרים הנוסח הוא "הוסמך סוכתו בכרעי המיטה", ואין בין "בכרעי המיטה" לבין "לכרעי המיטה" ולא כלום; בלשון חכמים אין הבדל בין שני הנוסחים. 
הבבלי מסביר שסוכה הסמוכה למיטה "אין לה קבע" (כא ע"ב), ושני הסברים לדבר: או שמעמידה בדבר שאינו קבוע, שכן מן הסתם יקחו את המיטה במועד מאוחר כלשהו, או שהסוכה אין לה קבע ואינה יציבה בזכות עצמה<sup class="footnote-marker">161</sup><i class="footnote">ראו מאירי ועוד.  </i>. הסבר שני בתלמוד הוא שמעמיד את הסוכה בדבר טמא, והסבר זה מובא אף בירושלמי (נב ע"ד). אלא שאין בכך הסבר מהו הפגם בהעמדת הסוכה על דבר העשוי לקבל טומאה. אפשר שנימוק טוב להלכה שבמשנה הוא שהסוכה תלויה בכלי, אך נימוק זה אינו מופיע במפורש (לעיל, פ"א מ"ח).
<b>סוכה המדובללת –</b> בתלמוד הבבלי נחלקים רב ושמואל, האמוראים בני הדור הראשון, בפירוש המונח "מדובללת": סוכה דלה, שהסכך בה מועט, או סוכה שיש לה סכך רב-מפלסי. יש גם המציעים לפרש שהסכך מונח בבלבול שתי וערב, וכך נוצרים מפלסים שונים וכיסוי שאינו אחיד<sup class="footnote-marker">162</sup><i class="footnote">אוצר הגאונים לכב ע"א. </i>. להלכה, אמוראי בבל המאוחרים יותר (אביי ורבא) נחלקים האם זו מחלוקת ומי ששנה זו לא שנה זו, או ששמואל מוסיף תנאי נוסף לפסילת הסוכה (כב ע"א). אותה מחלוקת מופיעה בירושלמי, אלא שהיא מחלוקת בנוסח המשנה: האם יש לגרוס "מדוללת", כלומר דלה (סוכה ענייה, שהסכך בה מועט) או "מדובללת", שהסכך במפלסים שונים (נב ע"ד)<sup class="footnote-marker">163</sup><i class="footnote">אפשטיין, מבוא, עמ' 187-186, מצביע על חילוף דומה במשנה בכורות פ"ג מ"ד, ובמקורות נוספים. הדל בניגוד לעבה מופיע בירו', פאה פ"ג ה"ג, יז ע"ג. </i>. מדולל הוא סכך שיש בו חורים, ומדובלל הוא סכך שיוצאים ממנו ענפים<sup class="footnote-marker">164</sup><i class="footnote">כמו צמר כבשים שהוא מדובלל (משנה, בכורות פ"ה מ"ג; אפשטיין, מבוא, עמ' 187) או מחצלת מדובללת (תוס', כלים בבא מציעא פ"ז הי"א).  </i> או שהוא במפלסים שונים, ושני הפירושים קרובים. המחלוקת בירושלמי מובאת אף היא בשם אותם אמוראים בבליים, וברור שזו אותה מחלוקת. אפשטיין גילה נוסח של השאילתות שאינו גורס את מחלוקת האמוראים אביי ורבא, וכך נותרה רק המחלוקת בין רב ושמואל בפירוש המשנה, כמו בירושלמי. ברוב כתבי היד הנוסח הוא "מדובללת", ולנוסחה "מדוללת" רק עד נוסח אחד (כתב יד <b>ע</b>). כל זאת אף שמי שאינו מעמיק בסוגיית הבבלי מסיק ממנה בפשטות מתחילת הסוגיה "מאי מדובללת – מדוללת", כלומר שהנוסח "מדוללת" הוא הפירוש הנכון. ברם, מי שמעיין בפשטות בסוגיות מתרשם שהנוסח "מדובללת" הוא שעמד לפני האמוראים ו"מדוללת" הוא בבחינת פירוש. הירושלמי אינו מזכיר גרסה אחרת, ואף הבבלי יוצר את הרושם כי זה היה הנוסח המקורי ומדוללת הוא תיקון שיש בו פירוש, ולא מסירת גרסה. בתשובת גאונים אחת מובאת משנתנו בלשון "סוכה מבולבלת", ונראה שזה פירוש למדובללת, ולא גרסה נוספת<sup class="footnote-marker">165</sup><i class="footnote">אוצר הגאונים לסוכה, עמ' 29. </i>.
<b>ושצילתה מרובה מחמתה כשירה –</b> אם כמות הצל בסוכה גדולה מהשמש, הסכך מספיק והסוכה כשרה. לפי פשוטה שורה זו באה להסביר את המשפט שלפניה: סוכה מדוללת (מדובללת) כשרה שכן צִלתה מרובה מחמתה. אמנם המשפט סביר גם לגופו, אך הוא כבר נאמר, באותו סגנון בדיוק, במשנה א בפרק הראשון, והחזרה מיותרת ואינה סבירה. יתר על כן, העובדה שצִלתה מרובה אינה סיבה לפקפק בכשרות הסוכה, ולשם מה יש להדגיש שהיא כשרה. במקרה זה וי"ו החיבור היא וי"ו ההסבר. עדיין יש קושי בכך שהמשנה חוזרת ומדגימה כלל שנקבע בראשית המסכת, אך ניתן לתלות זאת במקורות השונים שמהם נלקטה המסכת. בנוסחאות אחרות נאמר <b>שצילתה</b> מרובה, ואז ברור עוד יותר שהמשפט מסביר את הרישא. נראה שהחילוף וי"ו-שי"ן רגיל במקורות ובכתבי היד, ואין הבדל ממשי בין שתי הנוסחאות<sup class="footnote-marker">166</sup><i class="footnote">אונא, ויו שין.  </i>.
אם כך הוא הרי שדעתו של שמואל (מדובללת) סבירה יותר, שהרי סכך דל הוא ממש המקרה של "צילתה מרובה", והחידוש במשנתנו אינו ברור. ברם, אם הגרסה היא "מדובללת" החידוש הוא שאף על פי כן הסוכה כשרה, ובלבד שצִלתה מרובה מחמתה. לשיטת רב צריך יהיה להסביר שסכך מדולדל הוא סכך שיש בו חורים, ואין זה סתם מקרה של מיעוט סכך, ואף על פי כן הוא כשר.
הירושלמי מוסיף שלמי שאמר "מדוללת" הסוכה כשרה כשצִלתה מרובה מחמתה, ועד כאן המשפט ברור. ברם, הוא ממשיך שלפי מי שאמר מדובללת מדובר "בשאין צילתה מרובה" (נב ע"ד)<sup class="footnote-marker">167</sup><i class="footnote">גם רש"י לבבלי (כב ע"א) קובע כך, בניגוד לתוס' רי"ד ופרשנים אחרים, וראו אלבק, משנה, עמ' 474. </i>. משפט זה קשה להבנה. אפשטיין מסביר שמדובר בסוכה שאין צִלתה מרובה מחמתה, ברם גם חמתה אינה מרובה מצִלתה: המצב הוא שצִלתה שווה לחמתה. אמנם הבבלי שואל מה דינה של סוכה מעין זו, ברם השאלה תאורטית, ובפועל אי אפשר לקבוע שבחצי הסוכה בדיוק יש צל. ייתכן שהירושלמי מקוצר, והכוונה שהסוכה כשרה ללא קשר לשאלה אם צִלתה מרובה מחמתה. לכאורה יש מקום לפסול את הסכך משום שאינו נראה כגג אלא כערמת ענפים, ואף על פי כן הסכך כשר. שאלת כמות הצל אינה קשורה, אפוא, כלל לדין סוכה מדובללת. עד כאן הסבר אפשרי לירושלמי, ולפיו המשך המשנה "ו/שצילתה מרובה מחמתה כשירה" אינם קשורים לרישא, וחוזרים על דברי המשנה הראשונה בפרק הראשון. כאמור, נראה שהסבר זה דחוק. 
<b>והמעובה כמין בית –</b> שיש לה גג עמוק ועבה, <b>אף על פי שאין הכוכבים נראים מתוכה כשירה – </b>הבבלי מדגיש שהכוונה לכוכבי חמה, כלומר לקרני השמש. הסוכה כשרה, והמשנה אינה קובעת כלל מתי הסכך רב מדי. הבבלי (כב ע"ב) מביא מחלוקת בית שמאי ובית הלל אם אין הכוכבים נראים מתוך הסכך, בית הלל מכשירים ובית שמאי פוסלים, ומשנתנו כבית הלל. כידוע דחתה המסורת ההלכתית את דברי בית שמאי להוציא מספר מוגדר של חריגים, וכך אף המצב במשנתנו. 

Mishnah 3

<b>העושה סוכתו בראש העגלה –</b> העגלה היא מתקן להובלת מסעות. בארץ היו העגלות נדירות למדי; אמנם היו כבישים שהתאימו לנסיעת עגלות, אבל בפועל הייתה ההובלה בעגלה יקרה יותר מההובלה בחמורים. העגלות נזכרות אמנם במקורות, אך רק לעתים רחוקות<sup class="footnote-marker">168</sup><i class="footnote">ספראי, כלכלה, עמ' 290-289. </i>. הרקע הרֵאלי להלכה הוא אדם שיצא לדרך ארוכה על עגלה ורצה לבנות לו סוכה כדי לקיים את המצווה בדרכו (איור 13, תמונה 7), <b>או בראש הספינה –</b> גם השיט לא היה ענף יהודי מובהק, אך כמובן היו ספנים יהודיים, וכן דייגים, ועל סירותיהם אפשר היה לבנות סוכה (איור 14),<b> כשירה ועולים לה ביום טוב –</b> מותר לעלות לעגלה או לספינה ביום טוב. בשני המקרים אסור לצאת לדרך ביום טוב; גם ההפלגה ביום טוב נאסרה. אמנם מותר להמשיך לשוט בספינה נוסעת גם ביום טוב, אבל לא לצאת להפלגה בחג. הירושלמי אומר שמדובר בספינה העומדת בלימן, כלומר בנמל, במים רדודים (פחות מעשרה טפחים), כך שהעלייה עליה אינה כרוכה ביציאה מחוץ לתחום. הירושלמי מעלה גם מקרה אחר שבו שטים יהודים בספינה עוד מלפני החג, ספינה "מפרשת" (נב ע"ד)<sup class="footnote-marker">169</sup><i class="footnote">בהקשר להלכה זו מסופר המקרה בחכמים שהיו מפליגים מרומי; רבי עקיבא בנה סוכה על הספינה ורבי אלעזר בן עזריה או רבן גמליאל התנגדו לכך. ראו עוד בבלי, כג ע"א; ירו', עירובין פ"א ה"ז, יט ע"א. חכמים מלגלגים בסיפור על סוכתו של רבי עקיבא, ואולי גם אומרים שאין חובה לבנות סוכה על ספינה, ברם לא נאמר שהסוכה פסולה, ואולי זו המסקנה של המשנה מהסיפור (שהשתמר רק במקורות אמוראיים). ואכן, לעתים קרובות אותו רעיון מופיע בשתי צורות: כסיפור מעשה שאירע וכהלכה תאורטית. מסתבר שהדברים נאמרו רק באחד מההקשרים, והעורכים הפכו הלכה לסיפור מעשה, או שהסיקו מהמעשה את ההלכה כמו במקרה שלפנינו. </i>, ובמקרה זה נחלקים רבי אלעזר בן עזריה ורבי עקיבא. לדעת רבי עקיבא הספינה כשרה ולדעת רבי אלעזר בן עזריה פסולה, שכן אינה יציבה דיה, וצפויה להיהרס ברוח. כפי שראינו אכן קיימת תביעה בדיון ההלכתי שהסוכה תהיה יציבה<sup class="footnote-marker">170</sup><i class="footnote">לעיל מ"ב. </i>.
התלמוד הבבלי, כדרכו, חותר להעמיד את המחלוקת על חודה המשפטי, ומסביר שהשאלה היא האם סוכה העשויה להיהרס ברוח שאינה מצויה כשרה (כג ע"א). העמדה משפטית זו מיותרת, ואין לה ביטוי בדברי התנאים. מעמדו של בית (תא) הבנוי על הספינה נדון בהלכות שונות. הוא אינו בית לכל דבר שכן אינו יציב, אף שהוא נראה כמין בית. סוגיות התלמודים מזכירות שני הקשרים הלכתיים נוספים שבהם חכמים נחלקים במעמדו של בית זה: טומאה<sup class="footnote-marker">171</sup><i class="footnote">סוגייתנו מפנה כנראה למשנה, אהלות פ"ח מ"ה. בבבלי (כג ע"א) מובאת דעתו של רבי יהודה שמותר להשעין סוכה על בהמה, ואין לה עניין לפשט המשנה. </i> ועירובין (תוס', שבת פ"י הט"ז).
מהמשנה משתמע שלעתים קרובות נבנתה הסוכה על ראש הגג<sup class="footnote-marker">172</sup><i class="footnote">ראו עוד נחמיה ח טז; להלן מ"ה; פ"ד מ"ח ועוד. </i>. החצר הייתה צפופה ופתוחה לכול, ואילו הגג סיפק מקום פנוי ואִפשר פרטיות רבה יותר. הגג היה שטוח ובכל ימות השנה השתמשו בו לאכסון ולפעילות שוטפת, על כן טבעי היה לנצלו בחג כמקום לסוכה.
<b>בראש האילן או על גבי הגמל כשירה – </b>כסוכה, אף שהגמל מהלך, אך דינו כעגלה או ספינה<b> ואין עולין לה ביום טוב –</b> ביום טוב אין לרכב על בהמה ולא לטפס על עצים. הלכה זו שנויה במפורש במסכת ביצה, ובטעמיה נעסוק בפירושנו שם (משנה, ביצה פ"ה מ"ב). באותה משנה מצויה כל הרשימה שבה עוסקת משנתנו, ונראה שזו הייתה קבוצה ספרותית-הלכתית.
<b>שתים בידי אדם ואחד באילן –</b> המשנה סבוכה ולא ברור במה מדובר, ומה הקשר בין משנתנו למשנה הבאה ולרישא של משנה זו. נפתח בהצגת פירוש אחד, ולאחר שנסביר את כל השורות הנוגעות לנושא נחזור ונציע את הפירושים השונים. לפי הפירוש הפשוט דופן אחת היא העץ, כלומר שהעץ הנטוע הוא הדופן של הסוכה,<b> או שתים באילן –</b> שתי דפנות הן אילנות,<b> ואחת –</b> הדופן השלישית<b> בידי אדם –</b> הסוכה <b>כשירה</b> אבל <b>ואין עולים בה ביום טוב – </b>שכן אסור להשתמש באילן ביום טוב. אמנם קרקעית הסוכה היא בגובה הקרקע, אבל הסכך נשען על הדפנות וכל הסוכה בנויה על ניצול האילנות, ודבר זה אסור ביום טוב. פירוש זה מציעים בעל מלאכת שלמה, אלבק ואחרים, ולפיו "עולים" משמעו משתמשים, וזו הרחבה ניכרת של ההלכה במסכת ביצה (פ"ה מ"ב) ומשמעה שאסור אפילו ליהנות מצל אילן, ולא רק לטפס עליו. הסוכה טובה, אפוא, לימי חול המועד. הר"ן ואחרים מסבירים שאם עבר ועלה יצא ידי חובתו. ייתכן שהדבר נכון הלכתית, אך אין להסיק זאת מלשון המשנה.
<b>שלוש</b> דפנות<b> בידי אדם ואחת באילן כשירה ועולים לה ביום טוב –</b> מותר להיכנס לסוכה ביום טוב. אמנם אסור להשתמש בעץ ביום טוב, אבל הדופן הרביעית למעשה מיותרת, שכן הסוכה כשרה גם אם אין לה דופן רביעית, ודי לה בשלושה דפנות. על כן רואים את הדופן הרביעית כאילו אינה. מדובר כאן באופן שניתן להיכנס לסוכה ללא טיפוס על העץ, דרך אחת משלוש הדפנות הרגילות. דומה שהשאלה שהמשנה עוסקת בה היא תאורטית לחלוטין. כפי שאמרנו סביר שנבנו סוכות בשדות או במטעים, ברם קשה לצייר מקרה רֵאלי של מטע שאין בראש אילנותיו עלווה ומותר לבנות תחת העצים סוכה, ובה בעת העצים צפופים כך שהם דפנות הסוכה.
<b>זה הכלל כל שינטל האילן והיא יכולה לעמוד עולים לה ביום טוב –</b> במקרה זה הכלל הוא אכן סיכום ישיר של ההלכה שבמשנה, והוא מעניק את הביסוס העקרוני להלכות הפרטיות שבמשנה. התיאור "ינטל האילן והיא יכולה לעמוד" הוא הגדרה הלכתית, שכן סוכה כשרה גם אם יש לה רק שלוש דפנות.
בפירוש זה שני קשיים. האחד שיש בו הרחבה של האיסור להשתמש באילן – כל שימוש אסור ולא רק טיפוס. הקושי השני הוא שבמשנה הבאה נדון מצב שהאילנות משמשים בו כדפנות, ולא נזכר שהסוכה כשרה אבל אין עולים לה ביום טוב. את המשנה הבאה יש לפרש כקובעת את הדין העקרוני, ומשנתנו עוסקת באחד מפרטיו.
הר"ן, ובעקבותיו פרשנים אחרים כבעל תוספות יום טוב, פירשו שהדין שבמשנה הוא המשך של הרישא של המשנה. מדובר בסוכה הנמצאת על הגג של הבית, או על כל פנים גבוהה מהקרקע, והאילנות הם דפנותיה. על כן אם האילנות דרושים להכשר הסוכה, ושימוש בסוכה נחשב לטיפוס על העץ (גם אם בפועל עלה לסוכה בהיתר, דרך הגג), הסוכה פסולה משום שאין זו סוכה תִקנית הכוללת פתח מותר. בדרך זו המילה "עולים" מתבררת כפשוטה. אמנם אין כאן טיפוס על העץ ממש, אך יש שימוש בגובהו. אזכור שתי דפנות אינו נובע מההלכה שסוכה כשרה אם יש לה לפחות שלוש דפנות, אלא מההיבט המעשי. אם האילנות דרושים להחזקת רצפת הסוכה, אין להשתמש בסוכה. אם רצפת הסוכה נשענת משלושה צדדים על מעשה ידי אדם (גג הבית) הרי שהסוכה יציבה גם ללא האילנות, ואין כאן טיפוס על האילן בשבת. הרע"ב השתמש בפירוש זה אך ניסה לתאר מצב שבו "שתים" ו"שלוש" הן בכל זאת מספר הדפנות. פירושו רחוק, ולא נרחיב בו. בפירושנו למשנה ד נחזור לבירור משנתנו.

Mishnah 4

<b>העושה סוכתו בין האילנות והאילנות דפנות כשירה – </b>הלכה זו היא המשך ישיר של המשנה הקודמת, ושל הכלל שבה. נראה שמדובר בבניית סוכה בין עצים, והעצים משמשים כדפנות. לעיל ראינו שאילן אינו אמור לשמש כדופן לסוכה, וסוכה הזקוקה לדופן כזאת (זקוקה במובן ההלכתי – כדי שתהיה כשרה) פסולה. לפיכך משנתנו לכאורה תמוהה, שהרי כאן הסוכה כשרה. רוב המפרשים מפרשים שהאילנות עבים ויציבים (רמב"ם, רע"ב, תיו"ט ועוד). הסבר זה נשען על התלמוד הבבלי המפרש את המשנה הקודמת באילנות מתנועעים. ברם, כפי שראינו, ההגבלות על השימוש באילן כדופן עקרוניות יותר, ונובעות מהאיסור לטפס עליו. על כן נראה שסוכה סמוכה על האילנות נפסלת, אולם במקרה זה הסכך אינו נשען על הדפנות אלא על מוטות מסגרת נפרדים, ומפלס הסוכה הוא מפלס הקרקע. כך פירשו בעל מלאכת שלמה ואלבק, והדברים נראים. במקרה זה הדין שונה מזה שבמשנה הקודמת. הסוכה כשרה, ומותר להיכנס אליה ביום טוב.
עד כאן הצעת הדברים כפשוטם. מעתה יש לחזור ולברר את האפשרויות השונות. המפרשים מציעים למעשה שלוש הצעות להבנת המשנה הקודמת (משנה ג): א. מדובר בדפנות הסוכה (מלאכת שלמה, אלבק); ב. מדובר בקרקעית הסוכה, כלומר הסוכה עצמה בחלקה על העץ ובחלקה על גג הבית (ר"ן); ג. מדובר בסכך הנסמך על האילנות (המאירי בשם גאונים [אוצר הגאונים, עמ' 94])<sup class="footnote-marker">173</sup><i class="footnote">בעל מלאכת שלמה משלב את שלושת הפירושים. </i>. איש אינו מפרש שהאילנות משמשים כשלעצמם בתור סכך, משום שהמפרשים יוצאים מההנחה שסכך המחובר לקרקע פסול. ברם, כפי שראינו, אין הנחה זו הכרחית בדיון התנאי. ייתכן שסכך המחובר לקרקע כשר, ובלבד שהבונה "יחדש בה דבר"<sup class="footnote-marker">174</sup><i class="footnote">לעיל, פ"א מ"ד. </i>. מכל מקום, גם לשון משנתנו אינה מעידה על התייחסות לסכך עצמו; לגבי הסכך הביטוי "שתים (או שלוש) בידי אדם" הוא חסר משמעות. אנו פירשנו לפי הפירוש הראשון, וכך פירש רש"י ועמו גם ראשונים נוספים<sup class="footnote-marker">175</sup><i class="footnote">ראו אלבק, פירוש, עמ' 474; פוקס, סוכה, עמ' 51-49. </i>. פירושם תלוי בסוגיית הגמרא בשבת (בבלי, שבת קנד ע"ב). בסוגיה זו שלוש הצעות לפירוש משנתנו: הפירוש הראשון הוא שעשה חורים בגוף האילן, תחב בהם יתדות ועליהם תלה את הסכך; זהו הפירוש השלישי שהצענו. הצעה זו נדחית, וההצעה השנייה היא "דכפייה לאילן ואנח סיכוך עילויה" (שכפה את האילן והניח את הסכך עליו), אם כן עדיין מדובר בסכך המונח על האילן. גם הצעה זו נדחית, וההצעה הסופית היא "בגואזה פרסכנא דאילן גופיה דופן בעלמא הוא דשוויה" (האילן עצמו נעשה כדופן סתם). שתי המילים הראשונות אינן ברורות, אך מההמשך, שהוא מעין ביאור, משמע שהאילן משמש כדופן לסוכה. לפי הסבר זה לא כל כך ברור מה החשש ההלכתי. רש"י מפרש שיש כאן שימוש בדופן האילן, ואסור להשתמש באילן כמו שאסור להשתמש בבהמה. הפירוש קשה, שהרי אין כאן בעיה של טיפוס על האילן. לפיכך לא ברור מה הפסול במי שסוכתו נשענת על האילן. לעיל הסברנו את המשנה הקודמת שיש איסור גם בשימוש באילן (הנאה ממנו), אף ללא טיפוס, אבל התוספות נדחקים לומר שמנהגם היה להניח כלים על הסכך, ומכיוון שהסכך נשען על הדופן הרי שיש בכך טיפוס על אילן, וזה אסור בשבת. בכך התוספות מעדיפים את הפירוש השלישי שהצענו. קשה לקבל את הפירוש, שכן לא שמענו על מנהג מוזר זה של הנחת חפצים על הסכך. יתר על כן, אם זו הבעיה – מספיק היה לקבוע שאסור להניח חפצים על הסכך, ולא היה מקום לפסול את הסוכה. הביטוי "ועולין לה ביום טוב" אומר שמדובר בסוכה עצמה, ואין האיסור קשור לחפצים שעל הסכך. 
בירושלמי אין הסבר למשנה, אך פעמים מספר נאמר "דתני רבי שמעון בן אלעזר אומר: מותר להשתמש על צידדי בהמה בשבת, היא צידדי בהמה היא צידדי אילן"<sup class="footnote-marker">176</sup><i class="footnote">ירו', נג ע"א; עירובין פ"ג ה"ג, כא ע"א; שבת פ"ה ה"ב, ז ע"ב; פי"ג ה"ז, יד ע"א. </i>. לא ברור מה הקשרו של המשפט, וייתכן שנאמר במקורו בהלכות שבת או במסגרת דיני הנחת עירוב. מכל מקום, אם הוא נאמר על סוכה – משמע ממנו שאין בעיה בהנחת הסכך על האילן, או בשימוש באילן בתור דפנות לסוכה. עם זאת ייתכן גם שהמשפט נאמר במקורו לעניין שבת, והועבר למסכת שלנו רק מתוך שגרה. מעתה עלינו לבדוק את הדברים עצמם.
הדין שבמשנה מובא בתוספתא בקיצור: "רבי שמעון בן אלעזר אומר משם רבי מאיר שתים בידי אדם ואחת באילן כשירה ועולין לה ביום טוב" (פ"א הי"ג). משפט זה בא בהמשך לדיון בדפנות הסוכה, ולכאורה הדבר תומך בפירוש הראשון שהצענו. ליברמן פירש את התוספתא במי שבנה סוכה על ראש האילן והשעין חלק מקרקעית הסוכה על האילן<sup class="footnote-marker">177</sup><i class="footnote">ליברמן, תוספתא כפשוטה, עמ' 847. </i>. אם כן, לדעתו אין המשפט המשך למה שלפניו אלא עניין חדש. המשך התוספתא (פ"ב ה"א) הוא בנושא שלוחי מצווה, שהוא גם ההמשך במשנתנו, מכאן שאי אפשר להכריע האם המשפט "שתים בידי אדם..." שבתוספתא מתייחס לסוף הדיון במשנה או שהוא כבר עניין חדש העומד בפני עצמו.
הפירוש הראשון קושר את משנתנו להלכה שבסוכה צריכות להיות שתי דפנות וחלק קטן מדופן שלישית (תוס', פ"א ה"י). לכאורה המבנה של המשנה מפרט הלכה זו. ברם, הדמיון עשוי גם להיות מקרי. הקושי העיקרי בפירוש הראשון למשנה ג (שמדובר בשימוש באילן לדפנות הסוכה) הוא שמשנתנו חוזרת לאותו נושא ומתירה אותו באופן גורף: "והאילנות דפנות כשירה", ללא כל מגבלה, וללא דיון בשאלה האם מותר לעלות לסוכה ביום טוב. כפי שהראינו ניתן לתרץ את הסתירה (משנה ג באילנות שאינם יציבים ומשנתנו באילנות יציבים), ברם עדיין הכפילות קשה, וכן היעדר דיון בשאלת השימוש באותה סוכה ביום טוב ושבת. יתר על כן, ראשית המשנה עוסקת במי שבנה את הסוכה על העגלה, על ספינה או על אילן, וברור שקרקעית הסוכה נבנתה על אילן. ההמשך, "שתים באילן...", הוא פירוט של המקרה של מי שבנה בראש אילן.
אם מדובר במשנה ג במי שבנה חלק מהסוכה על אילן, היחס בין משנה ג למשנה ד ברור. במשנה ג יש בעיה אמִתית של טיפוס על העץ, ובמשנה ד נושא אחר של דפנות הסוכה. דברי הירושלמי שצדדי האילן מותרים בשימוש ביום טוב מסבירים את משנה ד, ולכן מותר להיכנס לסוכה שדפנותיה אילנות. הירושלמי מצטט דעה זו בשם רבי שמעון בן אלעזר, ולכאורה זה פירוש למימרתו שבתוספתא. אולם אין הכרח לקשר את הירושלמי לתוספתא, וייתכן שאלו מימרות נפרדות. המימרה שבתוספתא ובמשנה עוסקת בבניית סוכה על אילן, וזו שבירושלמי בשימוש באילן בתור דופן. ניתן גם לכלול את כל המימרות באותו מכלול. האדם בנה את הסוכה כך שקרקעיתה נשענת על דופן האילן, מעט מעל הקרקע. אולי הוא תקע יתדות בגוף האילן, ועליהן השעין את קרקעית הסוכה מעל פני הקרקע. כך יש שימוש בצדדי האילן, ואף בעיה של טיפוס על האילן ביום טוב. 
ההסבר הרֵאלי הפשוט ביותר למקרה שבו הקרקעית נשענת על הדופן הוא כאשר תוקעים באדמה בולי עץ ועליהם יוצקים או משעינים את הקרקעית. במקרה זה יש משום טיפוס על אילן, אך גם סוג של טיפוס שניתן להתירו אם חלק מהרצפה נשען ישירות על הקרקע. אמנם אין כאן חשש "שמא יתלוש", אך האיסור חל על כל טיפוס, ועלייה זו היא בחזקת טיפוס קל. כיוון שנאסר טיפוס – נאסרה גם עלייה קלה זו.
הפירוש המוצע נראה לכאורה כעומד בניגוד להסבר הבבלי בשבת, המזכיר במפורש את האילן כסתם דופן. ברם בהסבר הבבלי שני שלבים, האחד "בגואזה פרסכנא", צירוף שאיננו יודעים את משמעו וניסינו לפרשו. ההמשך הוא תוספת הסבר מידי העורך (סתמא דגמרא), ורק תוספת זו עומדת לכאורה בניגוד להסבר השני המוצע כאן. אולי תוספת ההסבר היא מאוחרת ויצאה מתחת קולמוסו של מי שלא הבין כראוי את הביטוי העמום.
אשר לפירוש השלישי, קשה להבין מדוע אסור להיכנס לסוכה שהסכך שלה נשען על אילנות. ההסבר של התוספות קשה, שכן אין להולמו עם המשפט "אין עולין לה ביום טוב". איסור טיפוס בחג ובשבת הוא חמור, אך קשה להניח שבגללו גזרו אף על כניסה למבנה שבו הגג נשען על אילן. יתר על כן, לפי הסבר הירושלמי מותר להשתמש בצדדי אילן, אם כן לא גזרו איסור שימוש במבנה הנשען על אילן.
אם כן, הפירוש הראשון למשנה ג נדחה בגלל המימרה הדומה במשנתנו; הפירוש השני אפשרי, והפירוש השלישי אפשרי אך מוקשה.
<b>שלוחי מצוה פטורים מן הסוכה –</b> החובה ההלכתית לאכול בסוכה והגדרותיה נדונות להלן במשנה ו, וכאן מדובר באלו הפטורים מן הסוכה. כפי שנראה להלן החובה הראשונית היא לסעוד בלילה הראשון, ומעבר לכך החובה ברורה פחות. קיים איסור לאכול ולישון מחוץ לסוכה, ברם לדעת חכמים אין חובה לקיים מספר מוגדר של סעודות בסוכה, ולפי רבי אליעזר חובה לאכול ארבע עשרה סעודות לפחות בסוכה. ההלכה ששלוחי מצווה פטורים ממצוות סוכה מיוחדת. בדרך כלל נמנעו חכמים מלדרג מצוות, ועיסוק במצווה אינו פוטר ממצווה. כך, למשל, מצוות לימוד תורה אינה דוחה מתן צדקה או תפילה. קיימות הלכות בדבר סדר עדיפויות, מתי מצווה אחת מבטלת את חברתה. ברם, כאן אין מדובר בעשיית מצווה ממש אלא בהליכה לקראת המצווה. הפטור הוא כנראה לפי דעתם של חכמים שאין מצווה מוגדרת לשבת בסוכה מעבר לחובה בלילה הראשון. יש אמנם איסור לאכול מחוץ לסוכה ואיסור זה נדחה מפני המצווה, אך אין כאן קביעה של סדרי עדיפויות בקיום מצוות. הבבלי (כה ע"א - כו ע"א) מדגיש שההולך טרוד ואין לו פנאי להקדיש למצווה. בסוגיה ארוכה הבבלי מנסה למצוא שיטה משפטית אחידה מתי אומרים שהטרוד במצווה פטור ממצווה אחרת ומתי אין הוא פטור. דומה שהעיון מצביע על היעדר כלל מסודר, והדברים היו תלויים גם באופי הטרדה ובאופי המצווה. סוכה היא ללא ספק מצווה מיוחדת, שהרי ההכנות לה ארוכות ממצוות אחרות. עם זאת אין בכך הסבר שיש בו שיטה משפטית. בהקדמתנו לפירוש המשניות עמדנו על תופעה זו שלעתים ההלכה אינה שיטתית; ההלכות נקבעו כל אחת על רקע זמנה ומקומה, ורק מאוחר יותר גובשו התקדימים למסכת אחידה, ואמוראים עמלו לתאם בין התקדימים השונים. כך המצב בכללים אחרים, כגון הכלל הידוע ש"נשים פטורות ממצוות עשה שהזמן גרמן". 
המונח "שלוחי מצווה" אינו מוגדר במשנה, אך בתוספתא ובתלמודים דוגמאות רבות לו. התוספתא הבינה ששלוחי מצווה הם בעיקר אנשים ההולכים לבלות את החג אצל רבם, שכן היא אומרת: "שלוחי מצוה פטורין מן הסוכה אף על פי שאמרו אין שבחו של אדם להניח את ביתו ברגל" (פ"ב ה"א). התוספתא והתלמודים על אתר (ירו', נג ע"א; בבלי, כז ע"ב)<sup class="footnote-marker">178</sup><i class="footnote">למסגרת זו שייכת כנראה העדות על בני אסיה (עסיה – עציה – עציון גבר) שעלו שלוש פעמים ברגלים ליבנה, תוס', פרה פ"ז (ו) ה"ד, עמ' 636 ועוד. </i> חושפים פרק מעניין בתולדות החברה היהודית. נראה שהיה מקובל שתלמידים עולים לרגל לבית רבם, ובמיוחד תלמידים מן העבר שסיימו את לימודיהם אך שמרו על זיקה רוחנית לרבם. כך, למשל, מסופר על רבי אלעאי שעלה לחג לבית רבו רבי אליעזר שבלוד (תוס', פ"ב ה"א). חכמים השתבחו בתופעה אך הסתייגו ממנה, שכן ראו בחיוב רב את החוויה המשפחתית שברגל. כשם שהיו שעלו לבית רבם, היו גם שהקפידו לא לאכול מאומה מחוץ לביתם (סוכתם), כמו רבי זעירא שהלך לברית מילה של ידידו אך לא אכל אלא בביתו-סוכתו (ירו', שם), וסדרת מעשים נוספים שם. 
בספרות חז"ל מעשים רבים על חכמים ששהו מחוץ לביתם בסוכות. רבן שמעון בן גמליאל בקיסריון (תוס', פ"ב ה"ב ומקבילות), רבי אליעזר בקיסריון (תוס', פ"א ה"ט), רבי ורבי אלעזר ברבי צדוק אצל רבי יוחנן בן נורי (תוס', פ"ב ה"ב) וחכמים נוספים. ייתכן שאין זה מקרה שכה רבים נמצאו מחוץ לביתם בסוכות. היו מהחכמים שניצלו את ימי הסוכות לביקורים ולהפצת תורה ברבים. אלו כמובן השתדלו לקיים את מצוות החג, אך בעיני חכמים נחשבו לשלוחי מצווה. 
דוגמה אחרת לשלוחי מצווה היא שומרי העיר. שומרי העיר ביום או בלילה חייבים במצוות סוכה בתום המשמרת, אבל שומרי העיר ביום וגם בלילה פטורים מהסוכה (תוס', פ"ב ה"ג; ירו', נג ע"א; בבלי, כו ע"א)<sup class="footnote-marker">179</sup><i class="footnote">לשומרי העיר ראו ספראי, הקהילה, עמ' 106-99. </i>. הכוונה למעין מליציה עירונית שהפעילו מוסדות השלטון המקומי היהודי. אלו נועדו בעיקר לשמירה מפני גייסות השודדים, בניגוד לשומרים פרטיים, "שומרי גנות ופרדסין" (תוס', שם), החייבים בסוכה. 
הירושלמי מוסיף סוגים אחרים של שלוחי מצווה, השלוחים לעיבור השנה או שושבינים. בכולם מדובר על פעולות קהילתיות ציבוריות, ונראה שהמושג "שלוחי מצווה" צומצם לתחומי הציבור. 
<b>חולים משמשיהם פטורים מן הסוכה – </b>החולה שיש בו סכנה עצמו פטור ממצוות סוכה, כשם שפטור מכל המצוות האחרות, והוא אפילו רשאי לאכול ביום הכיפורים (משנה, יומא מ"ה-מ"ו). החידוש הוא שגם המשמשים אותו פטורים מאכילה בסוכה, ואפילו חולה שאינו מסוכן פטור מהמצווה: "ולא חולה מסכן אלא אפילו חש בראשו אפילו חש בעינו" (תוס', פ"ב ה"ב), ורבן שמעון בן גמליאל מספר שם הלכה למעשה: "מעשה וחשתי בעיני בקיסריון והתיר לי רבי יוסה בי רבי לישן אני ושמשי חוץ לסוכה". דומה שגם כאן מופעל העיקרון ש"המצטער" פטור מהסוכה (להלן מ"ט). המינוח אמנם מאוחר, אך העיקרון ההלכתי הוא שצער מה פוטר ממצוות סוכה. גם כאן מובנת ההלכה לפי ההנחה שאין מצווה לאכול בסוכה מעבר ללילה הראשון, וודאי שאין הלכה הקובעת כמה פעמים יש לישון בסוכה. המשנה אינה מגדירה מהו חולה. בדרך כלל בהלכות הדנות בחולה משמע שזהו חולה מסוכן. גם הביטוי "משמשי החולה" מרמז על חולה קשה הזקוק לשימוש. ברם, בכל הקשור לסוכה שוררת מגמה מקלה. התוספתא מגדירה "אפילו חש בראשו" או "חש בעינו". הבבלי מוסיף שגם כל המצטער פטור מסוכה, אבל משמשיו חייבים<sup class="footnote-marker">180</sup><i class="footnote">בבלי, כו ע"א, ואינו במקבילה בירו', נב ע"ד.  </i>. הרחבה זו אינה במקבילה בירושלמי. אולי הדבר קשור למזג האוויר, שבבבל חשו יותר בקור בלילות, ואולי הדבר מקרי וההלכה הארץ-ישראלית הקלה כמו זו הבבלית.
<b>אוכלים ושותים עריי –</b> זהו הכתיב הארץ-ישראלי לארעי, בניגוד לקבע.
<b>חוץ לסוכה –</b> המשפט הוא בבחינת כותרת וסיכום למה שבא במשנה הבאה. חלוקת המשניות המקובלת בנוסח הדפוס כאן שגויה בעליל. חולים ומשמשיהם פטורים אפילו כשאוכלים אכילת קבע, ואילו כל יתר בני האדם פטורים אם אוכלים אכילת ארעי, כפי שיתברר בהמשך המשנה הבאה. המושג "אכילת ארעי" מופיע בהלכה, והוא נקבע לפי טיב האוכל וכמותו. סעודת קבע כוללת לחם, ברם הגדרתה מבוססת גם על כמות המזון הנצרך ועל אופי הסעודה. ארוחה חפוזה של אוכל רב אינה נחשבת לאכילת ארעי. דוגמאות לכך בהמשך. רבי אליעזר, הסבור שאדם חייב לאכול ארבע עשרה סעודות בסוכה, מחמיר גם כאן. לדעתו כל שינה היא שנת קבע (ירו', נג ע"א), או שכל שינה עשויה להתפתח לשנת קבע, וכמובן "אם מסר שנתו לאחר", כלומר אמר למישהו להעירו, זו ודאי שנת ארעי. הסוגיה בירושלמי אינה סבורה כך ומספרת על דוגמאות מספר של חכמים שישנו שינה קצרה. כך, למשל, אבודמא מלחא<sup class="footnote-marker">181</sup><i class="footnote">בעל חנות למלח. </i> ישן לפני חנותו ורבי חייא בר רב שילחו לישון בסוכתו. לא נאמר שם האם רבי חייא סבר שאסור לישון מחוץ לסוכה או שזו סתם הנהגה טובה, כפי שמסופר על החכמים שהרבו לשבת בסוכה אף מעבר לחובתם ההלכתית<sup class="footnote-marker">182</sup><i class="footnote">ראו במבוא למסכת זו. </i>. 

Mishnah 5

המשנה מתחילה בכותרת המופיעה בפרק הקודם, ומי שחילק את המשניות ביצע כאן חלוקה גסה מאוד ובלתי מתקבלת על הדעת. עם זאת, חלוקה בלתי נכונה זו מופיעה לא רק בדפוס ובמשנה שבבבלי אלא גם בכתב יד קופמן, במשנה שבירושלמי ובכתבי יד נוספים. 
<b>מעשה –</b> כפי שכבר נאמר יש בפרק סדרה ארוכה למדי של מעשים, יותר מבפרקים אחרים במשנה. אין בידינו הסבר לכך.
<b>שהביא –</b> בנוסח הדפוס "והביאו", וזו דוגמה נוספת לחילוף וי"ו-שי"ן הרגיל במשנה<sup class="footnote-marker">183</sup><i class="footnote">אונא, ויו שין. </i>, <b>לפני רבן יוחנן בן זכיי –</b> זהו הכתיב הארץ-ישראלי; הכתיב הבבלי, המקובל כיום, הוא זכאי, <b>לטעום את התבשיל – </b>ודאי שזו סעודת ארעי, אך המשנה רוצה להראות שהחכם החמיר על עצמו לא לאכול מאומה מחוץ לסוכה. התלמוד הבבלי (כו ע"א) שואל כדרכו "מעשה לסתור?", הרי המעשה אינו מדגים את הכלל שבמשנה שארוחת ארעי מותר לאכלה מחוץ לסוכה. הבבלי מתרץ שרבן יוחנן בן זכאי החמיר על עצמו. קשה להאמין שהיה מי שסבר שאפילו טעימה קלה חייבת בסוכה, ומסתבר שזו אכן חומרה שהחמיר החכם על עצמו. לא אחת חכמים מחמירים על עצמם ומחילים על עצמם נורמות הלכתיות קיצוניות שיש בהן ביטוי לדבקות במצוות. בתופעה זו של מעשה הסותר את ההלכה עסקנו לעיל במשנה א, והצענו שזו דרכה של המשנה, לרמז על המורכבות של מימוש ההלכה בחיי המעשה, ועל חכמים המקלים או מחמירים על עצמם בניגוד ל"הלכה" כפי שעוצבה ומשתקפת במשנה.
בסוגיה אחרת, במסכת יומא, התלמוד הבבלי מצטט את משנתנו ואומר עליה "תני עלה לא מפני שהלכה כך אלא שרצו להחמיר על עצמן" (עט ע"א). לכאורה הסוגיה סותרת את משנתנו: מה שעבור סוגייתנו הוא תוצאה של דיון הלכתי, מובא שם כברייתא<sup class="footnote-marker">184</sup><i class="footnote">אפשטיין, מבוא, עמ' 605. </i>. ברם, דומה שראייה זו לוקה במשפטיות יתר. בכל ספרי המבוא מצוין שהבבלי מביא ברייתא בלשון תני, דתניא, והתניא, תני עלה וכו', ואכן אין ספק שדברי תנאים מובאים ומשובצים בסוגיה תחת כותרות מעין אלו, ברם לעתים מובאות תחת לשון זה מסקנות הלכתיות מבוססות. הראיה המובהקת לכך היא סדרת סוגיות בתלמוד הבבלי שמובאת בהן כאילו ברייתא באחת מלשונות אלו, ובמקבילה בירושלמי אלו דברי אמורא. נראה, אפוא, שבלשון "תני" הובאו גם דברי אמוראים שהיו מוסכמה מקובלת. סוגיית יומא מצטטת את הסוגיה שלנו. מה שעבור סוגייתנו הוא נושא לבירור, הופך בסוגיית יומא למסקנה מוכחת<sup class="footnote-marker">185</sup><i class="footnote">ראו עוד על כך במבוא לפירוש המשניות. </i>. עם זאת, ספק אם סוגיית יומא הכירה את הסוגיה של "חיסורי מחסרא" שבמסכת סוכה כמות שהיא ערוכה לפנינו. ייתכן שעבורה זו המשמעות הפשוטה של דברי רבן יוחנן בן זכאי. השאלה האם הכירו סוגיות מאוחרות סוגיות קדומות והקביעה שסוגיות של "חיסורי מחסרא" הן מאוחרות נידונות בספרות המחקר, ולא באנו אלא להעיר על הסוגיה שלפנינו. 
משנתנו מצטרפת לתמונה שלפיה היו חכמים הסוברים שרצוי לשהות בסוכה הרבה ככל האפשר, אף מעבר לדרישות ההלכה. כזכור יצא רבי אליעזר, למשל, מסוכה שנפסלה לדעתו ולא ישב בה אפילו ישיבה בעלמא (תוס', פ"א ה"ט; בבלי, כז ע"ב)<sup class="footnote-marker">186</sup><i class="footnote">נוסח הסיפור בתלמוד הבבלי מעט רֵאלי יותר. </i>. 
אשר למבנה המשנה, כבר נאמר במשנה הראשונה בפרק כי בפרקנו שלושה מקרים שהמשנה פותחת בהם בכותרת כללית ואחריה מעשה, או מעשים, בחכמים שהחמירו על עצמם. ייתכן שלפנינו עדות לשילוב של עריכות. ממקור אחד נלקטה סדרת המעשים שיש בה הלכה ונוהגי חומרה, וממקור שונה הכותרת ההלכתית המלכדת אותם. 
<b>ולרבן גמליאל –</b> הביאו <b>שתי כותבות ודלי שלמים</b> (של מים) – הסיפור על רבן גמליאל מדגים את הכלל במשנה. ארוחה היא כזית או כביצה, ובספרות חז"ל מצינו גם את הכותבת כמידה הקובעת ארוחה<sup class="footnote-marker">187</sup><i class="footnote">ראו פירושנו למשנה, יומא פ"ח מ"ב. </i>. שתי כותבות הן ביטוי ברור לכך שהחכם אכל יותר מכותבת<sup class="footnote-marker">188</sup><i class="footnote">כותבת מופיעה רק לענין איסור אכילה בצום. ייתכן שהמשנה משקפת דעה שמידה זו נאמרה גם לענין אכילה מחוץ לסוכה, או שהמידה של שתי כותבות ננקטה כדי להבליט שהוא אכל יותר מהמינימום ההלכתי המחייב ברכה – כביצה. </i>. דלי הוא כלי חרס<sup class="footnote-marker">189</sup><i class="footnote">ברנד, כלי חרס, עמ' צט-קג. </i>, בגדלים שונים. בדרך כלל הוא מופיע ככלי ששאבו בו מים מהבור. נראה שהיו רגילים לשאוב ולהגיש בו מים צוננים ביום חם. הכוונה שהשותה יניחנו לידו וישתה ממנו מפעם לפעם (תוס', שבת פ"ג ה"ד). הדלי מלמד על כוונה לסעודה ארוכה ולא לשתייה חד פעמית, <b>אמרו –</b> ובדפוס ואמרו, כלומר המשמשים אמרו זה לזה, <b>העלום לסוכה –</b> שתי כותבות הן סעודה, ולכן ברור לכול כי רבן גמליאל לא יאכל אותן אלא בסוכה. כפי שהערנו לעיל<sup class="footnote-marker">190</sup><i class="footnote">לעיל מ"ג.  </i>, לעתים קרובות הייתה הסוכה בראש הגג, על כן סתם הבאת חפץ לסוכה מנוסח כ"העלום לסוכה", משום שהיא למעלה. 
<b>וכשנתנו לו לרבי צדוק – </b>רבי צדוק חי בזמן הבית בירושלים. הוא ניצל מהחורבן וחי ופעל גם ביבנה. איננו מוצאים אותו יחד עם רבן יוחנן בן זכאי, ולא מן הנמנע שהתרחק מבית המדרש ביבנה, ואולי הסתייג מרבן יוחנן בן זכאי על רקע לאומי<sup class="footnote-marker">191</sup><i class="footnote">כידוע ברח רבן יוחנן בן זכאי מירושלים בעת המצור והסגיר את עצמו לצבא הרומי. ייתכן שהיו שהסתייגו מהמעשה שנראה כלפי חוץ כמעין בגידה. </i>. לעומת זאת הוא מופיע עם רבן גמליאל ביבנה ומתדיין עמו, <b>אוכל פחות מכביצה נטלו במפא – </b>בדפוסים ובכתבי היד המושפעים מכתיב בבלי: <b>במפה.</b> רבי צדוק לא רצה ליטול ידיים ולכן עטף את האוכל במפה, <b>ואכלו חוץ לסוכה – </b>כסעודת ארעי היה החכם רשאי לאכול את האוכל מחוץ לסוכה, <b>ולא בירך אחריו –</b> המדובר באוכל שאינו סעודת קבע, ורבי צדוק ביטא את הדבר בשלושה מרכיבים: הוא אכל מחוץ לסוכה, כפי שקובעת משנתנו (המשנה הקודמת); הוא לא נטל ידיים והוא לא בירך ברכת המזון, כפי שנקבע במסכת ברכות שאין מזמנים (מברכים במזומן) על אוכל שהוא פחות מ"כזית" או מ"כביצה"<sup class="footnote-marker">192</sup><i class="footnote">משנה, ברכות פ"ז מ"ב, וראו דיוננו במשנה, יומא פ"ח מ"ב. </i>. משמעות המילה "בירך" איננה ברורה, האם לא זימן או לא בירך; לפי פשוטם של דברים לא בירך, וממילא גם אין כאן זימון. עורך המשנה (ורבי צדוק) מהלכים בשיטה המיוחסת לרבי יהודה שאין מברכים (וממילא אין מזמנים) על פחות מ"כביצה". חכמים סוברים שיש לברך במזומן כבר על כ"זית". לו חשב כך רבי צדוק היה מזמן על סעודה של פחות מ"כביצה", שכן פחות מ"כביצה" הוא יותר מ"כזית". בחלק מספרי הפוסקים גרסו כאן "פחות מכזית", ובכך הותאמה משנתנו להלכה המקובלת שמזמנים על כזית. ברם, נראה שאין זה אלא תיקון כדי להתאים את משנתנו להלכה<sup class="footnote-marker">193</sup><i class="footnote">כך אצל בעל הלכות גדולות, וראו חילופי הנוסח אצל פוקס למקום. </i>.
הירושלמי מתלבט האם רבי צדוק לא בירך ברכת המזון (על שלוש ברכותיה<sup class="footnote-marker">194</sup><i class="footnote">בברכת המזון שלוש או ארבע ברכות, ובמסורות שתי שיטות בעניין. אם יזכנו בורא עולם נעסוק בכך בפירושנו לברכות פרק ז.  </i>) או שלא בירך אפילו ברכה אחרונה. הירושלמי פושט את השאלה בזכותה של ברייתא המבהירה שרבי צדוק לא בירך אפילו ברכה אחת (נג ע"א).
המרכיב השלישי הוא, כאמור, שרבי צדוק לא נטל ידיים. האוכל שדובר עליו היה לחם, שלפניו יש ליטול ידיים, או פֵרות, שנטלו ידיים לפני אכילתם<sup class="footnote-marker">195</sup><i class="footnote">על נטילת ידיים לפרות ראו ספראי וספראי, הגדת חז"ל, עמ' 104-102.  </i>. עטיפת האוכל במפה נועדה למנוע טומאה, במקום נטילת הידיים, וההיתר מפוקפק במקצת. מפה היא מעין מגבת או מטפחת, ומנגבים בה ידיים רטובות (משנה, ברכות פ"ח מ"ג ועוד). השאלה המתבקשת היא האם כריכת האוכל במפה היא פתרון הלכתי כתחליף לנטילת הידיים בכל מקרה<sup class="footnote-marker">196</sup><i class="footnote">רבי צדוק היה כוהן, והפרשנים נחלקים האם אכל כך תרומה או אולי חולין בטהרה.  </i>, או שמא גם היתר זה הוא רק כשהארוחה היא ארוחת ארעי. לפי ההקשר במשנה מדובר בשלוש פעולות שבכולן רבי צדוק מבטא את העובדה שזו סעודת ארעי. בסעודת קבע היה מברך כהלכה, אוכל בסוכה, ומן הסתם גם נוטל ידיים כהלכה. נראה שכך הניח בפשטות גם הבבלי כאן: "הא כביצה בעי נטילה וברכה" (כז ע"א). אמנם במסכת חולין יש סוגיה ארוכה הדנה באכילה במפה, ושם מובאות דעות ולפיהן כריכת האוכל במפה היא תחליף רגיל לכל דבר לנטילת ידיים (ק ע"א). כאמור הדבר הוא בניגוד לפשט המשנה, אך מופיע גם לעיל כפירוש אפשרי למשנה.
משנתנו סובלת אף פירוש שלישי, ולפיו עטיפת האוכל במפה אינה שאלה הלכתית אלא מרכיב בתיאור סיפורי. במסורת אחרת אנו שומעים על חכם המקבל ביצה (מבושלת) כרוכה במפה. שם נדונה השאלה האם מותר לערב כלאיים במפה מעין זו, ומסתבר שעטיפת האוכל נעשתה לא מטעמים הלכתיים אלא מטעמי נימוס ואסתטיקה (ירו', כלאים פ"ט ה"ב, לב ע"א). ייתכן, אפוא, שגם כאן עטף רבי צדוק את האוכל לא מסיבות הלכתיות אלא מטעמי ניקיון. בסעודה רגילה הונח האוכל על קערות, וכאן הייתה זו סעודת ארעי ולכן לא הונחה על השולחן קערה. סיפור ארוחתו הארעית של רבי צדוק מתאר את סעודת הארעי באמצעות סמלים הלכתיים: שימוש במפה, היעדר ברכה ואכילה מחוץ לסוכה, וזאת במקום להגדיר את הסעודה בפשטות כסעודת ארעי.

Mishnah 6

<b>רבי אליעזר אומר ארבע עשרה סעודות חייב אדם לאוכל בסוכה אחת ביום ואחת בלילה </b><b>–</b> ביום אכלו שתי סעודות, אחת מהן בבוקר, בשעה השלישית או הרביעית של היום<sup class="footnote-marker">197</sup><i class="footnote">השעות הנקובות להלן הן שעות זמניות. שעות האור של היום חולקו לשתים עשרה, וכל יחידה נקראת שעה. שעה זמנית אורכה 72-50 דקות בשעון זמננו, תלוי באורך היום (בקיץ כ-14 שעות יום, וממילא השעה הזמנית ארוכה יותר מכפי שהיא בחורף כשאורך היום הוא כ-11 שעות).  </i>. לדעת רבי אליעזר יש לאכול בסוכה ארבע עשרה סעודות, שתיים בכל יום. לדעתו לא רק שאסור לאכול סעודת קבע מחוץ לסוכה אלא שיש להקפיד לאכול בסוכה פעמיים בכל יום. רבי אליעזר מחמיר במצוות סוכה. הוא מסרב לשבת בסוכה פסולה (תוס', פ"א ה"ט; בבלי, כז ע"ב) והוא אוסר לישון, גם שנת ארעי, מחוץ לסוכה<sup class="footnote-marker">198</sup><i class="footnote">לעיל, המשנה הקודמת. </i>. רבי אליעזר מהלך גם כאן בשיטתם המחמירה של בית שמאי (להלן, משנה ח). הסדר במשנה הוא ביום-בלילה, אף שהסעודה בלילה קודמת. זאת משום שדרכה של המשנה להזכיר את החשוב תחילה.
<b> וחכמים אומרים אין לדבר קיצבה </b>– אין הקצבה של כמות הסעודות, ואדם יוצא ידי חובת החג גם אם לא אכל ארבע עשרה פעמים בסוכה. עם זאת, <b>חוץ מלילי יום טוב הראשון בלבד – </b>סעודת הלילה הראשון היא חובה הלכתית. החובה אינה רק לאכול בסוכה אלא היא גם חובה כללית לסעוד סעודת חג, ואם סועדים סעודת קבע יש לערוך אותה בסוכה.
בתלמודים יש דרשות מספר לאישוש דעות התנאים. אגב כך נאמר שלדעת חכמים הסעודה בשאר הימים היא "רשות". בספרות חז"ל רשות היא לעתים קרובות מצווה קלה שאינה חובה משפטית, אך רצויה<sup class="footnote-marker">199</sup><i class="footnote">ראו פירושנו לפסחים פ"ג מ"ז. </i>. בתלמוד הירושלמי מובאת דרשתו של רבי הושעיה שיש לאכול בסוכה כל שבעה. ייתכן שלדעתו די בשבע, או לכל היותר בשמונה סעודות, אחת בליל החג ועוד שבע בכל אחד מהימים. כבר בתלמוד הירושלמי האמוראים נחלקים האם הדרשות השונות משקפות גם מחלוקות הלכתיות.
ארבע עשרה סעודות הן מספר הסעודות בשבוע, כל יום שתי סעודות. היו מהראשונים שהקשו: הרי בשבת יש לסעוד שלוש סעודות! המאירי אף תירץ שמנה רק את הסעודות בגין החג, ולא את סעודות השבת. אבל בתירוץ שני שלו עמד נכון על כך ששלוש הסעודות בשבת אינן משנות את מספר הסעודות השבועי. ההבדל בין שבת לחול הוא שסעודת הערב של יום שישי, היא הסעודה הראשונה של השבת, שייכת לשבת, והיא הופכת את מספר הסעודות לשלוש. בסוכות הסעודה הראשונה היא של ערב החג והיא נכללת בין סעודות החג, אבל במוצאי החג כבר אין סועדים בסוכה, שהרי זו הסעודה הראשונה של שמיני עצרת, והיא נאכלת לאחר כניסת היום טוב.
<b>ועוד אמר אליעזר מי שלא אכל בלילי יום טוב הראשון ישלים בלילי יום טוב האחרון</b><sup class="footnote-marker">200</sup><i class="footnote">המהרש"א מזכיר תיקון נוסח "ביום טוב הראשון", ואין לתיקון מקור או תכלית. </i> <b>– </b>הלכות תשלומי מצוות הן הלכות קשות, והלכה זו הקשה מכולן. בדרך כלל העיקרון הוא שמצווה יש לבצע בזמנה, וכל סטייה מלוח הזמנים מעוות את הרצון הטוב, ואינה מועילה. עם זאת אפשרו חכמים מעין הזדמנות חוזרת למי שהחמיץ את המצווה. הזדמנות זו מכונה "תשלומים", או "להשלים" בלשון חכמים. המקרה הבולט ביותר הוא ההיתר להקריב את קרבנות החגיגה בימי הרגל, במקום ביום טוב הראשון<sup class="footnote-marker">201</sup><i class="footnote">משנה, חגיגה פ"א מ"ו, וראו פירושנו שם. </i>, וכן ההיתר (או החובה) להקריב את עולות החג של שבועות (עצרת) אחר החג<sup class="footnote-marker">202</sup><i class="footnote">שם, מ"ד, וראו דיוננו שם. </i>. ההלכה במשנתנו קשה במיוחד משום שליל יום טוב האחרון של סוכות אינו חלק מחג הסוכות, ופטורים בו ממצוות סוכה. לא זו בלבד, אלא שהיושב בסוכה בחג אחרון עובר על "בל תוסיף", שכן יש בכך תוספת על המצווה לשבת בסוכות שבעה ימים, לא פחות ולא יותר. השאלה נדונה גם בספרות התלמודית, ודומה שיש להבחין ברבדים השונים שבהם נערך הדיון.
ברובד התנאי דעתו של רבי אליעזר ברורה, וחכמים מתנגדים לה. אמנם לכאורה תמוה וקשה כיצד דורש רבי אליעזר לאכול בסוכה אחרי הסוכות; יתר על כן, אם אדם יוצא ידי חובת אכילה בסוכה בערב יום טוב האחרון – מתי הוא אוכל את סעודת החג של יום טוב אחרון עצמו? אין זה סביר שבסעודה אחת יוצאים ידי חובה של שתי סעודות. דומה שלשתי השאלות תשובה פשוטה למדי. קדמונינו החלו בסעודת החג או השבת עוד לפני כניסת החג. ערב פסח שונה בכך שאסור לאכול בו מן המנחה ולמעלה (משנה, פסחים פ"י מ"א); לדעת רבי יהודה איסור זה חל גם על שבת רגילה, אך רבי יוסי סבור שבשבת רגילה הדבר מותר, ואולי אפילו אין צורך להפסיק את הארוחה ולציין את כניסת השבת (או החג)<sup class="footnote-marker">203</sup><i class="footnote">ראו דיוננו בפסחים שם שם. בסוגיית הירושלמי למשנתנו שואלים חברייא (חברי בית המדרש, תלמידים שאינם ממש תלמידי חכמים) האם אי אפשר לדרוש פסוק מסוים כראיה לכך שאין לאכול בערב סוכות עד שתחשך כמו בפסח, "שייכנסו לסוכה בתאוה" כמו "שייכנסו למצה בתאוה" (נג ע"א). מסגנון הקטע ברור שזו דרשת סרק, דרשה שאין לקבלה, ברם לא ברור האם רק הדרשה נדחית אך הדין מקובל, או שמא כל הטיעון "שייכנסו לסוכה בתאוה" דחוי. </i>. נוהג זה היה נוהגם של עשירים בלבד, כפי שהיה מקובל בחברת העילית הרומית, אבל סתם אדם מישראל עבד עד כניסת השבת ממש (תוס', פ"ד הי"א-י"ב)<sup class="footnote-marker">204</sup><i class="footnote">ראו דיוננו בפסחים שם שם. </i>. סביר שבערב יום טוב אחרון של סוכות (ושל פסח) נהגו רבים מישראל שלא לעבוד עד כניסת החג, שהרי בחול המועד העבודה מוגבלת. נראה, אפוא, שלדעת רבי אליעזר מי שצריך להשלים את סעודתו רשאי להתחיל את סעודת ליל יום טוב האחרון עוד לפני כניסת החג. הוא יתחיל את הסעודה בתוך מועד החג, ויסעד כמובן בסוכה. המשך הסעודה, מלאחר כניסת החג, יהיה על חשבון ליל יום טוב אחרון. ייתכן שלאחר כניסת החג הסעודה צריכה לעבור אל מחוץ לסוכה, אך סביר שמותר להמשיכה במקומה. עד כאן הסבר אפשרי לשיטת רבי אליעזר<sup class="footnote-marker">205</sup><i class="footnote">אלבק הציע שאת סעודת ההשלמה יש לאכול מחוץ לסוכה. החשש מ"בל תוסיף" נפתר בכך, ברם אם כך אין זו השלמה למצוות אכילה בסוכה, ומה טעם בסתם ארוחה נוספת? </i>.
כאמור, רבי אליעזר דורש שאדם יאכל לפחות ארבע עשרה סעודות בסוכה. אם אוכלים ביום טוב ראשון שלוש סעודות, ובכל ימי חול המועד שתי סעודות בכל יום, הרי שהסעודה של ליל יום טוב היא הסעודה החמש עשרה, וניתן לצרפה לקודמותיה כסעודת השלמה. 
ברובד האמוראי הוצגה השאלה באופן שונה. אמוראים אינם יכולים לתקוף את דעתו של תנא מטעמים הגיוניים בלבד ללא כל סיוע נוסף ממקור מקובל וסמכותי. על כן השאלה על רבי אליעזר מוצגת כסתירה פנימית בדבריו: "מחלפא שיטתיה" בלשון הירושלמי (נג ע"א). הטענה היא שלשיטת רבי אליעזר אדם חייב לאכול ארבע עשרה סעודות בסוכה, אם כן למה עליו להשלים רק את סעודת ליל החג ולא סעודות אחרות. תשובת הגמרא היא "למצוה הושווה", כלומר שלוש עשרה הסעודות האחרות שוות לסעודות החג בכך שהן מצווה, אך אין הן חייבות בהשלמה. התוספות וראשונים אחרים גורסים "למצוה חשובה", כלומר רק מצווה חשובה יש להשלים, ולא מצוות חשובות פחות כמו שלוש עשרה הסעודות האחרות בחג (תוספות, כז ע"א ד"ה "חזר בו").
בתלמוד הבבלי הסוגיה סבוכה יותר. השאלה היסודית דומה, כיצד זה סותר רבי אליעזר את דבריו<sup class="footnote-marker">206</sup><i class="footnote">הריטב"א מביא נוסח ובו הגמרא שואלת במפורש למה חייבים להשלים רק את סעודת ליל החג. הנוסח נראה כתיקון הבא להבהיר את הסתירה הפנימית בדברי רבי אליעזר. הסברנו לסתירה הפנימית מוצע על ידי הראשונים ומקובל על הכול, ברם למעשה אינו נאמר במפורש לא בתלמוד הירושלמי ולא בבבלי. </i>? התשובה מפתיעה: "חזר בו רבי אליעזר" (כז ע"א). התשובה היא מפתיעה שכן קשה להבין כיצד האמורא מרשה לעצמו להכחיש את דברי התנא בגלל סתירה בתוך אותה משנה. ברור שלפי הבבלי חזר בו רבי אליעזר מדבריו, אבל לא נאמר מאיזה מהם, מהדין הראשון או מהשני, וראשונים נחלקים בכך. רש"י סובר שחזר בו מדין ארבע עשרה סעודות, והתוספות סוברים שחזר בו מדין ההשלמה<sup class="footnote-marker">207</sup><i class="footnote">ראו עוד בתוספות רי"ד המוכיח את הפירוש השני. </i>. סיעת ראשונים מהלכת בעקבות כל אחת משתי הדעות הללו.
בַהמשך הגמרא שואלת מה משמעות המושג "להשלים", ומשיבה שמותר להשלים גם ב"מיני תרגימא", כלומר בפרפראות ובממתקים, והא ראיה שגם את ארבע עשרה הסעודות ניתן לקיים באכילת מיני תרגימא המהווים פרפראות לאוכל<sup class="footnote-marker">208</sup><i class="footnote">לפירוש הפרפרת ראו פירושנו לפסחים פ"י מ"ג. </i>. ההשלמה מופיעה כדיון עצמאי, ברם ייתכן שזו רק תוצאה של עריכה מאוחרת. ניתן לשער שבמקורה ה"השלמה" היא פתרון אמוראי לקושיות על רבי אליעזר. ההשלמה בליל החג האחרון אינה בארוחה ממש אלא במיני תרגימא. את אלו מותר לאכול גם מחוץ לסוכה, והם בבחינת תוספת לארוחת החג. ברם, מאחר שהוצע ההסבר שחזר בו רבי אליעזר מדבריו לא היה צורך בתירוץ הדחוק של ההשלמה, והוא הפך לסוגיה עצמאית.
הדיון בתלמוד הבבלי פותח צוהר לחיי היום-יום בסוכות. מסופר שם על אפיטרופסו של המלך ששאל שתי שאלות. האחת כיצד הוא, כמי שרגיל לאכול רק ארוחה אחת ביום, אמור לנהוג בחג, וכיצד ינהג מי שיש לו שתי נשים, וממילא יש לו שתי סוכות. רבי אליעזר עונה לו על שתי השאלות שיצא ידי חובה ב"מיני תרגימא"; כשם שבכל יום הוא רגיל לאכול פרפראות לעצמו, בחג יאכל אותן לשם מצוות סוכה. אפיטרופוס הוא ממונה מטעם השלטון, בדרך כלל זה הכינוי לממונה אזרחי, ובעיקר לממונה על אחוזות המלך. ה"מלך" בהקשר זה עשוי להיות אגריפס השני, מלך הגולן והטרכון, שמלך עד שנת 95<sup class="footnote-marker">209</sup><i class="footnote">רבי אליעזר פעל בדור יבנה משנת 70 ועד לשנת 110 לערך. שנת מותו המדויקת אינה ברורה, אך נראה שמת עוד לפני רבי יהושע ורבן גמליאל דיבנה. </i> והיו לו ולמשפחתו אדמות בגליל, כפי שעולה ממקורות מספר. ה"מלך" עשוי להיות גם הכינוי לשלטון הרומי, והאחוזה – אחוזה ממלכתית. 
אנו מכירים את האפיטרופוס הזה ממקורות נוספים. שמו היה יוסף בן סימאי, ומרכז האחוזה היה בכפר שיחין שליד ציפורי (תוס', שבת פי"ג [יד] ה"ט ומקבילות). באופן טבעי הוא היה מקורב לשלטונות, וכשפרצה שרפה בביתו הזדרזו חיילי חיל המצב בציפורי לבוא ולכבותה. יוסף זה נהג לאכול פעם ביום כמנהג העשירים; זו הייתה ארוחה שהחלה באמצע היום והסתיימה רק בערב, סעודה שהספיקה עד יום המחרת.
ליוסף בן סימאי היו שתי נשים. לפי ההלכה הדבר מותר, אך חכמים לא ראו זאת בעין יפה. לדעתם מי שיש לו שתי נשים אינו בבחינת חסיד<sup class="footnote-marker">210</sup><i class="footnote">על ריבוי נשים ראו פרידמן, נישואין; שרמר, זכר ונקבה, עמ' 218-183. רוב העוסקים בנושא לא הפרידו בין עמדתם של חכמים לבין המקובל בציבור, ובמקביל אף לא בין ההלכה הפורמלית לאידאולוגיה של חכמים. שרמר מדגיש את ההבחנה הראשונה (בין הלכה לנוהג החברתי); הוא מראה שמבחינה הלכתית מותר היה לשאת שתי נשים ויותר, ומצביע על כך שגם במציאות היה הדבר נהוג גם בארץ ישראל. בבבל היה הדבר נפוץ עוד יותר, ואנו מסכימים עם דבריו המאלפים וראיותיו הרבות. אנו חולקים עליו בנקודה אחת. להערכתנו חכמי ארץ ישראל הסתייגו מנשיאת שתי נשים. מימרות בשבח המונוגמיה מוכיחות מגמה זו (לאיסופן ראו שרמר, שם, עמ' 218-210). ואכן, בעמ' 198 שרמר מרכז שמונה דוגמאות לאישים שנשאו שתי נשים, אך רק באחת מהן מדובר בחכם (רבי אליעזר). גם במקרה זה העדות מבוססת רק על נוסח כתב יד ליידן של הירושלמי (יבמות פי"ג ה"ב, יג ע"ג): "מעשה באשתו של רבי אליעזר שהייתה דוחקת בו לשאת את בת אחותו". ברם, בנוסח הדפוס: "מעשה באמו...". כידוע דפוס הירושלמי השתמש בכתב יד נוסף לכתב יד ליידן, כתב יד שאיננו מכירים כיום, ועל כן אין לדחות את נוסח הדפוס כשיבוש. יתר על כן, באבות דרבי נתן (נו"א פט"ז, לב ע"א) מופיע נוסח אחר וממנו יוצא שרבי אליעזר נשא את בת אחותו בזקנותו, ואולי אף לאחר שהתאלמן, מבלי שאף אחת הפצירה בו לעשות כן. שרמר מרכז את כל המידע שחלק מזערי ממנו הבאנו, וטוען לחברה שבה פוליגמיה מקובלת לפחות במישור הערכי העקרוני. אך להערכתנו המסקנה המתבקשת מן המידע שמצטבר הוא שחכמים הסתייגו מריבוי נשים ונהגו כך גם בפועל, שהרי כמעט כל הסיפורים בספרות חז"ל עוסקים בחכמים, ואף על פי כן כל העדויות על ריבוי נשים מתייחסות למי שאינם חכמים. אנו מציעים, אפוא, להבחין בין ההלכה לבין מגמות מחמירות שרווחו בבית המדרש עצמו. עוד מן הראוי להעיר שהממצא הארכאולוגי אינו מעיד על תופעת פוליגמיה. בכל כתובות הקבר נזכרים רק אישה ובעלה ואף לא פעם אחת שתי נשים לאותו בעל. יתר על כן, סגנון קברי המקמר נועד לזוג, ולא מצינו סגנון קבורה שיהיה ייחודי למשפחה של בעל ושתי נשים. עם זאת, סגנון הקבורה במערות עשוי היה לאפשר קבורת משפחה פוליגמית. נראה, אפוא, שגם בציבור לא רווחה הפוליגמיה וחז"ל הסתייגו ממנה, אף שאפשרו אותה להלכה. נעסוק בכך מעט יותר בהרחבה במבוא למסכת קידושין.  </i>, ואכן איננו שומעים על תנא או אמורא שהיו לו שתי נשים, ברם בציבור הרחב התופעה הייתה מעט תדירה יותר, ויוסף בן סימאי הוא אחת העדויות לכך. יוסף זה מייצג קבוצה של בני העילית היהודית: מקורב לשלטונות, אך גם מקורב לעולמם של חכמים ומציית להלכה.
<b>וחכמים אומרים אין לדבר תשלומין – </b>אין אפשרות להשלים ארוחת חג שהוחמצה. לדעת חכמים אין חובה לאכול ארבע עשרה סעודות. אם אלו אותם חכמים שבמשנתנו הרי שאין גם כל צורך להשלים את המצווה שאינה מצווה. ייתכן שאלו חכמים אחרים המכירים בחובה לאכול ארבע עשרה סעודות בסוכות, ואף על פי כן אי אפשר לדעתם לסעוד בחול המועד "על חשבון" סעודת החג. כפי שכבר נרמז, כל עניין התשלומים הוא בעייתי. בספרות האמוראים הוא הורחב מעט גם לעניין תפילה (בבלי, ברכות כו ע"א). הדוגמה המקראית היחידה היא פסח שני, ולכך הוקדשה פִסקה מיוחדת במקרא. במקדש היו לכך מעט דוגמאות נוספות, אך בדרך כלל מצווה יפה בעִתה בלבד. 
<b>על זה נאמר מעוות – </b>אי קיום המצווה, <b>לא יוכל לתקון –</b> אין לו תשלומים, <b>וחסרון לא יוכל להימנות </b>(קהלת א טו) – הדרשה נאמרה גם על הקרבת קרבן חג שלא בזמנו (משנה, חגיגה פ"א מ"ו). 

Mishnah 7

<b>מי שהיה ראשו ורובו בסוכה ושולחנו בתוך הבית –</b> השולחן הקדום היה עור, או מחצלת, פרוסים על הרצפה. ברם, בתקופת המשנה והתלמוד כבר היו שולחנות בנויים. השולחן היה לוח, בדרך כלל לוח שיש, מונח על שלוש או ארבע רגליים (איור 15), ועליו היה מונח האוכל. 
<b>בית שמי פוסלין –</b> נראה שלדעת בית שמאי אין זו ישיבה של חג. התלמודים (ירו', נג ע"א; בבלי, ג ע"א) אף מעלים חשש הלכתי שמא יימשך אחר השולחן, כלומר האדם האוכל יתכופף אל השולחן ויאכל מחוץ לסוכה, <b>ובית הלל מכשירין –</b> ובתנאי שיאכל בסוכה. בתלמוד הבבלי יש דיון האם מדובר בסועד עצמו, כלומר הסוכה גדולה אך הסועד יושב כששולחנו מחוץ לסוכה, או שמא הסוכה היא קטנה ואין בה מקום אלא לסועד אחד בלבד, והתלמוד מסכם שהמחלוקת היא בשני הנושאים (בבלי, סוכה ג ע"א; ירו', נג ע"א)<sup class="footnote-marker">211</sup><i class="footnote">הסוגיה בתלמוד הבבלי שם מועברת, מן הסתם, מהתלמוד למשנתנו, וראו אפשטיין, מבוא, עמ' 630. </i>. המאירי מנסח שבמשנה יש שתי מחלוקות, האחת מה צריך להיות גודל הסוכה והשנייה האם אדם "נמשך" אחר שולחנו, כלומר יתכופף מחוץ לתחום הסכך והסוכה.
המינוח "פוסלין" ו"מכשירין" משמעו שהסוכה עצמה פסולה, ואין מדובר רק בסועד היושב בצורה לא טובה. אולם זו הלשון הרגילה במסכת סוכה, וייתכן שהעורך לא דייק בלשונו והשתמש בלשון השגרתית, כפי שהעלו בתלמוד הבבלי. עם זאת, לפי פשוטם של דברים הכוונה לסוכה קטנה, כפי שנראה בהמשך. הווה אומר, בית שמאי תובעים שהסוכה תהיה מעט גדולה יותר ותכיל אדם ושולחנו לפחות.
<b>אמרו בית הלל לבית שמי מעשה שהלכו זקני בית שמי וזקני בית הילל לבקר את יוחנן בין החורוני –</b> יוחנן בן החורוני נמנה עם תלמידי בית שמאי, כפי שברור מהמשך הסיפור, ברם בהלכות מספר נהג כבית הלל. בסיפור המופיע בתוספתא משמע שבמקרה זה הקל על עצמו כבית הלל, אבל בדרך כלל נהג כבית שמאי, ומאידך גיסא רבי אלעזר ברבי צדוק, שהוא ואביו נמנו עם בית הלל, למד אצלו (תוס', פ"ב ה"ג; עדיות פ"ב ה"ב, עמ' 457). מסיפור זה משמע שהעורך ראה בו חלק מבית שמאי, כפי שגם משתמע מהסיפור במשנתנו. אבל העובדות עצמן מלמדות על חכם נערץ, בעל יוקרה, המקורב אולי לבית שמאי אבל אינו נמנה במובהק עם אחד מהבתים. יש לזכור שלא כל החכמים נמנו בהכרח עם אחד מהבתים, וייתכן שהיו רבים שלא השתייכו ל"בתים" ונקטו עמדה בכל מחלוקת לגופה. כמו כל חכמי בית שני אין יוחנן מכונה "רבי"; תואר זה בתור כינוי לחכם (רבי פלוני אומר) גובש רק בדור יבנה. יוחנן מכונה "החורוני". ייתכן שבא מהחורן (מזרחית לגולן). החורן אמנם סופח לממלכת הורדוס, אך לא שמענו שהוקמו באזור קהילות יהודיות. ייתכן גם שבא מבית חורון בהרי יהודה, ואולי מיישוב אחר המכונה חורון. כך או כך, הוא מצטרף לרשימה ארוכה של מנהיגים מהפריפריה שעלו לירושלים והתגוררו ופעלו בה. תופעה זו רווחה בשלהי הבית השני, והיא אופיינית לעיר-מטרופולין בשלבי התפתחותה ועלייתה. גידולה של המטרופולין מושך אליה מנהיגים מהמגזר הכפרי. הם רוצים לפעול ולהשפיע בעיר הבירה, ואט אט מעבירים את משפחתם אל הבירה<sup class="footnote-marker">212</sup><i class="footnote">ספראי, זרימת עילית. </i>. 
לעתים החוקרים נוטים לפרש את הצירוף "בן פלוני" במשמעות של תושב מקום פלוני. אין זה המקרה כאן, שכן יוחנן אינו בן חורון אלא בן החורוני, כלומר בן של איש שבא מחורון או מחורן. 
בדרך כלל בית שמאי מוצגים לפני בית הלל. במקורות האמוראיים גם היבט זה מוזכר כסיבה לכך שנפסקה הלכה כבית הלל<sup class="footnote-marker">213</sup><i class="footnote">כגון בירושלמי דילן, נג ע"ב ומקבילות, וראו ספראי, הכרעה כבית הלל. </i>. הקדמת בית שמאי היא מעשה ידיו של עורך המשנה, ושל עורכי הקטעים שמהם ליקט את המשניות השונות, על כן ברור שאין היא מעשה ידיהם של זקני בית הלל עצמם אלא של תלמידיהם שערכו את דברי הקדמונים. אלו הקדימו את בית שמאי כדי להציג בסיום את מי שההלכה כמותו, ונראה שזהו פן אחד מדרכי העריכה של המשניות והברייתות. מכל מקום, גם בסיפורי מעשה שבהם שותפים בית שמאי ובית הלל מקדימים תמיד את בית שמאי, כבמשנתנו<sup class="footnote-marker">214</sup><i class="footnote">ספרי במדבר, שלח קטו, עמ' 124. בדיון ההלכתי שם דברי בית הלל מוצגים לפני בית שמאי, וההלכה שם כבית שמאי. </i>.
פוקס מסביר שהמונח "לבקר" אין משמעו ביקור נימוסים אלא נועד לביקורת, כדי לברר את מנהגו בהלכה ולפקח עליו<sup class="footnote-marker">215</sup><i class="footnote">פוקס, סוכה, עמ' 63. </i>. מבחינה לשונית ההסבר אפשרי. המונח ביקורת כולל, ללא ספק, גם משמעות זו. במגילת ברית דמשק "המבקר" הוא פקיד ממונה המפקח על נוהגיהם של בני הכת<sup class="footnote-marker">216</sup><i class="footnote">מהדורת ברושי, עמ' 9. </i>, וכן היא משמעות המונח בהלכה הקובעת שיש לבקר עצים לעבודת המקדש, כלומר לבדוק אותם האם אין בהם תולעים<sup class="footnote-marker">217</sup><i class="footnote">משנה, תמיד פ"ג מ"ד וכן ערכין פ"ב מ"ה. במשמעות זו גם המונח "ביקור סכין", כלומר בדיקת סכין השחיטה, כגון משנה, חולין פ"ב מ"ג, וכן "איגרת ביקורת", שהיא שטר פיקוח של בית דין על עסקים כספיים, כגון משנה, כתובות פי"א מ"ה. </i>. פשוט פחות הוא הסיפור בהלכות ש"אמרו (כלומר פסקו) בעליית חנניה בן חזקיה בן גוריון (איש גרון) כשעלו לבקרו נמנו ורבו בית שמאי על בית הלל" (משנה, שבת פ"א מ"ד). זה היה כנס רשמי של זקני הפרושים שנערך בבית פרטי. בהקשר זה הביקור ודאי אינו מקרי, אך גם לא נועד לפיקוח.
לעומת זאת מצינו לכאורה את השורש בק"ר גם בביקור לעזרה וסיוע פרטי, כגון "המודר הנאה מחבירו ונכנס לבקרו" (משנה, נדרים פ"ד מ"ד). שם הביקור הוא פרטי לחלוטין, אך מההמשך משמע שהביקור נועד לרפואה, ואכן המונח "ביקור חולים" אין משמעו ביקור חברתי אלא ביקור למטרת סיוע ועזרה (תוס', פ"ב ה"י ועוד). בספרות האמוראים מוזכרים קרוב לעשרים מקרים שבהם חכם מבקר את רעהו, או חכמים את פלוני. בחלק מהמקרים מבקרים חכם חולה, אך בחלק מהמקרים אין מחלתו נזכרת. קשה להניח שחכמים קיימו מערך של ביקורת הדדית, וקרוב יותר לראות בכך חלק מגינוני החברה. חכמים היוו קבוצה חברתית שהייתה נבדלת, במידת מה, מהציבור. הם היו קבוצת עילית מלוכדת שחבריה קיימו ביניהם קשרים חברתיים, ואף קשרי נישואים. חכמים מבקרים איש אצל רעהו, מתארחים, מספידים ונוכחים איש בחתונת בנו של חכם אחר. כך, למשל, במערכת עשרים בבית שערים נקברו חכמים רבים, ונראה שהיו חבורה, מעין חבורה מקצועית. על ההתגבשות החברתית של חכמים השפיע נוהג האגודות המקצועיות שהיה קיים בתקופה. גם בעלי מקצוע אחרים התגבשו לחבורות, ואף קיימו מערכת סיוע ועזרה הדדית. יתר על כן, נוהג הלימוד בחבורה גיבש קבוצות שהייתה להן לא רק אידאולוגיה זהה אלא גם רקע חברתי וזיכרונות משותפים. דומה שעל רקע חברתי זה יש לראות את הביקור בביתו של יוחנן החורוני כביקור חברתי שהדיון בהלכה הוא מרכיב מרכזי בו, כיאות לאנשים שעיסוקם היה בהלכה.
<b>ומצאוהו ראשו ורובו בסוכה ושולחנו בתוך הבית –</b> לפי ההקשר בית הלל טוענים שיוחנן בן החורוני נהג כבית הלל. אם הוא נמנה עם בית שמאי הרי זו ראיה לכך שבית שמאי חזרו בהם, ואם הוא היה חכם נערץ ועצמאי הרי זו ראיה מסוימת לתמיכה של כלל החכמים בעמדת בית הלל. גם כאן נוסף בנוסח הדפוסים<sup class="footnote-marker">218</sup><i class="footnote">נמצא ב- מ, ז, ס1, ד. </i><b> "ולא אמרו לו דבר"</b>, כמו במשנה הראשונה בפרק. גם כאן המשפט אינו מוסיף דבר. בעל מלאכת שלמה הכיר את המשפט בגרסה שעמדה לפניו, שלא כמו במשנה א. אבל גם כאן הוא מעיר, אם כי ביתר היסוס, "אית דלא גרסי ליה".
<b>אמרו להם בית שמי משם ראיה –</b> בית שמאי זוכרים את הסיפור אך בדרך שונה, <b>אף הן אמרו לו אם כך היתה לו –</b> בשאר כתבי היד "הָיִתה" (ללא המילה לו), <b>נוהג לא קיימתה מצות סוכה מימיך –</b> זקני בית שמאי מחו נגד יוחנן החורוני, ומכאן שהם לא ויתרו על דעתם. יש להניח שהסוכה עצמה הייתה קטנה, אחרת מניין ידעו בית שמאי לקבוע באופן כללי ש"לא קיימתה מצות סוכה מימיך", הרי ייתכן שביתר השנים הוצב השולחן בתוך הסוכה. 
מהמשנה משמע שהמחלוקת בין הבתים נותרה בעינה. בירושלמי נאמר שבית שמאי הודו לבית הלל, והירושלמי עצמו מעיר כי זהו המקרה היחיד שבו הודו בית שמאי לבית הלל (נג ע"א). אכן זהו מקרה חריג בתרבות המחלוקת בין הבתים. במקומות מספר אנו שומעים שבית הלל הודו לבית שמאי. במקורות האמוראיים, ורק בהם, הדבר מופיע כאחת הסיבות לכך שההלכה נפסקה בדרך כלל כבית הלל, משום שהם עלובים וצנועים וויתרו כמה פעמים על עמדתם<sup class="footnote-marker">219</sup><i class="footnote">למחלוקת ותהליך ההכרעה ראו ספראי, הלכה כבית הלל. </i>. כידוע בדור יבנה נפסקה הלכה, בדרך כלל, כבית הלל, על כן חשוב לדעת מתי חזרו בהם ופסקו כבית שמאי, שכן במקרים אלו הלכה כבית שמאי. לעומת זאת, אם בית שמאי חזרו בהם אין לכך תוצאה הלכתית, שהרי דעתם בדרך כלל דחויה. מכל מקום, הירושלמי אומר שבית שמאי חזרו בהם. אבל בתלמוד הבבלי מובאת דעתו של רבי כבית שמאי שהסוכה צריכה להיות ארבע על ארבע אמות, ושמואל בר יצחק אומר במפורש שצריך שהסוכה תחזיק ראשו ורובו ושולחנו של אדם, כל זאת כדעת בית שמאי (בבלי, ג ע"א). הבבלי מתחבט אם אכן בית שמאי תובעים סוכה גדולה (לעיל), אך אינו דוחה את האפשרות שיש הפוסקים כבית שמאי. אמנם בדרך כלל פוסקים כבית הלל אבל רשימת החריגים גדולה, וכל הרשימות הקדומות שמנויות בהן המחלוקות שפוסקים בהן כבית שמאי חלקיות. לפיכך אין כל קושי להניח כי גם כאן פסקו כבית שמאי. 
מבנה המשנה והוויכוח בין בית שמאי ובית הלל רגיל במשנה. 

Mishnah 8

<b>נשים ועבדים וקטנים פטורים מן הסוכה – </b>הצירוף "נשים ועבדים וקטנים פטורים מ..." מופיע לעתים קרובות (משנה, ברכות פ"ג מ"ג; מסכת תפילין פ"א ה"ד, ועוד). כל אלו נחשבו כחייבים רק בחלק מהמצוות. רשימת הפטורים בדרך כלל ארוכה יותר וכוללת חרש, שוטה ועוד. אך מבין המנויים ברשימה זו נשים וקטנים הם התדירים ביותר, ולעתים רק הם נזכרים כפטורים. דווקא משום כך יש לבדוק היטב אם אכן שני המרכיבים האלה, נשים וקטנים, אכן מופיעים בטקסט המקורי, או שנוספו אגב שגרת המעתיקים. לכאורה נשים פטורות ממצוות סוכה משום שזו מצוות עשה שהזמן גרמה, וכידוע הכלל ההלכתי הוא שנשים פטורות ממצוות אלו. בתלמוד הבבלי מובאת דרשה: "מנא הני מילי (מניין מילים אלו? – מה הסמך בפסוק להלכה זו?) דתנו רבנן: 'אזרח' – זה האזרח, 'האזרח' – להוציא את הנשים" (כח ע"א). תמוה הוא שהתלמוד צריך פסוק מיוחד לפטור נשים מסוכה, הרי כאמור זהו כלל הלכתי ידוע ומוכר<sup class="footnote-marker">220</sup><i class="footnote">הבבלי שואל זאת ועונה כי יש לכאורה פסוק המחייב נשים בסוכה, וברור שזה הסבר שבדיעבד בלבד. </i>. אלא שהכלל שנשים פטורות ממצוות עשה אינו כלל היוצר את ההלכה אלא להפך, כלל מאוחר המסכם הלכות. הלכות נשים נפסקו לגופן, הלכה אחר הלכה. רק בשלב שני, אחר שנאספו הפסקים השונים, נוסח הכלל המסכם את המצב ההלכתי של הנשים. הכלל נכון ברוב המקרים, אך נמנו גם הלכות שונות שאינן על פי הכלל בסדרת נושאים (קריאת מגילה בפורים, אכילת מצה פסח, השתתפות בליל הסדר, הדלקת נרות בחנוכה ושבת וכו'). התלמודים שכבר הכירו את הכלל הסבירו בכל מקרה מדוע חויבו הנשים בהלכה פלונית, אבל הסברים אלו מאוחרים ונוסחו רק לאחר שעוצבה ההלכה הכללית<sup class="footnote-marker">221</sup><i class="footnote">ספראי, נשים במצוות עשה. </i>, וחלקם מלאכותיים ודחוקים.
יש להניח שכך קרה גם בנושא שלפנינו. נשים נפטרו ממצוות סוכה, בשלב שני פותחה הדרשה ובשלב השלישי נוסח הכלל שנשים פטורות ממצוות עשה שהזמן גרמן, ומצוות ישיבה בסוכה בכלל זה. 
עם כל זאת אין ההלכה מבוררת. בתורת כוהנים נדרש פסוק זה: " 'האזרח' – לרבות נשים" (ספרא, אמור פרק יז ה"ט, קג ע"א), ואמנם בכתב יד רומי שם מופיע: "להוציא את הנשים". יש להניח שאף סופר מאוחר לא היה מחייב מדעתו נשים במצוות עשה, שהרי הכלל הפוטר אותן ידוע לכול. לעומת זאת סביר שסופר מאוחר היה מתקן משפט חריג כך שיתאים לכלל, למשנה ולתלמוד הבבלי. על כן סביר שבתורת כוהנים דעה שונה, שהיא הגיונית כשלעצמה. בדרך כלל לא נפטרו נשים ממצוות לא תעשה, כלומר מה שאסור לגברים נאסר גם עליהן; מצוות ישיבה בסוכה מנוסחת כמצוות עשה – לשבת בסוכה. ברם, משמעה גם מצוות לא תעשה – לא לאכול מחוץ לסוכה. רק בלילה הראשון זו מצוות עשה רגילה, לסעוד בסוכה<sup class="footnote-marker">222</sup><i class="footnote">כך לפי חכמים, לעיל מ"ו.  </i>, ובספרי: " 'האזרח בבני ישראל' למה נאמר לפי שהוא אומר 'כל האזרח בישראל ישבו בסוכות' (ויקרא כג מב) שומע אני אף הנשים במשמע ת"ל 'כל האזרח בבני ישראל' זה בנה אב בכל מקום שנאמר 'אזרח' בזכרים הכתוב מדבר" (ספרי, במדבר קיב, עמ' 119).
ויכוח מדרשי דומה מצוי לגבי חובת נשים בקרבן פסח. מההדגשה <b>"מכסת נפשות" </b>חכמים לומדים שנשים חייבות בקרבן פסח: " 'במכסת נפשות' למה נאמר? לפי שנאמר 'איש' אין לי אלא איש, אשה טומטום ואנדריגונוס מנין? תלמוד לומר ב'מכסת נפשות' ריבה משמע" (מכילתא, בא פ"ג, עמ' 12)<sup class="footnote-marker">223</sup><i class="footnote">וכן במקורות רבים לעניין פסח (כגון בבלי, פסחים צא ע"ב) ולעניינים אחרים (כגון ספרי במדבר, פ"ב עמ' 5; במדבר רבה, ח, ועוד). </i>. אבל הדרשה לא מנעה מחלק מאמוראי ארץ ישראל להגדיר: "פיסחן שלנשים ושלעבדים רשות, כל שכן דוחין עליו את השבת" (ירו', פסחים פ"ח ה"א, לה ע"ד). אין ספק שבשני המקרים לא הדרשה יצרה את הדין אלא שיקול הדעת של חכמים. הבבלי מביא דרשה אחרת ובה נלמד מהמילה ה-אזרח לרבות נשים, ולמרות הדרשה הוא מסיק במפורש: "הלכתא נינהו ואסמכינהו רבנן אקראי" (בבלי, כח ע"א)<sup class="footnote-marker">224</sup><i class="footnote">הלכות הן והסמיכון חכמים על הפסוקים. </i>. אם כן אין כאן לימוד מהפסוק, אלא לכל היותר אסמכתא.
דרשות מעין אלו משמשות אסמכתא להלכות שונות, כגון הדרשה " 'האזרח' – לרבות גרים" (לעניין חליצה – ירו', יבמות פי"ב ה"א, יב ע"ב); "האזרח, לרבות נשי אזרח, גר, זה הגר, הגר, לרבות נשי גרים" (ספרא, אחרי מות פרק ז ה"ט, פג ע"א). במקומות אחרים ה-אזרח בא למעט גוים (ספרי במדבר, קיב, עמ' 119; ספרי זוטא, טו, עמ' 286, ועוד). אלו רק מעט מהדוגמאות הסותרות לשימוש בדרשות. בכולן היו הרעיון או ההלכה שהמקור חיפש להן אסמכתא חשובים מפרשנות המקרא. 
<b>ועבדים –</b> העבד פטור ממצוות סוכה, כפי שכבר ראינו במשנה הראשונה בפרק, <b>וקטנים </b>– ייתכן שמילה זו אינה בטקסט המקורי של המשנה, וכבר אמרנו כי סופרים מאוחרים נטו להשלים את רשימת הפטורים. אמנם המילה מופיעה בכל כתבי היד, אלא שאולי לא עמדה לפני עורכי התלמוד הבבלי, שכן בתלמוד מובא דין זה בשם ברייתא, וכאילו אין זה מן המשנה (כח ע"ב)<sup class="footnote-marker">225</sup><i class="footnote">ראו אפשטיין, מבוא, עמ' 420. </i>. יתר על כן, מבנה המשנה כאילו סותר את עצמו בקבעו שרק קטן שאינו צריך לאמו פטור ממצוות סוכה. ברם, כפי שנראה אין סתירה בין המשפטים במשנה, והם משלימים זה את זה. מכל מקום, הבבלי מביא ברייתא "לרבות את הקטנים" ומסביר שיש הבדל בין קטן שהגיע לגיל חינוך, שחייב בסוכה, ובין קטן שטרם הגיע לגיל חינוך, שפטור מסוכה. לכך נשוב להלן בסמוך. יש לקבל את דברי הבבלי כפשוטם, אך בשילוב עם הגישה שהוצעה כאן. במקורות התנאיים אין מחלוקת על חובת הקטנים בסוכה, וההבדל הוא בניסוח ההלכה. לכל הדעות ילדים גדולים המבינים את המצוות חייבים בסוכה ופעוטות פטורים ממנה, ועל ההגדרות של הקטן נדון להלן.
<b>וכל הקטן שאינו צריך לאמו חייב בסוכה –</b> קטן פטור מכל המצוות, ברם כפי שכבר פירשנו במסכתות קודמות, בספרות התנאים לא הוגדר גילו של הקטן. קטן פטור ממצוות שאינו יכול לקיימן, וחייב בכל מה שהוא מסוגל להבין ולקיים. כך, למשל, הוא חייב בקרבן ראייה מרגע שהוא מסוגל לעלות ברגל להר הבית ברגליו<sup class="footnote-marker">226</sup><i class="footnote">ראו פירושנו לחגיגה פ"ג מ"א. </i>, וחייב לצום מיום שהוא יכול לעמוד בכך<sup class="footnote-marker">227</sup><i class="footnote">ראו פירושנו ליומא פ"ח מ"ד. </i>. בתקופת האמוראים גברה המגמה המשפטית, והקטן הוגדר כילד עד גיל שלוש עשרה. בעקבות הגדרה זו נעשתה אבחנה בין קטן הפטור ממצוות ובין קטן החייב בהן מדין "חינוך", כלומר כדי שיתרגל למצוות. כך הצליחו חכמים להכיל בו בזמן גם נורמה משפטית אחידה וגם את כל המשניות המזכירות תנאים ספציפיים שבהם הקטן חייב במצווה זו או אחרת. לפי המבנה המוצע כאן מובן גם המבנה הספרותי של המשנה. המשפט הראשון הוא כותרת, והשני מסביר מהו קטן לצורך מצווה מיוחדת זו שבה המשנה עוסקת. מן הראוי להעיר שהדרשה "לרבות את הקטנים" חוזרת גם בתורת כוהנים (אמור פרק יז ה"ט, קג ע"א). לפי פשוטם של דברים אלו דעות שונות, ואולי בתורת כוהנים מובאת דעתו של שמאי הזקן (להלן). 
לגופה של האבחנה, בתלמודים מופיעות שתי אבחנות שההבדל ביניהן אינו גדול. רבי ינאי אומר "כל שהוא צריך לאמו שתקנחנו", כלומר קטן הזקוק לאמו שתנקה אותו אחר עשיית הצרכים, ורבי יוחנן אומר "כל שהוא ניעור משנתו וקורא אימא" (ירו', נג ע"ב; בבלי, כח ע"ב). אבחנות אלו מעידות על רגישות ועדינות רבה. יש המפרשים שקטן הזקוק לאמו פטור מן הסוכה משום שאמו פטורה ממצוות, והוא אינו יכול לעזבה. ברם כפי שאמרנו, לפי פשוטם של דברים זו הגדרה מתי קטן חייב במצוות סוכה, ואין זה אלא אות וסימן לבגרותו. 
<b>מעשה שילדה כלתו של שמי הזקן – </b>"שמאי" בכתיב הבבלי, וכן מקובל גם כיום. את הקטן אי אפשר היה להוציא לסוכה בגלל קוטנו. בעולם הקדום הייתה תמותת התינוקות גבוהה ביותר, ונזהרו עד מאוד שלא לחשוף את התינוק לקור. על כן הבין שמאי שאין להוציא את התינוק<sup class="footnote-marker">228</sup><i class="footnote">מן הסתם התינוק ינק, ואולי לא רצה החכם שכלתו תניק בפומבי שכן ראה בכך חוסר צניעות. בכפר הערבי המסורתי הקפידו על צניעות מרבית והיה מקובל בו שהנקת תינוק אין בה חוסר צניעות, למרות חשיפת הגוף. ברם אין להקיש מחברה לחברה, ואולי חכמים ראו את הדבר באורח שונה.  </i> לסוכה, ומאידך גיסא לא רצה לוותר על מצוות סוכה, לכן <b>ופחת את המעזיבה וסיכך –</b> המעזיבה היא שכבת הטיח שהונחה על קורות הגג. שמאי שבר את הגג ויצר חור, ואותו סיכך, <b>על גבי המיטה בשביל הקטן –</b> הבבלי שואל כדרכו "מעשה לסתור", שכן מעשהו של שמאי סותר את הכלל במשנה, ועונה שחסר במשנה קטע ("חיסורי מחסרא") שבו נאמר ששמאי החמיר על עצמו<sup class="footnote-marker">229</sup><i class="footnote">יש המפרשים ששמאי סיכך את הבית בשביל קטן מבוגר יותר והיה עמם עוד קטן שזה עתה נולד, לכן לא הייתה האם יכולה לשבת בסוכה. הסבר מפותל זה מיותר, ואין לו הד במשנה. </i>. כפי שהראינו בפירושנו למשנה א אכן לעתים קרובות אין המעשה משקף הנהגה לפי הכלל שבמשנה אלא את מורכבותה של ההלכה, ואת הקשיים בקיומה.
שמאי החמיר בצורה קיצונית, אך כנראה לדעתו קטן חייב במצוות. מן הסתם אין הוא חייב במה שאינו יכול לקיים, אבל כאן המשפחה יכולה לקיים את המצווה, ועליה לעשות כן. מעניין ההבדל בין היחס לאישה ובין היחס לתינוק. ברור ששמאי סבר שאישה פטורה מסוכה, ועל כן אין צורך לעשות מאמץ כדי שתקיים את המצווה. אבל התינוק אינו פטור ממצוות סוכה, ויש לעשות מאמץ כדי שיקיים את המצווה, ולו באופן סמלי<sup class="footnote-marker">230</sup><i class="footnote">ראו פירושנו ליומא פ"ח מ"ד. הדינים השונים של פיחות מעזיבה נדונו לעיל, פ"א מ"ז. </i>. על עמדתו הייחודית של שמאי אפשר ללמוד גם ממעשה אחר: "מעשה בשמיי הזקן שלא רצה להאכיל את בנו וגזרו עליו והאכילוהו בידו" (תוס', יומא פ"ד [ה] ה"ב)<sup class="footnote-marker">231</sup><i class="footnote">בבבלי, חולין קז ע"א, מובא נוסח מרוכך של הסיפור שנועד להבהיר שגם שמאי מבין שקטנים אוכלים ביום כיפור. אך אין כל סיבה שלא לקבל את נוסח התוספתא שקיצוניותו מוכיחה את מקוריותו.  </i>. כנראה הייתה לו עמדה עקבית שחייבה את הקטן, ונפתח את דיוננו במשנת תרומות.
"קטן שלא הביא שתי שערות רבי יהודה אומר תרומתו תרומה רבי יוסי אומר אם עד שלא בא לעונת נדרים אין תרומתו תרומה" (משנה, תרומות פ"א מ"ג). לדעת רבי יוסי הגדרת הקטן היא "עונת נדרים", כלומר הזמן שבו לקטן זכות לנדור לעצמו. עד שלא בא לעונת נדרים האב רשאי לקבל נדרים עבורו ובשמו (משנה, נזיר פ"ד מ"ו)<sup class="footnote-marker">232</sup><i class="footnote">זו דעת בית הלל, ובית שמאי אומרים שאין אדם מדיר כלל את בנו. ראו תוס', נזיר פ"ג הי"ז; עדיות פ"ב ה"ב. </i>. מהמקבילות ברור שעונת נדרים תלויה בגיל: קטן בן שלוש עשרה וקטנה בת שתים עשרה, ולפי התלמוד הבאת שתי שערות קודמת לגיל זה (בבלי, יבמות קה ע"ב; נזיר כט ע"ב). בתלמוד הבבלי מובאת אותה מחלוקת לגבי נדרים: "עד מתי מדיר את בנו בנזיר? עד שיביא שתי שערות, דברי רבי (במקום רבי יהודה במשנת תרומות, אך בבבלי נזיר רבי בכל עדי הנוסח<sup class="footnote-marker">233</sup><i class="footnote">אפשטיין, עמ' 711, טוען שלבני בבל התחלף רבי יהודה ברבי מאיר, וכאמור לדעתנו שתי דעות חולקות הן, וראו דיונו שם, ואנו מהלכים בדרך שונה במקצת.  </i>); רבי יוסי ברבי יהודה אומר: עד שיגיע לעונת נדרים" (בבלי, נזיר כט ע"ב). רבי יוסי ורבי יוסי ברבי יהודה מביאים גישה שונה וסכמטית עוד יותר, שהרי את הגיל אין צורך לבדוק, בניגוד להבאת שתי שערות<sup class="footnote-marker">234</sup><i class="footnote">תוס', נדה פ"ה הט"ו; משנה, נזיר פ"ד מ"ו; תוס', שם פ"ג הי"ז; ירו', שם פ"ד ה"ב, נג ע"ב; תוס', עדיות פ"ב ה"ב. </i>.
הגרסה בדברי רבי יהודה בתרומה בכל עדי הנוסח שבידינו היא "תרומתו תרומה" (משנה, תרומות פ"א מ"ג). אבל בבבלי, נידה מו ע"ב: "אין תרומתו תרומה"<sup class="footnote-marker">235</sup><i class="footnote">הר"ש מעיר שכך בכל הספרים בבבלי נדה. </i>, ומן הירושלמי נראה שגרס כמו אצלנו (להלן)<sup class="footnote-marker">236</sup><i class="footnote">ראו דברי הר"ש והרא"ש המאמצים את גרסתנו, והגר"א תיקן את הנוסח באופן קיצוני וגרס "רבי מאיר", ולא זו דרכנו להגיה נגד כל עדי הנוסח אלא במקרים מיוחדים. </i>. כן יוצא מהתוספתא (תרומות פ"א ה"ד) שבה טוען רבי יהודה להצדקת עמדתו ומצטט הלכה, כנראה קדומה יותר, שקטן שהניחו אביו במקשה רשאי לתרום, ו"חכמים" אומרים לו שמדובר שם בקטן שאביו "אומן אחריו", כלומר שהקטן שליח ואינו עצמאי. אם כן, לרבי יהודה קטן תורם. קל לפתור את נוסחת הבבלי כשיבוש, ברם הפרשה מורכבת יותר. במשנה א מופיעה רשימה של חמישה "לא יתרומו, ואם תרמו אין תרומתן תרומה", והקטן הוא אחד מהם. אך במשנה ו רשימה של אלו שלא יתרומו ואם תרמו תרומתם תרומה, והקטן נמנה במפורש ברשימה הראשונה. קשה לבטל את גרסת כל עדי הנוסח של הירושלמי והתוספתא, על כן יש להעדיף את גרסתנו<sup class="footnote-marker">237</sup><i class="footnote">אפילו המפרשים שבדרך כלל ראו בתלמוד הבבלי מתווה בטוח להבנת ההלכה העדיפו את נוסח משנתנו. ראו ר"ש, רא"ש ומלאכת שלמה למשנתנו. </i>, אבל ההשוואה עם משנה א מסבירה מדוע בא הבבלי לתקן, הרי אחרת אין למשנה ג עמידה. היא באה לפרש את משנה א, ונמצאת חולקת עליה. עד כאן באשר לגרסה, אבל עלינו לברר גם את שאלת הסתירה בין המשניות.
ניתן להעמיד את משנתנו (משנה א) כרבי יוסי, שאומר "אין תרומתו תרומה". למעשה זהו הסבר הירושלמי האומר שמשנה א אינה כרבי יהודה (תרומות פ"א ה"א, מ ע"ב), ולהבהרת עמדתו של רבי יהודה התלמוד מביא את הברייתא מהתוספתא ולא את משנה ג. יש מהפרשנים השואלים מדוע לא הקשה התלמוד ממשנה ג שלנו, והתירוצים דחוקים<sup class="footnote-marker">238</sup><i class="footnote">ראו הרא"ש, מלאכת שלמה ומפרשים נוספים. </i>. ברם, אי אפשר להסביר שהירושלמי גרס בדברי רבי יהודה במשנה ג "אין תרומתו תרומה", שהרי אם היה כך לא היה יכול לקבוע שמשנה א אינה כרבי יהודה אלא היה צריך להקשות מרבי יהודה על עצמו. ייתכן שהירושלמי העדיף להקשות מהברייתא כיוון שממנה ברור שלרבי יהודה מותר לתרום מלכתחילה ולא רק בדיעבד, ואילו את משנה ג ניתן להעמיד בדיעבד בלבד.
מכל מקום, לפי הירושלמי משנה א אינה כרבי יהודה אלא כרבי יוסי. הסבר זה מחייב הבהרה נוספת. אין זה רגיל שמשנה המסבירה את דברי קודמתה לא תפתח בדעה המתאימה למשנה. כאמור, בתוספתא מובאים חכמים הסבורים שקטן אינו תורם, ואולי משנתנו כמותם. בירושלמי (שם) מובא בשם רבי מאיר: "לעולם אין תרומתו תרומה עד שיביא שתי שערות". ניסוח זה של ההלכה מתאים למשנה ג ולמשנה א כאחת, אלא שעדיין קשה מדוע לא הביא העורך הסבר לדין קטן בצורה הרגילה, כגון זו של רבי מאיר. בדרך השערה קיצונית אפשר היה להציע שיש לגרוס בדברי רבי יהודה "קטן שהביא שתי שערות" ואז המחלוקת תתאים למקבילות, ברם שוב קשה להגיה נגד כל עדי הנוסח.
אין מנוס מהמסקנה שמשנה ג לא נוצרה כהסבר למשנה א אלא כדין בפני עצמו שנשנה בהקשר אחר והובא על ידי העורך כהסבר משנה א. בדרך כלל משנה המתחילה במונח "במה דברים אמורים" או "איזהו..." באה להסביר את המשנה או את ההלכה הקודמת, והיא פרי אותו קובץ הלכתי קדום. ברם, לעתים המשנה המסבירה מובאת ממקום אחר והועתקה להקשר שונה. תופעה דומה זוהתה במשניות אחרות, אם כי היא נדירה למדי<sup class="footnote-marker">239</sup><i class="footnote">ראו פירושנו לשבת פי"ז מ"ח; תרומות פ"ג מ"ד. דוגמאות מובהקות פחות הן פאה פ"ד מ"י; פ"ז מ"ג; מעשרות פ"א מ"ה. </i>. לכאורה אפשר לומר שהמחלוקת במשנה ג אינה בדין קטן שתרם אלא בהגדרה מהו קטן לעניין תרומות. רבי יהודה מודה שקטן ממש אין תרומתו תרומה, אלא שהוא סבור שאם בא לגיל קרוב להבאת שתי שערות תרומתו תרומה. הרי לא ייתכן שיהיה מי שיסבור שקטן שאינו מבין דבר יתרום לכתחילה. ברם, כפי שנראה להלן רבי יהודה חולק על דין קטן. מן הסתם גם הוא יסכים שתינוק חסר דעת איננו תורם, אך מי שכבר יכול לתרום – לדעתו תרומתו תרומה.
מבחינה הלכתית שלוש דעות לפנינו בשאלה ממתי הקטן רשאי לתרום: מהגיעו לעונת נדרים (רבי יוסי), משהביא שתי שערות (רבי מאיר ואולי גם רבי) ודעת רבי יהודה שתרומתו תרומה. מכל מקום, משנה ג בתרומות (פ"א) אינה מסבירה את משנה א שם אלא בעצם מביאה דעה שונה במקצת. משנה ג לא נוצרה, אפוא, בזיקה למשנה א אלא בהקשר אחר (אולי לעניין נדרים או לעניין מגילה), והובאה בידי העורך לפרק א בתרומות.
לרבי יהודה דרך משלו בדין קטן. במסכת מגילה נאמר שחרש, שוטה וקטן אינם כשרים לקרוא מגילה, ורבי יהודה מכשיר בקטן (משנה, מגילה פ"א מ"ד). להגנת עמדתו רבי יהודה מספר כיצד קרא את המגילה לפני הזקנים: "קטן הייתי וקריתיה לפני רבי טרפון בלוד וקבלני", ורבי מעיד: "קטן הייתי וקריתיה לפני רבי יהודה באושה"<sup class="footnote-marker">240</sup><i class="footnote">תוס', מגילה פ"ב ה"ח; ירו', שם פ"ב ה"ד, עג ע"ב; בבלי, שם כ ע"א. שם המקום אושה חסר בבבלי שלפנינו, אבל הוא נמצא בכל כתבי היד של הגמרא. </i>. בדיוננו במשנה זו עמדנו על כך שנהגו רבים שקטן קורא, אלא שאין מדובר על מצב שבו הוא קורא לבד אלא על קריאה משותפת. זו גם טענתו של רבי יהודה בתוספתא שלנו, שקטן יכול לתרום אם אביו "מדבר על ידיו" או "אומן אחריו". עמדתו של רבי יהודה היא שקטן תורם אם אביו על ידו, וחכמים מסכימים רק אם הוא עמו ממש ובעצם הגדול הוא שמבצע את התרומה.
אם כן, לדעתו של רבי יהודה הקטן כשר לא רק לקרוא מגילה אלא גם לתרום תרומה. כמו כן הוא כשר לקדש אפר פרה אדומה (משנה, פרה פ"ה מ"ד; תוס', פ"ה ה"ז, עמ' 634) ולהזות מי חטאת (תוס', פרה פי"ב ה"ח, עמ' 640), והוא מטמא בזב (ספרא מצורע, זבים פרשה א ה"א, עד ע"ד). לדעת הכול קטן נמנה על קרבן פסח, אך רבי יהודה הוא שמעניק לקטן מעמד של מקיים מצווה ומגדיר קטן לא כמי שיכול לאכול (שזו הגדרת זמן מוקדמת ביותר), אלא כמי שיודע אוכל מהו (מכילתא דרבי שמעון בר יוחאי, יב ד, עמ' 10, וראו פירושנו לפסחים פ"ח מ"א). בכל המקרים הללו מדובר בזכותו או בחובתו של הקטן. כאמור, במשנתנו החמיר שמאי בצורה קיצונית, אך כנראה לדעתו קטן חייב במצוות. מן הסתם אין הוא חייב במה שאינו יכול לקיים, אבל כאן המשפחה יכולה לקיים את המצווה ועליה לעשות כן. כאמור בדרך כלל קטן פטור ממצוות, אבל רבי יהודה מחייב קטן בכל מצווה שהוא יכול. רבי יהודה היה תלמידו של רבי אליעזר, ממשיכם של בית שמאי. רבי יהודה הולך אפוא בדרכם, אם כי בצורה מלאה פחות וקיצונית פחות<sup class="footnote-marker">241</sup><i class="footnote">ראו פירושנו לחגיגה פ"א מ"א; תרומות פ"א מ"א, וראו גילת, בן שלוש עשרה. </i>. 
במסכת חגיגה פ"א מ"א מובאת מחלוקת איזה קטן חייב במצוות ראייה. כפי שפירשנו את המשנה המחלוקת היא האם עליו להביא קרבן בתור עולה עצמאי או שהוא נספח לאביו. לדעת בית הלל קטן העולה בעצמו חייב בקרבן, ולדעת בית שמאי גם אם אביו מעלה אותו על כתפו. גם כאן בית שמאי מהלכים בדעה שכמעט כל קטן חייב במצוות. 
דיון נוסף בעניין יש במשנת שבועות פ"ו מ"א ומ"ד. כפי שנראה בפירושנו למשנה, ייתכן שגם משנה ד מבוססת על העמדה שקטן יכול לחייב (ולהתחייב) בשבועה. התלמודים נמנעו מלפרש בדרך זו משום שנצמדו להלכה המקובלת שקטן פטור משבועה. ברם, לאחר שראינו שיש דעה שקטן חייב במצוות, מן הראוי להציע שגם משנת שבועות מתפרשת כפשוטה.
דרך ביניים בדין קטן היא שמעשה הקטן תקף ובתנאי שהגדול יפקח עליו. שיטה זו ראינו בתרומה, במגילה, בשחיטה, בכיסוי דם ובקידוש אפר פרה אדומה<sup class="footnote-marker">242</sup><i class="footnote">משנה, מגילה פ"ד מ"ה; חולין פ"א מ"א; פ"ו מ"ג; תוס', פרה פ"ה ה"ז, עמ' 635; ירו', תרומות פ"א ה"א, מ ע"ב. </i>. 
שמאי הזקן נהג אפוא כשיטתו, והמקורות המאוחרים מנסים אמנם להמעיט בחידוש, כדרכם, אך לשמאי שיטה הלכתית שונה, ורבי יהודה מהלך בעקבות רבותיו. 
המבנה הספרותי של המשנה לכאורה תמוה. הוא נפתח במעין כותרת או הכרזה מכלילה, אחר כך הכללה אחרת מפורטת יותר, וסיפור (מעשה בשמאי...) שאולי אינו סותר את ההכרזה ברישא אבל בוודאי אינו מאשרה. קל הרבה יותר להבין את מבנה המשנה אם נניח שההכרזה ברישא נוספה מאוחר יותר בידי עורך מאוחר. אם כך הוא, המשנה פותחת בדין קטן ומדגימה אותו במעשה המבטא חומרה וחסידות. כפי שראינו גם במשניות קודמות יש קושי דומה (משניות א, ה), והצענו שבכולן ההכרזה הכוללת נוספה בידי עורך מאוחר. 
"הזקן" הוא תואר כבוד שזכו בו רק חכמים מעטים. כך מכונים שמאי וכמובן גם הלל, וכן רבן גמליאל. אצל האחרון בא התואר, אולי, לייחדו מרבן גמליאל דיבנה. ייתכן שזהו מעין תחליף לתואר "רבי" שנוסד מאוחר יותר, או שיש בכך ביטוי כבוד מיוחד לאבות העולם הקדומים.
אי אפשר להתעלם מההבדל שבין הקטן לאישה. את הקטן מנסים להאכיל בסוכה ואולי אף לחייבו לשבת בה. אין כל ניסיון כזה לחייב את האישה במצווה שממנה היא פטורה, או להטיל עליה לפחות להשתדל לשבת בסוכה. 
המעשה בא, אפוא, להציג דעה חולקת של שמאי הזקן. זה תורף ההסבר בתלמוד הבבלי, ואין הכוונה שנפל משפט במשנה. אדרבה, מעשים רבים המופיעים במשניות באים לייצג דעה אחרת או נוהג מחמיר, אף שאינם עמדה הלכתית חולקת.

Mishnah 9

<b>כל שבעת הימים עושה אדם את סוכתו קבע ואת ביתו עריי – </b>עראי בכתיב הבבלי המקובל כיום. זו הכרזה כללית המבטאת את פרשנותם הידועה של חז"ל: "בסכת תשבו – כעין תדורו" (ספרא, אמור פרק יז ה"ה, קג ע"א). כלומר, מן הראוי לגור ממש בסוכה. אבל אם <b>ירדו גשמים –</b> בדרך כלל הגשמים מתחילים רק במהלך חודש מרחשוון, אך גשמים ראשונים מתחילים לעתים כבר בסוכות. המשנה מניחה בפשטות שאם ירדו גשמים מותר לפנות את הסוכה, וזאת מתוך אותה תפיסה של מצוות ישיבה. הישיבה צריכה להיות בעלת אופי של מגורים נוחים, ובתנאי גשם אין הדבר אפשרי.
<b>מאמתי ומותר – </b>יש להניח שבנוסח המקורי נאמר או "מאימתי מותר..." (כך בדפוסים ובכל עדי הנוסח) או "ומותר"<sup class="footnote-marker">243</sup><i class="footnote">אבל ראו דברי אפשטיין, מבוא, עמ' 1087, שאולי האות וי"ו היא וי"ו הפירוש. פוקס, עמ' 70, לא מצא לכך סיוע. </i>, <b>לפנות –</b> את הסוכה, <b>משתיסרח –</b> תתקלקל, <b>המקפה –</b> סתם מקפה היא דייסת גריסים. כך, למשל, מי שנודר לבל ייהנה מגריסים אסור לו לאכול גם מקפה, שכן סתם גריסים נאכלים כמקפה, אך מי שנדר לא לאכול מקפה מותר בגריסים המבושלים בדרך שונה (משנה, נדרים פ"ו מ"י). מקפה של גריסים נזכרת לעתים קרובות, אך מופיעה גם מקפה העשויה מצמחי גרעינים אחרים, כגון פול (משנה, מכשירין פ"ה מ"ט). המקפה מוגשת חמה, ומובן שמעט מים מקלקלים אותה. מעניין שחכמים לא חששו לתחושת אי הנוחות של היושבים, ועד שהמאכל אינו נפגע אין בכך סיבה לצאת מן הסוכה. בתוספתא מדובר על חזרה לסוכה מיד לאחר הגשם (פ"ב ה"ד); אמנם אין מחייבים אותו לחזור בתוך אותה ארוחה, או בתוך אותה שינה, אך ברור שלאחר מכן עליו לנסות לחזור לסוכה. בירושלמי מובאים סיפורים על תנאים שהחמירו על עצמם וחזרו לסוכה מיד כשנחלש הגשם (נג ע"ב). תלמיד אחד של האמורא רבי מנא "לא שמיע ליה" היתר זה, ואי אפשר לדעת האם לא שמע על ההחמרה, אבל הכיר את ההיתר בתוספתא, או ש"לא שמיע ליה" במובן שסירב לקבל את הנחיית התנאים מתוך שהעדיף להקל ולפסוק לפי התוספתא, אף שכנראה לא הייתה ידועה לעורכי הירושלמי.
הניסוח המשפטי של כלל זה הוא "מצטער פטור מן הסוכה"; ניסוח זה הוא בבלי (עבודה זרה ג ע"ב). הניסוח אמנם מאוחר יותר, אך עצם הדין מופיע כמובן במשנה. עם זאת יש בתלמוד הבבלי הקלה ניכרת, ומסופר על אמוראים שיצאו מהסוכה אחרי טפטוף ראשון. גם אמוראי ארץ ישראל הקלו בהלכה, אך לא כמו בבבל. ייתכן שזה אחד ההבדלים בין בבל, שבה הגשם נדיר וכל טפטוף הוא מטרד, לבין ארץ ישראל שיושביה רגילים לגשם, וגם שמחים עליו, אפילו לא ירד בזמנו.
<b>מושלים אותו –</b> ובדפוסים משלו משל, נראה שעורך המשנה מצרף משל עממי וידוע, <b>משל למה הדבר דומה לעבד שבא למזוג לקוניו –</b> בדפוסים "לאדונו", וניסוח זה עדיף מ"לקונו". "קונו" הוא כינוי לבורא עולם ואילו לעבד יש אדון, על כן האדון במשל הוא הקונה בנמשל. 
<b>ושפך הקיתון על פניו –</b> מבחינה דקדוקית לא ברור מי שפך, האם העבד או האדון. הבבלי (כט ע"א) שואל שאלה זו ומתרץ בעזרת ברייתא מפורשת האומרת: "ושפך לו רבו...". ברם, כל השאלה לא באה אלא למשוך את התשובה ולאפשר ציטוט של הברייתא. ממבנה המשל ברור שהאדון שפך מים על העבד, ובנמשל האדון (ה') הוריד גשם על העבד (ישראל)<sup class="footnote-marker">244</sup><i class="footnote">בבלי, סוכה כט ע"א; אפשטיין, מבוא, עמ', 421-420. אפשטיין מצא נוסחאות שבהן כתוב "ושפך העבד...", אך דומה שאין נוסחה זו אלא שיבוש של הגמרא. </i>. בכתב יד קופמן ועדי נוסח נוספים "שבא למזוג", אבל בעדי נוסח אחדים "שבא למזוג כוס"<sup class="footnote-marker">245</sup><i class="footnote">ו, א, ז, ס, נ, ד. </i>. המעתיקים השתבשו בחילוף כוס וקיתון: לכאורה אם העבד בא למזוג כוס – כיצד שפך האדון את הקיתון? הפתרון הוא פשוט ותלוי בהבנת המונח "למזוג". למזוג אין משמעו סתם לשפוך, או להעביר נוזלים מכלי לכלי, אלא למהול. בני התקופה שתו יין מהול ביחס של 1:2 או 1:3 – על כל כוס של יין מזגו שתיים או שלוש כוסות של מים. המזיגה נעשתה בשעת ההגשה. השותה היה מחזיק את כוסו ובה קצת יין, והשמש (המשרת) מזג לו מים, חמים או קרים, בהתאם לרצונו<sup class="footnote-marker">246</sup><i class="footnote">כגון פסיקתא רבתי, י לה ע"א; בבלי, זבחים פב ע"ב; שבת לח ע"ב, וראו עוד מכבים ב, טו לט, ועוד.  </i>. על כן העבד בא למזוג את הכוס, שהיא כלי קטן לשתייה<sup class="footnote-marker">247</sup><i class="footnote">ברנד, כלי חרס, עמ' רי-רכו. </i>, והאדון שפך עליו את המים מהקיתון<sup class="footnote-marker">248</sup><i class="footnote">ברנד, כלי חרס, עמ' תקיח-תקכה. </i>.
עוקצו של המשל הוא שבקשת הגשם היא אחד המרכיבים העיקריים בחג. העבד (האדם) בא אל ה' כדי לבקש גשם. בניית הסוכה היא גם בקשת הגשם, וגם מעין הגשת יין לאדון העולם. תגובתו של ה' אינה קבלת הבקשה אלא שפיכת המים, שיש בה ביטוי לכעס והעלבת העם. גם שילוב המים והיין אינו מקרי. שני אלו חברו בטקסי המקדש שבהם ניסכו מים ויין על המזבח בתפילה לגשם. בפתיחה של פרק א עסקנו בשאלה האם יש בדיון על גובהה של סוכה התייחסות למקדש; אין ספק שאין בין סוכה למקדש אותו קשר שקיים בין בית הכנסת למקדש, אך דומה שמסורת המקדש מהדהדת בדברי התנאים.
הקיתון הוא כלי המופיע מעט במקורות אבל צורתו אינה ברורה לגמרי. ההקשר של משנתנו מוכיח שזה הכלי המקובל שבו מזגו מים או יין לכוס, לפיכך צריך להניח שהוא הכלי המופיע בפסיפסים המתארים מזיגת יין בסעודות גדולות (סעודות סימפוזיון) (איור 16).
משנת תמיד (פ"ד מ"ה) אומרת שהכוז דומה לקיתון. הקיתון מופיע באזכורים אחדים. החשוב שבהם לענייננו הוא כשהוא מופיע ככלי שבעזרתו מביאים מים או יין ל"מזג", כלומר לכוס היין ששותים בה יין מעורב במים (משנה, סוכה פ"ב מ"ט). מהתוספתא משמע שלעתים היו לו שוליים ולעתים לא (תוס', כלים בבא בתרא פ"ז ה"ט, עמ' 597)<sup class="footnote-marker">249</sup><i class="footnote">ראו ברנד, כלי חרס, עמ' תקכ-תקכב. מכל המקורות שהביא רק זה נראה כמעיד על טיבו של הכלי. ממשנת תמיד (פ"ג מ"ז) אנו שומעים שקיתון דומה לכוז.  </i>. ממשנת תמיד משמע שהיו מציבים אותו על המעלה השנייה, כלומר על המדרגה, ואפשר להציבו שם גם אם אין לו שוליים (כשהוא נשען על גב המדרגה, או על טבעת השוליים שלו).
משנת כלים (פ"ג "ג) מזכירה את הקוסים הצידוניים; התוספתא מרמזת על כך שאין אלו כלי חרס, שכן שהיא שונה: "שולי הקפראות, ושולי הקיסום הצידוניים, וכלי חרש ששוליו חדין, וכדברי רבי נתן הכוז והקיד הבבלי, שנסדקו מלמעלה ומקבלין כשיעור מלמטה, אף על פי שאין יכולין לישב שלא מסומכין טמאין, שלכך נעשו מתחלתן" (כלים בבא קמא פ"ג הי"א, עמ' 572). אם כן, הקפראות והקיסום (קוסים) אינם כלי חרס. התוספתא מוסיפה הבהרה שאם הכלי נשבר לרוחבו הוא טמא, אף על פי שאינו עומד בעצמו. רבי נתן עלה מבבל והוא מצרף למשנה (כלים פ"ג מ"ג) את הדוגמאות של הכלים הבבליים "כוז" ו"קיד", שיש להם שוליים דקים, כלומר טבעת בסיס דקה שאינה מאפשרת לכלי לעמוד בכוחות עצמו, אלא במתקן מיוחד. כוז נראה ככתיב אחר של המילה קוס, קסוה. בין התלמודים מתנהל ויכוח האם מזפתים אותו, כלומר מתקנים אותו בזפת; כלי שמזפתים הוא כלי שמשמש לנוזלים קרים וכלי שאין מזפתים משתמשים בו לנוזלים חמים. הבבלי קובע שהכוז נועד לנוזלים קרים (בבלי, מועד קטן יב ע"א), ובירושלמי מובאות שתי דעות בשם שמואל הבבלי (ירו', מועד קטן פ"ב ה"ב, פא ע"ב). ההתלבטות בשאלה מעשית כזאת מעידה שלפנינו עדות על שימושי הכלי בבבל, ובארץ ישראל או שלא היה לו שימוש מובהק או שמיעטו להשתמש בו. עוד שומעים מהירושלים שהכוז הוא כלי להגשה ולא לאחסון. לפי שימושיו הוא אפוא ממין הקנקן. פעם אחת אנו שומעים על חכם (בבלי) שהתקין ממנו כלי לנטילת ידיים ששיעורו רביעית (145-100 סמ"ק), כחצי כוס מים רגילה של ימינו (חולין קז ע"א).
הכוז של המקדש היה גדול יותר מרביעית, ונראה שהדיונים בבבלי על הכוז (כולל המסורת על דברי שמואל הבבלי על הכוז, הנאמרים בירושלמי), מבטאים ומתארים כלי דומה באופן בסיסי שהיה בשימוש בעיקר בבבל, והכלי הארץ-ישראלי בשם זה לא היה בהכרח זהה. 

Chapter 3



Mishnah 1

הפרק עוסק בארבעת המינים. תחילה נדון כל מין לגופו, ואחר כך דין נטילת ארבעת המינים יחדיו. בראשית הפרק המונח "לולב" פירושו ענף עץ התמר, ובהמשך הוא כינוי כללי לכל ארבעת המינים, או לפחות לשלושת המינים (לולב, הדס וערבה) הנאגדים יחדיו.
המצווה בתורה מנוסחת בלשון "ולקחתם לכם" (ויקרא כג מ). זהו ניסוח חריג במקרא. בדרך כלל המצווה היא לעשות פעולה בחפץ פלוני, ולשם כך יש לקחתו או לבנותו. ברם, לקיחת החפץ והכנתו אינה המצווה עצמה. כך, למשל, יש להניח תפילין, ויש לכתוב אותן כהלכה, ברם אין מצווה להכין תפילין. הניגוד לכך הוא בפסח שנערך במצרים, ובו הייתה מצווה מיוחדת לקחת ולהכין את הכבש: "ויקחו להם איש שה לבית אבֹת..." (שמות יב ג). כמו כן, המלך מצווה לכתוב לו ספר תורה. כל אלו מצטרפים לרשימה הקטנה של מצוות שבהן עצם הכנת חפץ המצווה היא המצווה. כפי שראינו היו גם שראו בבניית הסוכה מצווה כשלעצמה, והיו לכך השלכות הלכתיות<sup class="footnote-marker">57</sup><i class="footnote">היו אף שסברו שאפיית מצה היא מצווה כשלעצמה, אם כי בתקופת המשנה והתלמוד לא התפתחה דעה זו לכלל ביטוי מלא ולא שמענו על ברכה על אפיית מצה. ראו הדיון לעיל בפ"א מ"א. </i>. כמו כן ראינו שבספרות התנאית מופיעה ההנחה שיש לברך על בניית הסוכה<sup class="footnote-marker">58</sup><i class="footnote">לעיל, פ"א מ"א. </i>, והוא הדין בהתקנת הלולב. התוספתא אומרת: "העושה לולב לעצמו אומר ברוך שהחיינו וקיימנו והגיענו לזמן הזה, כשהוא נוטלו אומר..." (ברכות פ"ו [ז] ה"י). גישה זו מעניקה משמעות נוספת להלכות במשנה. לולב גזול אסור משום שהנוטל לא קיים את מצוות התקנת הלולב, ואולי גם לולב ישן פסול לא רק משום שאינו מהודר (להלן), אלא גם משום שאינו מותקן לשם החג הזה. מרכיב זה אינו מודגש במקורות, אולי משום שגם מי שהשתמש בלולב ישן עשה זאת בלית ברירה, משום שלא היו בסביבתו עצי תמר. אך גם הוא השתמש בערבה והדס חדשים והתקין את כל הערכה לשם החג, לפיכך מרכיב זה של התקנת הלולב היה קיים גם בלולב הישן.
בספרות התנאית ברור שהחפץ (לולב במקרה זה) שייך לבעליו, ורק אם ויתרו על הבעלות או התייאשו ממנו עבר החפץ לגזלן. בתלמוד הבבלי פותחה גישה שונה ולפיה ייאוש הבעלים איננו הגורם היחיד. יש לגזלן אפשרות לקנות את החפץ (כלומר להשיג עליו בעלות חוקית) בשינוי שם או בשינוי מעשה (בבלי, בבא קמא סו ע"ב - סז ע"א; סוכה ל ע"ב - לא ע"א ועוד). גישה זו אין לה הד במקורות תנאיים, ולא בירושלמי. יתר על כן, גם בכמה מסוגיות הבבלי אין לה הד ברור. מכל מקום, בפרשנות האמוראית לסוגייתנו, גם בתלמוד הבבלי (ל ע"א), הדגש הוא על ההיבט המוסרי של השימוש בחפץ גזול, או שמובא נימוק מדרשי מדרשה ייחודית. אין בסוגיות אלו ביטוי לכך שניתן לגזלן להגיע למצב שבו הלולב יהיה שלו ממש. אבל טיעון זה נזכר בהקשר לגזלות אחרות הנדונות בפרק (ל ע"ב - לא ע"א). כאמור, זו תפיסה אמוראית בלבד. היא התפתחה מתוך הבירור המשפטי והרצון להגיע לאחידות. אם יזכנו החונן לאדם דעת נרחיב בכך בפירושנו לתרומות פ"א מ"א.
במילון המקראי "לקחת" משמעו להביא או ליטול, אבל בלשון חכמים משמעו לקנות. הבנה לשונית זו הכתיבה, במידה רבה, את גישתם למצוות לולב, ומכאן הדרשה "לכם – משלכם" (בבלי, כט ע"ב; ירו', נג ע"ג), שהלולב צריך להיות של מקיים המצווה<sup class="footnote-marker">59</sup><i class="footnote">להלן מי"ג, וראו הסברנו במבוא. </i>. 
<b>לולב הגזול –</b> העיקרון ההלכתי<sup class="footnote-marker">60</sup><i class="footnote">ראו גם להלן, מ"ב ומ"ה; מדרשי התנאים שציטטנו; בבלי, בבא קמא סז ע"א; קיד ע"א-ע"ב. </i> הוא שאי אפשר לקיים מצווה באמצעות עבֵרה. עיקרון זה מנומק בשלוש רמות, ויש ביניהן הבדלים עקרוניים ומחשבתיים. ברובד הראשון הנימוק הוא רעיוני-טכני: "שלא תהא גוזל ועומד בו ונמצא סניגורו נעשה קטיגורו"<sup class="footnote-marker">61</sup><i class="footnote">תנחומא בובר, אמור כו, עמ' 98; ויקרא רבה, כג מ, עמ' תשא; ירו', נג ע"ג. </i>. הרעיון הוא שהמצווה נועדה להגן על אדם ולרצות את קונו, ואי אפשר לבצע זאת באמצעות חפץ גזול. החפץ הגזול הוא כאילו עדות נגד האדם, ואין סיכוי שעדות זו תתפרש על ידי בורא עולם כמעשה צדקה.
הביטוי "סניגורו נעשה קטיגורו" זוכה להרחבה במדרש ויקרא רבה. שם מסופר משל סיפורי ארוך יחסית על גזלן שתקף גובה מכס ונטל את מה שאסף. לימים נתפס על ידי השלטון, וגובה המכס הבטיח לו סיוע אם ישיב את הגזלה. הגזלן נתן לו כל מה שנשאר לו, שטיח אחד. בזמן המשפט קם גובה המכס "להגן" כביכול על הגזלן, סיפר את המעשה והביא את השטיח כעדות. הסנגור נעשה קטגור וסייע להרשעת הנאשם. 
במדרשים אלו יש ביטוי לתפיסה הדתית שגזלה היא עברה דתית, ואף חמורה מעברות בתחום ה"דתי" המובהק. תפיסה זו מוכרת בספרות חז"ל וחוזרת במקורות<sup class="footnote-marker">62</sup><i class="footnote">ראו למשל פירושנו ליומא פ"ח מ"ט. </i>.
ברם, חז"ל מתייחסים להלכה של משנתנו גם ברובד עמוק עוד יותר: "זה שהוא נוטל לולב גזול למה הוא דומה לאחד שכיבד את השלטון תמחוי אחד ונמצא משלו" (ירו', שם). האיש נתן לשלטון מאכל (תמחוי) ונתגלה שהמאכל שייך לשלטון. הגזלן אינו גוזל מחבר – אדם, אלא מהאל עצמו. זהו אחד הביטויים הקיצוניים לקדושת הרכוש הפרטי. הרכוש הפרטי ניתן על ידי מי שאמר והיה העולם לפלוני, וגזלה ממנו היא כביכול גזלה מריבונו של עולם בכבודו ובעצמו. כמו כן: "שלא יתנדב אדם גזל למקדש, וכן הוא אומר כי אני ה' אוהב משפט שונא גזל בעולה" (ספרא, צו מסכתא דמילואים, פרשה א הט"ו, מא ע"ד). עם זאת חטאת גזולה מכפרת, אלא אם כן "נודעה בציבור", משום תיקון העולם, וכן המשנה קובעת כתקנה מיוחדת: "ועל חטאת הגזולה שלא נודעה לרבים שהיא מכפרת מפני תקון המזבח" (משנה, גיטין פ"ה מ"ה; עדיות פ"ז מ"ט; ספרי זוטא, טו ג, עמ' 281). לא נאמר מה היה הדין המקורי ומהי התקנה, ואף לא מה סיבתה. זאת ועוד, אפילו אין במשנה הגדרה מה נודע ברבים. האם נודע ברבים שהחטאת גזולה, ולכן "לא תכפר" כדי שאנשים לא יחשבו שהמזבח מקבל גזלות, או שמא לא נודע ברבים שהובאה החטאת, אבל אם כולם ידעו שהחטאת הובאה אין להביא חטאת אחרת כדי לשמור על כבוד המזבח. בכך נחלקו אמוראי ארץ ישראל ובבל ומוצעות שתי הדעות: "1. עולא בר ישמעאל בדין הוה אפילו נודעה לרבים לא תכפר, למה אמרו תכפר? שלא יהא המזבח שמם. 2. ריש לקיש אמר בדין הוה דאפילו נודעה לרבים תכפר, ולמה אמרו לא תכפר? שלא יהא מזבח מקבל גזילות" (ירו', גיטין פ"ה ה"ו, מז ע"ב). נפתח בסיפא, בדברי ריש לקיש. מבחינתו "נודעה ברבים" הוא שידוע שהחטאת גזולה, ואסור שהציבור יחשוב שהמזבח מקבל גזלות. לפי זה באמת המזבח מקבל גזלות, אבל אסור שהדבר ייוודע בציבור. ודאי שריש לקיש איננו תומך בגזלות, אבל אין העובדה הזאת פוסלת את הקרבן. הגזלן חייב לשלם לנגזל, אבל הבהמה איננה נפסלת מבחינה משפטית או מוסרית. עולא בר ישמעאל סבור שעצם הגזלה פוסלת את הקרבן, אך הוא מקבל קרבן שגזלתו אינה ידועה מפני "תקנת המזבח", שלא יהיה המזבח שמם. הנימוק הזה קשה. אדם שחייב חטאת יעשה מאמץ קל ויביא חטאת שאיננה גזולה; האומנם הגזלנים הם כה רבים עד שהימנעותם מהבאת קרבנות תפגע במקדש?
המסורת בבבלי דומה אך מורכבת משני שלבים, והשלב המאוחר מצוין להלן על רקע כהה: "אמר עולא: דבר תורה בין נודעה ובין לא נודעה, אינה מכפרת. מאי טעמא? יאוש כדי לא קני. ומה טעם אמרו לא נודעה מכפרת? שלא יהו כהנים עצבין. אמרי ליה רבנן לעולא: והאנן מפני תיקון המזבח תנן?! אמר להם: כיון דכהנים עצבין, נמצא מזבח בטל. ורב יהודה אמר: דבר תורה בין נודעה בין לא נודעה – מכפרת, מאי טעמא? יאוש כדי קני. ומה טעם אמרו נודעה אינה מכפרת? שלא יאמרו מזבח אוכל גזילות" (גיטין נה ע"א-ע"ב). העמדות הן אותן עמדות, אבל נוספו שני מרכיבים. האחד שאין לקבוע שקרבן איננו מכפר, כדי שהכוהנים לא יהיו עצובים. אם הם ידעו שקרבן איננו מכפר (משום שהוא גזול) יימנעו מלהקריב, ואז יהיה המזבח שומם. התוספת השנייה היא משפטית. המחלוקת נעוצה בשאלה המשפטית האם החטאת שייכת לגזלן או לנגזל, והיא סביב השאלה האם ייאוש הבעלים בלבד קובע ("כדי"). זו שאלה בבלית-משפטית טיפוסית. מרכזה בסוגיית התלמוד על ייאוש שלא מדעת (בבלי, בבא מציעא כא ע"ב ואילך). עם זאת, יסוד זה מצוי כבר במדרש התנאי: "רבי שמעון אומר במשכבו ולא הגנוב או יכול שאני מוציא את הגזול תלמוד לומר טמא. אמרו לו מה ראית לרבות את זה ולהוציא את זה אחר שריבה הכתוב מיעט, מרבה אני את זה שנתייאשו הבעלים ממנו, ומוציא אני את זה שלא נתייאשו הבעלים ממנו". (ספרא, זבים פרשה ב ה"ז-ה"ח, עו ע"א).
בסוגיה הבבלית אפשר אף לדקדק ולקבוע שהיא תוספת לדיון שנוספה בידי עורכי הסוגיה ("סתמא דגמרא"), והיא מאוחרת לדברי האמוראים. אבל עצם השיקול והטיעון הם תנאיים. להערכתנו השאלה איננה משפטית; באופן פורמלי קרוב לוודאי שהבהמה שייכת לגזלן, שכן הוא מאכיל אותה ומטפל בה בימים האחרונים, והוא שחטה. הוא חייב כמובן בדיני הגזלה, כולל כפל ותשלומי קנס. הבעיה היא מוסרית, האם המזבח מקבל גזלות.
אין ספק שהגישה המסורתית הייתה שהמזבח איננו מקבל גזלות, או בלשון אחרת אסור להביא גזול בשערי בית ה'. צדקה ועוולה אינם צמד אפשרי. כדברי הנביא: "...והבאתם גזול ואת הפִסח ואת החולה והבאתם את המנחה האֶרצה אותה מיֶדכם אמר ה' " (מלאכי א יג). הפיסח שייך לתחום היחסים שבין האדם לבורא עולם, והגזול מתועב. כן אומר המדרש התנאי: "מן הצאן ומן הכבשים ומן העזים הרי אלו מעוטים פרט לחולה ולזקן ולמוקצה ולמזוהם, קרבנו להוציא את הגזול" (ספרא, ויקרא דבורא דנדבה, פרשה ה ה"ב, ז ע"ב). גם בעדות זו הגזול הוא כמו זקן ומוקצה, מתועב בזכות עצמו. המגמה המשפטית אמנם קיימת כבר בתקופה התנאית, אך לדעתנו המגמה המוסרית היא המגמה המרכזית בספרות חז"ל.
להערכתנו, "לא נודעה" היא החטאת שלא נודע לאדם שהיא גזולה. אמנם מבחינה מוסרית ריבון העולמים יודע שהיה כאן גזל וצריך היה ("דבר תורה") שלא לקבל גזלה, אבל במצב כזה אנשים יחששו מהבאת קרבנות ויתחילו להדר הידור מיוחד אחר קרבנות שיביאו מביתם. בפועל באו רוב עולי הרגל לעיר ללא קרבנות וקנו אותם בירושלים; העולה הרגיל איננו יכול להיות בטוח שהקרבן איננו גזול ולכן יימנע מהבאת קרבנות שאינם חובה (מזבח שמם) או שיביא קרבן מביתו במאמצים רבים. לכן קבעו חכמים שקרבן כזה מכפר. אבל אם המביא יודע שהבהמה גזולה – אסור לו להביאה, ואם בציבור יודעים שהיא גזולה אין היא מכפרת. רק ידיעת הציבור פוסלת קרבן, וכך מובטח ביטחונו העצמי של המביא מחד גיסא, וגם המזבח איננו מצטייר כמשתף פעולה עם גזלנים מאידך גיסא. ידיעת הציבור חשובה גם כדי שלא יחשוב מישהו שהקרבן איננו מכפר; כולם יודעים שהקרבן מכפר, ורק כאשר ידוע בציבור שהייתה זו גזלה אין היא מכפרת.
חשש הגזלה מסמל את המצוות שבין אדם לחברו ואת טהרת ההתנהגות האישית. הקרבן הוא כמובן מרכיב מרכזי ביחסי האדם עם בוראו, אך אדם צריך להתנהג עם בוראו לפי החוק, ואם עשה כן נמחלו כל חטאיו בתחום החברתי. יתר על כן, התנהגות חברתית של עושק נחשבת לעוון דתי ומוסרי. המוסר כולל לא רק את המרכיב הטרנסצנדנטי אלא גם את ההתנהגות החברתית. מאז נביאי ישראל המסורת היהודית טורחת באיחוד של שתי המערכות. המזבח ויחסי אנוש אינם אלא אותה מערכת אחת מלוכדת.
הרובד השלישי הוא משפטי-טכני. הניסוח ההלכתי-משפטי הוא "מצוה הבאה בעבירה". הניסוח מופיע רק בתלמוד הבבלי, בבחינת ניסוח משפטי לרעיון דתי עמוק. כמו במקרים אחרים הניסוח המשפטי יבש ונזקק להגדרות פורמליות, ובאופן טבעי הוא "מכסה" רק חלק מהמקרים. כפי שראינו פירשו חכמים את המונח ו"לקחתם" כהוראה שהלולב צריך להיות של מקיים המצווה. ברוח זו דרש רבי חייא: "ולקחתם תני בשם רבי חייא במקח ולא בגזל... להוציא את השאול ואת הגזול"<sup class="footnote-marker">63</sup><i class="footnote">תנחומא בובר, אמור כו, עמ' 98; ויקרא רבה, כג מ, עמ' תשא; ירו', נג ע"ג. </i>. זהו ניסוח משפטי נוסף המעקר את הרעיון ומותיר את הנימוק הטכני-פורמלי. להיבט המשפטי משמעות נוספת. החפץ אינו שייך לבעלים, ובמקום שנדרש רכוש פרטי (לולב, קידושין) אין הוא מאפשר קיומו של מעשה. עם זאת, הירושלמי והבבלי נחלקים ביניהם האם קידושין בגזל תקפים, הירושלמי מתיר והבבלי אוסר, והתוספתא כירושלמי<sup class="footnote-marker">64</sup><i class="footnote">תוס', קידושין פ"ד ה"ה; ירו', שם פ"ב ה"ז, סב ע"ד; בבלי, שם נב ע"א. עם זאת, גם בירושלמי מובאת ברייתא ("אית תני") שאין מקדשין בגזל. </i>.
כדרכה של ספרות חז"ל אין הנימוקים השונים עומדים בסתירה זה לזה, והם שנויים ברצף אחד בחלק מהמקורות (כך בירושלמי ובמדרש ויקרא רבה).
התלמודים מתחבטים בהיקף המשפטי של הכלל: האם אותו עיקרון יחול על שופר גזול או על סוכה גזולה? האם האיסור הוא רק ביום הראשון, שכן בפסוק נאמר "ולקחתם לכם ביום הראשון", ובשאר הימים אין אותה החמרה של "ולקחתם לכם"? בשאלות אלו יש עמעום הממד הרוחני-דתי של הרעיון, וזה בבחינת "תשלום" שהאידאולוגיה משלמת ברגע שהיא הופכת לנורמה משפטית. העיקרון המשפטי אינו מופיע כשלעצמו, אך נרמז להלן במשנה יג. כדרכה של המשנה הבסיס המשפטי והעקרוני אינו מופיע במפורש, ובמקרה זה הוא מנוסח בבירור רק דרך אגב ומצוטט בשם משנה קדומה כלשהי.
<b>והיבש פסול –</b> באופן כללי קיבלו חכמים את העיקרון שחפצי המצווה צריכים להיות נאים, אסתטיים ואפילו הדורים. אין צריך לומר שבתולדות ישראל הקדישו משאבים רבים להידור חפצי המצוות: בתי הכנסת נבנו כמבנים נאים, המקדש היה מפואר ביותר, ספרי תורה וקישוטיהם הרהיבו עין כול, וכיוצא באלו מאמצים נוספים. קל מאוד היה לדרוש שגם ארבעת המינים יהיו מהודרים בתכלית, ברם לא בדרך זו הילכו חכמים. הם תבעו שארבעת המינים יהיו מהודרים, אך אִפשרו שימוש גם בצמחים רגילים, ואפילו פגומים במקצת. אין להסיק מכאן שבפועל לא שאפו חכמים ליטול ארבעה מינים מהודרים. רבי יסא שעלה לארץ מבבל ראה את אנשי הארץ ("בני מערבא") "מבחרין הדסה" (ירו', נג ע"ד), כלומר מקפידים ליטול הדסים מובחרים. עבור החכם הבבלי הייתה בכך הפתעה, אך התלמוד רואה בכך מידה יפה ומוצדקת. עם זאת, הנורמה ההלכתית חמורה הרבה פחות: פרי יבש במקצת עדיין כשר, כפי שנראה להלן<sup class="footnote-marker">65</sup><i class="footnote">הנימוק המופיע בירושלמי שלולב יבש פסול משום שנאמר "לא המתים יהללו יה" אינו יותר מדרשה מקסימה. </i>.
במשנה נקבע שהיבש פסול, ללא עוררין, אך בתוספתא רבי יהודה אומר שבכרכי הים היו אנשים מורישים לולביהם לבניהם: "מעשה בבני כרכין שהיו מורישין לולביהן לבניהן בשעת הדחק. אמרו לו אין שעת הדחק ראיה" (תוס', פ"ב ה"ט; ירו', נג ע"ג). בדבריו של רבי יהודה שני מרכיבים: האחד הוא המעשה עצמו, והאחר הוא המסקנה ההלכתית שחכמים חולקים עליה. נראה שרבי יהודה סבור שלולב היבש כשר<sup class="footnote-marker">66</sup><i class="footnote">וכן משמע מהתלמוד הבבלי, לא ע"א. </i>. חכמים מודים שהוא כשר בשעת הדחק, אך לא בימים כתקנם. לרבי יהודה עמדה ייחודית בנושא. כפי שנראה להלן הוא גם התובע שהלולב יהיה תמיד אגוד מלמעלה. כאשר הלולב מתייבש עליו העליונים נפרדים ויוצרים צורה של מניפה, במקום צורת חנית האופיינית ללולב טרי. אגידת הלולב אינה מונעת את התייבשות הלולב, אבל היא מונעת את השינוי בחזותו. 
המעשה שרבי יהודה מספר עליו אינו מעשה חד פעמי אלא מצב קבוע. "כרך" הוא המונח הקבוע לעיר הפוליס היוונית-רומית<sup class="footnote-marker">67</sup><i class="footnote">ספראי, הקהילה, עמ' 38-30. במקורו הכרך הוא כל יישוב מוקף חומה, אך הוא התייחד לעיר הפוליס הגדולה. בהקשר שלנו הכרך הוא הפוליס במדינות הים. גודבלאט, מדינת הים, ניסה לטעון שסתם מדינת הים בספרות חז"ל היא לוד או קיסריה. ממשנתנו ברור שלא בהן מדובר אלא בערים רחוקות הרבה יותר. לוד וקיסריה גם הן בבחינת מדינות הים, או כרכי הים, לכמה עניינים, אך בהקשר שלנו לא בהן מדובר.  </i>. הכרכים אינם כרכים בארץ ישראל אלא כרכים המצויים מעבר לים בארצות חוץ. מבחינה לשונית המעתק מעניין. במקורו הכרך הוא כל פוליס, אך בהקשר זה מדובר על הערים בתפוצה, ואכן בירושלמי הנוסח הוא "בכרכי הים". יש בנוסח זה הסבר למונח בתוספתא, אך ההסבר מיותר ומובן מעצמו. 
עצי התמר גדלו במזרח (בבל, מצרים, ארץ ישראל) ומעט גם בספרד. עבור יהודי התפוצות באירופה הפכה השגת הלולב למבצע מסובך, שכן הצמח לא היה מוכר באזורי המגורים שלהם. לעומת זאת הדס וערבה גדלו בכל מקום. האתרוג גדל ביוון ובאיטליה, ונמכר כפרי גם בשווקים רגילים ברחבי האימפריה. סוחרים ייבאו וייצאו אתרוגים כמו כל פרי אחר. בספרות הרומית עדויות רבות למסחר ער ברחבי האימפריה. במיוחד מרובות העדויות על סוחרים מסוריה המצויים בכל שוק במערב האימפריה. תחנות מסחר של ערים מסוריה (ומעט גם מארץ ישראל) נמצאו בנמל אוסטיה שליד רומא, ואף בנמלים נוספים. לעומת כל זאת לא היה לאיש עניין במכירת לולבים. את הלולבים ייבאו יהודים במסגרת מסחר יהודי פנימי, למטרות דת בלבד. על כן מובן מדוע היו הלולבים נדירים בשווקי התפוצה היהודית באירופה. מפליא הוא שבכלל הייתה אפשרות להשיג לולב כלשהו, ויש בכך עדות למסחר יהודי למטרות דתיות. 
לדברי רבי יהודה השתמשו באירופה בלולבים ישנים; זו בבחינת שעת דחק, והכול מודים שלולב מעין זה כשר. כפי שאמרנו לעיל גם לולב מעין זה הותקן יחד עם ערבות והדסים חדשים, על כן לא התעוררה הבעיה של הצורך להתקין את ערכת ארבעת המינים במיוחד לחג. כל זאת בניגוד לסוכה ישנה או מצה ישנה. 
המעשה סותר את ההלכה והוא בבחינת "מעשה לסתור". בכך עסקנו לעיל (פ"ב מ"א), ושם הצענו כי בחלק מאותם מקרים שבהם המעשה סותר את ההלכה הוא בא להצביע על הקשיים שבביצוע ההלכה ועל מורכבותה, ואכן משנתנו מהווה ראיה לפירוש זה. רבי יהודה אינו חולק על ההלכה שהיבש פסול, אך מבין סטייה ממנה בתנאים קשים של התפוצה בחוץ לארץ. 
<b>שלאשירה –</b> אשירה היא אלה כנענית ידועה שהייתה נפוצה בארץ בתקופת המקרא. העיקרון ההלכתי הוא שרכוש עבודה זרה נאסר בהנאה, ממילא אסור להשתמש בו לכל שימוש, ושימוש מצווה בכלל זה. דומה שהסבר זה לוקה במשפטיות יתר. מעבר לנימוק הפורמלי הייתה הכוונה שה"קטגור לא ייעשה סנגור", ואי אפשר לרצות את האל במה שנעשה בו שימוש כדי להכעיסו. בתרבות היוונית-רומית פסק פולחן האשירה, ואת מקומו החליפו מזבחות ומקדשים בנויים. עם זאת לא חוסל עולם התרבות האלילית המזרחית הקדומה. אמנם הפגניזם היה ברובו בעל אופי יווני-רומי, אך עדיין פלחו בארץ, ובכל המזרח, גם לאלים האוטוכטוניים. כך, למשל, חז"ל מזכירים אלים כנעניים רבים כמו דגון, אל הדגן הכנעני, כמו קוס האדומי וכמו גד, הצורה הארמית של הטיכי היוונית-רומית. באזור חוף פלשת היה האל הראשי מרָאנָא (האדון), שהיה האל העזתי עוד לפני הכיבוש היווני. אשר לאשרות חז"ל מזכירים "שלש אשירות בארץ ישראל חרוב שבכפר קסם ושבכפר פגשה שקמה שבראני ושבכרמל" (תוס', עבודה זרה פ"ו [ז] ה"ח, עמ' 470). זיהוין הגאוגרפי של האשרות אינו ברור, אך אין ספק שחז"ל הכירו אשרות שהיו עדיין פעילות כמקום עבודה זרה.
מעבר לכך, חכמים היו עשויים לזהות כאשרות גם עצים שהיו קדושים בפולחן ההלניסטי. בציורי קיר ובציורים של כדים הלניסטיים ניצב, לעתים, עץ קדוש בצד המזבח. לעתים העץ הוא גילום של האל עצמו, ובמקום לצייר את דמות האל הבא לקבל את קרבנו מצויר העץ הקדוש. אין ספק שחכמים היו מכנים גם תופעה זו בשם אשרה<sup class="footnote-marker">68</sup><i class="footnote">ואן סטרטן, פולחנות, עמ' 136. </i>.
התלמוד הבבלי מתחבט בסתירה שבין משנתנו לברייתא אחרת האומרת שלולב של עבודה זרה "לא יטול ואם נטל כשר" (בבלי, לא ע"ב). לכאורה משמע שאמנם הלולב אינו ראוי ואינו מהודר, אך בדיעבד הוא כשר. מכאן התלמוד מפרש שמדובר ב"אשרה דמשה", כלומר אשרה שעבד לה יהודי ואי אפשר לבטלה. אבל אשרה שעבד אותה גוי – יכול אותו גוי, או גוי אחר, לבטלה, ובכך תותר בהנאה. לולבים מאשרות אלו פסולים. אבל לולבים מאשרות שפלחו להם נכרים אינם מהודרים, אך אינם פסולים. המבנה ההלכתי עומד לגופו, והאבחנה על אילו עצים ומתקני עבודה זרה חל דין ההשמדה חשוב, אך לא לענייננו. ברם, לשאלה שהבבלי מעורר ניתן להציע גם הצעת תשובה חלופית. המשנה עוסקת בעץ המשמש לעבודה זרה ממש, והוא נאסר בהנאה. הברייתא מדברת על עץ השייך לנכרי, או אולי למקדש פגאני. סביב המקדשים היו חורשות קודש, וברחבי הארץ היו חורשות קדושות נוספות. העצים בחורשות אלו היו מקודשים לעובדי עבודה זרה. לפי הנוהג הפגאני אסור היה להשתמש בהם, ואפילו המרעה בהם היה בעייתי. עם זאת נפלה קדושתם מקדושת האשרה. אשרה הייתה מעין פסל, או גילוי וביטוי של האלה עצמה, ואילו עצי הקודש היו רכוש של האלים ושל המקדשים. על רקע זה מובן מדוע לולב הבא מאשרה פסול, ואילו לולב הבא מסתם עץ קדוש כשר בדיעבד (איור 17). 
ההסבר בתלמוד הבבלי מלמד בדרך אגב על תופעה של עצי אשרה שיהודים פולחים להם, או שבעבר פלחו להם יהודים. תופעה זו מודחקת בספרות חכמים, והיא ראויה לבירור בפני עצמו. 
<b>ושל עיר הנדחת פסול –</b> עיר נידחת היא עיר שתושביה היהודיים עבדו עבודה זרה. לפי ההלכה יש לשרוף את העיר, להרוג את תושביה ורכושם אסור בהנאה. למותר לומר כי הדין היה תאורטי. ספק אם מומש בימי העצמאות היהודית, אך אין ספק שתחת שלטון רומי לא הייתה אפשרות ליישם את ההלכה. הדיון בלולב שבא מרכושה של עיר נידחת לא היה אפוא בעל אופי מעשי, וכבר שנינו בתוספתא ובתלמוד הבבלי: "עיר הנדחת לא הייתה ולא עתידה להיות" (תוס', סנהדרין פי"ד ה"א; בבלי, שם עא ע"א).
<b>נקטם ראשו –</b> נראה ש"נקטם" משמעו שראש הלולב נחתך. יש שפירשו שנחתך החלק העליון, ויש שסברו שנחתך רוב הלולב<sup class="footnote-marker">69</sup><i class="footnote">ראו פירוש המאירי.  </i>.
<b>נפרצו עליו פסול ונפרדו עליו כשר –</b> ההבדל בין נפרצו ונפרדו אינו ברור דיו. המונחים מופיעים גם במינים אחרים. "נפרצו עליו" נזכר לגבי לולב, הדס וערבה, ואילו "נפרדו עליו" לגבי לולב בלבד<sup class="footnote-marker">70</sup><i class="footnote">בהדס ובערבה כתבי יד אחדים גורסים "נקטמו". זו גרסת מיעוט שקשה לקבלה, וראו להלן במקום.  </i>. הדמיון שבין הפגמים בלולב, בהדס ובערבה משמש עבורנו כלי לפרשנות המונחים, ויש לבררו. ברור ששלוש המשניות הראשונות בפרק יצאו מידי עורך אחד, והן מנוסחות באותו אופן. חלק מהפסולים חוזרים בכל המינים (יבש, פסול, של אשרה ועוד). על כן קרוב לפרש שפסול החוזר בכל שלושת המינים חל על שלושתם, ויש לחפש אחר משמעות מילולית שתתאים לכל המינים שאפשרות של "פרידה" ו"פריצה" נזכרת בהם (כמוצג להלן בטבלה). אמנם ניתן היה גם לטעון שניסוח משנה אחת הושפע מחברותיה, ואגב גררה נשנה פסול שאינו מתאים לצמח. ברם, עיון בטבלה מראה כי התנא הקפיד להדגיש בכל מין את המיוחד לו. בערבה נשנה פסול של "נשרו עליה", והוא מתאים רק לערבה, ובהדס יש דיון על ענבים, והוא אופייני רק להדס. 
פסול בארבעה מינים
המונחים "נפרצו" ו"נפרדו" נידונים ארוכות בספרות הראשונים, ודעות שונות בעניין. המחלוקת היא בעיקר על הסבר המונחים, ואין מחלוקת בהלכה עצמה.
הלולב הצעיר והטרי הוא סגור, העלים סוגרים על השדרה המרכזית וצורתו כשל חנית. מניסיוננו אנו יודעים ששבוע או שבועיים לאחר הקטיף הלולב מתחיל להיפתח והעלים מתייבשים ונפרדים בהדרגה מעמוד השדרה. התהליך מתחיל בראש הלולב ומתקדם בהדרגה לתחתיתו. בסופו של התהליך הלולב פתוח לגמרי, כענף דקל רגיל (איור 18). אגידת הלולב בראשו בולמת את התהליך, ואכן לדעת רבי יהודה יש לאגוד את הלולב בראשו (להלן).
בלשון הגאונים: "לענין לולב מאי חרות ומאי דומה לחרות? מנהגו של לולב בשעת יציאתו מן הדקל דומה לחץ ולאחר מכן כחודש ימים ניפתח מעט וכל זמן שמגדיל ניפרדין עליו זה מזה. כמשנתנו 'נפרצו עליו פסול נפרדו עליו כשר', וזה הוא דומה לחרות, כי דקאמרינן 'דומה לחרות כשר'. וכיון שעברו עליו כשלושה חדשים מתפרדין עליו לגמרי ויוצא מכלל לולב ונקרא חרות כמשנתנו 'חריות של דקל' "<sup class="footnote-marker">71</sup><i class="footnote">אוצר הגאונים, סוכה, חלק התשובות, עמ' 38. הציטוט האחרון הוא ממשנה ו בפרק ד העוסקת בערבה. </i>. 
מתקופת הגאונים ואילך נקבע בבירור שלולב מהודר הוא לולב סגור לחלוטין, אם כי הגאונים מכירים גם לולב פתוח לגמרי: "ואף על פי כן מנהג ישראל שמבקשין לולב כפות ועומד מאיליו שלא נפרדו עליו. ועוזבין את שנפרדו עליו..."<sup class="footnote-marker">72</sup><i class="footnote">אוצר הגאונים, שם, עמ' 39. </i>. כפי שנראה להלן בדברי רבי יהודה, בתקופת התנאים נחלקו האם לולב פתוח לגמרי כשר. באמנות היהודית הלולב הסגור מצויר כחץ או כחנית, אך לעתים הוא פתוח כמו בפסיפס של בית אלפא. יש שהלולב מצויר ללא שאר המינים וניתן לחשוב שהאמן מתאר את ה"חריות של הדקל" הנזכרות כאחת הדרכים לקיום מצוות ערבה (להלן פ"ד מ"ו). ברם בבית אלפא, למשל, ובציורים אחרים האמן מתאר את ארבעת המינים: הלולב אגוד בהדס ובערבה ולצדו אתרוג, והלולב פתוח. מחלוקת התנאים היא אפוא ביטוי למנהגים שונים (איור 18א לולב באמנות היהודית).
נקודת המוצא לפירושי הראשונים היא כמובן התלמוד הבבלי המסביר: "נפרצו דעביד כי חופיא, נפרדו דאיפרוד אפרודי" (לב ע"א). משפט סתום זה הוא הבסיס למחלוקת ראשונים בדבר משמעות המונחים. לכל הדעות "חופיא" היא מכבדת, מטאטא בלשון ימינו<sup class="footnote-marker">73</sup><i class="footnote">ראו בבלי, בבא קמא צו ע"א. שם מדובר שמעלי הלולב "ההוצים" מכינים חופיא.  </i>. כאשר הלולב מתייבש העלים נוטים להיפתח. בכפר הערבי המסורתי ניתן עד היום לראות את עקרת הבית מנקה את הרחבה שלפני ביתה או את הגת בלולב פתוח, מעין מניפה. לולב פתוח לגמרי כמניפה פסול. הירושלמי קובע: "נחלק המתאים כמי כמי שנפרדו העלין" (נג ע"ג), ובבבלי: "נחלקה התיומת מהו? תא שמע דאמר רבי יוחנן אמר רבי יהושע בן לוי ניטלה התיומת פסול", והתלמוד ממשיך לברר מה הדין אם נחלקה ה"תיומת" (לב ע"א). יש להניח שה"תיומת" היא ה"מתאים" של הירושלמי. מה שהבבלי שאל היה פשוט לחכמי הירושלמי.
מדברי הגאון ניתן להבין שלדעתו "נפרדו" עליו משמעו שהלולב החל להיפתח בראשו, ו"נפרצו" עליו הוא כשהתהליך הסתיים והלולב נראה כמטאטא. הקושי המרכזי בפירוש הוא שהדס וערבה אינם יכולים להיפרץ או להיפרד. אם "נפרצו" הוא כמו "נפרדו" אבל במידה רבה יותר, הרי שאין הדבר הולם את ההדס והערבה. לפי כל פירושי הראשונים "נפרדו" הוא שהעלים החלו להיפתח. לעומת זאת נחלקו הדעות בפירוש המונח "נפרצו". יש המפרשים "נפרצו" – נחלק כל "עלה" לשניים; כך מפרשים הראב"ד, הריטב"א, המאירי ואחרים<sup class="footnote-marker">74</sup><i class="footnote">לסיכום ראו אלבק, משנה, עמ' 475; פירוש מלאכת שלמה; אוצר הגאונים, עמ' 38 ועמ' 97. </i>. התוספות (כט ע"ב ד"ה "נפרצו עליו") מסבירים שעלי הלולב כפולים, כל עלה מורכב משני עלים דבוקים היטב, ולפי פירוש זה כל עלה נפרד לשניים. יש לראות בהסבר זה הבהרה של דרך ההסבר הקודמת. לפי דרך הסבר זו "נפרדו" משמעו שנפתחו עלי הלולב. לעומת זאת רש"י, הרי"ף, ר"ח ואחרים מפרשים ש"נפרצו" משמעו שהעלים נתלשו מן השדרה המרכזית של הלולב ועדיין תלויים בה על ידי איגוד<sup class="footnote-marker">75</sup><i class="footnote">פירושם לבבלי, כט ע"ב. </i>. מפרשים אלו רואים לפניהם "חופיה" העשויה מעלי דקל תלושים שנדחסו ונקשרו בצד אחד, והצד השני הוא כמניפה. מטאטא מסוג זה משמש עד היום בתרבות המסורתית במזרח (איור 19). 
התלמודים מוסיפים, כאמור, שפתיחת התיומת (ההדבקה בין העלים הכפולים) היא כמו "נפרדו" עליו (פתיחת העלים). אם כן הרי שפתיחת העלה הכפול מכונה "תיומת", ואי אפשר לפרש שזו הכוונה ב"נפרצו"<sup class="footnote-marker">76</sup><i class="footnote">הביטוי "נחלקה התיומת" או "נחלק המתאים" מובן. ברם, הבבלי מזכיר גם "ניטלה התיומת", ולזה אין הסבר. אם אכן אין זה שיבוש (הנזכר רק בתלמוד הבבלי) יש לחפש הסבר אחר ל"תיומת". רש"י ואחרים מסבירים ש"תיומת" היא השדרה המרכזית עצמה. ברם, השדרה המרכזית עלולה להתחלק אך לא להינטל. לא מן הנמנע שהביטוי "ניטלה התיומת" הוא בהשראת הפסולים האחרים שבמשנה, והרכיב היחיד הרֵאלי הוא "נחלקה התיומת" והכול אתי שפיר, לשני הפירושים האפשריים. </i>. 
להערכתנו יש לפירוש רש"י וחבריו יתרון גדול. הוא מתאים לתלמוד הבבלי המסביר ש"נפרצו" הוא שנעשה כמטאטא; יתר על כן, פסול זה של תלישת העלים עלול להתחולל גם בהדס ובערבה. לעומת זאת פתיחת העלים אינה יכולה להתרחש אלא בלולב, ואכן האפשרות ש"נפרדו עליו" אינה נזכרת בהדס וערבה. כנגד טיעון זה יש להעיר שבחלק מעדי הנוסח לגבי הדס וערבה אין "נפרצו עליו" אלא "נפרטו עליו", ולפי נוסח זה ניתן לקבל את הסבר הגאון ש"נפרצו" הוא מצב שהלולב נפתח בו לגמרי.
אשר לפירוש המונח עצמו, בתוספתא נאמר: "אתרוג שנפרץ ותחבו בכוש או בקיסם אינו חבור" (אהלות פ"ד ה"ג, עמ' 600; עוקצין פ"א ה"ז, עמ' 687). כלומר, "נפרצו" משמעו שהפרי (האתרוג) נבקע והאדם חיברו במקל של הפלך או בקיסם. אם כן "נפרץ" משמעו נחתך לגמרי (שאינו מחובר אלא בצורה מלאכותית), וזו גם משמעות המונח "נפרצו" במשנתנו לפי פירוש רש"י, ובניגוד ליתר ההצעות.
אחדים מהראשונים גורסים כאן "נפרטו עליו" במקום נפרצו<sup class="footnote-marker">77</sup><i class="footnote">מאירי, מגן אבות, עמ' קמג; ראב"ד, הלכות לולב עמ' רח; פוקס, סוכה, עמ' 74. </i>. רבים גם הגורסים "נפרצו עליו ונפרדו עליו", ברם גם אם נקבל גרסה זו אי אפשר לפרש שמדובר במקרה אחד שבו נפרצו העלים ונפרדו, אבל אם רק נפרצו הלולב כשר. אם לכך הייתה הכוונה לא היה נכתב "נפרדו עליו" אלא "נפרצו עליו ונפרדו". ברור, אפוא, ששתי הלכות לפנינו, בין אם הנוסח הוא עם וי"ו החיבור ובין אם הוא בלעדיה. זאת ועוד, לנוסחה "נפרטו" אין עדויות בעדי הנוסח שבידינו, ורק עדויות מעטות לה במשניות הבאות לגבי הדס וערבה. על כן קשה לראות בה נוסחה מקורית למשנתנו.
לסיכום:
"נפרדו" הוא מצב שבו עלי הלולב נפתחים. ל"נפרצו" הצענו שלושה פירושים: או שהעלים נפתחו לחלוטין, או שנבקע כל עלה לשניים, או שהעלים נתלשו לחלוטין ונאגדו באופן מלאכותי. אנו העדפנו את הפירוש השלישי כיוון שהוא תואם את הפירוש בתלמוד הבבלי ואת המונח "נפרץ" שבתוספתא, ואכן המונח "נפרצו" יופיע גם במשניות הבאות העוסקות בהדס וערבה. טיעון אחרון זה משכנע פחות, שכן יש הגורסים במשניות הבאות "נפרטו". 
<b>רבי יהודה אומר יוגדינו –</b> במרבית כתבי היד ובדפוס: יאגדנו, <b>מלמעלן –</b> ההקשר במשנה מאפשר לפרש את דברי רבי יהודה בשלושה אופנים. הראשון הוא שאם העלים נפרצו או נפרדו מותר לאגד את הלולב מלמעלה<sup class="footnote-marker">78</sup><i class="footnote">כך המאירי ואחרים. </i>. לפי הסבר זה משתמע גם שחכמים חולקים על כך, כלומר לולב שנפרצו עליו או נפרדו פסול אף אם אגדו מלמעלה. אפשרות שנייה היא שלרבי יהודה רצוי לאגוד את הלולב כדי למנוע את התייבשותו, וזו עצה טובה בלבד. האפשרות השלישית היא שחייבים לאגוד את הלולב. חולשתו של פירוש זה היא שלא שמענו מי שחולק על ההיתר לאגוד, וחכמים רק נחלקים בשאלה באילו חומרים יש לאגוד את הלולב (תוס', פ"ב ה"י; להלן מ"ח)<sup class="footnote-marker">79</sup><i class="footnote">יש לקחת בחשבון כי לפחות בחלק מהמקרים אולי מדברים על לולב במשמעות של כל ארבעת המינים. אין ספק שיש לאגוד את הלולב, ההדס והערבה יחדיו, ואולי חל עירוב בין המשמעויות השונות למונח "לולב". </i>. מלשון המשנה ניתן להבין שדברי רבי יהודה נאמרו לגופם, ותמיד צריך לאגד את הלולב. הניסיון מוכיח שלולב מתייבש חלקית תוך שבוע, ושבועיים (בערך) לאחר שנתלש העלים נפתחים בצורת מניפה. איגוד הלולב הוא טיפול מונע, ולפי הסבר זה רבי יהודה תובע שתמיד יאגדו את הלולב. בתוספתא נאמר: "לולב בין אגוד בין שאינו אגוד כשר רבי יהודה אומר אגוד כשר ושאינו אגוד פסול" (תוס', פ"ב ה"י), מכאן שלדעת רבי יהודה יש לאגד תמיד את הלולב<sup class="footnote-marker">80</sup><i class="footnote">ברייתא זו מצוטטת גם בבבלי, לג ע"א; התלמוד אינו רואה בה סתירה למשנה וניתן להבין שהוא רואה בה פירוש לדברי רבי יהודה. ראו להלן כיצד ניתן לפרש ברייתא זו באופן שהיא מתייחסת לכל המכלול של לולב, הדסים וערבות. הברייתא מופיעה גם בספרא, אמור פרק טז ה"א, קד ע"א, וגם שם לא ברור אם מדובר במכלול או בלולב בלבד.  </i>. כזכור, לדעתו של רבי יהודה לולב היבש פסול. אם הלולב אגוד כהלכה אין מבחינים בכך שהוא יבש ועליו אינם נפרדים מהגזע, ושתי ההלכות קשורות זו לזו. 
בירושלמי מובאות שלוש דעות כדרשה לפסוק "כפֹת תמרים": "רבי טרפון אומר כפות תמרים, רבי עקיבה אומר כפות תמרים כשמן, רבי יודה אומר אם נפרד יאגדנו" (נג ע"ג). נראה לפרש שרבי עקיבא דורש את המילים כמשמען, כלומר חובה לאגוד לולב, רבי טרפון דורש זאת בלשון ציווי, "כפות את התמרים", כלומר שחובה לאגדם בכל מצב ובכל מקרה ללא קשר למצבו של הלולב, ורבי יהודה אומר שחובה לאגוד רק אם נפרדו עלי הלולב. בבבלי רבי יהודה מביא את דרשתו של רבי טרפון, "כפות תמרים..." (לב ע"א), ורבי טרפון אומר את דעתו של רבי יהודה שבירושלמי. גם בתורת כוהנים: "רבי טרפון אומר ואם פרוד יכפתנו" (ספרא, אמור פרק ט"ז ה"ד, קד ע"א), הווה אומר שרבי טרפון אומר את ההלכה שהתלמודים מייחסים לרבי יהודה. מכל מקום, רבי עקיבא סובר שוצאים ידי חובה גם בכפות, כלומר בלולב פתוח לגמרי, או אולי הוא סובר שצריך דווקא לולב פתוח, ואין יוצאים ידי חובה בלולב סגור?
אם כן, שני התלמודים סברו שלדעת רבי יהודה יש לאגד רק את הלולב שעליו נפרדו. אמנם גם הדעה שתמיד יש לאגד את הלולב מופיעה, אך אין היא מיוחסת לרבי יהודה. הניסוח של המשנה מותיר אותנו, אפוא, בספק לגבי דעתו של רבי יהודה, ולא ברור האם לדעתו רק אם הלולב פרוד יש לאגדו או שתמיד יש לאגדו. מכל מקום, הדרישה לאגוד את הלולב תמיד מופיעה בחלק מהמקורות והיא מיוחסת לרבי יהודה (תוספתא) או לרבי טרפון, שהיה אחד מרבותיו של רבי יהודה<sup class="footnote-marker">81</sup><i class="footnote">רבי יהודה למד בעיקר מרבי עקיבא ומאביו רבי אלעאי שלמד אצל רבי אליעזר בלוד. רבי טרפון לימד ופעל בלוד במקביל לרבי אליעזר, ושניהם היו קרובים בדעותיהם, שכן שניהם אחרוני המהלכים בדרכם של בית שמאי. זיקה ישירה בין רבי טרפון ורבי יהודה עולה מסדרת עדויות כגון משנה, עירובין פ"ד מ"ד, ועוד. כמו כן רבי יהודה מספר: "מעשה ואסר עלי רבי טרפון" (משנה, נדרים פ"ו מ"ו).  </i>. ייתכן שבחלק מהמקרים שההלכה לנענע לולב אגוד נזכרת בהם היא מתייחסת רק למכלול הלולב יחד עם ההדסים והערבה. נראה שכך יש להבין את הבבלי האומר שלדעת רבי יהודה רק לולב אגוד כשר (לג ע"א)<sup class="footnote-marker">82</sup><i class="footnote">בכך תיושב הסתירה בין שני הציטוטים (ברייתות) המיוחסים לרבי יהודה; ראו בבלי, לב ע"א המצוטט לעיל. </i>. לולב אגוד בהקשר זה הוא הלולב האגוד עם הדסים וערבות. ברם, התוספתא מתייחסת בבירור ללולב בלבד והיא מקבילה למשנתנו, ושם רבי יהודה אומר שיש לאגד את הלולב.
<b>וציני הר הברזל כשירות –</b> הר הברזל הוא ההר שממזרח לים המלח. יוספוס מזכיר את ההר בשמו היווני (μηκυνόμενον – Mekunomenon) (מלחמות ד 455), ולפי התיאור הר הברזל משתרע מהירדן עד ארץ מואב. בהרים אלו גדלים דקלים קצרים וקשים המניבים רק פרי מועט, והם כנראה ציני הר הברזל. אביי מסביר את הסיבה לכך שהם כשרים: "ראשו של זה מגיע לצד עיקרו של זה" (בבלי, לב ע"א). הכוונה שיש בין עלי הלולב חפיפה, והאחד מכסה את השני. בתלמוד הבבלי הדברים מנוסחים ככלל תאורטי, ובירושלמי כתיאור של ציני הר הברזל: "אילו הן ציני הר הברזל שהן כשירות כל שראשה שלזה מגיע לצד עיקרה שלזו" (נג ע"ג). אם כן, מדובר בזן דקלים מיוחד.
קשה לזהות את הזן היום, כשם שיתר שמות הזנים הקדומים לא נשתמרו. בארץ ישראל הייתה תרבות תמרים מפותחת ומפוארת, ותמרי הארץ הגיעו לשווקי מערב האימפריה. ברם, במהלך שנות השלטון המוסלמי התדלדל הענף ונעלם כמעט לחלוטין. ענף התמר הקיים היום הוא חידוש של ההתיישבות הציונית. זני התמר הובאו בשנות החמישים של המאה העשרים מפרס ומעיראק, ושמות הזנים אינם רצף של השמות הקדומים.
<b>[כל] לולב שיש בו שלושה טפחים כדי לנעניע בו כשר –</b> הבעיה הפרשנית המרכזית היא האם אלו שני תנאים שהם המינימום להכשרת הלולב, שלושה טפחים וכן שיש בו כדי לנענע<sup class="footnote-marker">83</sup><i class="footnote">לדיון ארוך ומקיף ראו פוקס, סוכה, עמ' 79-76. </i>, או שמא זהו תנאי אחד: לולב שיש בו שלושה טפחים לנענע הוא כשר, כלומר שלושה טפחים חוץ ממקום ההחזקה של הלולב. שני הפירושים מובאים בתלמוד הבבלי כאילו המחלוקת היא בגרסת המשנה, האם כתוב "וכדי לנענע" או "כדי לנענע". הנחת התלמוד היא שברור שמאגדים את הלולב עם ההדס והערבה. עם זאת, השאלה עומדת לגופה: ברור שצריך להחזיק את הלולב, ומקום ההחזקה הוא כמובן טפח (רוחב ידו של אדם), והשאלה היא האם צריך כדי נענוע מחוץ לטפח של ההחזקה. מכל מקום, לתלמוד הבבלי ברור שאורכו המינימלי של הלולב הוא ארבעה טפחים, וכן לירושלמי (בבלי, לב ע"ב; ירו', נג ע"ג). בירושלמי מובאות גם דעות חולקות שדי בלולב ננסי שאורכו כטפח.
ליברמן ואפשטיין טוענים שבנוסח המשנה המקורי לא נכתב כלל "כדי לנענע", והמשפט הושלם בעקבות סוגיית הבבלי<sup class="footnote-marker">84</sup><i class="footnote">אפשטיין, מבוא, עמ' 274, 610; ליברמן, תוספתא כפשוטה, עמ' 862-861. </i>. ברם, גם אפשטיין מודה שכבר הבבלי במנחות (מב ע"א) הכיר את המשפט במשנה. יתר על כן, הם מסתמכים על נוסח כתב יד מינכן שהוא יחידאי. דומה שכאן גילו החוקרים המלומדים ביקורתיות יתר, כפי שהראה פוקס<sup class="footnote-marker">85</sup><i class="footnote">פוקס, סוכה, עמ' 79-76. </i>. מכל מקום, גם אם הנענוע אינו נזכר במפורש במשנה הרי שהנוהג לנענע היה מוכר כבר בסוף ימי בית שני, כפי שנראה להלן (מ"ט). 
כל המקורות שהובאו עד עתה קובעים גודל מינימלי של הלולב. ברם, בספרי במדבר הלולב מופיע כאחת המצוות שאין להן שיעור (ספרי במדבר, שלח קטו, עמ' 124; בבלי, מנחות מב ע"ב). נראה שזו הייתה ההלכה הקדומה, ואמנם הלכה זו מיוחסת למעמד שנכנסו "זקני בית שמאי וזקני בית הלל לעליית יונתן בן בתירה ואמרו ציצית אין לה שיעור כיוצא בו אמרו לולב אין לו שיעור". ברור היה שהלולב צריך לאפשר את חובת הנענוע, אך לא נקבע גודל סטנדרטי. נענוע הוא לא רק תוצאה של גודל הלולב אלא של קושיו. ההלכה המאוחרת קבעה את הפרטים וקיבעה בכך את פרטי המצווה. זו דרכה של ההתפתחות ההלכתית. תופעה דומה נמצאה בתחומים אחרים. כך, למשל, ההלכה הקדומה לא קבעה שיעור למצוות פאה או תרומה, ואילו חכמים מעט מאוחרים יותר קבעו לה שיעור<sup class="footnote-marker">86</sup><i class="footnote">אפטוביצר, מחקרים. </i>.
התנאים נחלקים באיזה טפח מדובר, בטפח שהוא אחד מחמש של אמה או בטפח שהוא אחד משש באמה. בעיני קורא מודרני המחלוקת תמוהה, שכן נראה לו שהמידות היו קבועות. ברם, לא כן בעולם הקדום. שמות המידות רווחו בכל הארץ וגם בארצות סמוכות. המונחים אמה, רגל, ליטרה וכיוצא באלו היו מקובלים בחברות שונות ובשפות שונות (לעתים בתרגום ולעתים באותו מונח בדיוק). עם זאת, גודלם היה שונה. בערים סמוכות היו מידות שונות לאותו מונח. כך, למשל, אפיפניוס, בן המאה הרביעית, מספר בחיבורו על המידות ועל המשקולות על מודיה (מידת נפח) שונה באשקלון, בעזה וביבנה. למרות קרבתן של הערים הייתה בכל אחת מהן משמעות שונה במקצת לאותו מונח. כמו כן אנו שומעים על סאה של טבריה, וסאה שונה של ציפורי. על כן המחלוקת בתלמודים, בשם התנאים, היא רֵאלית לחלוטין. 
חובת הנענוע של הלולב מופיעה במשנה כדבר המובן מאליו וידוע לכול. זהו סגנונה של המשנה, שלא לסדר את ההלכות בצורה מסודרת ובנויה אלא להסתמך על הכלל הידוע לכול ולהתעמק בעיקר בפרטי ההלכה. כך גם להלן, משנה ט שואלת "ואיכן היו מנענעים", ושוב ההנחה היא שחובת הנענוע ידועה לכול<sup class="footnote-marker">87</sup><i class="footnote">התלמוד הבבלי, לז ע"ב, שואל היכן נזכרה חובת נענוע, עונה לשיטתו "חיסורי מחסרא..." ומשלים משפט שחובת הנענוע נאמרת בו. אפשטיין טוען שהקושיה היא אגב שגרה בלבד. דומה שהסבר זה לוקה בגישה אפולוגטית. השאלה אמנם אינה קשה, והתירוץ לה טמון בסגנון המשנה כמו שהוצע לעיל. ברם דרכו של הבבלי שלא לקבל הסברים מעין אלו, וקושיית הגמרא אינה שונה מקושיות רבות דומות בתלמוד הבבלי. כידוע יש הטוענים שכל סוגיות "חיסורי מחסרא" הן סבוראיות, ובדרך כלל תירוץ זה הוא בבחינת תוספת ואינו מגוף הגמרא. טיעון זה, המבוסס בחלקו, נובע מכך שסוגיות אלו מוצקות פחות מבחינה הגיונית. לא נעסוק כמובן בשאלה זו של סוגיות סבוראיות, ונסתפק בסיכום כי אכן חלק מסוגיות "חיסורי מחסרא" הן בוודאי מאוחרות. אבל אי אפשר להוכיח כי כולן מאוחרות. הטענה שסוגיה שהיא "פחות הגיונית" היא מאוחרת מכילה בתוכה הנחות שעדיין יש ללבנן. </i>.

Mishnah 2

<b>הדס הגזול והיבש פסול – </b>כמו לולב (לעיל), <b>של[א]שירה ושל עיר הנדחת פסול – </b>קבוצה זו חוזרת בכל אחד מארבעת המינים. יש בכך כמובן חזרה מסוימת, אך בהמשך יש שינויים בין מין למין.
<b>נקטם ראשו –</b> נחתך ראשו. לפי משנתנו הדס קטום פסול, אולם מדעתו של רבי טרפון השנויה במשנה ד משתמע שהדס קטום כשר<sup class="footnote-marker">88</sup><i class="footnote">להלן מ"ד. </i>, ורבי ישמעאל תובע שלפחות הדס אחד משלושת ההדסים יהיה שלם. משנתנו היא, אפוא, כדעת רבי ישמעאל.
<b>ניפרצו עליו – </b>בהדס אין חשש שהעלים יתרחקו מהשדרה כמו בלולב. כפי שהובא לעיל (מ"א), בתוספתא נאמר: "אתרוג שנפרץ ותחבו בכוש או בקיסם אינו חיבור" (אהלות פ"ד ה"ג, עמ' 600; עוקצין פ"א ה"ז, עמ' 687). אם כן, "נפרצו" משמעו שהפרי (האתרוג) נבקע, והאדם חיברו במקל של הפלך או בקיסם. כך גם "נפרטו עליו" משמעו שהעלים נחתכו לשניים. קשה לקבל פירוש זה, שכן אין חשש רֵאלי שהעלים ייחתכו. כפי שראינו בפירושנו למשנה הקודמת, "נפרצו" אין משמעו שהעלים נשרו. כתבי יד<b> ל ו- ג15</b> גורסים כאן "ניפרטו", כלומר העלים נשרו, שכן "פרט" משמעו גרגיר פרי שנשר מהאשכול או מהעץ. במשנת פאה מצאנו: "איזהו פרט הנושר בשעת הבצירה" (פ"ז מ"ג), ובהמשך המשנה שם: "נפל מידו לארץ ונפרט", כלומר הגרגרים התפזרו. בשני המקרים מדובר בפרי, ולשון זו קשה להלום לעלים שנשרו. יתר על כן, לגבי ערבה שנינו: "נפרצו עליה... פסלה, ושנשרו מקצת עליה כשרה"; בקושי ניתן לפרש "נפרטו" כנשרו, ואם נפרטו רוב העלים פסולה, ואם נפרטו (נשרו) מקצתם כשרה, אך שינוי הלשון קשה. עלי ההדס (והערבה) מסודרים בקבוצות. עלי ההדס גדלים בקבוצות צפופות ועלי הערבה במדורג, לפיכך ייתכן ש"נפרטו" משמעו שהעלים נשארו בודדים ("פרט"). יש עדיין עלים רבים, אך הם אינם מסודרים בקבוצות אלא בודדים.
<b>או שהיו ענביו מרובות מעליו –</b> להדס פֵרות שחורים קטנים, ואלו מכונים ענבים, <b>פסול –</b> משום שאין זה הדס מהודר. החלק הנאה בהדס הוא העלים שיש בהם ריח, ואם הם מוסתרים על ידי הענבים ההדס פסול.
<b>אם מיעטן –</b> תלש את הענבים, <b>כשר.</b>
<b>אין ממעטין ביום טוב –</b> ביום טוב אסור להתקין חפצים שאינם למאכל (אוכל נפש), לכן אסור להתקין את ההדס ביום טוב. לכאורה היה מקום לטעון שמאחורי הקלעים פעל כאן שיקול נוסף: חכמים רצו שאדם יסיים את ההכנות לחג לפני החג. לכן אסור לבנות סוכה בחול המועד, ואולי גם בגלל זה נרתעו מלתקן את ההדס, או כל מין אחר מארבעת המינים, ביום טוב. לו זה היה השיקול אסור היה למעט גם בחול המועד, ולכך אין ראיות. התלמוד הבבלי מוסיף ומביא את דעתו של רבי אלעזר ברבי שמעון שמותר למעט, ומסביר שהדבר מותר אם לא התכוון להתקין את ההדס למצווה אלא לאכול את הענבים (לג ע"ב). ההסבר נראה דחוק. הברייתא מציגה את רבי אלעזר ברבי שמעון כמי שחולק על חכמים, וקשה לקבל שהם חולקים רק במקרה מיוחד זה שאין לו היגיון כשלעצמו. נראה שרבי אלעזר ברבי שמעון חולק על הכלל שאין לתקן כלי ביום טוב.
ייתכן שרבי אלעזר ברבי שמעון מהלך בשיטתו של רבי אליעזר שכל מכשירי מצווה דוחים את השבת ואת יום טוב. כשם שמותר להביא בשבת קרבן הפסח מחוץ לתחום או להביא את סכין המילה, כך מותר גם להתקין את חפצי המצווה<sup class="footnote-marker">89</sup><i class="footnote">ראו דיוננו בפסחים פ"ו מ"א; שבת פי"ט מ"א, ולהלן מי"ד. הבבלי מתדיין בשאלה האם חפץ שנפסל למצווה ניתן להכשירו בשלב שני של השימוש. השאלה אופיינית להתפתחות ההלכה ולתפיסתו המשפטית של התלמוד הבבלי. </i>. 
לפי הנוסח של משנתנו מדובר בשני נושאים, האחד שמותר למעט ואם עשה כן ההדס כשר, והאחר שאין למעט ביום טוב. אבל יש מהראשונים שפירשו "אם עבר וליקטן כשר"<sup class="footnote-marker">90</sup><i class="footnote">כך המאירי. </i>, כאילו היה כתוב "אין ממעטין ביום טוב ואם מיעטן כשר". לגרסה זו, או מעין זו, אין זכר במקורות. 

Mishnah 3

<b>ערבה גזולה ויבשה פסולה שלאשירה ושל עיר הנדחת פסולה נקטם ראשה נפרצו </b><b>עליה </b><b>–</b> רשימה זו חוזרת במינים האחרים ונדונה במשנה הראשונה. גם כאן כתבי היד <b>ל ו- ג15</b> גורסים "נפרטו" במקום נפרצו.
<b>הצפצפת פסולה –</b> צפצפה היא עץ מסוג אחר, אך דומה מאוד לערבה. הערבה היא צמח ה- Salix ממשפחת הערבתיים (Salliceae), והצפצפה היא Populus מאותה משפחה. נראה שקדמונינו החליפו בין המינים, ובאזורים שונים קראו לצמחים בשמות שונים. בערבית המאוחרת ע'רב היא צמח ה- Populus, וצ'פצ'ף הוא הכינוי הקבוע ל- Salix<sup class="footnote-marker">91</sup><i class="footnote">פליקס, עצי בשמים, עמ' 203-202. </i>. רב חסדא מספר על חילוף השמות ערבתא-חלפתא וחלפתא-ערבתא (בבלי, לד ע"א), ובמקבילה ערבה-צפצפה וצפצפה-ערבה (בבלי, שבת לו ע"א). המסורת הראשונה בארמית והשנייה בעברית, ומהן יוצא שצפצפה היא חלפתא בארמית. רב חסדא תולה את הבלבול שבין השמות בתוצאות חורבן הבית, "משחרב בית המקדש". דומה שזהו הנופך האגדי, אך החשוב הוא עצם הדיווח על שינוי בשמות המינים. "חלפתא" מופיעה בצורה "חילפא" כמקבילה לערבה (בבלי, לד ע"א); סתם חילפא כשרה, ואפילו הזן הנקרא "חילפא גלי". תרגום השמות לארמית נובע מכך שבמהלך הלימוד תרגמו את המשנה דרך קבע לארמית<sup class="footnote-marker">92</sup><i class="footnote">ראו פירושנו ליומא פ"א מ"ה.  </i>.
פליקס צודק בטענה כי כנראה כבר בתקופת התלמוד לא היו ההבדלים בין המינים ברורים. הם נותנים סימנים המסבירים מהי צפצפה (קנה לבן, בעלת עלה עגול שפיו דומה למגל, או דומה למסר), ומה הם סימני הערבה (קנה אדום, עלה משוך ופה חלק, כלומר עלה בעל קו נקי ולא משונן) (בבלי, לד ע"א; תוס', פ"ב ה"ז)<sup class="footnote-marker">93</sup><i class="footnote">בתוספתא רק חלק מהסימנים. </i>. בירושלמי הסימנים חוזרים, ברם הצמח בעל העלה העגול והקנה הלבן מכונה "ערבה", אך הוא ערבה פסולה: "ערבה כשירה עלה ארוך וקנה אדום", והצפצפה ה"עשויה כמין מגל... פסולה, כמין מסר כשירה" (נג ע"ג). הירושלמי חולק על הבבלי לא רק בהגדרות הבוטניות אלא גם בהלכה. בפועל עץ הצפצפה שונה מהערבה, ברם העלים התחתונים דומים ביותר. כנראה חלו בלשון העם שינויים בשמות, ולכן נצרכו חכמים לתת בהם סימנים<sup class="footnote-marker">94</sup><i class="footnote">פליקס, שם, עמ' 206-205; 222-218. </i>.
<b>כמישא – </b>בכתיב הבבלי המקובל כיום:<b> כמישה</b> או<b> כמושה.</b> מתוך ההקשר משמע שכמיש הוא יבש במקצת, על כן ערבה כמישה כשרה ויבשה פסולה. כמו כן לעניין חובת מרור בפסח: "יוצאין בהן בין לחין בין כמושין ואין יוצאין בהן יבישין" (תוס', פסחים פ"ב הכ"א), <b>ושנשרו מקצת עליה –</b> ערבה היא צמח המתייבש בקלות, ואז העלים מתייבשים ולבסוף נושרים. נשירת עלים מתחוללת גם ללא קשר להתייבשות הצמח. אם נשרו מעט מהעלים – הערבה כשרה, ולא נקבע במשנה או בתלמודים כמה עלים צריכים להיוותר על ענף הערבה, <b>ושל בעל כשירה – </b>שדה בעל הוא שדה המושקה במי גשם בלבד. הערבה היא צמח נחלים וערבה הגדלה ללא מקור מים תהיה דלה ועלובה, ואף על פי כן היא כשרה.

Mishnah 4

מעתה המשנה עוברת לדון במכלול האגוד. השאלה שמשנתנו דנה בה היא מספר היחידות של כל אחד מארבעת המינים. 
<b>רבי ישמעאל אומר שלושה הדסים ושתי ערבות לולב אחד ואתרוג אחד – </b>רבי ישמעאל אינו מנמק את דבריו. הנימוק המובא במקורות<sup class="footnote-marker">95</sup><i class="footnote">ספרא, אמור פרק טז ה"ז, קד ע"א; בבלי, לד ע"ב; ירו', נג ע"ג. </i> מבוסס על המדרש הדורש ערבי נחל – לפחות שתיים, וענף עץ עבות – שלושה, יחידה אחת כנגד כל מילה. לפי אותו היגיון ניתן היה לפרש שכפות תמרים שתיים, ברם כבר ראינו כי חכמים דרשו "כַּפֹּת" לא כריבוי של כף אלא כאילו היה כתוב "כָּפַת" – אגד או "כַּפַּת-" – כפה ביחסת השייכות (כפה של)<sup class="footnote-marker">96</sup><i class="footnote">לעיל מ"א. </i>.
<b>אפילו שנים – </b>שני הדסים, <b>קטומים ואחד שאינו קטום –</b> כפי שראינו הדס קטום פסול<sup class="footnote-marker">97</sup><i class="footnote">לעיל מ"ב. </i>. נראה שרבי ישמעאל מודה שיוצאים ידי חובה בהדס אחד ובערבה אחת. הוא דורש שבאגד יהיו יותר צמחים, אך האגד כשר גם אם יתר הצמחים אינם מהודרים ופסולים.
<b>רבי טרפון אומר אפילו שלושתן קטומים – </b>נראה שרבי טרפון סבור שהדס קטום כשר, ויש מהראשונים הסבורים שאין זו אותה קטימה. ברישא דובר בקטום ממש, וכאן בקטום באופן חלקי, והסבר זה קשה<sup class="footnote-marker">98</sup><i class="footnote">כך המאירי. </i>.
בתקופת הגאונים פירשו שרבי ישמעאל נקט רק את הגבול התחתון אך מותר להוסיף, "ועכשיו הרי אנו עושין עד ק"<sup class="footnote-marker">99</sup><i class="footnote">אוצר הגאונים, עמ' 43.  </i>. הנוהג המקובל היה להוסיף בסביבות שבעים הדסים (או הדסים ולולבים): שישים ושמונה כמניין "לולב", שישים ותשעה כמניין "הדס" או שבעים כנגד שבעים פרי החג<sup class="footnote-marker">100</sup><i class="footnote">שם שם. </i>. להפלגות אלו אין ביטוי בממצא הארכאולוגי מימי המשנה והתלמוד (להלן). 
<b>רבי עקיבא אומר כשם שלולב אחד ואתרוג אחד כך הדס אחד וערבה אחת –</b> יש להביא אחד מכל מין, כפשוטו של מקרא. ברוב ציורי הפסיפסים שבידינו (איור 20, ולהלן איור 22) מצוירים לולב אחד וכמה הדסים וערבות. נראה שזה היה הנוהג הרווח, אם כי קשה לספור כמה צמחים בדיוק היו באגד. במטבע של בר כוכבא מצוירים כנראה רק הדס אחד וערבה אחת, כדעת רבי עקיבא<sup class="footnote-marker">101</sup><i class="footnote">אופנהיימר, בר כוכבא. </i>. ניתן לשער שהמטבע מייצג את ההלכה שרווחה ביהודה שבה פעל רבי עקיבא (איור 21 מטבע של בר כוכבא ועליו ארבעת המינים). 

Mishnah 5

<b>אתרוג הגזול והיבש פסול שלאשירה ושל עיר נדחת פסול – </b>עד כאן זו הרשימה הרגילה של פסולים החוזרת בכל המינים ומתאימה לכולם. גם כאן רבי יהודה חולק וסובר שיבש אינו פסול (תוס', פ"ב ה"ט). מכאן ואילך המדובר בפסולים המתאימים רק לאתרוג. האתרוג שונה מיתר המינים לא רק בצורתו אלא גם בכך שהוא פרי, <b>ושל [ערלה פסול] – </b>המצוי בסוגריים נוסף בשולי המשנה בידי המעתיק וקיים בכתבי יד אחרים; קשה לפקפק כי היה בנוסח המקורי ונשמט על ידי הדומות. הבבלי (לה ע"א) מציע שני נימוקים והם ילוו את המשך הסוגיה: האחד שאתרוג של ערלה אינו ראוי לאכילה, ומה שאינו ראוי לאכילה אינו ראוי לנטילה, והשני שלאתרוג של ערלה אין דין ממון. כזכור פירשו חכמים את הפסוק "ולקחתם לכם" כמצווה לקנות את ארבעת המינים, שכן "לקחת" בלשון חכמים פירושו לקנות. על כן כל מין צריך שיהיה שווה ממון, ואתרוג של ערלה אין לו כל שווי. למסקנת הגמרא אין ספק שהאתרוג צריך להיות ראוי לאכילה, והמחלוקת היא האם התנאי השני (דין ממון) נחוץ.
<b>[ושל] תרומה טמאה פסול – </b>תרומה טמאה אסורה באכילה. נראה שמדובר בכוהן, וכפי שראינו אתרוג הפסול לאכילה פסול לנטילת לולב ואין זה נחשב להדר. כך מפרש התלמוד הבבלי. מבחינת פשט המשנה ייתכן גם שמדובר בישראל שאסור לו ליהנות מתרומה טמאה, אבל לכוהן מותר ליהנות ואסור לאכול תרומה טמאה, ועל כן מותר לו להשתמש באתרוג של תרומה. אך ייתכן שאין זה אלא קטע ממשנתם של כוהנים שהפך לחלק ממשנת חכמים, מבלי שנתנו את הדעת על ההשלכות ההלכתיות בפועל מן השימוש ביחידה זו.
כידוע היו לכוהנים עמדות הלכתיות מיוחדות ומחמירות בנושאי ייחוס וטהרה, אבל עמדותיהם הן חלק מעולם הדיון של חכמים, אדרבה, היו חכמים שתמכו בהן. אפשר להציג את הדברים כאילו היו חכמים שנטו לקבל את העמדות הכוהניות, אך אפשר גם להציג את הדברים כאילו הכוהנים בחרו מתוך שלל העמדות שבבית המדרש את העמדות המחמירות. אנו מניחים שהתהליך ההיסטורי כלל מזה ומזה. בנספח למסכת שקלים עסקנו בשאלה זו ועמדנו על טיפוסים משוערים של משניות כוהניות במסכת ברכות (פ"א מ"א) ובהגדרות נישואין (תוס', יבמות פי"א ה"ט ומקבילות). במשניות רבות ההגדרה למצב נישואין תקין מצטמצמת לנושא אחד בלבד: "אוכלת בתרומה"<sup class="footnote-marker">102</sup><i class="footnote">משנה, תרומות פ"ו מ"ב-מ"ד; פ"ז מ"ב; פ"ח מ"א; יבמות פ"ז מ"ב-מ"ה; פ"ט מ"ד; סוטה פ"ה מ"ב לפי פירושנו לה, וכמוהן עשרות משניות.  </i>. אכילת תרומה היא מגדיר במסגרת המשפחה הכוהנית, אך הוא הפך למגדיר נישואין שלא בהקשר כוהני כשלעצמו. כלומר, חכמים נוקטים בלשון כוהנית בבואם לדון בישראל, ובבואם לתאר נישואין כשרים למהדרין הם מדמים לעצמם את המודל הכוהני: מה שאצל כוהנים כשר הוא הדוגמה לנישואין שלמים. ייתכן שבמשניות אלו חכמים מדגישים את עיסוקם בדיני הכוהנים, והם משקפים מגמה לעצב הלכה בראי עולם הכהונה המקודש והנכבד, ואולי הם גם שריד מתורתם ההלכתית של הכוהנים.
בנוסף למשניות שכינינו "כוהניות" מצינו גם קטעי מדרש המציגים את הכוהן בימי החכמים כמודל לעולם ההלכתי. "מכאן אמרו: כל זמן שבית המקדש קיים מזבח שבו הוא כפרה לישראל בכל מקומות מושבותיהם. ובחוצה לארץ חכמים ותלמידי חכמים הם כפרה לישראל בכל מקומות מושבותיהם. שנאמר: ואם תקריב מנחת ביכורים לה' (ויקרא א יד)... מכאן אמרו: כל הניזקק לחכמים ולתלמידיהם מעלה עליו הכתוב כאילו הקירב ביכורים ועשה רצון אביו שבשמים" (תנא דבי אליהו זוטא, פ"ב, עמ' 173). 
משניות כוהניות כלשעצמן הן אימוץ של הלכות כוהניות ולכאורה הענקת עמדה בכירה לכוהנים; בפועל יש בכך ביזור של עמדות כוהניות למרכיבים אחרים כמו תפילה ונישואין בכל המגזר היהודי. הפיכת הכוהנים למודל, או אימוץ תורת כוהנים למשנה, מגמד את ייחודם בבחינת חיבוק דוב לכלל המערכת ההלכתית. כאמור, ייתכן שאף משנתנו היא חלק ממהלך זה. 
<b>ושלטהורה –</b> אתרוג של תרומה טהורה,<b> לא יטול ואם נטל כשר –</b> הבבלי מפרש, לשיטתו, שמדובר בכוהן הזכאי להשתמש בתרומה, אבל עליו לאכול את פרי התרומה, ואסור לו לגרום לו לנזק. על כן אסור לו ליטול את האתרוג שמא יתקלקל וייפסל לאכילה<sup class="footnote-marker">103</sup><i class="footnote">בבלי, לה ע"ב. "שמפסידה" או "שמכשירה", כלומר מאפשר לאתרוג לקבל טומאה אם ייגע בו דבר טמא, שהרי עתה הוא מוכשר לקבל טומאה. </i>. זו אפוא מעין גזרה, ואם עבר ונטל יצא ידי חובה. כפי שאמרנו ניתן לפרש את המשנה גם בישראל, שאסור לו לאכול את התרומה ואסור לו ליהנות ממנה הנאת ממון, ולכן לא ייטול. אך אם נטל כשר, שכן מצווה אינה נחשבת להנאת ממון. או אולי אף שלנוטל הלולב אסור לאכול את התרומה הרי שיש בה היתר אכילה לאדם אחר, לכוהן, ולכן יש לה ערך כספי. קודם נאמר שפרי שאינו נאכל פסול לנטילה, אך להלן נראה שאם הפרי מותר באכילה באופן עקרוני, כלומר שאדם אחר רשאי לאכלו, הוא כשר לנטילת לולב. הפירוש אפשרי לגופו, אך אין לפרש משנה בניגוד לגמרא ללא נימוק וסיבה מוכחת. 
<b>שלדמיי בית שמי פוסלין ובית הילל מכשירין –</b> מחלוקת זו קשורה למחלוקת עקרונית ונובעת ממנה. דמאי הוא יבול שלא ידוע אם הופרשו ממנו מעשרות. פרי זה אסור באכילה עד שיופרשו ממנו המעשרות מספק. במשנת דמאי נאמר שמותר לחלק לעניים דמאי, והם אם ירצו לעשר יעשרו ואם לאו יאכלו את האוכל כשאינו מעושר והחטא יהיה עליהם. ההנחה הסמויה היא שרוב עמי הארץ אינם מעשרים (משנה, דמאי פ"ג מ"א). הירושלמי שם מתחבט אם מדובר בעניים חברים (המעשרים) או גם בעניים עמי הארץ (ירו', דמאי פ"ג ה"א, כג ע"ב). בית שמאי אומרים שם בהמשך המשנה שגבאי הצדקה שיש להם פֵרות מעושרים ובלתי מעושרים יחלקו את המעושרים לעמי הארץ ואת הבלתי מעושרים לחברים, ואילו חכמים אומרים שיחלקו את הפרות ללא אבחנה. מדברי בית שמאי משמע שיש להימנע מלחלק פרות שאינם מעושרים לעניים עמי הארץ. אמנם מדובר שם בפרות שאינם מעושרים ודאי, אבל ההבדל אינו רב. סתם פרות נחשבו לדמאי משום שרוב עמי הארץ אינם מעשרים. נראה שגם במשנת דמאי מדובר בפרות דמאי שהעורך קורא להם פרות שאינם מעושרים. אם כן, בית שמאי מחמירים ותובעים לא לחלק פרי שאינו מעושר. הגמרא למשנתנו מציגה עמדה זו של בית שמאי במפורש. ייתכן שמסורת הייתה בידי אמוראי הבבלי, וייתכן גם שניסוחם הוא מסקנה פרשנית ממשנת דמאי<sup class="footnote-marker">104</sup><i class="footnote">ראו פירושנו לפסחים פ"ב מ"ג. </i>.
כך או כך, הבבלי מסביר שלפי בית הלל אתרוג דמאי כשר לאכילה לעני ולכן מותר לקיים בו מצוות לולב, שהרי האדם יכול להפקיר את נכסיו ולהיות עני, ובית שמאי אוסרים על העניים לאכול דמאי, ולכן אין לאתרוג היתר אכילה. פירוש זה מחייב בירור נוסף. הרי לפי משנת דמאי ברור שגם העניים חייבים במעשר. אמנם מותר לחלק להם את הפרות, אך זאת מתוך התקווה (התאורטית) שהם יעשרום. אם כן, אתרוג שאינו מעושר אינו בר אכילה. אלא יש לומר שאמנם האתרוג אינו ראוי לאכילה כמות שהוא אבל הוא שווה ממון, ויש לו ערך של אוכל. ברם, לעיל פירש הבבלי שאין לקיים מצוות לולב בפרי שאין לו היתר אכילה, והערך הכספי הוא רק תנאי שני. לפיכך יש לומר שהאתרוג ראוי לנטילת לולב משום שניתן למסרו לעני, והוא יאכל אותו באיסור או מתוך התעלמות מחובת ההפרשה. בהיתר אכילה, לפי פירוש זה, הגורם הקובע אינו האפשרות של נוטל הלולב לאכול את הפרי בעצמו, אלא אפשרותו הרֵאלית לתת אותו למישהו שיאכל אותו. איש אינו מוכן לאכול אתרוג של תרומה טמאה, אך יש המוכנים להעלים עין מאכילת אתרוג שאינו מעושר. יש לזכור שלפי ההלכה פרי שלא עושר אסור לאכלו, אך אין איסור אכילה של מעשרות. את המעשרות יש לתת ללוי ומי שלא נתן את המעשרות חייב ללוי חוב כספי, אבל הפרי עצמו אינו אסור. כל זאת בניגוד לתרומה שיש עליה איסור אכילת קודשים, ללא קשר לחוב הכספי לכוהן.
ייתכן שיש לחפש את הפתרון בכיוון אחר. במשנת פסחים נקבע שמותר לצאת ידי חובת מצה במצה של דמאי (משנה, פסחים פ"ב מ"ה; בבלי, לה ע"ב). את המשנה הסברנו בכך שאמנם האוכל מצת דמאי עבר על דיני מעשרות, ואמנם הוא חייב בהפרשת מעשרות, אבל יצא ידי חובת מצה. אמנם מצווה הבאה בעבֵרה פסולה<sup class="footnote-marker">105</sup><i class="footnote">לעיל מ"א. </i>, אך התלמודים הגבילו את ההלכה למקרים שיש בהם זיקה ישירה בין העברה למעשה המצווה. האוכל מצת דמאי או אתרוג דמאי הוא בחזקת עבריין, אך את מצוות מצה ונטילת לולב קיים. התלמוד הבבלי לא היה יכול לקבל הסבר מעין זה, שכן אין בו אחידות פרשנית-משפטית. השאלה כיצד ניתן להמליץ על עשיית מצווה תוך התעלמות ממצוות מעשרות עדיין נותרה ללא פתרון משפטי, ולכן לא היו עורכי התלמוד יכולים לקבל הסבר זה. יתר על כן, ייתכן שלהסבר זה התכוון הבבלי במקורו, וההסבר שנוטל הלולב או אופה המצה יכול להפקיר את נכסיו הוא קונסטרוקציה משפטית תאורטית ומשנית, הווה אומר שרק העורכים המאוחרים הוסיפו גוון זה להסבר. ואכן, בלשון התלמוד ניכר שמי שהביא את המשנה והברייתא העוסקות במצת דמאי ובאתרוג דמאי לא הסביר את תירוצו, ודברי ההסבר באו משלב שונה.
ממשנתנו ומהמשנה בפסחים אנו לומדים מעט על המדיניות החברתית של חכמים, מדיניות שהלכה ושיקולים חברתיים מעורבים בה. כידוע זלזלו עמי הארץ בחובת מעשר, אך הפרישו תרומות ונזהרו בהן בגלל האיסור בגוף הפרי. הם קיימו מצוות רבות, כולל נטילת לולב ואכילת מצה, והיו זהירים בחמץ, אך לא מילאו את הוראות ההלכה לגבי הפרשת מעשרות<sup class="footnote-marker">106</sup><i class="footnote">ל"עוברי עברה" המקפידים על איסור חמץ אך לא על כל פרטיו ראו פירושנו לפסחים פ"ב מ"ג; תוס', פסחים פ"א הט"ז (מהדורת ליברמן: פ"ב ה"ד). </i>. לו היו חכמים קובעים שמצת דמאי ואתרוג דמאי פסולים, היו מרחיקים את עמי הארץ גם ממצוות אלו. הרי לעמי הארץ אין פרות שאינם דמאי, ובשוק קשה לרכוש פרות מעושרים. אם קיום מצוות מעשר הוא תנאי למצוות מצה, עלולים היו רבים להסיק שבתנאי זה אין הם מסוגלים לקיים את מצוות מצה, והיו מזלזלים גם בה. על כן אין חכמים פוטרים אדם מחובת המעשר, אך מנתקים את הדיון בשתי המצוות.
הוא הדין במצוות צדקה. רוב הפרות בשוק הם דמאי, וכך דינם של סתם פרות. מי שדורש שמנגנון הצדקה יקפיד על דיני דמאי מייקר את פרות הצדקה ומרחיק את העניים מקיום המצווה<sup class="footnote-marker">107</sup><i class="footnote">ייתכן שמנגנון הצדקה לא היה נשמע לחכמים. בהנהגת העיר היו שותפים עמי הארץ, וספק אם היו מקבלים את הנחיות החכמים בתחום זה ששררה בו נורמה של אי ציות לחכמים. </i>. 
אם כן, המדיניות שנקטו בה חכמים אולי אינה עקיבה מבחינה משפטית, אך יש בה תבונה חברתית. למדיניות זו השלכות עקרוניות ביחס למצוות ולתלות ביניהן. היא יוצרת ומעצבת חשיבה פרגמנטרית ומוותרת על חשיבה מערכתית-משפטית כוללת. 
<b>ושלמעשר שיני בירושלם – </b>מעשר שני בירושלים מותר באכילה לכל אדם אך אסור להשתמש בו אלא לאכילה, על כן לכתחילה <b>לא יטול ואם נטל כשר – </b>כמו באתרוג של תרומה טהורה. הבבלי מקשר את משנתנו למחלוקת עקרונית האם מעשר שני הוא "ממון גבוה" או "ממון הדיוט", ועל כן: "אמר רבי אסי: אתרוג של מעשר שני, לדברי רבי מאיר – אין אדם יוצא בו ידי חובתו ביום טוב, לדברי חכמים – אדם יוצא בו ידי חובתו ביום טוב" (בבלי, לה ע"א), ולפי הסבר הגמרא שם רבי מאיר סובר שמעשר שני הוא ממון גבוה ושייך לבורא עולם שהעניק את זכות אכילתו לחקלאי. על כן אין אדם רשאי ליטול אתרוג שהוא ממון של אחר, וכן אין הוא רשאי לקדש אישה ברכוש שאינו שלו (משנה, קידושין פ"ב מ"ח). אבל רבי יהודה סבור שמעשר שני הוא רכוש הדיוט ושייך לבעליו, על כן מותר לו ליטול מרכושו אתרוג. זו דרכו של הבבלי לפרש סדרת הלכות בהקשר זה<sup class="footnote-marker">108</sup><i class="footnote">קידושין כד ע"א; נד ע"ב; בבא קמא סה ע"ב; בבא מציעא צ ע"א ועוד, וראו פירושנו למשנת קידושין ולמשנת מעשר שני פ"א מ"א ומ"ב. </i>.
המינוח "ממון גבוה" הוא בבלי בלבד, וכל האבחנה אינה במקורות תנאיים ובתלמוד ארץ ישראל. היא אופיינית לבירור המשפטי הדקדקני והקפדני של התלמוד הבבלי, וספק אם יש לראות בו פרשנות לימי התנאים<sup class="footnote-marker">109</sup><i class="footnote">במשנה, ביכורים פ"ב מ"ב, נקבע שתרומה היא "נכסי כהן" בניגוד למעשר. אך בהמשך המשנה שם (פ"ג מי"ב) מוסבר במפורש שמשמעות הדבר היא שאין אדם רשאי להשתמש במעשר שני לתשלום חוב או לשימושים נוספים שאינם לאכילה, ולא שיש לכך משמעות משפטית במסגרת דיני בעלות. הבבלי העביר אפוא הגדרה זו, שמקומה בדיני קדושה, למסגרת משפטית של דיני ממונות.  </i>. במשנה גם אתרוג תרומה דינו כאתרוג מעשר שני, והרי התרומה היא ללא ספק ממון פרטי (השייך לבעליו הכוהן). אם כן הבעיה איננה הבעלות המשפטית, אלא ההגבלה שאין להשתמש בפרות מעשר שני שלא לאכילה, ואין להשתמש בפרות תרומה לשימוש שאינו לאכילה מתוך החשש שהוסבר לעיל. 
אשר לעמדתו של רבי יהודה – דומה שהטיעון העיקרי שלו מצוי בתוספתא קידושין: "המקדש בין בקדשי קדשים בין בקדשים קלים... רבי יהודה אומר: אם יש לו בהן טובת הנאה שוה פרוטה מקודשת ואם לאו אינה מקודשת. אמר רבי נראין דברי רבי יהודה בהקדש ודברי רבי מאיר במעשר שני" (פ"ד ה"ז). הבעלים אמורים למסור את הקודשים לכוהן; מסירה זו צריכה אמנם להיות ללא טובת הנאה, אבל בפועל הבעלים יכולים לקבל טובת הנאה מסוימת מהכוהן והיא שווה פרוטה, ובה מקדשים. השאלה היא על מה אמר רבי יהודה משפט זה; קשה להניח שהוא דיבר על המקדש בקודשי קודשים ובקודשים קלים, שהרי על קודשי הקודשים אין לבעלים כל שליטה (הם מתחלקים בין הכוהנים – משנה, זבחים פ"ה מ"א)<sup class="footnote-marker">110</sup><i class="footnote">ואולי הכוונה שהכוהן ייתן את הקודשים לאישה וזו תיתן אותם לכוהן אחר (אולי לאותו כוהן שקידשה) בטובת הנאה שהיא שווה פרוטה.  </i>, ואת הקודשים הקלים הבעלים עצמם אוכלים (משנה, זבחים פ"ה מ"ו-מ"ז), אם כן ודאי יש לבעלים טובת הנאה מהם. מתוך דברי רבי ("נראים דברי...") נראה שרבי יהודה עסק בעיקר במעשר שני ובהקדש. "הקדש" כנראה אינו מתנות שניתנו למקדש, שכן אלו אין בהן טובת הנאה, אלא מתנות לכוהנים (חרמי כוהנים), והבעלים בוחרים לאיזה כוהן לתת אותם. הוא הדין בתרומה או במעשר שני. מכל מקום, רבי יהודה אינו סבור שתרומה או מעשר שני הם כרכוש פרטי, אלא שהבעלים יכולים ליהנות מהם בעקיפין, והנאה זו שווה פרוטה. כך בישראל הנותן תרומה, וקל וחומר בישראל המעלה פרות מעשר שני לירושלים.
עמדתו של רבי מציעה עמדת ביניים בין רבי מאיר לרבי יהודה, וזו דרכו של רבי לפשר בין עמדות שונות, אף שהבסיס המשפטי האחיד של ההלכה מתערער בכך.

Mishnah 6

<b>עלה חזזית על רובו –</b> חזזית היא התרגום לילפת שבמקרא (ויקרא כא ב ועוד), ונראה שהכוונה לאבעבועות העולות על פני האתרוג.
<b>ניטלה פטמתו –</b> זו המקבילה ל"נקטם ראשו": הפטמה היא בליטה בראש האתרוג. באתרוגים כיום הפטמה משולבת היטב בגוף האתרוג, אך בעבר הייתה אחיזת הפטמה רופפת. בסיפורים יהודיים מהווי התפוצות נפילת הפטמה נזכרת כתופעה רווחת, ונראה שבעבר רווחה סכנה זו יותר מהיום. הסיבה לכך תלויה בטיפוח האתרוג וזניו. באשר למונח "פטמה", בתלמודים מובאים הסברים מספר: "שושנתו", "פיקא", "בוכנתו" (בבלי, לה ע"ב; ירו', נג ע"ד)<sup class="footnote-marker">111</sup><i class="footnote">ראו אוצר הגאונים, עמ' 46. </i>. נראה שבכל מקום כונה חלק זה מעט אחרת. המונח "פטמה" מבטא את הדמיון לגוף האדם (איור 22). 
<b>ניקב –</b> נוצר חור, והתלמודים דנים בשאלה האם מדובר בנקב מפולש או לאו דווקא, <b>וניקלף ונסדק חסר כל שהוא פסול – </b>חסר כל שהוא הוא הסבר והגבלה לדין או לדינים הקודמים. כלומר, אם ניקב או נסדק כך שהאתרוג חסר – האתרוג פסול. הסבר זה מתחייב מההמשך הקובע שסתם נקב אינו פוסל אלא אם נוצר באתרוג חור (חוסר),<b> עלת – </b>עלתה <b>חזזית על מעוטו – </b>ולא על רובו כמו ברישא, או ש<b>ניטל עוקצו –</b> או ש- <b>וניקב ולא חסר כל שהוא כשר – </b>המדיניות שנקטו בה חכמים ברורה: מצד אחד נדרש פרי מהודר, אך הדרישות להידור מתונות. 
<b>אתרוג הכושי – </b>כושי הוא כמובן כינוי לשחור. הכוונה לפרי כהה ביותר, אולי אף רקוב מבפנים, <b>פסול. והירוק ככרתן – </b>ברוב כתבי היד: כרתי. כרתן הם כרישים, חציר בימינו. הכוונה לאתרוג ירוק בהיר, כצבע גבעולי חיטה צעירים ובלתי בשלים.
<b>רבי מאיר מכשיר ורבי יהודה פוסל –</b> רבי יהודה מכשיר אתרוג יבש (ראו פירושנו לעיל, מ"ה), אך הוא מתיר אתרוג בעל צבע שאינו בריא. מחלוקת דומה היא המחלוקת האם אתרוג בוסר כשר (כדעת חכמים) או פסול (כדעת רבי עקיבא): "אינו פרי" (ירו', נג ע"ד). בדרך כלל רבי מאיר קרוב לדעת רבי עקיבא, וכרגיל הוא מוסר את תורת רבי עקיבא רבו כמעט ללא שינוי. ברם, במקרה זה דווקא רבי יהודה קרוב לדעת רבי עקיבא. עם זאת, גם הירושלמי אינו טוען שאתרוג ירוק הוא אתרוג בוסר, וייתכן שמדובר בזן בעל גוון ירוק יותר. גם מהלכה זו עולה שנדרש פרי מהודר, אך לא מושלם. יתר על כן, אין במשנה ביטוי לצורך להדר ולחזר אחר אתרוג מהודר ומושלם, וחכמים מורים להסתפק באתרוג רגיל, אף אם אינו נראה בריא לחלוטין.
המשנה משקפת, אגב דיונה המשפטי, את תרבות הצבעים בעולם היהודי. חכמים הבחינו בגוונים ובגווני גוונים של צבעים שונים. כן שנינו: "הבגדים והעורות מטמאין בירקרק שבירוקין, ובאדמדם שבאדומים. ואיזה הוא הירקרק שבירוקין? רבי אליעזר אומר כשעוה, וכקורמל. סומכס אומר ככנף טואס<sup class="footnote-marker">112</sup><i class="footnote">בירושלמי שנביא בהמשך טווס, והכוונה לעוף שנוצותיו צבעוניות, כלומר ירוק זוהר.  </i>, וכחוץ של דקל. ואיזה הוא אדמדם שבאדומים..." (תוס', נגעים פ"א ה"ה, עמ' 618). קורמל הוא ספק שורשי צמח (תוס', שביעית פ"ד הי"ט) ספק סוג צמח. בירושלמי המצטט את הברייתא שלנו (לעניין צבע האתרוג) שנינו "כשושנת קרמל" (נג ע"ד). עוד נזכר בהקשר לאתרוג צבע הכרתי והכושי, גוונים של ירוק (משנה, פ"ג מ"ו). מכל מקום, השעווה וחוץ של דקל הם גוונים בהירים, דהויים, ולכנף הטווס גוון מבריק. חכמים לא השתמשו בשמות מופשטים. כל גוון היה לו דימוי, בדרך כלל מעולם החי, וכך גם זמן הנץ החמה הוא משעה שיבחין בגוונים שונים (משנה, ברכות פ"א מ"ב וראו פירושנו לה). כפי שרבי עקיבא מעיד היו לציירים לוחות גוונים ובהם נהגו חכמים להשתמש (משנה, נגעים פ"ב מ"א). תרבות הצבע הייתה אפוא מפותחת למדי, אם כי מונחי הצבע אינם מדויקים ולא תמיד מובררים. כך, למשל, איש אינו יודע מה היה הגוון של סיד ההיכל (משנה, נגעים פ"א מ"א), וגם צבע אדמת הבקעה איננו קבוע ותלוי במיקום, אך גם בכמות המים שהציפו בה את האדמה (בבלי, נדה כ ע"א). אם יזכנו החונן לאדם דעת נרחיב בפירושנו למשנת נגעים את הדיון בתרבות הצבע התנאית. 

Mishnah 7

<b>שיעור אתרוג קטן –</b> מידת המינימום היא, <b>רבי מאיר אומר כאגוז ורבי יודה [אומר] כביצה ובגדול – </b>מידתו המקסימלית של האתרוג היא <b>כדי שיאחוז את שניהם – </b>את האתרוג ואת אגד הלולב <b>בידו אחת –</b> גרסת הדפוסים וכתבי יד ממסורת בבל: "כדי שיאחז שנים בידו האחת", ואז הכוונה שיאחז שני אתרוגים ביד אחת<sup class="footnote-marker">113</sup><i class="footnote">ר, ף, ת, ת3, ז, ד, ב10, מ, א, ס, נ. לבירור הנוסחה ראו גם אוצר הגאונים, חלק התשובות, עמ' 43; רטנר, אהבת ציון לסוכה, עמ' 110-108; אפשטיין, מבוא, עמ' 719; פוקס, סוכה, עמ' 100. נראה שנוסח ארץ ישראל ונוסח בבל הוא "שנים" או "שתים". בכתבי היד ממסורת בבבל שבידינו בדרך כלל "שתים". הגאון ניסה להגיה את נוסח ארץ ישראל לפי בבל, וכנראה לא עלה בידו. </i>, "וגם ה"ר יהוסף אשכנזי הסכים לגרסה זו" (של כתב יד קופמן – כך במלאכת שלמה), וכן קיימוה הגאונים, אם כי אולי הכירו גם את הנוסחה הדחויה<sup class="footnote-marker">114</sup><i class="footnote">אוצר הגאונים, עמ' 99. </i>. מבחינה עניינית יש לנוסחת ארץ ישראל ("שניהם") יתרון גדול, שכן לשם מה יש להחזיק שני אתרוגים?<b> [דברי] רבי יהודה –</b> המצוי בסוגריים נוסף בשולי כתב היד, ובוודאי נשמט בטעות ונמצא בכל עדי הנוסח. אבל<b> רבי יוסה אומר אפילו בשתי ידיו –</b> אפילו אם האתרוג כל כך גדול עד שצריך להחזיק את ארבעת המינים בשתי ידיים. למעשה רבי יוסי אומר שאין מגבלה לגודל האתרוג, אפילו הוא גדול עד כדי כך. אתרוג גדול יותר אינו בנמצא. אתרוג רגיל הוא כזה שניתן להחזקה בקלות ביד אחת, אך לעתים מתפתחים צמחים מוטציוניים בעלי גודל חריג. בתלמודים רבי יוסי מספר על רבי עקיבא שנכנס לבית הכנסת ואתרוגו על כתפו (בבלי, לו ע"ב; ירו', נג ע"ד)<sup class="footnote-marker">115</sup><i class="footnote">בתלמוד הבבלי נוסף שרבי יהודה טען שאין זו ראיה שכן חכמים אמרו לרבי עקיבא שאין זה אתרוג מהודר. זהו מבנה רגיל שבו המחלוקת היא על משמעות הסיפור, האם חכמים קיבלו את המעשה המסופר כנוהג רגיל או שהגיבו עליו. ראו, למשל, לעיל פ"ב מ"ז, להלן מ"ח ועוד. בירושלמי המעשה מובא על ידי סתם התלמוד, ולפי פירושנו (להלן) הסיפור מתאים לשיטת רבי יוסי.  </i>. בכל האיורים הקדומים האתרוג קטן למדי, אך אי אפשר לקבוע את גודלו המדויק. פירשנו לפי נוסח כתב יד קופמן ורוב עדי הנוסח, וכן מפרשים הגאונים שיחזיק בשתי ידיים את כל ארבעת המינים, ביד אחת אתרוג ובשנייה את הלולב<sup class="footnote-marker">116</sup><i class="footnote">אוצר הגאונים, עמ' 45 ועמ' 99. </i>. אבל בדפוסים נדפס "אפילו אחד בשני ידיו", ומשמע שהאתרוג יכול להיות ענק עד שממש קשה להבין כיצד ניתן ליטול עמו את שלושת המינים האחרים.
מלמד הציע שהתנאים נחלקים בפירושה של משנה קדומה שנוסחתה הייתה "שנים באחת", ונחלקו האם שני אתרוגים ביד אחת או אתרוג בשתי ידיים. לדעתנו הפירוש מאולץ ונובע מהנחה מוקדמת ולפיה תנאים מאוחרים נחלקים בפירוש או בנוסח של משניות ערוכות קדומות<sup class="footnote-marker">117</sup><i class="footnote">מלמד, מחלוקת, עמ' 67, וראו על כך במבוא. </i>.
נראה שדעתו של רבי יוסי היא סיכום הלכתי של הסיפור וממנו הסיק את דבריו. ספק רב אם רבי יוסי מסר את שתי המימרות, גם את ההלכה העקרונית וגם את הסיפור הנגזר ממנה. מסתבר יותר שרבי יוסי סיפר את המעשה והתלמוד גזר ממנו הלכה, או אמר את ההלכה והתלמוד בנה ממנה מעשה. לעתים קרובות מקורותינו מוסרים אותו עניין בשתי צורות, כהלכה וכסיפור, ובמקרים מעין אלו יש מקום לטענה כי החכם מסר רק אחת המימרות. כך, למשל, משנת ברכות מוסרת הלכה בדבר מי שבא בדרך ושמע קול צווחה בעיר והתפלל "יהי רצון שלא יהיו אלו בני ביתי" (משנה, ברכות פ"ט מ"ג). בירושלמי ההלכה מיוחסת להלל, ובתלמוד הבבלי מסופר מעשה זהה שאירע להלל והוא התנהג בהתאם להלכה שבמשנה (ירו', ברכות פ"ט ה"ג, יד ע"ב; בבלי, שם ס ע"א)<sup class="footnote-marker">118</sup><i class="footnote">ראו פלוסר וספראי, הלל הזקן. </i>. כמו כן, בצד הלכה עקרונית מובא סיפור על בנו של רבי עקיבא: "נושא אדם אשה על מנת שלא לזון על מנת שלא לפרנס, ולא עוד אלא שפוסק עמה שתהא זנתו ומפרנסתו ומלמדתו תורה. מעשה ביהושע בנו של רבי עקיבא שנשא אשה, ופסק עמה על מנת שתהא זנתו ומפרנסתו ומלמדתו תורה" (תוס', כתובות פ"ד ה"ז). גם כאן ההלכה נוסחה בעקבות המעשה או שהמעשה נוסח בעקבות ההלכה, וכמוהם מקרים נוספים<sup class="footnote-marker">119</sup><i class="footnote">ראו למשל פירושנו לברכות פ"א מ"א; ביצה פ"א מ"ח; פ"ג מ"ה. </i>. 

Mishnah 8

<b>אין אוגדים את הלולב אלא מימינו דברי רבי יהודה –</b> מכאן ואילך "לולב" הוא האגד כולו, ובעיקר שלושת המינים לולב, הדס וערבה. האגידה היא נושא למחלוקת עקרונית. לדעת רבי יהודה קיימת חובה לאגוד את הלולב (תוס', פ"ב ה"ט ומקבילותיה), ולרבי מאיר (וחכמים) האגידה היא רשות בלבד. כפי שכבר אמרנו קיימת גם מחלוקת דומה לגבי אגידת צמח הלולב עצמו<sup class="footnote-marker">120</sup><i class="footnote">לעיל מ"א. </i>. אם כן, לפי רבי יהודה האגידה היא חלק בלתי נפרד ממצוות לולב ולכן צריך לאגוד במינו, כלומר בעלי הלולב, שכן התורה ציוותה על נטילת לולב ולא על נטילת מינים אחרים. לעומת זאת רבי מאיר רואה באגד תוספת, וממילא מותר לעשותו בכל חומר שהוא. לא נאמר מהו "מינו" וסביר שהכוונה לעלי הלולב, או לחוט שעושים מסיבי דקל, שכן קשה לאגוד בענף ערבה או בהדס<sup class="footnote-marker">121</sup><i class="footnote">ייתכן שניתן להשוות את הדיון לעיטור הביכורים במשנה, ביכורים פ"ג מ"י. ראו דיוננו שם.  </i>.
<b>רבי מאיר אומר אפילו במשיחה –</b> משיחה היא חוט צמר או פשתן; יש נוסחאות "בחוט"<sup class="footnote-marker">122</sup><i class="footnote">מ, נ, נ1, ג3, ג19, ב37. </i>, וזו נוסחה שהיא בבחינת פירוש. הכוונה שאפשר לאגוד בכל דבר, בין במינו ובין במין אחר, באגד פשוט ובוודאי גם בדבר מפואר.
<b>אמר רבי מאיר –</b> רבי מאיר מביא סיפור קדום כהוכחה לדבריו. דרך ראיה זו רגילה במקורות, אם כי בדרך כלל הראיות, הנימוקים והסיפורים מופיעים בתוספתא ובמקבילות. חוקרים כבר הראו כי לעתים חלקי פרקים המשובצים במשנה הם למעשה תוספתא למשנה<sup class="footnote-marker">123</sup><i class="footnote">ויס, משניות תוספתא.  </i>. במקרה זה התוספתא קצרה ביותר.
<b> מעשה באנשי ירושלים שהיו אוגדים את לולביהם בגימתות –</b> ברוב כתבי יד האחרים <b>גימוניות – </b>הכוונה למעין חוט ובמקרה זה חוט <b>של זהב –</b> אנשי ירושלים כאן הם כינוי לעשירי ירושלים, שכן לא כל אדם יכול היה להרשות לעצמו חוט של זהב.
המונח "אנשי ירושלם" בתור כינוי לעשירים שבהם מופיע במקורות נוספים. כך, למשל, מסופר ש"אנשי ירושלים" היו משכירים חצוצרות של זהב לכוהנים במעמד הקהל (תוס', סוטה פ"ז הט"ו). ושוב, לא לכל אדם הייתה חצוצרה של זהב. מסורת אחרת מספרת על אנשי ירושלים שהיו אנשי "שחץ", ובהמשך הסיפור מצוטטת שיחה שהתנהלה כביכול בין אנשי ירושלים: "אדם אומר לחברו במה סעדת היום בפת עמילה או בפת שאינה עמילה ביין גורדלי או ביין חרדלי..." (בבלי, שבת סב ע"ב - סג ע"א)<sup class="footnote-marker">124</sup><i class="footnote">החלק השני של המשפט מצוטט גם בבראשית רבה, צח (צט) י, עמ' 1261 בשם "עמד אחד עם חבירו בדרום". </i>. יין גורדלי ויין חרדלי עשויים להיות סוגי יין משובח, אך גם לשון נקייה למעשים שיש בהם כיעור<sup class="footnote-marker">125</sup><i class="footnote">בספרות חז"ל "כיעור" הוא כינוי למעשים בלתי הגונים בתחום חיי המין. בבבלי רב חסדא אומר "וכולם לזנות"; זו אולי השמצה גורפת במקצת, ולפחות חלק מהטענות הן על רמת חיים גבוהה והרגלי צריכה ראוותניים.  </i>. כך או כך, ברור שאנשי ירושלים הם יקירי העיר. בהמשך התוספתא מסופר על מנהגם של אנשי<sup class="footnote-marker">126</sup><i class="footnote">בנוסח הגאונים "חורי ירושלים", ראו אוצר הגאונים עמ' 116, או "יהירי ירושלים" (אוצר הגאונים ליומא כג ע"א, עמ' 51), ולעתים מופיעה הצורה שלנו "אנשי ירושלים". "יהירי ירושלים" הוא כנראה שיבוש מ"יקירי ירושלים".  </i> ירושלים בסוכות שהיו הולכים כל היום ולולבם בידם: "נכנס לבית המדרש נותנו לעבדו או לשלוחו ומחזירו לביתו" (תוס', פ"ב ה"י)<sup class="footnote-marker">127</sup><i class="footnote">כך בכתב יד ערפורט, אבל בדפוס ובכתב יד וינה "לבנו או לשלוחו". גם אם בשליח עסקינן, תיאור היום הוא של איש אמיד.  </i>; ודאי שלא לכל אחד היה עבד. תיאורים אחרים מספרים על מנהגי האוכל והחברה של אנשי העיר, ומכולם יוצא שמדובר בעילית העירונית. 
ודאי שהיו בירושלים עניים ובני המעמד העממי, אך בתודעת העם הוטבע זיכרונם של עשירי העם. במימרות אחרות מדובר במפורש ב"יקירי ירושלים", "טובי העיר", כוהנים גדולים או סתם כוהנים. המימרות שצוטטו, ואחרות שלא הובאו כאן, מבטאות תערובת של הערכה על חסידותם ומנהגיהם הטובים של יקירי העיר<sup class="footnote-marker">128</sup><i class="footnote">תערובת זו בולטת בתיאור מנהגם של יקירי העיר להישאר ערים בליל יום הכיפורים. היו שהציגו זאת כמנהג טוב, אך יש בתלמודים גם ביקורת סמויה על כך. ראו פירושנו ליומא פ"א מ"ח, ושוב הביקורת קשורה למעשים שיש בהם כיעור, כהגדרתם לעיל בסמוך. </i>, אך גם על שחצנותם ועל בידולם החברתי, ועל הנתק והמתיחות ביניהם ובין ההמון הרחב. הסיפור הקיצוני ביותר הוא על אנשי ביתר התמימים ששמחו על חורבן ירושלים משום שמנהיגי ירושלים ניצלו את כוחם והשפעתם ועשקו את אנשי ביתר שעלו לרגל לירושלים (ירו', תענית פ"ד ה"ח, סט ע"א). התלמוד שם מגנה את אנשי ירושלים ו"מבין" את אנשי ביתר, אך גם מותח עליהם ביקורת על יחסם העוין לעיר הנערצת. המתיחות בין הנהגת העיר להמון הרחב היא תופעה רגילה ביחסים שבין מרכז ופריפריה מחד גיסא, ובין הנהגה עיליתנית לבין הפרולטריון מאידך גיסא. 
<b>[אמרו לו במינו היו אוגדין אותו מלמטה] –</b> כלומר האגד התחתון המחזיק את ארבעת המינים היה מחוט כשר, והגימוניות לקישוט בלבד. לא ברור האם במקרה זה יודה רבי יהודה שמותר, שהרי המצווה נעשית באגד כשר, או שמא לדעתו תמיד אסור להשתמש בחוט שאינו מינו. אשר לנוסח המשנה: המוקף בסוגריים אינו בכתב יד קופמן וברוב כתבי היד, ונראה שנוסף בהשפעת הברייתא המובאת בתוספתא ובתלמודים<sup class="footnote-marker">129</sup><i class="footnote">אפשטיין, מבוא, עמ' 960, וראו פוקס על אתר. </i>. בעל מלאכת שלמה מביא את נוסח כתב יד קופמן בלשון "יש סוברים". עם זאת, המשך זה מופיע כאמור בתוספתא. זהו מודל מקובל. אחד החכמים מביא ראיה מסיפור היסטורי על חכם פלוני וחשוב שנהג כדבריו, ומתנגדו טוען שאותו חכם נהג שלא כהוגן וחבריו ביקרו אותו על מעשהו<sup class="footnote-marker">130</sup><i class="footnote">דוגמה לכך היא המעשה ביוחנן בן החורונית הנזכר לעיל פ"ב מ"ז; לעיל פ"ב מ"א ועוד. </i>.

Mishnah 9

<b>ואיכן היו מנענעים –</b> הנענוע נזכר לעיל במשנה א, וכבר הערנו כי חובת הנענוע אינה נאמרת במפורש, וזו דרכה של משנה שלא להזכיר הלכות בסיסיות מתוך ההנחה שהן ידועות לכול. הסבר לאופן הנענוע מובא בתלמוד. הנענוע הוא הולכה והחזרה ("הבאה") של הלולב, ופרט זה חוזר בשני התלמודים ונזכר כבדרך אגב במקורות מדרשיים (בבלי, לז ע"ב; ירו', נז ע"ג ועוד). התלמוד הבבלי מוסיף גם את ההנפה, כלומר טלטול הלולב כלפי מעלה. הירושלמי מצרף דעה נוספת ולפיה יש "לכסכס" בלולב, כלומר לטלטלו במקומו. כפי שנראה להלן חכמים ציפו לנענוע עדין ומבוקר, אך בציבור היו שטלטלו את הלולב בעוז. יש לנענע שלוש פעמים, והמחלוקת היא כיצד לספור את שלושת הנענועים (ירו', שם שם). הנענוע הוא מחווה שמשמעה תפילה לגשמים ורוחות טובים, והוא אחד המרכיבים המבטאים את התפילה לגשם<sup class="footnote-marker">131</sup><i class="footnote">ראו במבוא למסכת. </i>. מגמה זו של נענוע מבוקר חוזרת בדברי גאוני בבל<sup class="footnote-marker">132</sup><i class="footnote">אוצר הגאונים, לז ע"ב, עמ' 51-48. </i>; הם מקפידים על כך שאין לנענע בחזקה, ודי שההוצים ינועו מעט: "שאין צריך אלא להושיט ראשו של הלולב לצד שלפניו ולהחזיר זנבו כלפי עצמו..."<sup class="footnote-marker">133</sup><i class="footnote">המאירי.  </i>. הם גם מצמצמים את הנענוע לשני כוונים בלבד, "למי שארבע רוחות העולם שלו והמושל בשתים הוא המושל בארבע. והמוליך לצפון ולדרום ולמזרח ולמערב דעת חיצוני הוא"<sup class="footnote-marker">134</sup><i class="footnote">העיטור ח"ב, מ ע"ד. בעל אוצר הגאונים מציע שהחשש הוא שייראה כעושה דמות צלב. ברם דווקא נענוע לפנים ולאחור, למעלה ולמטה הוא בצורת צלב, ודומה שההתנגדות היא לפנייה לרוחות השמים כאילו הם כוח עצמאי.  </i>. הבבלי אומר שצריך לנענע בשיטה ברורה: "מוליך ומביא מעלה ומוריד" (לז ע"ב). בדרך זו מניפים מנחות וקרבנות במקדש: "והניף את המנחה, מוליך ומביא מעלה ומוריד מניין שנאמר אשר הונף ואשר הורם (שמות כט כז) מקיש הרמה לתנופה. מה תנופה מוליך ומביא אף הרמה כן ומה הרמה מעלה ומוריד אף תנופה מעלה ומוריד מיכן אמרו מצות תנופה מוליך ומביא מעלה ומוריד זה היא מצות תנופה" (ספרי במדבר, יז, עמ' 22) ומקורות נוספים (משנה, מנחות פ"ה מ"ו; ספרא, צו פרק טז ה"ג, מ ע"ד). הבבלי רוצה לרמז בכך שנענוע לולב הוא כהבאת מנחה במקדש. דעה זו עומדת בניגוד מה לתיאורים קודמים שציטטנו. המדרש מעניק לנענוע גם הסבר שני, כללי יותר ו"מיסטי" פחות: "והניף את העומר לפני י"י (ויקרא כג, יא). כיצד היה מניפו, רבי חמא בר רב עוקבא בשם רבי יוסי בר רבי חנינא מוליך ומביא מעלה ומוריד. מוליך ומביא כדי לבטל רוחות רעות, מעלה ומוריד כדי לבטל טללים קשים. רבי סימון בשם רבי יהושע בן לוי אומר מוליך ומביא למי שהעולם כלו שלו, מעלה ומוריד למי שהעליונים והתחתונים שלו" (ויקרא רבה, כח ה, עמ' תרנח-תרנט), ובבבלי: "מוליך ומביא מעלה ומוריד [וכו']. אמר רבי חייא בר אבא אמר רבי יוחנן: מוליך ומביא למי שהרוחות שלו, מעלה ומוריד למי שהשמים והארץ שלו. במערבא מתנו הכי, אמר רב חמא בר עוקבא אמר רבי יוסי בר רבי חנינא: מוליך ומביא – כדי לעצור רוחות רעות, מעלה ומוריד – כדי לעצור טללים רעים" (מנחות סב ע"א; סוכה לז ע"ב). 
<b>בהודו לה' תחילה וסוף – </b>נטילת הלולב היא חלק מתפילת ההלל. במסגרת ההלל אמרו את פרק קיח הנאמר עד היום בתפילת ההלל. הפרק מתחיל בפסוק "הודו לה' כי טוב..." ומסתיים באותו פסוק. בתחילת הפרק ובסופו יש לנענע בלולב<sup class="footnote-marker">135</sup><i class="footnote">כך פירש רש"י, ואילו התוספות בסוכה לז ע"ב ד"ה "הודו" מציעים בתחילה לפרש שהכוונה היא בתחילת הפסוק הראשון ובסופו, ודוחים את הפירוש.  </i>.
<b>אף באנא ה' הושיענא (הושיע נא) –</b> בכל עדי הנוסח בשתי מילים. בחלק מכתבי היד: <b>ואף באנא... </b>או <b>ובאנא...</b><sup class="footnote-marker">136</sup><i class="footnote">ש, ו, ל, ר, ף, ג19, ב37, ת, ת1, ת3, ז, ס, ד. </i>, מכל מקום ברור שלפי כל הנוסחאות לפי בית הלל מנענעים גם בפסוק כד המתחיל במילים "אנא ה' הושיע נא". כפי שנראה להלן היו אולי כאלה שכפלו את הפסוק (אמרוהו פעמיים), ומן הסתם הם גם נענעו פעמיים נוספות.
<b>כדברי בית הילל –</b> זו תופעה חריגה שדברי בית הלל נאמרים תחילה, וראו להלן. הנוסחה "כדברי" מופיעה בכתבי יד רבים, אבל בכתבי יד רבים אחרים (כולם ממסורת בבל): "דברי". האות כ"ף בתחילת מילה באה להדגשה, ומן הסתם השמיטוה סופרים מאוחרים משום שצורה זו נדחקה מהשפה העברית.
<b>בית שמי אומרים אף באנא ה' הצליחה נא –</b> יש לנענע פעם רביעית בחצי השני של פסוק כד. פסוקים אלו נבחרו משום שיש בהם פנייה ישירה לבורא עולם להצלה וחסד, ובית שמאי כוללים את "אנא ה' הצליחה נא" משום שאף זו תפילה לחסד וישועה. לא נאמר מה מקור דעתם של בית הלל, ואולי התנגדו לנענוע חוזר באותו פסוק.
<b>אמר רבי עקיבה צופה –</b> בלשון תנאים "צופה" הוא מסתכל, ללא כל משמעות נסתרת. בספרות אנשי הסוד הפכה הצפייה למונח להתבוננות המיסטית ולגילוי הרז האלוהי. מובן זה רחוק מלשון המשנה<sup class="footnote-marker">137</sup><i class="footnote">מפי מורנו המנוח א"א אורבך ז"ל שמענו כי כך יש לפרש גם את המשפט "הכל צפוי והרשות נתונה" (משנה, אבות פ"ג מט"ו). אבות עולם נחלקו בהסברת הסתירה התאולוגית שבין "הכל צפוי", כלומר שהאל יודע את שעתיד להיות, ובין זכות הבחירה החופשית, "הרשות נתונה". השאלה התאולוגית במקומה עומדת, אך משנת אבות אינה עוסקת בה אלא קובעת שהאדם יכול לבחור בחטא או במצווה, והכול צפוי, כלומר את הכול ה' רואה, בבחינת "הפנקס פתוח והיד רושמת". בלשון אמוראים "צפייה" היא גם ידיעה של העתיד לבוא אך בלשון תנאים אין זו אלא הסתכלות וראייה.  </i>. אחת הדרכים המובהקות ללימוד הלכה הייתה שימוש הרב, כלומר הבילוי עמו במשך כל שעות היום, וסיוע לו בכל מעשיו. כך למדו חכמים הלכה למעשה כיצד לנהוג, ומה מותר ומה אסור. במסגרת חברתית-דתית זו יש להבין את דברי רבי עקיבא המספר על מעשה רבותיו. כבר אמרנו שמקובל היה לעלות לרגל לבית הרב, וכאן באו רבי יהושע ועקיבא תלמידו (מי שבעתיד יכונה רבי עקיבא) לבקר אצל רבן גמליאל<sup class="footnote-marker">138</sup><i class="footnote">ראו פירושנו לעיל, פ"ב מ"א, ועוד. </i>.
<b>צופה הייתי ברבן גמליאל וברבי יהושע שכל העם מטרפים את לולביהם והם לא </b><b>ניעניעו אלא באנא ה' הושיעה נא בלבד –</b> לפי הנוסח שלפנינו נהגו רבן גמליאל ורבי יהושע כבית הלל, כפי שיש לצפות מחכמים בני דור יבנה, אלו שהכריעו כבית הלל. הקושי הוא שהמשנה מצטטת תמיד את דברי בית שמאי לפני דברי בית הלל. התלמודים רואים בכך סיבה לקביעת הלכה כבית הלל, משום שהם ענווים ומצטטים את בית שמאי לפני דבריהם (בבלי, עירובין יג ע"ב)<sup class="footnote-marker">139</sup><i class="footnote">ברור שלא זו הסיבה להעדפת דברי בית הלל. העמדת דברי בית שמאי ברישא אינה מעשה של בית הלל, אלא של עורך המשנה. לכל הנושא ראו ספראי, הכרעה כבית הלל. מכל מקום, ברור שהתלמוד הכיר את הכלל שדברי בית שמאי תמיד ברישא.  </i>. אם כן כיצד זה ערוכה משנתנו בצורה הפוכה? בשני כתבי יד הנוסח הפוך: דברי בית שמאי ברישא ודברי בית הלל בסיפא<sup class="footnote-marker">140</sup><i class="footnote">אפשטיין, מבוא, עמ' 359; כתבי היד מ, ז במהדורתו של פוקס למקום (פוקס, סוכה על אתר). להקדמת בית הלל במשנה נוספת, ולבעיות הנוסח שם, ראו אפשטיין, שם, עמ' 79. במשנה זו (מעשר שני פ"ב מ"ה) מקבילה צורנית מדויקת למשנתנו, ולפי פירושנו גם שם נהגו רבי יהושע ורבן גמליאל כבית שמאי. </i>. לנוסחה זו עדיפות טקסטואלית בולטת. לכאורה קשה להבין כיצד נהגו רבן גמליאל ורבי יהושע כבית שמאי. אפשטיין פירש שאמנם ברישא מובאים כרגיל דברי בית שמאי, ברם רבי עקיבא חולק על תנא קמא ולדעתו בית הלל מחייבים לנענע רק ב"אנא ה' הושיע נא"<sup class="footnote-marker">141</sup><i class="footnote">איו זו דעתו של חכם זה, אלא שפירש כן. לשיטת המאירי עיינו שם. </i>. כלומר, לפי רבי עקיבא נהגו שני החכמים כבית הלל, ואילו לפי תנא קמא הם נהגו כבית שמאי. נראה שזה דוחק גדול, ואינו מחויב המציאות. לדעתנו נהגו שני החכמים כבית שמאי<sup class="footnote-marker">142</sup><i class="footnote">כך פירש וגרס רבי עובדיה מברטנורא, ובעל תיו"ט חלק עליו באריכות. </i>, והסופרים שהיה קשה להם לקבל זאת תיקנו את נוסח המשנה. למעתיקים היה חשוב שדברי שני החכמים יהיו כבית הלל יותר מהכלל הטקסטואלי שדברי בית שמאי תמיד קודמים לדברי בית הלל. פרשנות זו מסבירה היטב את התפתחות הטקסט, ואף את הסיבה כיצד ומדוע חלו בו ידי המעתיקים. אמנם לכאורה עדיין קשה להבין כיצד נהגו שני החכמים כבית שמאי. ברם, שאלה זו אינה קשה כל עיקר. המקורות המאוחרים מציגים את ההכרעה כבית הלל כהכרעה חד פעמית, אחידה וכוללת, אולם תיאור זה הוא רטרוספקטיבי. בפועל התפתחו הדברים בצורה אִטית, מלמעלה למטה. הוויכוחים בין הבתים היו סביב נושאים רבים. אט אט הוכרעו חלק מהוויכוחים, ודעתם של בית הלל התקבלה ברוב הנושאים. גם תיאור המחלוקות עצמן כוללני מדי. לא תמיד היו דעות ה"בתים" אחידות, וכבר ראינו מקרים שבהם היו מחכמי בית שמאי שנהגו כבית הלל<sup class="footnote-marker">143</sup><i class="footnote">לעיל, פ"ב מ"ז, וראו פירושנו לחגיגה פ"ב מ"ג ועוד. </i>, ומן הסתם לעתים היו גם חכמים מבית הלל שנהגו כבית שמאי. בימי הבית נהגו רבים כבית שמאי והמקדש התנהל, בדרך כלל, על פי דבריהם<sup class="footnote-marker">144</sup><i class="footnote">ספראי, הכרעה כבית הלל, עמ' 26; ביכלר, בית הלל; בן שלום, בית שמאי, עמ' 272-231. ניתן להכביר בדוגמאות, וראו למשל פירושנו לפ"א מ"א.  </i>. 
על כן סביר שהיו חכמים מבית הלל שנהגו כבית שמאי. העדויות על רבן גמליאל שהחמיר ונהג כבית שמאי מרובות במיוחד: לפעמים החמיר על עצמו, ולעתים אף סבר כי כך יש לנהוג באופן כללי<sup class="footnote-marker">145</sup><i class="footnote">ביכלר, שם שם. </i>. על כן אין פלא שגם בהלכה זו נהג כבית שמאי, והעם כבית הלל. ייתכן גם שהעם לא נהג כבית הלל אלא נענע בכל הזדמנות ללא כל סדר, ואילו חכמים נענעו רק במועדים שנקבעו לפי דעת אחד משני הבתים, כפי שהוסבר.
נוסיף עוד שמנהגו של העם הוא מרכיב מהותי בהכרעה כבית הלל, מרכיב שאמנם חכמים מצניעים את חלקו, אך הוא בולט בפסיקות רבות<sup class="footnote-marker">146</sup><i class="footnote">על כך ראו בהרחבה מסוימת בפירושנו למשניות. </i>.
מלשון המשנה משמע שרבן גמליאל ורבי יהושע נענעו רק פעם אחת ב"אנא ה'...", אבל הירושלמי מעיד כי הם נענעו גם ב"הודו", כלומר נענעו פעמיים, ונראה כי זה פשט המשנה. שאלה אחרת היא הפער בין המונח "נענעו" לבין "מטרפים" או "טורפים". לטרף משמעו להניע בצורה מעורבבת ומבולבלת. ניתן להציע למשנה שלושה פירושים. ייתכן ש"מטרפים" ו"מנענעים" חד הם, וכך מפרש המאירי ועמו סיעת ראשונים<sup class="footnote-marker">147</sup><i class="footnote">המאירי, מגן אבות, עמ' קמט. </i>. פירוש המשנה יוצא פשוט, אך קשה להבין מה טיבו של הטירוף, הרי הוא כנענוע ובמה היה ייחודם של החכמים הנזכרים? פירוש שני תלוי בגרסה. יש הגורסים <b>מנענעים</b> במקום <b>מטרפים</b>, וכך גרס גם אלבק<sup class="footnote-marker">148</sup><i class="footnote">וכן בכתבי יד אחדים: ב, מ, ו, א, ז, ד. </i>, ושוב קשה להבין כיצד צמחה גרסה שונה שיש בה שינוי מהמינוח המקובל במשנה. על כן יש לדחות גרסה זו שיש בה פירוש ו"החלקה" של הבעיה. פירוש שלישי הוא ששני החכמים נהגו אחרת מהעם בשני נושאים: הם נענעו רק פעמיים, ויתר על כן, בזמן שכולם היו מטרפים, כלומר מנענעים בהתלהבות ללא סדר ושיטה ובצורה מבולבלת הנה והנה, תבעו חכמים לנענע בצורה מסודרת ולפי כללי טקס. אם פירוש זה נכון – יש בכך גילוי טפח מההבדל בין ההמון למנהיגיו החכמים. ההמון נענע את הלולב בתנועות חפוזות ומבולבלות, וחכמים תבעו נענוע מסודר. כפי שראינו היו גם שתבעו "לכסכס" בלולב, כלומר לטלטל את ראשו בעדינות, בעת שבסיס הלולב נשאר במקומו, ונראה שהיה גם נוהג עממי לטרף את הלולב, כלומר לכסכס באופן נמרץ יותר, ולכך התנגדו חכמים.
השינוי בין הנוהג העממי ודעת החכמים הוא תופעה מעניינת. יש חוקרים הסבורים שחכמים לא שלטו על בית הכנסת ולא הם קבעו את סדריו, אלא הם השתלבו במבנה חברתי קיים, ורק מאוחר יותר הציגו את עצמם כמנהיגיו<sup class="footnote-marker">149</sup><i class="footnote">לוין, חכמים ובית הכנסת; לוין, חז"ל ובית הכנסת. </i>. ברם דומה שהצגה זו מופרזת. באופן כללי ניהלו חכמים את בית הכנסת והוא מייצג את ערכיהם, עם זאת הייתה לציבור הדתי גם אמירה משלו. ציבור דתי מאמץ מנהגים מדעתו, לא תמיד רק בהשראת המנהיגות האינטלקטואלית. לעתים יש במנהג העממי משום זלזול בהלכה וביראת שמים, ולעתים הוא מבטא רצון לחסידות יתר ויראת שמים ללא גבולות. ההלכה תבעה תפילה שיש בה איפוק והקפדה על כללי טקס "יבשים"; היא אסרה על מחוות גוף מופרזות ותבעה התנהגות שיש בה יותר ביטוי של כבוד ופחות התלהבות פנימית, חסרת גבולות וסדר. לתחום זה שייך הוויכוח שבמשנה. חכמים ממעטים בנענועים ותובעים נענוע מבוקר, וההמון, מתוך יראת שמים ותפילת הלב, מנענע פעמים רבות יותר ובתנועות נמרצות יותר<sup class="footnote-marker">150</sup><i class="footnote">ראו על כך עוד במבוא למסכת שבת בדיני פיקוח נפש, ודינים נוספים. </i>.
<b>מי שבא בדרך – </b>כפי שאמרנו במבוא, המשנה מניחה שמצוות לולב ראשיתה בתפילה בבית הכנסת. הנחת היסוד הסמויה היא שגם בחול המועד מתפללים בבית הכנסת. עם זאת המשנה קובעת שהנחת הלולב מצוותה כל היום, ומי שלא נטל לולב בתפילה ייטול אחר כך. הנחת היסוד שתפילת חול המועד היא בבית הכנסת אינה פשוטה. בחגים ובשבתות התפלל רוב הציבור במניין בבית הכנסת, אך בימי חול התפלל סתם אדם מישראל בביתו או במהלך עבודתו<sup class="footnote-marker">151</sup><i class="footnote">ראו הנספח לפירושנו למסכת מגילה. </i>. ייתכן שיש במשנה הצגה קצת תאורטית של המציאות, וייתכן גם שימי חול המועד נחשבו לימי חג<sup class="footnote-marker">152</sup><i class="footnote">ראו סיפורו של רבי יהושע בן חנניה על נוהגו ב"כל ימי שמחת בית השואבה", תוס', פ"ד ה"ה; ירו', פ"ה ה"ב, כה ע"ג; בבלי, נג ע"א.  </i>. מכל מקום, במשנה הבאה מדובר במי שמתפלל את תפילת החג (הלל) בבית ואין במשנה הסתייגות מכך, <b>ולא היה בידו לולב כשייכנס לביתו יטול על שלחנו –</b> רוב המפרשים אומרים שעל שולחנו לאו דווקא אלא בכל מקום, ורצוי בסוכה, <b>ואם לא[ו] נטל בשחרית יטול בין הערבים שכל היום כשר לולב –</b> משפט זה חוזר במשנת מגילה פ"ב מ"ה. מעתיק מאוחר תיקן: "כשר ללולב".
נענוע הלולב וההקפדה על שלוש פעמים הם חלק מן ה"ירושה" של המקדש בהלכות סוכה, ועמדנו על כך בפרק א משנה א ובסופו של פרק ב.

Mishnah 10

המשנה עוסקת במי שמתפלל בביתו, וכפי שאמרנו במשנה הקודמת היה זה נוהג מקובל וחכמים אינם מסתייגים ממנו, אף שוודאי העדיפו תפילה בציבור.
<b>מי שהיה עבד או אשה או קטן מקרים אותו – </b>מדובר באדם שאינו יודע לקרוא הלל. במקורות מספר מדובר על הקראת ההלל, ונראה שהנוהג הקבוע היה לקרוא אותו בציבור, כדו שיח, אלא שרבים לא הכירו את הנוסח על בוריו. כל הילדים (הבנים בלבד) הגיעו לבית הכנסת, וסתם אדם ידע להתפלל ולקרוא בתורה. ברם, בוודאי היו גם שלימודיהם לא הצליחו. יתר על כן, לא היה להם סידור כתוב ואת התפילות היו צריכים לזכור בעל פה. את ההלל קראו רק שמונה עשרה פעמים בשנה<sup class="footnote-marker">153</sup><i class="footnote">המנהג לקרוא הלל בראש חודש הוא מנהג בבלי מאוחר בלבד. </i>, כלומר בסוכות, בחנוכה ובימי המועד של פסח ושבועות (תוס', פ"ג ה"ב)<sup class="footnote-marker">154</sup><i class="footnote">למנהגי בבל ראו ליברמן, שם. </i>. אין זה מפליא שהיו ששכחו את נוסח ההלל. למעשה, במקורותינו איננו שומעים על מי שאינו יודע להתפלל אלא רק על מי ששכח את נוסח ההלל. כך אנו שומעים גם על בני עיר שאין מי שיקריא להם את ההלל בליל הסדר (תוס', פסחים פ"י ה"ו וה"י)<sup class="footnote-marker">155</sup><i class="footnote">בני העיר הם בני הפועלים באחוזות שאינם חיים במסגרת הקהילה היהודית התומכת.  </i>. העבד, האישה והקטן אינם חייבים בקריאת ההלל, על כן לפי הכלל הידוע מי שאינו חייב במצווה אינו יכול להוציא אחרים ידי חובה. על כן <b>והוא עונה אחריהם מה שהן אומרים –</b> האות וי"ו מיותרת: המשך המשפט אינו חלק מהמקרה אלא תיאור המסקנה ההלכתית. ברם אין זו שגיאה לכתוב את האות וי"ו, ואין היא וי"ו החיבור אלא וי"ו ההדגשה. המבוגר צריך לחזור מילה במילה על מה שהוא שומע. יתר על כן, אם גדול מקריא את הקטנים והם עונים לו חצאי פסוקים, כפי שהיה מקובל לומר את ההלל (להלן), עליו לחזור ולומר גם את חצאי הפסוקים שאמרו הקטנים, שכן אמירתם אינה מוציאה ידי חובה (תוס', שם ה"ז)<sup class="footnote-marker">156</sup><i class="footnote">אין זה מקרה שמשנתנו מזכירה עבד, אישה או קטן המקריאים לגדול. מי שלא ידע לקרוא נעזר במי שהיה לידו. אך התוספתא המדברת על גדול המקריא לאחרים עוסקת רק במי שמקריא לקטנים (בניו ובנותיו). אין זה רגיל שאדם יקריא הלל לאשתו או לעבדו, אך רגיל שיקריא לבניו.  </i>. המילה "והוא" היא כנראה תוספת הסבר ואינה בכתבי יד טובים אחדים, כפי שהעיר אל נכון פוקס.
לפי המשנה היו בורים שלא ידעו הלל, והיו גם מקרים שדווקא האישה זכרה את ההלל. אמנם היא פטורה ממצווה זו, אך כמו במקרים רבים היו שחייבו את עצמן במצוות והוציאון לפועל הלכה למעשה. כך גם מדובר בתוספתא על גדול המקריא את ההלל "את בניו ובנותיו קטנים" (תוס', שם שם)<sup class="footnote-marker">157</sup><i class="footnote">את הבת מלמדים ומקריאים לה הלל, אך לא לאישה, או שפחות רגיל להקריא גם לאישה. </i>. אם המשפחה מתפללת בביתה אין מוציאים את הבת ממסגרת המשפחה המתפללת, וכך ייתכן שהבת תזכור את נוסח ההלל, אך אחיה ישכח אותו. כמובן היו גם מקרים הפוכים, ומדברי חכמים משמע שבדרך כלל הגבר הוא זה שידע את ההלל.
לתנאים ברור שהאישה או העבד יכולים לקיים מצוות שהם פטורים מהן, וכן עולה מהלכות רבות. כך עלו נשים לרגל<sup class="footnote-marker">158</sup><i class="footnote">ראו פירושנו לחגיגה פ"א מ"א; להלן מט"ו; גילת, בן שלוש עשרה. </i>, נמנו על קרבן פסח<sup class="footnote-marker">159</sup><i class="footnote">ראו פירושנו לפסחים פ"ח מ"א. </i>, תקעו בשופר<sup class="footnote-marker">160</sup><i class="footnote">ראו פירושנו לראש השנה פ"ד מ"ח. </i>, התעטפו בטלית ובציצית<sup class="footnote-marker">161</sup><i class="footnote">מכילתא דרבי ישמעאל, בא יז, עמ' 68; ספרי במדבר, קטו, עמ' 124; בבלי, נדרים מט ע"ב. </i> וכיוצא באלו מצוות. מאוחר יותר, בספרות התלמודית, יש דיונים והסתייגויות מנוהגים אלו. לסיפורים התנאיים על נשים שקיימו מצוות נוספו תוספתות ולפיהן מחו חכמים על מעשיהן של נשים אלו<sup class="footnote-marker">162</sup><i class="footnote">כגון ירו', ברכות פ"ב ה"ב, ד ע"ג; בבלי, עירובין צו ע"ב ומקבילות רבות.  </i>. בספרות הפוסקים רבו המחלוקות בנושא, אך בספרות התנאים הדברים פשוטים. 
<b>ותהא לו מאירה – </b>מאירה היא קללה, ונתייחדה ככינוי למחלת האסכרה<sup class="footnote-marker">163</sup><i class="footnote">פוקס, סוכה, עמ' 111. </i>. על כן נאמר על בני מעמד<sup class="footnote-marker">164</sup><i class="footnote">אותם זקנים ישראליים שליוו את המשמרת לעבודתה במקדש.  </i> שביום רביעי מתפללים על מחלת האסכרה משום שביום זה נבראו המאורות. המדרש מעיד על משחק המילים מאור = מאירה<sup class="footnote-marker">165</sup><i class="footnote">ירו', תענית פ"ד ה"ג, סח ע"ב; ליברמן, יוונים ויוונות, עמ' 158 הערה 59. </i>. הקללה (מאירה) היא על שגדול צריך לקטן הימנו, על שאינו יודע לקרוא הלל, והאסכרה כונתה בסתם "מאירה". שונה הדין של מי שאשתו מקריאה לו את ברכת המזון. נראה שהנשים חויבו בברכת המזון, ולכן מי שאשתו מקריאה אותו את ברכת המזון אינו זוכה לגינוי, וחכמים אינם מוסיפים ו"תהא לו מאירה" (תוס', ברכות פ"ה הי"ז). כך הברייתא מצוטטת גם בירושלמי<sup class="footnote-marker">166</sup><i class="footnote">ירו', נג ע"ד; ברכות פ"ג ה"ג, ו ע"ב; ראש השנה פ"ג ה"ט, נט ע"א. </i>. ברם, בבבלי נוסף המשפט "תבא מאירה לאדם שאשתו ובניו מברכין לו" (בבלי, לח ע"א; ברכות כ ע"ב)<sup class="footnote-marker">167</sup><i class="footnote">לביטוי "באמת אמרו" ראו פירושנו לשבת פ"א מ"ג. </i>. ההבדל בין התלמודים אינו ביחס לאישה אלא ביחס לבור, וחכמי בבל סובלניים פחות לתופעה. עם זאת, בתודעת העם השתמר המשפט שבתלמוד הבבלי, והוא השפיע על מעמד האישה והצטרף למאגר הגדול של ביטויים שאינם מחמיאים לנשים<sup class="footnote-marker">168</sup><i class="footnote">ייתכן שגם הבבלי לא התכוון להציג עמדה עקרונית אלא העביר את סיום משנת סוכה לתוספתא, זאת בגלל הדמיון הסגנוני שבין המשנה לתוספתא. </i>.
אבל <b>אם היה גדול מקרא אותו –</b> כאן מדובר בהליך שגרתי שהגדול מקריא את ההלל, בבית או בבית הכנסת, <b>והוא –</b> גם כאן האות וי"ו מיותרת ובאה להדגשה בלבד, <b>עונה אחריו הללויה – </b>היו מנהגים מספר כיצד לקרוא את ההלל (להלן במשנה הבאה). בדרך כלל קראו אותו בסגנון המכונה "ליטניה", כלומר מעין דו שיח בין המקריא והציבור; כאן המשנה מדברת על נוהג ששליח הציבור מקריא את ההלל והשומע אומר "הללויה" בסוף כל משפט. במשנה הבאה נראה מנהגים לענות חצאי פסוקים, אך כאן מדובר במי שאינו יודע לקרוא, על כן אי אפשר שיענה חלקי פסוקים. מצד שני חכמים תובעים שיהיה מעין דו שיח בין המקריא לציבור (או לשומע), והפתרון המינימלי הוא שהשומע יאמר "הללויה". 
נראה שאמרו "הללויה" בסוף כל פסוק. בעל מדרש תהילים (כב, יט) אומר שאהרן מת בן מאה עשרים ושלוש שנה כנגד מאה עשרים ושלוש פעמים שאומרים "הללויה" בהלל. בפרקי ההלל לפי חלוקת הפרקים שלנו רק שמונים וחמישה פסוקים, ויחד עם פרקי ההלל הגדול מאה ואחד עשר או מאה ועשרים פסוקים<sup class="footnote-marker">169</sup><i class="footnote">הלל הגדול הוא פרק קלו בתהילים (תוס', תענית פ"ב הי"ז; ירו', פסחים פ"ה ה"ז, לב ע"ג) או גם פרק קלז כפי שנאמר בתלמוד הבבלי לפסחים קיח ע"א. בפרק קלו עשרים ושישה פסוקים, ויחד עם פרק קלז שלושים וחמישה פסוקים. במדרש "תמורה" נאמר שבהלל הגדול עשרים ושמונה פסוקים (אוצר המדרשים, מדרש תמורה ספ"ב, עמ' 582). לפנינו, אפוא, שלושה חישובים שאינם הולמים זה את זה. בירושלמי פסחים הנזכר עולה אפשרות שהלל הגדול מתחיל כבר בפסוק השני של פרק קלה (מהמילים "שעֹמדים בבית ה' ") ואזי נוספו להלל הגדול עוד עשרים פסוקים, או אפילו עשרים ואחד עם הפסוק הראשון, ועדיין אין המניין עולה במדויק (שכן בפרקים קלה-קלו רק ארבעים ושבעה פסוקים, ועם פרקי ההלל מאה שלושים ושניים פסוקים). להרכב הלל הגדול ראו פירושנו לתענית פ"ג מ"ט; ספראי וספראי, הגדת חז"ל, עמ' 43-42.  </i>. קשה, אפוא, להבין כיצד הדרשן קובע שבהלל אומרים מאה עשרים ושלוש פעמים את המילה "הללויה". מכאן נובעות שתי מסקנות. האחת שחלוקת הפסוקים שלהם הייתה שונה מזו המקובלת בתנ"ך המסורתי שלנו; אין בכך חידוש, וכבר שמענו על כך ממסורות אחרות<sup class="footnote-marker">170</sup><i class="footnote">כגון בבלי, פסחים קיז ע"א ועוד.  </i>. המסקנה השנייה היא שהנוהג לומר "הללויה" בסוף פסוק או משפט היה מקובל, ולא הצטמצם למי שאינו יודע לקרוא הלל. גם הבבלי (לח ע"ב) מסיק מסקנה דומה ממשנתנו, ומדבריו משמע שהיה זה מנהג מקובל.
בכתב יד קאופמן נכתב "הללויה" במילה אחת, ובכתב יד פ בשתי מילים. בתלמודים מובאת מחלוקת האם יש לגרוס בתנ"ך "הללו-יה" והחלק השני הוא שם ה' (קודש), או שזו מילה אחת, "הללויה", וממילא שתי האותיות האחרונות אינן שם ה'. המחלוקת קדומה לאמוראים, וביטוי לה בעדויות הטקסט הקדומות שבידינו<sup class="footnote-marker">171</sup><i class="footnote">ירו', נג ע"ד; מגילה פ"א הי"ג, עב ע"א; בבלי, פסחים קיז ע"א; פוקס, סוכה, עמ' 112. </i> (איור 23).

Mishnah 11

המשנה מספרת על נוהגים שונים בקריאת ההלל. 
<b>מקום שנהגו לכפול יכפול – </b>במקום שנהוג לומר אותו פסוק פעמיים רשאים לנהוג כן, <b>לפשוט יפשוט – </b>מותר לומר כל פסוק רק פעם אחת, <b>לברך אחריו יברך –</b> אפילו בנושא הלכתי מובהק כאמירת הברכה יש מקום למנהג מקומי. הבבלי מדגיש שכל השוני הוא בברכה האחרונה, אך לכל הדעות יש לברך לפני אמירת הלל (בבלי, לח ע"ב). הלכה זו מקובעת ומקובלת מאז שנקבעו הברכות על המצוות. במשנה שבבבלי חסרה המילה "אחריו", והיא מסקנת הסוגיה, אך ברוב כתבי היד המילה "אחריו" מופיעה. אנו מכירים שתי סיומות של ברכות להלל, ולא כאן המקום לברר את הנוסח המדויק<sup class="footnote-marker">172</sup><i class="footnote">ראו פסחים פ"י מ"ז; ספראי וספראי, הגדת חז"ל, עמ' 182-178. </i>.
<b>הכל כמנהג המדינה –</b> מנהג המדינה מוצג בספרות האמוראית כמכריע במקום שאין בו הלכה ברורה ופסוקה. ברם בתקופת התנאים, ואולי גם לאחר מכן, המנהג המקומי (מנהג המדינה) בא לידי ביטוי גם בנושאים הלכתיים מובהקים, וכאלה הם גם המנהגים שלפנינו. בספרות התנאית עדויות למנהגים שונים באמירת ההלל. היו שאמרו את ההלל לסירוגין, כלומר המקריא היה אומר חצי משפט והעונים את החצי השני, כגון 
הקורא: ברוך הבא
העונים: בשם ה'
הקורא: ברכנוכם
השומעים: מבית ה', וכן הלאה (תוס', פסחים פ"י ה"ז).
הבבלי (שם) מדווח על סדרת מנהגים אחרים: לומר "הללויה" בסוף כל משפט (כדלעיל); לענות "הודו לה' כי טוב" לאחר כל משפט<sup class="footnote-marker">173</sup><i class="footnote">ייתכן שזו שיטה כשלעצמה, וייתכן שזו רק דוגמה לענייה בראשי פרקים (להלן בסמוך). </i>; לאחר שהקורא מקריא כל פסוק לענות תמיד בפסוק הראשון של הפרק ("לענות ראשי פרקים"); לחזור על הפסוק שהקורא מקריא ("לכפול"), ואף נזכר המנהג הקודם של חלוקה בין הקורא לקהל. מהתלמוד הבבלי יוצא שהיו מנהגים שונים, ואולי אף מותר להסיק שהיו שניסו לאחד את המנהגים וקראו כל פרק באופן שונה במקצת. מעט משיטה זו שרד בנוסח אשכנז בן זמננו. גם מהירושלמי יוצא שהיו מנהגים שונים: היו שלא ענו כלל, היו שענו ראשי פרקים והיו שענו את החצי השני של הפסוק. התלמוד קובע שבכל המנהגים יוצאים ידי חובה (נד ע"א). 
<b>הלוקח לולב מחבירו בשביעית נותן לו אתרוג מתנה שאינו רשיי לקחו בש</b><b>ביעית – </b>התלמודים האריכו בפירוש המשנה שכן הניחו, כהנחת יסוד, שמדובר בעסקת חליפין: הקונה לולב תמורת אתרוג. החידוש הוא שאין למכור את האתרוג משום שאסור לתת לעם הארץ פֵרות שביעית. כתבי יד <b>מ</b> ו-<b>נ</b> אף גורסים במקום חבירו <b>עם הארץ</b>. רש"י כתב: "לי נראה דהלוקח לולב מעם הארץ גרסינן", הווה אומר שלדעתו יש לגרוס כך, אך זהו תיקון לטקסט ולא כך היה כתוב במשנתו. ראשונים שהביאו את דבריו כבר לא דייקו וטענו שכך גרס רש"י<sup class="footnote-marker">174</sup><i class="footnote">כגון הריטב"א, ואולי גם הר"ן ואחרים. </i>. כך גם פירשו בבבלי (בבלי, לט ע"א), אך משמע שזו אינה נוסחתם במשנה אלא פירוש. כידוע לא שמרו עמי הארץ על דיני מעשרות וטהרה, ברם אין הם נחשדים על הפרת דיני שביעית. במקורות תנאיים ואמוראיים מארץ ישראל המונח הוא "החשוד על השביעית", ואין הוא זהה בהכרח ל"עם הארץ". רק התלמוד הבבלי אינו מבדיל בין המונחים. מתברר שעד דור אושא רווחה שמירת שביעית בשכבות הציבור השונות. רק לאחר מכן, בלחץ השלטונות, חלה התרופפות בציבור, וחכמים הגיבו עליה בהקלת ההלכות ובסלחנות מסוימת<sup class="footnote-marker">175</sup><i class="footnote">ספראי, שביעית. </i>. באופן טבעי הסבירו האמוראים את המשנה בהתאם לזמנם, כאשר סתם משנה עוסקת במי שקונה ומוכר למי שחשוד על השביעית. ברם, המשנה לגופה מתפרשת יפה באופן שונה.
ודאי שהיו חשודים על שביעית, גם אם אלו לא כונו "עמי הארץ". ברם, אם אכן כל החידוש הוא שאין למכור אתרוג בשביעית, ניתן לומר זאת לגופו בלי קשר לקניית הלולב והחלפתו בשביעית.
המפתח למשנה הוא חקלאי-הלכתי. כל הצמחים מתחייבים במעשרות ושביעית לפי זמן החניטה ואילו אתרוג הולך "בתר לקיטתו"<sup class="footnote-marker">176</sup><i class="footnote">משנה, שביעית פ"ד הכ"א ומקבילותיה, כפי שפירשנוה במקומה. </i>, כלומר מתחייב במעשרות ובשביעית לפי הזמן שנלקט בו. לפי דעה אחרת ט"ו בשבט הוא המועד הקובע<sup class="footnote-marker">177</sup><i class="footnote">אתרוג הוא פרי יוצא דופן משום שאין לו עונה חקלאית מובהקת. לסבך הדעות השונות לגבי אתרוג ראו פליקס, טו בשבט, עמ' 368-364.  </i>. לפי ההנחה שאתרוג הולך אחר לקיטתו חלים עליו בשנה השביעית דיני שביעית, אך על יתר המינים אין חלים דיני שביעית שכן הם חנטו בשנה הקודמת. בשנה השמינית דיני שביעית חלים על כל המינים, והאתרוג פטור משביעית. לפי פשוטם של דברים המשנה קובעת כי מי שקונה את כל ערכת ארבעת המינים בשביעית רשאי לקחת, כלומר לקנות, ולשלם<sup class="footnote-marker">178</sup><i class="footnote">כזכור "לקחת" בלשון חכמים משמעו לקנות, ראו פירושנו למשנה א לעיל. </i> עבור ההדס, הערבה והלולב<sup class="footnote-marker">179</sup><i class="footnote">שביעית חלה גם על "כל שאינו מאכל אדם ומאכל בהמה", ראו משנה, שביעית פ"ז מ"ב. </i>, שכן אין הם שביעית, אך אסור לו לקנות או למכור אתרוג, על כן עליו להבליע את דמי האתרוג בתוך דמי כל האגד. לולב כאן אינו מין הלולב, אלא ערכת ארבעת המינים, וכבר אמרנו בתחילת הפרק שבחלק זה "לולב" משמעו כל ארבעת המינים. אם כן, יש לפרש את המשנה: <b>הלוקח</b> – קונה, <b>לולב</b> – ארבעה מינים ללולב, <b>מחבירו בשביעית נותן לו –</b> המוכר את ה<b>אתרוג מתנה שאינו רשיי לקחו –</b> לקנות ממנו פֵרות בשביעית.
התלמודים כבר הבינו שסתם אדם הוא בבחינת חשוד על השביעית והתאימו את ההלכה לזמנם. הם פירשו שמי שקונה לולב מחברו ורוצה להחליף את האתרוג בלולב רשאי לשלם עבור הלולב, ויתן את האתרוג מתנה. פירוש זה מעורר סדרת קשיים, שכן אסור לתת פרות שביעית לחשוד על השביעית, ושאלות דומות הנדונות באריכות. מעבר לכל הקשיים קשה גם להבין את המציאות המיוחדת שבה אדם קונה לולב מהשני ומוכר לו אתרוג; הדבר נראה כמקרה מיוחד וחריג. 
ההלכה הקדומה אסרה על מסחר בפרות שביעית. את הפרי יש להפקיר, ולכל אחד מותר לאסוף לצרכיו בלבד: "שאין עושים סחורה בפירות שביעית" (משנה, שביעית פ"ז מ"ג). ברם, הלכה זו לא יכולה הייתה להישמר בתנאים של משק פתוח המבוסס על מסחר. במשק זה לא גידל החקלאי את כל תצרוכתו וצריך היה למכור תוצרת ולקנות בדמיה את הנחוץ לו. על כן התירו חכמים מסחר מצומצם בפרות שביעית: "אין מוכרין פירות שביעית לא במדה ולא במשקל ולא במניין... אומר לו חבית זו אני מוכר לך בדינר" (תוס', שביעית פ"ו הי"ז). כלומר, מותר למכור פרות שביעית אך רק באומדן כללי, בדרך השונה ממסחר רגיל, ובית שמאי אומרים: "אין מוכרין פירות שביעית במעות אלא בפירות" (שם הי"ט). הווה אומר, בית שמאי אוסרים מכירה בכסף אך מתירים סחר חליפין (מה שמכונה היום בשפת המסחר ברטר [Barter]). מכאן גם שהמתירים הם בית הלל, או חכמים הקרובים להם בזמן. משנתנו היא כדעת התנא האנונימי (בית הלל). הם אוסרים לקנות (לקחת) פרות שביעית בצורה ישירה, אך מותר למכור ולקנות פרות שביעית בהבלעה עם פרות מותרים, לכן מותר למכור אתרוג שביעית עם שלושת המינים האחרים שהם מותרים. 

Mishnah 12

משנה א נשנית במלואה במסכת ראש השנה (פ"ד מ"ג), אגב סדרת תקנות של רבן יוחנן בן זכאי. המשנה פורשה במלואה שם, ונסתפק כאן בסיכום קצר של הרקע החברתי-דתי לה. 
<b>בראשונה היו לולב ניטל במקדש שבעה ובמדינה יום אחד –</b> כמו מצוות רבות גם מצוות לולב הייתה חלק מסדר היום של עבודת ה' במקדש. הפסוק המקראי אומר "ולקחתם לכם ביום הראשון פרי עץ הדר... ושמחתם לפני ה' אלהיכם שבעת ימים" (ויקרא כג מ). מפסוק זה ניתן ללמוד על הזיקה שבין מצוות לולב ומצוות שמחה. הזיקה כפולה. ראשית זו העדות היחידה לכך שמצוות לולב חלה בכל שבעת ימי החג, שהרי הכתוב מזכיר רק את היום הראשון, ובמקביל מצוות שמחה היא "לפני ה' ", כלומר בחצרות המקדש, מכאן אולי שגם מצוות לולב היא בבית המקדש בלבד. 
המקורות התנאיים והאמוראיים מסיקים מן הפסוק שעיקר מצוות לולב הוא ביום הראשון. רק ביום זה חלות מגבלות שהטילו חכמים ואשר נלמדו מן הפסוק. כך, למשל, ההגבלה שהאדם חייב להיות בעל הלולב חלה רק על היום הראשון<sup class="footnote-marker">180</sup><i class="footnote">להלן, מי"ג. </i>, והוא הדין בהלכות נוספות. עם זאת, הקביעה החוזרת במסורות חז"ל שמצוות לולב חלה רק על היום הראשון מחייבת עיון נוסף (להלן). לפי המשנה נטלו בשלב ראשון, עד סוף ימי בית שני, לולב במקדש כל ימי החג, ובמדינה יום אחד. יש מקום לשער שבשלב הראשון, זה שלפני המשנה שלנו, נטלו לולב רק במקדש. גם מצוות ערבה, הדומה באופייה למצוות לולב, בוצעה רק במקדש. הוא הדין בסדרי עבודה אחרים כמו תענית או תקיעת שופר<sup class="footnote-marker">181</sup><i class="footnote">ראו המבוא למסכת תענית והמבוא למסכת ראש השנה. </i>. רמז לכך יש בתיאורים הקדומים ממקורות מחוץ לבית המדרש. פלוטרכוס מזכיר את מצוות ארבעת המינים בזיקה לבית המקדש. תיאורו עמום מאוד ומרוחק. הוא לא הכיר את הדברים היטב, ומתארם ממרחק כשהם מעוותים ומבולבלים. הוא מתאר חג שנכנסים בו עם ענפים אל המקדש ומנהלים טקס שאנו (הנכרים) איננו יודעים מה הוא<sup class="footnote-marker">182</sup><i class="footnote">פלוטרך, שאלות 6.2; שטרן, סופרים יווניים ורומיים, עמ' 553. </i>. פלוטרך רומז בכך לאיסור כניסת נכרים למקדש. התיאור לקוי והוא מזהה את החגיגה עם חגי בכחוס המוכרים בחברה ההלניסטית, אך תיאורו מתייחס לחג רֵאלי. עבורו נטילת ארבעת המינים (הענפים) מתחוללת במקדש בלבד. השפעת הרקע ההלניסטי ניכרת. הוא מכיר היטב את התהלוכות אל המקדשים כאשר הצועדים נושאים בידיהם ענפים<sup class="footnote-marker">183</sup><i class="footnote">ואן סטרטן, פולחנות, בעיקר עמ' 18-13.  </i> ומדמה כך את חגיגת המקדש. מדבריו יוצא שהחגיגה היא רק במקדש, אך ייתכן בהחלט שהוא מעתיק ליהדות הזרה לו את הדפוסים המוכרים לו מסביבתו. 
יוספוס מדגיש שבניית הסוכה מוטלת על כל משפחה, אבל את ארבעת המינים הוא מזכיר רק בזיקה לכניסה למקדש. עבורו יש להקריב את קרבנות החג ולהיכנס למקדש עם ארבעת המינים<sup class="footnote-marker">184</sup><i class="footnote">קד', יג 246. בקד' יג 372 הוא מספר על ניסוך המים בסוכות כשכל העם מחזיקים את לולביהם ומשליכים את אתרוגיהם על הכוהן הגדול שלא נהג כהלכת הפירושים. אין באנקדוטה זו כדי להוכיח שלא נטלו לולב מחוץ למקדש. </i>. אמנם אין הוא אומר שאין ליטול לולב מחוץ למקדש, אך השוני בין תיאור הסוכה לתיאור הלולב אינו יכול להיות מקרי. אולי היו שנטלו לולב גם ב"מדינה", אך בתודעתו ארבעת המינים מקומם במקדש. פילון אינו מזכיר את ארבעת המינים, ואולי הדבר נובע מכך שלא הכיר את נוהגי המקדש ומכך שברחבי ארץ ישראל ובתפוצות לא נטלו לולב.
ספר היובלים מזכיר את חג הסוכות שעשה אברהם אבינו. הוא בנה סוכות לו ולעבדיו, אך את ארבעת המינים הוא מזכיר רק בזיקה למזבח: "ויקח אברהם לבות תמרים ופרי עץ הדר וסבב מדי יום ביומו את המזבח"<sup class="footnote-marker">185</sup><i class="footnote">יובלים, טז לא. </i>. בתיאור מעורבת מצוות לולב במצוות ערבה שנעסוק בה להלן. מכל מקום, ארבעת המינים קשורים לעבודת המזבח<sup class="footnote-marker">186</sup><i class="footnote">הקטע העוסק במצוות חג הסוכות שבמגילת המקדש נקטע והחומר אבד, כך שאין לדעת מה הייתה דעתו של בעל המגילה על מצוות ארבעת המינים. </i>. הירושלמי מתחבט האם חובת היום הראשון היא מדאורייתא או מדרבנן (נד ע"א), משמע שלפי חלק מהאמוראים החובה ליטול לולב ביום הראשון במדינה אינה מהתורה, כלומר אינה עיקר המצווה (ועיקרה במקדש). עם זאת אין הירושלמי מגדיר מתי חידשו חכמים את הלכתם. בדרך כלל כאשר מצווה מוגדרת כ"מדרבנן" ההנחה היא שהחלטת החכמים היא קדומה, אולי מיום מתן תורה. אין בכך הכרה שזו תקנה מזמן מאוחר מוגדר. בכלל, חכמים (תנאים ואמוראים, כמו גם ראשונים ואחרונים) לא הרבו לעסוק בהתפתחות ההלכה, אלא במקומות שבהם ההלכה מוגדרת כתקנה או כהשתלשלות מאוחרת. אם כן, הדעת נוטה שבתקופה הקדומה נטלו לולב רק במקדש (ירו', שם).
בשלב שני, עוד לפני החורבן, הוחלט ליטול לולב גם במדינה יום אחד. יש לראות בכך חלק מתהליך ארוך ורחב של ביזור חלק ממצוות המקדש על פני המדינה. כך, למשל, ברכת כוהנים, ואולי גם התפילה, פשטו באופן חלקי במדינה<sup class="footnote-marker">187</sup><i class="footnote">הסברנו ש"מקדש" כולל את ירושלים ואילו המדינה היא כל הארץ מחוץ לירושלים, וראו על כך בפירושנו לראש השנה פ"ד מ"א ומ"ב.  </i>.
הרחבת מצוות המקדש הייתה מדיניותם של הפרושים. לפי התפיסה הפרושית המצוות מוטלות על כל אדם מישראל, על כן יש לשתף ישראלים במצוות המקדש עד כמה שהדבר אפשרי, ויש להרחיב את מצוות המקדש על פני כל הארץ. תפיסה כפולה זו נובעת ממניע אידאולוגי ברור: הפיכת כל אדם מישראל למעין כוהן בביתו, והפיכת כל בית למקדש זוטא<sup class="footnote-marker">188</sup><i class="footnote">אנו משתמשים בהסברו של פילון המתאר את סעודת הפסח, שהיא סעודת זבח, אך לא במקדש, ראו על החוקים ב, 147. </i>. עם כל זאת, אין לטשטש גם את הפן החברתי המתלווה לתפיסה זו, או שהוא לפחות תוצאה ממנה. אם ניתן לקיים חלק מהמצוות גם מחוץ למקדש יש בכך פיחות מה במעמדו ובמקומו החברתי של המקדש, ויש בכך פגיעה במידת מה גם בעצמתם החברתית של הכוהנים. אי אפשר לקבוע שחכמים היו מעוניינים, במודע, בפן זה של התהליך. אפשר שהם פעלו ממניעים אידאולוגיים טהורים אחרים, אך לכל תהליך אידאי יש השפעה חברתית במידה זו או אחרת. 
<b>שבעה – </b>כפי שנראה להלן (פ"ד מ"א) נטלו לולב בכל שבעת ימי החג רק כאשר חל יום טוב ראשון בשבת. הניסוח במשנה אינו סותר הלכה זו, אלא הוא ניסוח כללי שיוגבל ויסויג להלן. 
<b>משחרב בית המקדש התקין –</b> "התקנה" היא מונח לפעולת חידוש שאינה תוצאה ישירה של לימוד או דרשה. עם זאת, במקורות רבים מה שלחכם אחד הוא תקנה לחכם שני הוא דבר תורה או דרשה<sup class="footnote-marker">189</sup><i class="footnote">למשמעות התקנה להלן שיום הנף כולו אסור ראו דיוננו במסכת ראש השנה פ"ד מ"ג. </i>. בספרות התנאית האבחנה בין תקנה לסתם לימוד מטושטשת. הם מניחים שניתן לשנות הלכות ולחדש בהן (לחומרה או לקולה). ברם, בספרות האמוראית כבר הניחו שסמכות החידוש מוגבלת ומותר רק לתקן תקנות חדשות, אך לא ללמוד ולחדש בדרכי הלימוד המסורתיות.
<b>רבן יוחנן בן זכיי שיהא לולב ניטל במדינה –</b> כפי שהסברנו בהרחבה במשנת ראש השנה יצר חורבן המקדש חלל דתי, שכן מצוות רבות היו קשורות למקדש. רבן יוחנן בן זכאי, שעמד בראש החכמים בראשית דור יבנה, שאף להסדיר מחדש את חיי הדת. חלק מהמצוות המיוחדות למקדש הועברו למדינה, וחלקן בוטל או שנמצא להן תחליף. במקרה שלפנינו הוחלט ליטול לולב כל שבעה כשם שהיו נוהגים במקדש. פירוט המצווה יוסבר ויסויג להלן, בראשית הפרק הבא.
<b>שבעה –</b> כאמור זהו ניסוח כללי; בפועל ניטל הלולב שבעה ימים רק אם יום טוב ראשון חל בשבת, אך אם חלה השבת באמצע חול המועד אין נוטלים באותו היום, ונעסוק בכך להלן (שם).
<b>זיכר למקדש –</b> זכר למקדש הוא המינוח הכללי, וההנמקה להעברת מצוות מהמקדש למדינה. למעשה אין ההעברה רק זכר למקדש ולמצוותיו אלא גם מילוי החלל שנוצר עקב היעדר המקדש. האסטרטגיה הפרשנית עוסקת רק בשימור, כלומר זיכרון, לעומתה הצורך החברתי ניזון מן החלל שנוצר ומעצב את צורת הזיכרון<sup class="footnote-marker">190</sup><i class="footnote">על כך ראו בהרחבה במבוא למסכת שקלים.  </i>.
<b>שיהא יום הנף כולו אסור – </b>יום הנף הוא היום שמניפים בו את העומר, כלומר היום השני של פסח. עד הנפת העומר אסור לאכול מיבול החיטה של השנה החדשה. בזמן שהיה המקדש קיים החלו לאכול מהתבואה החדשה לאחר שהקרבן הוקרב, ועתה בהיעדר קרבן היום כולו אסור. התקנה אינה שייכת למשנת סוכה והיא מופיעה כלשונה זו במשנת מנחות (פ"י מ"ה)<sup class="footnote-marker">191</sup><i class="footnote">כל הפרק שם דן בדיני קצירת העומר.  </i> הדנה בעומר, ובמשנת ראש השנה (פ"ד מ"ג) המונה כמה מתקנותיו של רבן יוחנן בן זכאי. יש להניח שהמשפט הופיע במקורו במשנת מנחות, משם הועבר למשנת ראש השנה כלקט של תקנות, ומשנתנו שאבה את המשפט ממשנת ראש השנה. אילו הייתה משנתנו מקורית ועצמאית לא הייתה מזכירה כלל את יום הנף, או לחילופין הייתה מזכירה גם את יום הנף וגם את התקנה של תקיעת שופר. אם כן, סדר העריכה הוא: משנת מנחות ראשונה, משנת ראש השנה היא עצמאית והשתמשה במשנת מנחות, ומשנת סוכה ליקטה קטע ממשנת ראש השנה. עם זאת, אין מכאן ראיה לשימוש במשנה הערוכה שבידינו, וייתכן שהמשנה לוקטה ממשנה קדמונית ומנוסחת כלשהי שכבר משנת ראש השנה השתמשה בה. כידוע השתמש רבי בלקטי משניות קדומות, ומן הסתם כך עשה גם כאן.

Mishnah 13

<b>יום טוב הראשון של חג שחל להיות בשבת –</b> המשנה מסבירה כיצד מבצעים הלכה למעשה את החובה ליטול לולב בשבת. משנה דומה להלן (פ"ד מ"ב) עוסקת בהווי המקדש. הבבלי מסביר אל נכון שכאן מדובר לאחר חורבן הבית (בבלי, מג ע"א)<sup class="footnote-marker">192</sup><i class="footnote">אמנם בהמשך שם, מו ע"א, מובאת גם דעה אחרת.  </i>, אך למעשה ייתכן שמדובר גם בימי הבית, אך מחוץ למקדש. עם זאת, לפי פשוטה המשנה מתארת את ימיהם של חכמים-תנאים לאחר הבית. כך או כך, מדובר במציאות ברחבי ארץ ישראל ובהנחה שביום טוב ראשון נוטלים לולב גם מחוץ למקדש. בארץ ישראל המשיכו ליטול לולב ביום הראשון גם כשחל בשבת, זאת בהתאם למשנתנו. בבבל נמנעו מכך בעיקר בגלל החשש שמא טעו בקידוש החודש, כלומר שמא הידיעה על קידוש החודש לא הגיעה אליהם. על כן היום הוא רק ספק חג, ובגלל ספק אין לחלל שבת. 
כידוע הייתה קיימת מערכת מסודרת של שליחים שהודיעו על קידוש החודש לתפוצות, אך לעתים לא הגיעו השליחים במועד. זאת הסיבה לכך שבגולה חוגגים יום טוב שני. עדויות הלכה למעשה על שנים שלא היה ברור בהן אם החודש מעובר או לא פזורות במקורות<sup class="footnote-marker">193</sup><i class="footnote">ראו המבוא למסכת ראש השנה, וכן בבבלי, מג ע"א; מו ע"א ועוד.  </i>. למעשה, גם אם פעלה מערכת השליחים כתִקנה קשה היה להגיע לבבל, מרחק של כ - 600 ק"מ, תוך שבועיים. 
בירושלמי מסופר שרבי אבהו הגיע לאלכסנדריה והורה לבני הקהילה היהודית ליטול לולב ביום טוב ראשון של חג שחל בשבת. הסוגיה שם טוענת שרבי אבהו לא הורה כהוגן שכן אין הוא יכול להיות שם כל שנה, וממילא לא יוכל להורות להם כל שנה מתי בדיוק החג חל (ירו', עירובין פ"ב ה"ט, כא ע"ג)<sup class="footnote-marker">194</sup><i class="footnote">הסוגיה היא מהעדויות הבודדות לעצמתה של הקהילה היהודית באלכסנדריה במאה השלישית - ראשית המאה הרביעית. כידוע הושמדה קהילת אלכסנדריה המעטירה במרד התפוצות, בשנת 117 לספירה. הסיפור מעיד על התחזקותה המחודשת. מהירושלמי לא ברור מיהו שביקר את רבי אבהו, והשם קטוע. בכתב יד ליידן נאמר: "שמע רבי מי מר...", ואולי הוא רבי [א]מי או רבי מימר.  </i>. מהסוגיה ברור שבדרך כלל נהגו בני אלכסנדריה כבני בבל. רבי אבהו הורה להם לשנות את מנהגם, והסוגיה סבורה שאולי היה שינוי זה טוב בשנה שבה ביקר החכם הארץ-ישראלי במקום, אבל בטווח הארוך יש להמשיך להימנע מנטילת לולב ביום הראשון של חג כשחל בשבת.
מכל מקום, בארץ ישראל נטלו לולב גם בשבת כפי שברור מהמשך המשנה, ונחזור לכך להלן בסוף המשנה. המשנה מניחה שנטילת לולב בשבת היא בעייתית בגלל הטלטול, ומציעה פתרון ארגוני-קהילתי לשאלת הטלטול. ההנחה עצמה בעייתית, ונשוב גם לכך בסוף המשנה. 
לשם השלמה נוסיף כי עוד בתקופת הגאונים, ולפחות בראשיתה, המשיכו בארץ ליטול לולב בשבת, וכפי שאמור במפורש בספר החילוקים: "אנשי מזרח אין טוענים לולב בשבת... ובני ארץ ישראל נוטלין לולב והדס ביום טוב הראשון שחל להיות בשבת"<sup class="footnote-marker">195</sup><i class="footnote">מרגליות, החילוקים, עמ' 81. </i>.
<b>כל העם מוליכים את לולביהם לבית הכנסת –</b> בערב שבת, ובשבת בזמן התפילה, <b>כל אחד ואחד מכיר את – </b>הלולב <b>שלו ונוטל –</b> המשנה מספרת על הסדר מעניין של התארגנות חברתית. אין לנו עדויות שההסדר נהג הלכה למעשה. בפרק הבא מובא סיפור דומה על המקדש<sup class="footnote-marker">196</sup><i class="footnote">להלן, פ"ד מ"ד. </i>. שם הסיפור מסתיים בכך שהמנהג נעקר משום שגרם למהומה רבתי. במקדש היו אלפי עולי רגל, והמהומה טבעית. לא כן בבית הכנסת הקטן והאינטימי. עם זאת, ייתכן שההסדר המוצע הוא רק תאורטי ולא נהג למעשה. להלן נראה כי יש רמזים נוספים להערכה ביקורתית זאת. כפי שנראה במשנה הבאה הסדר זה אינו נדרש על ידי הכול, וייתכן שהוא נועד לא רק לפתור את שאלת הטלטול אלא גם לפאר את המעמד הציבורי ולהאדיר את מקומו בחיי החברה. 
<b>מפני שאמרו –</b> המשנה מביאה מעין ציטוט של משנה קדומה. המונח <b>מפני שאמרו </b>או סתם <b>שאמרו</b> או <b>למה אמרו</b> מופיע במשניות מספר, והוא מרמז להלכה מנוסחת קדומה כלשהי<sup class="footnote-marker">197</sup><i class="footnote">ראו פירושנו לפסחים פ"א מ"א. </i>, <b>אין אדם יוצא ידי חובתו ביום טוב הראשון של חג בלולבו של חבירו –</b> כזכור נאמר בתורה "ולקחתם לכם", מכאן למדו חכמים שיש מצווה לקנות את הלולב, שכן "לקח" בלשון חכמים משמעו קנה<sup class="footnote-marker">198</sup><i class="footnote">ראו לעיל, פ"ג מ"א. </i>. יתרה מזו, חכמים סברו שיש מצווה בהתקנת הלולב, ויש לברך על כך ברכה מיוחדת<sup class="footnote-marker">199</sup><i class="footnote">לעיל מ"א; תוס', ברכות פ"ו (ז) ה"ט. </i>. ממילא מובן שהמצווה היא שכל אחד יכין (יקנה) את הלולב. הנחה זו הכתיבה את ההלכה שלולב הגזול פסול, ועסקנו בכך לעיל<sup class="footnote-marker">200</sup><i class="footnote">לעיל מ"א. </i>. מדרכה של המשנה שהעיקרון המשפטי המרכזי אינו מוצג בפני עצמו; הוא בבחינת נתון ידוע שאין צורך לאמרו. המשנה שלפנינו היא תוצר של דורות של לימוד. הנחות היסוד נאמרו בדורות ראשונים, ובמקרה זה היסוד המשפטי-עקרוני מובא מתוך אותו אוצר מימרות שבדרך כלל לא ראו עורכי המשנה צורך להביאו. 
בתוספתא, ובעקבותיה גם בתלמודים<sup class="footnote-marker">201</sup><i class="footnote">תוס', פ"ב הי"א; בבלי, מא ע"ב; ירו', נד ע"א; ספרא, אמור פרק טז ה"א, קב ע"ג. </i>, מובא סיפור על ארבעה זקנים שנסעו במשלחת לרומי וחגגו את חג הסוכות על הספינה. כנראה בסוכות כבר היו בדרכם חזרה. לפי הסיפור היה לרבן גמליאל לולב, הוא נתנו לרבי יהושע במתנה, וכשזה סיים את נטילת הלולב נתנו לרבי אלעזר בן עזריה במתנה וכן הלאה. על נסיעה זו נשתמרו כמה וכמה סיפורים בספרות חז"ל<sup class="footnote-marker">202</sup><i class="footnote">ספראי, ביקורים. </i>, וממעשי החכמים למדו סדרת הלכות, וביניהן כמה מהלכות החג. המעשה הוא מבחינה מסוימת "מעשה לסתור", שכן הוא מלמד על עקיפת ההלכה. אין זו סתירה משפטית, אלא הגבלת ההלכה וסיוגה. או בלשון אחרת, תיאור כיצד ההלכה העקרונית מתבצעת, בצורה חלקית, הלכה למעשה. 
<b>ושאר כל ימות החג יוצא אדם ידי חובתו בלולבו של חבירו – </b>משפט זה אינו קשור להסדר הבאת הלולבים לבית הכנסת. אם שבת חלה לאחר יום טוב הראשון – אין נוטלים בו לולב, וממילא אין צורך להביא את הלולבים לבית הכנסת, ואין כל בעיה שמא לא יכיר מישהו את לולבו<sup class="footnote-marker">203</sup><i class="footnote">הנחה זו אינה נאמרת במשנה עצמה. את המשנה אפשר להבין כך שגם בשבתות שחלו בימי חול המועד הביאו את הלולבים לבית הכנסת. ברם, להלן במשנה יד ברור שרק ביום טוב ראשון שחל בשבת נטלו לולב, כן יוצא מעדויות רבות נוספות וכך מפורש במשנה הראשונה בפרק הבא, ובמקבילתה בתוספתא פ"ג ה"א ועוד. </i>. הווה אומר, משפט זה הובא רק בהיותו המשך הציטוט מאותה משנה קדומה. מכאן נלמד שאכן המונח <b>מפני שאמרו</b> הוא מובאה מטקסט ערוך ומסודר שיש לו התחלה והמשך.
כאמור, המשנה מניחה שאף אם הוחלט ליטול לולב במדינה ביום טוב רק ביום טוב ראשון המצווה היא מהתורה. הפתרון המוצע במשנה פוטר לכאורה את שאלת הטלטול, ומעתה מותר ליטול לולב גם בשבת שחלה בחול המועד. יתר על כן, להלן נראה שבזמן שהמקדש היה קיים וההסדר לא הצליח "התקינו שיהא כל אחד ואחד נוטל בביתו"<sup class="footnote-marker">204</sup><i class="footnote">להלן, פ"ד מי"ד. </i>, וכפי שראינו יוצא אדם ידי חובתו גם אם נטל לולב בביתו<sup class="footnote-marker">205</sup><i class="footnote">לעיל מ"ט. </i>. אמנם לא מובן מדוע בחרו חכמים (רבן יוחנן בן זכאי) מבין כל האפשרויות בפתרון הכי פחות "הלכתי" של אי נטילת לולב בשבת. במקום זאת היו יכולים לתבוע את אחד מההסדרים החילופיים שנידונו לעיל: או את ההסדר שבמשנה (הבאה לבית הכנסת בערב שבת או שימוש בלולבו של חברו), או את ההסדר שאדם ייטול לולב בביתו. הרי הפתרון של הבאת לולב לבית הכנסת בערב שבת או נטילת לולב בבית עדיפים מבחינה הלכתית על אי נטילת לולב.
בבבל לא נטלו לולב בשבת כלל בגלל החשש לטלטול (בבלי, מג ע"א ומקבילות)<sup class="footnote-marker">206</sup><i class="footnote">לפי הבבלי זו הסיבה גם לאיסור תקיעה בשופר בשבת. ראינו כי זו שיטת בני בבל, אך בארץ ישראל לא קיבלו חששות אלו. ראו דיוננו במסכת ראש השנה פ"ד מ"א. </i>, ושוב השאלה היא מדוע לא בחרו באחד הפתרונות הללו. בבבל היו בתי הכנסת מחוץ לעיר, וזו אולי סיבה לכך שלא היה אפשר להביא את הלולב בערב שבת לבית הכנסת. אך עדיין ניתן היה ליטול לולב בבית.
יש במקורות עדויות ודיונים בשאלות שונות הקשורות בטלטול חפצי מצווה, ומעט מהם נביא במשנה הבאה. ברם, דומה שאת הפתרון יש לחפש במישור החברתי. הפתרון של הבאת לולב לבית הכנסת הוא תאורטי במקצת. ודאי שהיו רבים שלא היו מצייתים לו. אלו היו מביאים עמם את לולביהם גם בשבת, שלא ברצון חכמים אך מתוך יראת שמים של בורים ורצון לקיים את מצוות החג. הוא הדין לגבי נטילת לולב בבית. מבחינה הלכתית זהו פתרון אפשרי, אך בפועל לא היה הציבור מציית. עבורו היה חשוב לבוא לתפילת הציבור עם לולב, ובמשך היום להמשיך ללכת עם הלולב בפומבי<sup class="footnote-marker">207</sup><i class="footnote">לנוהג זה ראו המשנה הבאה, ובמבוא למסכת. </i>. חז"ל בחרו לקטוע את המצווה באותו מקום שבו ניתן להציב לפני הציבור גבול הלכתי ברור ומובן. כל פתרון מתוחכם יותר מבחינה הלכתית אינו מתאים לציבור רחב של יראי שמים. הפתרונות החילופיים מתאימים לקהל ממושמע ומלומד, ואילו את הציבור של תקופת המשנה והתלמוד צריך היה להנהיג בדרך שונה במקצת, וצורת הצבת הגבולות דרשה חכמת חיים מורכבת יותר. 
בספרות המחקר יש הטוענים שהמשנה נכתבה לעדה של תלמידי חכמים, באי בית המדרש, העוסקים בהלכה דבר יום ביומו. משנתנו מראה עד כמה המשנה מופנית לציבור רחב, ועד כמה הנחה זו מוטעית. בהלכה שלפנינו באה לידי ביטוי הנהגה שונה המיועדת לעדה של יראי שמים, של ציבור הנשמע אמנם לחכמים אך מבטא את דתיותו בדרך פשטנית ו"זורמת" ומתקשה לקבל הבחנות מתוחכמות. על היבט דומה של חכמת הנהגה שיש בה ויתורים עמדנו לעיל במשנה ה. 

Mishnah 14

<b>רבי יוסי אומר ביום טוב הראשון של חג שחל להיות בשבת –</b> שמותר וצריך ליטול בו לולב, אך אסור לטלטלו, <b>שכח והוציא את הלולב ברשות הרבים –</b> ובכך טלטל את הלולב ועבר עברה, <b>פטור –</b> מקרבן חטאת,<b> מפני שהוציאו ברשות – </b>לצורך מצווה. המונח "רשות" בספרות חז"ל מציין, לעתים קרובות, מעשה שיש בו מן המצווה אבל אינו מצווה שלמה. מעין מצווה קלה<sup class="footnote-marker">208</sup><i class="footnote">ראו פירושנו לפסחים פ"ג מ"ז. </i>. גם כאן נטילת לולב אינה מצווה ממש, שהרי אסור לטלטל לולב בשבת וניתן לצאת ידי חובה בבית. 
המשנה, כפי שפירשנו אותה בפשטות, קשה ביותר. אם אסור להוציא את הלולב מרשות לרשות – מה פירוש "מפני שהוציאו ברשות", הרי הוציאו שלא ברשות. עלינו להסביר שהאיש פטור, אבל אסור. כלומר הוא אמנם פטור מחטאת, אבל אסור לעשות כן. הוא פטור משום שטעה בדבר מצווה, והבבלי (מב ע"א) מדגיש כי אינו נענש על טעות זו משום שטרם יצא ידי חובה, אבל אם טלטל לאחר שיצא ידי חובה חייב בקרבן. עם זאת, ההסבר אינו מספק. אין הוא מסביר כיאות את המונח "רשות". יתר על כן, טעות בדבר מצווה היא טעות לכל דבר, לא פחות ממי שטעה בהקרבת קרבן.
הירושלמי מפרש באופן שונה ומציע שני פירושים המכוונים לאותו רעיון. לפי הפירוש הראשון "שמצות עשה דוחה למצוה בלא תעשה" (נד ע"א), אם כן מצוות נטילת לולב חזקה יותר מלא תעשה של איסור טלטול<sup class="footnote-marker">209</sup><i class="footnote">בספרות חז"ל בדרך כלל ההנחה היא הפוכה, שמצוות לא תעשה דוחה עשה.  </i>. לפי פירוש זה רשאי אדם לטלטל את הלולב לשם נטילתו. רבי יוסי חולק, אפוא, על המשנה הקודמת וסובר שמותר לטלטל את הלולב בשבת. ייתכן שהוא יודה למשנה שכדאי לעשות את ההסדר ולהביא את הלולבים לבית הכנסת בערב שבת, אך אין חובה בכך. לכאורה פירוש זה קשה, שהרי רבי יוסי אומר <b>"שכח והוציא"</b><sup class="footnote-marker">210</sup><i class="footnote">וכן בכל הנוסחאות וציטוטי המשנה בתלמודים. </i>, ומשמע שמלכתחילה אין זו הדרך הנאותה והראויה. אלא שיש לפרש ש<b>"שכח" </b>משמעו ששכח להביא את הלולב לבית הכנסת. כלומר: ושכח [להביא את הלולב לבית הכנסת]<b> והוציא את הלולב לרשות הרבים פטור</b> [מותר], <b>מפני שהוציאו ברשות</b> [למען מטרה שהיא מצווה קלה]. פירוש זה מניח בפשטות ש"פטור" הוא מותר. במבוא למסכת שבת עסקנו בכך וראינו כי הבבלי פירש את כל המופעים של המונח "פטור" כ"פטור אבל אסור", אבל הירושלמי פירש כן רק בשלוש סוגיות ובדרך כלל "פטור" משמעו מותר, וכנראה זהו פירושו של המונח במקורו התנאי. 
הפירוש השני בירושלמי תמוה במקצת. הירושלמי מביא את הסיפור על אנשי ירושלים שהלכו עם לולביהם כל היום. הסיפור מופיע בתוספתא ובבבלי (תוס', פ"ב ה"י; בבלי, מא ע"ב) ונועד להראות עד כמה חיבבו אנשי ירושלים את מצוות לולב. הם הלכו עמו כל היום, ורק כשהלכו לבית המדרש שלחו את הלולב הביתה ביד עבד או שליח. ברם, הנוסח בירושלמי שונה. לפי הסיפור בירושלמי המעשה היה בשבת ואנשי העיר הלכו עם הלולב כל היום, אבל כאשר "הניחו בארץ אסור לטלטלו". מעשה זה משיב על שאלה מסקרנת כיצד שמרו על הלולבים לאחר נטילת הלולב במקדש. לפי מסורת זו מותר היה לטלטל את הלולב ולהשיבו הביתה משום שהוא צורך מצווה, אך לאחר שהונח אסור לשוב ולטלטלו שכן כבר נעשתה בו המצווה. לכאורה לא מובן מדוע יעשו הסדר מיוחד כדי למנוע טלטול לפני נטילת לולב, אך יקלו בהחזרתו. יתר על כן, למעשה זה אותו הסבר כמו הקודם שמותר לטלטל את הלולב, אם כן מדוע רבי יוסה (בירושלמי) שולל את ההסבר שהצענו קודם? בתוספתא, לעומת זאת, רבי יוסי אומר במפורש: "כיון שיצא בו ידי חובתו אסור לטלטלו" (פ"ב הי"א), בניגוד להסבר בירושלמי. איננו יודעים להסביר את ההסבר השני בירושלמי, אך ההסבר הראשון ברור, ומציג גישה הלכתית שונה המתירה את טלטול הלולב לצורך המצווה. את ההסבר השני אמנם איננו יכולים לפרש, אבל ודאי שגם לפיו מותר לטלטל לולב בשבת לצורך נטילתו, והבאת הלולבים למקדש נועדה בעיקר לפאר את המעמד הציבורי ולא רק לפתור את בעיית הטלטול.
עצם האיסור ליטול לולב בשבת נובע מהתפיסה שאיסור טלטול דוחה מצווה מדרבנן, ונטילת לולב, אפילו במקדש, נתפסה כדחויה מפני מצוות טלטול. ברם, במקורות מצינו גם גישה שאם מצווה הותרה בשבת הותרו גם כל ההכנות לה. כך רבי אליעזר מתיר להביא את קרבן הפסח ולטלטל אותו ואת הסכין, ואף להכין את כל צורכי המילה (משנה, שבת פי"ט מ"א; פסחים פ"ו מ"א). הירושלמי מקשר במפורש ואומר שכך גם כל צורכי לולב ושופר דוחים את השבת (שבת פי"ט ה"ו, טז ע"ד). אפשר לצמצם קביעה זו ולומר שהיא חלה רק על המקדש, במקום שמצוות אלו חלות מהתורה, אך לפי פשוטה יש בקביעה ביטוי לדעת אלו שסברו שגם לאחר החורבן יש לקיים את המצוות הללו גם בשבת. מכל מקום, ההסדר הקובע שיש להביא את הלולבים למקדש או לבית הכנסת בערב שבת לא נועד רק לפתור את בעיית הטלטול, אלא יש בו גם כדי להאדיר את המעמד הציבורי ולפארו.
נמצאנו למדים ששתי תפיסות רווחו, האחת שטלטול הלולב מותר (בית שמאי) ואף להחזירו מותר, אך אם הניחו אין לטלטלו עוד, והאחרת שאסור לטלטלו. הבאת הלולב לבית המקדש או לבית הכנסת בערב שבת נועדה לפתור את בעיית הטלטול, אך בעיקר לתפארת המעמד הציבורי, שכן שתי התפיסות מבטאות היתר להחזיר את הלולב למקומו. בין שתי הגישות התפתחו תפיסות פשרה, ודברי רבי יוסי הם ביטוי לאחת מאפשרויות הביניים הללו. 
המנהג הארץ-ישראלי התנאִי התקיים בארץ ישראל לפחות עד ימי רבי אבהו, ואולי אז אפילו טלטלו את הלולבים לבית הכנסת, כדעת בית שמאי. בבבל התפשטה העמדה שאין לטלטל לולב, כמו גם שופר, ולכן יש למנוע את חובת הנטילה (והתקיעה) בשבת. העובדה שתאריכו של החג לא היה ברור השפיעה על כך, ואולי גם המרחק של בית הכנסת מהיישוב שהפך את הטלטול לבעייתי יותר. מכל מקום, הפתרון של נטילת לולב בבית נדחה מההלכה האמוראית, אולי מתוך הידיעה שתהיה זו גזרה שהציבור לא יעמוד בה. דעת בית שמאי לא נדחתה לגמרי מההלכה, והיא מבצבצת בנוסחת הברייתא שבירושלמי ובדברי רבי יוסי<sup class="footnote-marker">211</sup><i class="footnote">על תופעה זו ראו ספראי, הכרעה כבית הלל.  </i>. 
אפשר גם שחוסר ההיגיון בפסיקות נובע מן העובדה שיש כאן שקיעי הלכות מקדש. במקדש היה הדגש על המעמד הציבורי, ובמסגרת זו הייתה הבאת חפצי המצווה טקס בפני עצמו, כמו ניסוך המים בשמחת בית השואבה (להלן פ"ד מ"ט). לעומת זאת, השופר היה חלק מן הכלים המצויים דרך קבע במקדש. השקיעין עובדו לחיים מחוץ למקדש, אבל המעבר הזה גרם לחוסר אחידות הלכתית. 

Mishnah 15

<b>מקבלת אשה מיד בנה ומיד בעלה ומחזרת למים בשבת – </b>את ארבעת המינים שמרו כדי שלא יתייבשו. בשבת מותר לאישה להחזיר את ארבעת המינים למים, אף שהשקאה בשבת אסורה, אך הדבר נעשה לצורך מצווה. המשנה עוסקת במקום שאין מביאים בו את הלולבים לבית הכנסת, שכן אם הלולבים בבית הכנסת אין אפשרות להחזירם לבית. כאמור לעיל ייתכן שהייתה דעה שאם נטל אדם לולב בשבת מותר לו להשיבו לביתו, וראינו כי הסבר זה בעייתי מבחינה הלכתית, אך הוא נאמר בירושלמי, ואולי היו לו שורשים בנוהג ההלכתי המקובל. 
המשנה מזכירה את האישה כמקבלת הלולב, והבבלי מדגיש שאפילו לאישה מותר לנגוע בלולב ולטפל בו אף שהיא פטורה מן המצווה. לדעתנו אין לכך קשר לשאלה האם האישה רשאית ליטול לולב או לא<sup class="footnote-marker">212</sup><i class="footnote">בניגוד להאופטמן, קיום, המנסה להעמיס את המתח הפמיניסטי על משנה זו.  </i>. היא נזכרת משום שדרכן של נשים לבצע את עבודות הבית, והוא הדין לגבר, ולא דיבר הכתוב אלא בהווה. בין השיטין אנו שומעים על הנוהג החברתי שהאישה מטפלת בצורכי המצווה כשם שהיא מטפלת ביתר אביזרי הבית. הלולב ודאי אינו מוקצה, הרי הוא חפץ לצורך מצווה, והבעיה היא הוספת המים שיש בה מעין השקאת צמחים. מבחינה הלכתית החזרת הלולב אינה קשורה למצוות נטילת לולב; אם הלולב משמש למצווה של מישהו, הרי שכבר אינו מוקצה ואין בעיה בטלטולו, ואין הבדל בין גבר לאישה. דומה שהבבלי ניצל את ההזדמנות להדגיש את מקומה של האישה במצוות לולב (ובכלל מצוות החג), אף שאין לכך משמעות הלכתית. הרעיון המוצע אינו פירוש להלכה שבמשנה אלא מעין דרשה, והמשנה היא רק נקודת המוצא הספרותית. אגב כך שמענו כמובן שנשים פטורות מנטילת לולב, אך אינן מסולקות מההוויה החברתית שסביב המצווה.
אגב אורחא למדנו גם שהמשנה המנוסחת על פי רוב בלשון זכר מקפידה על לשון נקבה בנוהגים האופייניים לנשים. כלומר, הנשים הן חלק מן העולם שהחכמים פונים אליו, עולם שאינו בבית המדרש אלא באורחות החיים בבית וברחוב<sup class="footnote-marker">213</sup><i class="footnote">ראו גם דיוננו במסכת כתובות פ"ה מ"ה. </i>.
<b>רבי יהודה אומר בשבת מחזירים ביום טוב מוסיפים –</b> ביום טוב שחל ביום חול מותר להוסיף מים, דבר שיש בו תוספת איסור. גאוני בבל מביאים הסבר נוסף שמוסיפים או מחליפים את ההדסים (והערבות) ללולב. ההדסים נשארים טריים גם לאחר שבוע של שימוש אפילו אין מחזירים אותם למים, אבל הערבות כמשות ומתייבשות<sup class="footnote-marker">214</sup><i class="footnote">אוצר הגאונים, עמ' 57; פירוש רבנו חננאל ועוד.  </i>, ואכן יש צורך להחליפן, ומן הסתם היה הדבר נהוג גם בעבר כמו בימינו אנו. הוספת ההדסים קשורה למסורת הגאונית בדבר הוספת הדסים שעמדנו עליה לעיל<sup class="footnote-marker">215</sup><i class="footnote">לעיל מ"ד. </i>, <b>ובמועד –</b> חול המועד <b>מחליפים –</b> את המים, אף שיש בכך מעין עבודה. הצורך לדבר על היתר החלפה בחול המועד מתאים יותר להחלפת ההדסים, שכן מה החשש בהוספת מים לכלי שהלולב נתון בו? החשש של "השקאת זרעים"<sup class="footnote-marker">216</sup><i class="footnote">כך במלאכת שלמה. הרע"ב מוסיף עוד שבחול המועד "מוסיפים" משמעו שמצווה להוסיף מים, מן הסתם כדי לשמור על טריות הלולב. ברם, כל המשנה אינה עוסקת בחובה אלא ברשות. מותר לאישה להחזיר, ומותר לה לקבל מיד בנה, וודאי שאין אלו חובה. על כן גם "מוסיפים" הוא רשות בלבד. </i> נראה כה מופרך שאין צורך לשללו. 
<b>וכל קטן שיש בו דעת לנעניע חייב בלולב –</b> ההלכה המאוחרת, הבבלית, קיבעה את המונח <b>קטן.</b> עבורה כל מי שצעיר, מבן שלוש עשרה ומטה, הוא קטן. קטן פטור ממצוות, אם כי הוריו חייבים לחנכו למצוות. כבר זכינו לומר כמה וכמה פעמים כי ההלכה התנאית, והאמוראית בארץ ישראל, הייתה שונה. בהלכה הקדומה היה קטן פטור ממצוות שלא היה מסוגל לבצען בהבנה ובאחריות. ההתחייבות במצוות הייתה אישית, והחלה הרבה לפני גיל שלוש עשרה<sup class="footnote-marker">217</sup><i class="footnote">ראו פירושנו לשקלים פ"א מ"ה, וכפי שנפרש, אם יזכנו החונן לאדם דעת, את משנת חגיגה פ"ג מ"א ועוד, וראו פירושנו לעיל מ"י.  </i>. משנתנו היא אחת הדוגמאות לתפיסה הלכתית זו של הקטן. המשנה עוסקת רק בחובת נטילת לולב וקובעת שקטן היכול לנענע חייב במצווה. המשנה אינה מדברת על התקנת הלולב, שהוא מצווה כשלעצמה<sup class="footnote-marker">218</sup><i class="footnote">פירושנו לעיל, פ"א מ"א. </i>, שכן קטן אינו יכול לקנות ארבעה מינים משום שאינו בעל רכוש. היעדר רכוש אינו סיבה לאי יכולת לקיים את רוב המצוות, זאת מתוך הנחה שהאב מסייע לקיום המצוות, אך התקנת חפצי המצוות עצמם היא מעבר ליכולתו העצמית של הקטן. הברייתא בבבלי ובירושלמי מפרטת יותר: "קטן היודע... להתעטף חייב בציצית, לשמור תפילין אביו לוקח לו תפילין, יודע לדבר אביו לומדו תורה וקריאת שמע... היודע לשמור על גופו אוכלין על גופו טהרות..." (בבלי, מב ע"א; ירו', נד ע"א). חיוב המצוות מותנה, אפוא, בהתפתחות הילד. עם זאת הקטן נחשב לפחות מכובד, ועל כן הוטלו מגבלות על אפשרותו להוביל את המעמד הציבורי (תפילה, קריאת שמע) או אפילו את המעמדות במסגרת המשפחתית (ברכת המזון, אמירת הלל).
לכאורה היה מקום להשוות קטן לאישה. שניהם פטורים מהמצווה, אך ההלכה דורשת שהקטן יקיים את המצווה ואילו מאישה אין דורשים זאת, ובמקורות האמוראיים מתנהל גם ויכוח האם היא רשאית לקיים את המצווה. ראשונים אף התדיינו האם האישה רשאית לברך עליה, ואיזו ברכה. השוואת הקטן לאישה אמנם מרתקת, אך אין לה עניין למשנתנו כפי שהגו אותה תנאים. כאן מדובר בקטן החייב לקיים את המצווה כיוון שהוא בוגר דיו לבצעה, ולכן לצורך מצווה זו אינו קטן. אבל לשיטת התלמודים אכן חיוב הקטן הוא בגלל הרצון לחנכו, ובאמת יש להשוות קטן מעין זה לאישה. אך אנו דיינו בפירוש המשנה, ולא במשנה כפי שפורשה בהמשך התפתחות ההלכה.

Chapter 4



Mishnah 1

שני הפרקים האחרונים במסכת סוכה אינם כתובים וערוכים כפרקי הלכה אחרים במסורה ובסגנון הרגילים במשנה, אלא שייכים לקבוצה גדולה של פרקים המתארים את ההווי במקדש. לקבוצה זו שייכים שבעת הפרקים הראשונים במסכת יומא, רוב פרקי מסכת שקלים, מסכת "פסח שני" (פרקים ה-ט), בכורים פ"ג, פרה פ"ג; סוטה פ"ב; תמיד ומידות ופרקים אחרים. את הפרקים הללו מאפיינת צורת תיאור מיוחדת. המשנה מתארת את ההווי במקדש, בדרך כלל בלשון עבר, ומערכת פרקי פולקלור, הלכה ומציאות. לא כל הפרטים נוגעים להלכה, אך באופן טבעי מתוארת בהם מציאות של קיום מצוות שיש בה עירוב של נוהג והלכה. המעבר בין הנוהג להלכה מטושטש, שכן נוהגים שהתגבשו על רקע קשיים רֵאליים בניהול המקדש הפכו הלכות לכל דבר. כך, למשל, הקביעה להלן שנוטלים לולב שישה ימים היא הלכה, אך הנחת הלולבים על גג האיסטווה (אצטבא) היא נוהג שבוטל; הוא היה מבוסס, כמובן, על הלכה, אך הוא עצמו אינו הלכה. כפי שאמרנו המשנה מתארת את הדור האחרון של ימי בית שני, ומוסרת סיפורים ועדויות על ימים שעברו בדורות האחרונים של ימי הבית. 
באופן טבעי יש מקום להשערה שפרקים אלו משקפים בחלקם את עולמם של הכוהנים שעבדו בבית המקדש<sup class="footnote-marker">57</sup><i class="footnote">ראו על כך בנספח למסכת שקלים. </i>. אין הכוונה שהם לא נוסחו בבית המדרש, אלא שנכללות בהם השפעות מחוץ לבית המדרש. נושא זה מחייב הרחבה בפני עצמו, ולא כאן מקומו.
הווי המקדש וניהולו התאפיינו בשני מרכיבים מרכזיים. האחד הוא הפאר, ההדר והניהול הטקסי, והמרכיב השני כלל הקפדה על כללי המעמד ופרטי המצוות. לכל מעמד (מצווה) נקבעו סייגים ודרכי ביצוע קפדניים. תפיסה נורמטיבית זו של קיום מצוות עברה מן המקדש אל כלל ההלכה היהודית. לכל מצווה פרטים וסייגים, והמשנה הראשונה במסכת היא אחת הדוגמאות הרבות לכך.
הפרקים עוסקים בהלכות החג ונוהגי המקדש, ולשניהם מבנה ספרותי מגובש ומשוכלל. כל יחידה עוסקת באחת מהלכות החג, ולעתים מצורפות שתי מצוות יחד. סדר היחידות הוא ענייני. המשנה פותחת בלולב וערבה, שתי מצוות דומות שהמשנה עסקה בהן בפרקים הקודמים. לאחר מכן היא סודרת את מנהגי החג לפי מידת שכיחותם: תחילה אלו הנוהגים שמונה ימים (ההלל והשמחה), אחר כך אלו הנוהגים שבעה ימים (ניסוך המים ושמחת בית השואבה) ואחר כך אלו הנוהגים שישה או חמישה ימים. המשנה מסיימת בכמה פרטים אחרים מחיי המקדש. סידור המשניות לפי סדר מספרי יורד או עולה הוא קו ברור במבנה הספרותי של פרקים רבים<sup class="footnote-marker">58</sup><i class="footnote">משנה, יומא פ"ב מ"ה-מ"ז; מגילה פ"א מ"א; סנהדרין פ"א מ"א ועוד. </i>. פעמים רבות מסכתות פותחות במעין כותרת המציעה הלכות בסדר מספרי. במקרה שלנו אין זו תחילת המסכת, אך זו תחילתו של עניין חדש.
סידור המשנה לפי סדר מספרי מקל על הזיכרון, עם זאת דומה שבחירתו של קו עריכה זה אינה נובעת רק מבעיות זיכרון. גם המשנה עצמה מסודרת בסדר זה. המסכתות מסודרות בתוך הסדרים לפי סדר מספרי יורד. בראש הסדר המסכת שמספר הפרקים שלה הוא הגדול ביותר ואחריה זו שבה מספר הפרקים השני בגודלו. זו הסיבה לכך שחלו שינויים בסדר המסכתות שמספר הפרקים שלהן זהה. הדוגמה המובהקת לעיקרון זה היא סדר מועד שאנו עוסקים בו. רק כך אפשר להבין מדוע מסכתות סוכה וביצה (חמישה פרקים) קודמות לראש השנה (ארבעה פרקים)<sup class="footnote-marker">59</sup><i class="footnote">בדפוסים התחבטו בסדר ה"בלתי הגיוני" של המשנה ותיקנו אותו לפי לוח השנה: ראש השנה, יומא, סוכה וכו'. בשאלת סדר המשנה התחבטו ראשונים ואחרונים ולא באנו להרחיב בכך, אלא להזכיר. </i>. 
כל יחידה פותחת בהגדרה של משך זמן המצווה: לולב שישה, הלל שמונה וכו', ואחר כך הסבר מהו המעמד הציבורי וכיצד נהגו בו. המשנה הראשונה היא מעין כותרת הכוללת את עיקרי הדברים המפורטים בהמשך. סדר הפירוט מקביל לסדר במשנה הראשונה. לעתים קרובות המשנה נוקטת בסדר זה, ולעתים בסדר כיאסטי (פותחת בהמשך במה שסיימה בכותרת)<sup class="footnote-marker">60</sup><i class="footnote">בזק, סוד, וראו פירושנו לשבת פ"א מ"א ועוד. סדר המסכתות עורר את סקרנותם של פרשנים, החל ברמב"ם ואחריו רבים אחרים. במהלך חיפוש הסדר הוצעו הצעות פרשניות נועזות ומחוכמות, אך כאמור אין בהן צורך והדברים פשוטים.  </i>. 
<b>לולב וערבה ששה ושבעה – </b>"לולב" הוא מצוות נטילת לולב, ו"ערבה" היא המצווה להקיף את המזבח בערבות, ובפרטיה נעסוק להלן בהרחבה. שתי המצוות קרובות זו לזו משום שבשתיהן משתמשים בערבות. יתר על כן, הקפת המזבח הייתה אולי גם עם לולב. פירוט ההלכה יופיע להלן.
<b>[ההלל] –</b> אמירת ההלל בחג, <b>והשמחה –</b> הבאת קרבנות השלמים (קרבנות השמחה) וסעודות המצווה. אין כאן היתר לשחוט בשבת, אלא לאכול מבשר הזבח שנשחט יום קודם, <b>שמונה –</b> כל שמונת ימי החג, כולל שמיני עצרת. סוכה – ישיבת סוכה, או ליתר דיוק האיסור לאכול מחוץ לסוכה, <b>וניסוך המים שבעה –</b> לא כולל שמיני עצרת,<b> והחליל חמשה וששה –</b> או חמישה או שישה ימים, כפי שיבואר להלן בפרק הבא.

Mishnah 2

<b>לולב שבעה כיצד – </b>משנה זו מסבירה את השורה הראשונה שבכותרת. הכותרת מצוטטת בקצרה שכן הנוסח המלא הוא "ששה ושבעה", כפי שגם ברור מההמשך.
<b> יום טוב הראשון שלחג שחל להיות בשבת לולב שבעה –</b> ראשונים התחבטו האם המשנה עוסקת בזמן שהמקדש קיים או אחריו, לפני תקנת רבן יוחנן בן זכאי או אחריה<sup class="footnote-marker">61</sup><i class="footnote">לעיל פ"ג מי"ב. למשניות המתחילות במספרים ראו יומא פ"ב מ"ב ואילך. </i>, והבירור ההלכתי חשוב. ברם, כאמור, הפרק כולו עוסק בהווי ובהלכה בבית המקדש, ושיקול זה מכריע. במקדש נטלו לולב ביום טוב הראשון שחל להיות בשבת בלבד, <b>ושאר כל הימים ששה –</b> בשאר השנים שבהן חלה שבת בחול המועד אין נוטלים לולב בשבת אלא רק בששת ימי החג האחרים, ובפרק הקודם הסברנו את התפיסה ההלכתית. בתלמודים מתחבטים האם נטילת לולב ביתר ימי החג היא מדאורייתא או מדרבנן. מי שסבור שהנטילה בכל הימים היא מהתורה – קל לו להסביר את המשנה כעוסקת בימים שלאחר החורבן. ברם, כאמור, הסבר זה בעייתי מבחינה ספרותית, שכן הפרק כולו עוסק בנוהלי המקדש. לכאורה ניתן אפוא לקבוע שלדעתה של משנתנו נטילת לולב במקדש בימי חול המועד היא רק מדרבנן. ברם, דומה כי גישה זו לוקה בקשיחות משפטית מיותרת. גם אם נטילת לולב בימי חול המועד היא "מדאורייתא" – עדיין אין היא באותו מעמד כמו ביום הראשון. ניתן להגדיר שהנטילה ביום הראשון היא עיקר המצווה, ורק היא תדחה טלטול. פרשנות מעין זו אין בה שיטתיות משפטית, ברם ההנחה הבסיסית שההלכה היא שיטתית אינה מחויבת המציאות. מדובר בנהלים שהתגבשו במשך שנים ארוכות, לא תמיד בצורה לינֵארית ומשפטית. 
זאת ועוד. כאשר נקבע שנטילת לולב מתקיימת בבית המקדש היא נתפסה כחלק מעבודת המקדש. היה מקום לצפות לכך שנטילת הלולב תתבצע בידי הכוהנים בלבד, במקום מרכזי במקדש, כמו כל עבודה אחרת. ההכרעה שכל אדם הבא למקדש חייב ליטול לולב היא החלטה דרמטית וחדשנית ואין היא מובנת מאליה. יש לשער כי הייתה זו הכרעה פרושית, או אולי אף תביעה פרושית. שכן התפיסה הפרושית היא שיש לעשות כל מאמץ הלכתי אפשרי לשתף ישראלים בעבודת המקדש. כך תבעו הפרושים שכל העם יתרום מחצית השקל<sup class="footnote-marker">62</sup><i class="footnote">ראו מבואנו למסכת שקלים. </i>, שכולם ישחטו את קרבן הפסח<sup class="footnote-marker">63</sup><i class="footnote">ראו פירושנו לפסחים פ"ה מ"ה. </i>, שישראלים יוכלו לשחוט פרה אדומה, ילוו את השעיר לעזאזל למדבר ביום הכיפורים<sup class="footnote-marker">64</sup><i class="footnote">ראו פירושנו ליומא פ"ו מ"ג. </i> ויטלו חלק במרכיבי מעמד ובמצוות נוספות כיוצא באלו. יש לשער שבמסגרת זו נקבע גם שכל ישראלי ייטול לולב במקדש בזמן שירת ההלל על ידי הלוויים.
כידוע הלכות המקדש דוחות שבת, ובשבת מקריבים, שוחטים ואף מטפלים באש המזבח, דבר האסור מחוץ למקדש. כידוע גם נחלקו חכמים קדמונים האם מותר לבצע בשבת הכנות לקראת ביצוע מצווה מותרת הדוחה שבת. המחלוקת הידועה היא האם מותר להביא את סכין המילה בשבת, או האם מותר להביא קרבן פסח מחוץ לתחום בשבת<sup class="footnote-marker">65</sup><i class="footnote">ראו פירושנו לפסחים פ"ו מ"א. </i>. 
על כן, גם אם נקבע שנטילת לולב בכל ימי החג היא "מדאורייתא" – אין בכך היתר לכלל ישראל לטלטל את הלולב למקדש. כפי שנראה במשנה ד בסיס ההיתר היה מפוקפק, וברור מדוע לא פשט מעבר ליום טוב הראשון שחל בשבת. כפי שאמרנו בסוף הפרק הקודם לא מן הנמנע שהיו גם דעות שיש ליטול לולב בשבת גם בימי חול המועד, או על כל פנים שמותר לטלטל לולב בשבתות שחלו ביום הראשון של החג. 

Mishnah 3

<b>ערבה –</b> הנוהג או המצווה יוסברו במשנה ה, <b>שבעה –</b> התוספתא מסבירה בבירור שלולב דוחה שבת בראשון, כלומר אם חלה שבת ביום טוב הראשון, וערבה בסופה, כלומר אם חל יום חול המועד האחרון בשבת מקיימים את מצוות ערבה.
<b>כיצד –</b> אימתי אמרו שמצוות ערבה נוהגת כל שבעת ימי החג (תוס', פ"ג ה"א; בבלי, מג ע"ב)?<b> יום השביעי שלערבה שחל להיות בשבת ערבה שבעה –</b> הערבה אינה דוחה את השבת אלא ביום השביעי, אבל אם חלה שבת באחד מימי סוכות האחרים אין מקיימים את מצוות ערבה, וממילא ערבה אז "שישה בלבד". לפי הסיפור בתוספתא "מעשה וכבשו עליה ביתסין אבנים גדולות מערב שבת הכירו בהן עמי הארץ ובאו וגררום והוציאום מתחת אבנים בשבת" (תוס', שם; בבלי, שם)<sup class="footnote-marker">66</sup><i class="footnote">לפי הבבלי "והביאום הכהנים וזקפום בצידי המזבח", זאת משום שלפי הבבלי עשו את הקפת המזבח רק הכוהנים אך ישראלים היו מנועים מלבוא בין האולם למזבח. עסקנו בכך לעיל וראינו כי היו דעות שהתירו לישראלים לבוא אל שוליים אלו של התחום המקודש. נראה, אפוא, שנוסח הבבלי הוא תיקון למדני של התוספתא, תיקון שאין בו צורך. זו דרכו של הבבלי שבציטוט ברייתות הוא מתיר לעצמו לתקן את הנוסח התנאי כדי להתאים את ההלכה התנאית למציאות ההלכתית והרֵאלית המוכרת לחכמי בבל. </i>. הבייתוסים הם כנראה הצדוקים, או חלק מהם, והם שלטו במקדש ברם נאלצו לנהל את המקדש לפי הלכות חכמים<sup class="footnote-marker">67</sup><i class="footnote">היחס שבין הצדוקים, הבייתוסים והאיסיים נדון במחקר רבות. לפי פשוטם של דברים צדוקים הם בייתוסים, או שהבייתוסים הם חלק מכת הצדוקים (משפחה מנהיגה). לכל היותר ניתן לפרש כי אלו קבוצות קרובות. ההלכה של האיסיים קרובה לזו של הצדוקים, אך האיסיים אינם בייתוסים: הראשונים הם כת קטנה ופורשת ואילו הבייתוסים (והצדוקים) הם קבוצת עילית שניהלה את המקדש, שלטה בירושלים והנהיגה את העדה היהודית בסוף ימי בית שני, או שלפחות הייתה חלק מההנהגה בארץ בסוף ימי הבית השני. </i>. צדוקים ניסו למנוע את קיום המצווה, אך "עמי הארץ" מנעו זאת. פעולתם של עמי הארץ אינה חוקית כלל וכלל. לפי ההלכה (הפרושית) אבנים הן מוקצה ואין להזיזן; חכמים היו מנועים מלהורות על הזזת האבנים. אבל עמי הארץ מצאו פתרון אלגנטי. מן הראוי להעיר שלפחות לפי ההלכות של חז"ל במקרה מעין זה מצוות ערבה הייתה דוחה את דין מוקצה, וגם לפי ההלכה יש פתרון למצב שיצרו הבייתוסים. דומה לכך הוא הפתרון כיצד לטלטל סכינים בערב פסח שחל בשבת לצורך שחיטת הכבש. גם כאן חכמים (הלל) מוותרים על פסיקה מוחלטת וסומכים את ידיהם על העם שיודע על פתרון חוקי למחצה, תחיבת הסכין בצמר של הכבש (תוס', פסחים פ"ד הט"ו)<sup class="footnote-marker">68</sup><i class="footnote">ראו דיוננו בנספח למסכת פסחים. </i>. 
הציבור הרחב מופיע כאן כמזדהה עם הפרושים, ואכן כל המקורות שבידינו מעידים שהציבור הרחב נטה אחרי הפרושים וקיבל את הלכותיהם. המונח "עמי הארץ" מופיע בדרך כלל במשמעות שלילית. עמי הארץ הם מי שאינם שומרים על מצוות רבות<sup class="footnote-marker">69</sup><i class="footnote">אופנהיימר, עמי הארץ וספרות רבה נוספת. </i>. חוקרים אספו עשרות ביטויי גנאי נגד עמי הארץ המזלזלים במצוות מעשר ובדיני טומאה וטהרה. המתקיפים הם תנאים ואמוראים מארץ ישראל ומבבל כאחד. ברם, כל ביטויי הגנאי החריפים מצויים רק בתלמוד הבבלי. ההשוואה בין הציטוטים בתלמוד הבבלי למקבילות תנאיות או אמוראיות מארץ ישראל מראה בבירור שהגישה התוקפנית מצויה רק בתלמוד הבבלי, ואופיינית לו. כל זאת אף שהמימרות מיוחסות גם לחכמי ארץ ישראל. למימרות תנאיות רבות בגנות עמי הארץ, הנמסרות בתלמוד הבבלי, אין מקבילות מחוץ לו, או שבמקבילות היחס לעמי הארץ מרוכך הרבה יותר<sup class="footnote-marker">70</sup><i class="footnote">פן זה טרם הודגש בספרות המחקר, והוכחתו חורגת מתחום דיוננו.  </i>. מכל מקום, התוספתא מעידה על שיתוף פעולה בין עמי הארץ לחכמים נגד הצדוקים.
בבבל פעלו חכמים במסגרת הישיבה הסגורה ופחות במסגרת הקהל. כמעט איננו שומעים מהבבלי על הקהילה של היהודים הפשוטים, וחכמים היו חברה מבודלת. סגנון ההתקפה החריף מאפיין את "תרבות השיחה אל הנעדר". בבבל היו עמי הארץ נעדרים מהישיבות, מבתי הכנסת ומבתי המדרש של חכמים, ואילו בארץ ישראל הייתה קהילה מלוכדת שהתכנסה ושמעה את הדרשה בבית הכנסת. כאן לא היה מקום לסגנון התוקפני, המבדיל והמפלג. 
כאמור, לפי התוספתא לא התנגדו הבייתוסים, הם הצדוקים או הקרובים להם, להקפת המזבח בערבות ביום חול. גם בספר היובלים הכיתתי מסופר על הקפת המזבח יום יום בענפים ובלולב<sup class="footnote-marker">71</sup><i class="footnote">ספר היובלים, טז לא. ספר היובלים הוא כיתתי; הקשר בין בני הכת (או הכתות) וספר היובלים מצד אחד, והלכות הצדוקים מצד שני, עדיין מחייב בירור. </i>. אם כן, לפחות ספר היובלים הכיר את מצוות הערבה, אם כי אולי לא בשבת, כמו הבייתוסים לפי המשנה. משנתנו אינה אומרת במפורש שמדובר ביום אחרון של סוכות שחל בשבת, ואינה אומרת כיצד נהגו ביום אחר של חול המועד שחל בשבת. ברם, מההמשך ברור שמדובר ביום האחרון של החג, ואחרי התפילה מותר לאכול את האתרוגים כפי שמעלה המשנה הבאה. איננו מכירים היטב את ההלכה הצדוקית, מכל מקום סביר שגם הם הודו שצורכי המקדש דוחים את השבת, וממילא צריכים היו לקבל את הפתרון הפרושי של הכנת הענפים מבעוד יום. לפי פתרון זה הענפים נחשבים מוכנים, ולכאורה אין בעיה בטלטולם. יתר על כן, אם יש בעיה הלכתית בטלטול ענפים הרי שהיא חלה גם על יום טוב רגיל שאינו חל בשבת. 
קל היה להבין מי שמתנגד לכל מנהג ההקפות בערבה, אך עמדתם של הבייתוסים-צדוקים קשה יותר להגדרה הלכתית. יכול להיות שהם חששו שמא יביאו את הענפים למקדש בשבת (כדעת רבי אליעזר ורבי יוסי). ייתכן גם שההסדר המוצע הוא ניסיון פשרה בין פרושים לצדוקים, שצעירי הצדוקים המשיכו להתנגד לו. ייתכן גם שהצדוקים התנגדו לכלול בשבת מרכיבים שאינם ממש מן התורה. הקפת המזבח בערבות אינה נזכרת בספרות הכיתתית, כמו גם ניסוך המים ושמחת בית השואבה. במיוחד בולט היעדרם מהדפים העוסקים בסוכות ב"מגילת המקדש". ייתכן שדפים אלו נפגעו, על כן אי אפשר לקבוע בוודאות שבני הכת התכחשו לכל מנהג הערבות.
נחזור לוויכוח הכיתתי-ציבורי. ההדגשות שמנהג ערבה הוא דבר תורה, או הלכה למשה מסיני<sup class="footnote-marker">72</sup><i class="footnote">ראו במבוא. </i>, הן תגובה של חכמים לקולות המקלים ראש בחשיבותו של החג. הן מהוות תשובה לבעיה האמִתית כיצד ניתן לנהל במקדש מעמד ציבורי שיש בו מרכיבים של חילול שבת, ואין לו הצדקה במקרא. הבעיה היא הוויכוח בין צדוקים לפרושים, אך היא גם בעיה פנים הלכתית בתוך עולמו של בית המדרש.
ההתנגשות בין צדוקים לפרושים אינה מקרית, והיא חלק מהמאבק על ניהול המקדש. הצדוקים איישו את עמדות ההנהגה, ובעיקר החזיקו במשרת הכוהן הגדול. אך הפרושים נהנו מאהדה עממית והצליחו להכתיב את נוהגי המקדש. בידינו סדרת מעשים על ניסיונות להפר את ה"סטטוס קוו" במקדש ובסנהדרין. ראויה לציון סדרה של ארבעה מעשים שהצדוקים ניסו לכפות בהם את עמדתם: כוהן גדול אחד שניסה להקטיר את הקטורת ביום הכיפורים כהלכת הצדוקים<sup class="footnote-marker">73</sup><i class="footnote">ראו פירושנו ליומא פ"א מ"ה; פ"ה מ"א. </i>, כוהן גדול שניסה לשרוף פרה אדומה כהלכת הצדוקים (משנה, פרה פ"ג מ"ז; תוס', שם פ"ג ה"ח, עמ' 632), צדוקי שניסך מים על רגליו בניגוד להלכות הפרושים<sup class="footnote-marker">74</sup><i class="footnote">להלן מ"ט. </i> והמעשה שלפנינו. הירושלמי מתלבט האם כל המעשים אירעו הלכה למעשה, או שמא כולם ביטויים ספרותיים לאותה מתיחות (נד ע"ד)<sup class="footnote-marker">75</sup><i class="footnote">הירושלמי מזכיר "ההיא דסוכה", מעשה במסכת סוכה, ולא ברור האם הכוונה לניסיון הבייתוסי לבטל מצוות ערבה או לניסיון לפגוע במצוות ניסוך המים. </i>. גישה מעין זו אופיינית למחקר המודרני. בעולם הלימוד המסורתי היא מתקבלת כפקפוק בסמכות הכתובים. ברם, התלמוד הירושלמי מוכן לקבוע שכל המעשים חד הם, או שאירעו רק שני מעשים. דווקא אנו, כחוקרים בני זמננו, איננו רואים סיבה לפקפק באמִתותם של המעשים. בין אם אירעו כך בפועל ובין אם מקובל לספר זאת על המקדש הם מעידים, כולם כאחד, על המתיחות הבין-כיתתית, ועל ההצלחה הנדירה לשמר את המסגרת המשותפת למרות המתיחות.
הסיפורים מתארים את ההמון כתומכים בחכמים (פרושים), כפי שגם עולה מדברי יוסף בן מתתיהו<sup class="footnote-marker">76</sup><i class="footnote">קד', יג 298. </i>. עם זאת, מהברייתא עולה גם ביקורת מה על "עמי הארץ" שפעלו שלא כהלכה, או על דעת עצמם. אף על פי כן, הביקורת מהולה בנחת רוח כללית מתוצאות המעשה.
<b>ושאר כל הימים ששה –</b> בשבתות החלות ביתר הימים אין מקיימים את מצוות ערבה. מצוות ערבה ודאי אינה מן התורה. זהו נוהג קדום, אך אינו דאורייתא. לכאורה יש לשאול מדוע הוא דוחה שבת ואילו שמחת בית השואבה, שמעמדה זהה, אינה דוחה שבת. התשובה לכך פשוטה. ערבה היא נוהג "סולידי" שאינו דורש חילול שבת פומבי, ואילו שמחת בית השואבה היא נוהג שכולו ריקוד ומשחקי אש. מה עוד שבשמחת בית השואבה הגבול בין הפומבי לפרטי מטושטש. עד כאן הדברים פשוטים. קשה יותר להגדיר מדוע ערבה דוחה שבת בסופה ולולב אינו דוחה את מצוות השבת, הרי בשני המקרים אלו החלטות של חכמים. מבחינה משפטית ניתן לדקדק ולהבחין בין לולב ביתר הימים, שהוא כולו תקנה מדרבנן, לבין ערבה או ניסוך מים שמעמדם שונה במקצת, לפחות לפי חלק מהדעות. ברם, דומה שעיקר ההסבר טמון בצד החיצוני-חברתי. את מצוות ערבה ניתן לקיים ללא חילול שבת. היא תחומה במקדש וניתן לשלוט עליה, כפי שנראה להלן. הוא הדין במצוות ניסוך המים. לעומת זאת מצוות לולב הונהגה במדינה בשלב מוקדם ביותר, וכך אבדה למעשה השליטה על פרטיה. על כן תבעו חכמים לא ליטול לולב בשבת כדי להימנע מבעיות הלכתיות כטלטול. 

Mishnah 4

<b>מצות הלולב כיצד –</b> כיצד מקיימים את מצוות הלולב בשבת? המשנה מניחה שאין היתר לטלטל את הלולב בשבת אפילו לצורך המצווה. תפיסה זו ראינו גם לעיל<sup class="footnote-marker">77</sup><i class="footnote">לעיל, פ"ג מי"ג, ופרק זה מ"ב. </i>. ההסבר ההלכתי-משפטי ברור. גם אם נטילת לולב מותרת, הרי שאין לבצע עבודות הכנה בשבת. כפי שראינו לעיל במשנה ב, לדעת חכמים רק המצווה עצמה מותרת. כשם שאסור לטלטל את סכין המילה בשבת כדי לקיים את מצוות המילה, כך אין לטלטל את הלולב. הלכה זו שרירה במילה, בקרבן פסח ובמצוות אחרות. כידוע רבי אליעזר חולק על כך<sup class="footnote-marker">78</sup><i class="footnote">ראו פירושנו לפסחים פ"ו מ"א. </i> ומן הסתם יחלוק גם על משנתנו, ומבחינתו אין צורך בהסדר המוצע. הבבלי מצטט ברייתא ובה רבי אליעזר אומר במפורש שגם מכשירי לולב דוחים את השבת, ומניח זאת בפשטות<sup class="footnote-marker">79</sup><i class="footnote">בבלי, שבת קלא ע"ב; ירו', שם פי"ט ה"ו, טז ע"ד, וראו פירושנו לעיל פ"ג מי"ד. </i>. רוב המפרשים מסבירים שמכשירי לולב הם לקיחתו ואגידתו. ברם, לפי ההבנה הפשוטה הדבר כולל גם את טלטולו לבית הכנסת או לבית המקדש. זאת ועוד, ראינו כי כנראה גם רבי יוסי חולק על משנתנו, וגם הוא סובר שמותר לטלטל את הלולב<sup class="footnote-marker">80</sup><i class="footnote">לעיל, פ"ג מי"ד. </i>. עם כל זאת ייתכן שגם שני חכמים אלו יודו שמלכתחילה ראוי לעשות מאמץ לצמצם את הטלטול בשבת. לכאורה אפשר לפרש שההסדר של הבאת הלולבים למקדש בערב שבת מבטא את ההלכה כפי שנפסקה, ורבי אליעזר מבטא הלכה דחויה<sup class="footnote-marker">81</sup><i class="footnote">אפשר שרבי אליעזר מבטא הלכה של בית שמאי, שהרי רבי אליעזר היה מתלמידי בית שמאי, ובית הלל סברו שמכשירי מצווה אינם דוחים את המצווה כפי שעולה מהסיפור בתוס', פסחים פ"ד ה"ב (וראו פירושנו למשנה, פסחים פ"ו מ"א). </i>. ברם, אין צורך לפרש את המשנה על בסיס משפטי צר זה. ייתכן שההסדר נועד לרצות את דעת הכול<sup class="footnote-marker">82</sup><i class="footnote">כמובן איננו יודעים מה הייתה דעת צדוקים על חילול שבת לצורך מכשירי מצווה (מן הסתם זהו ניסוח מאוחר שהצדוקים לא הכירוהו, אך מן הסתם גם התמודדו, בדרכם, עם השאלה). במשנת פסחים מסופר על הוויכוח העקרוני האם קרבן פסח דוחה שבת, ושיערנו (בפירושנו שם פ"ו מ"א) שמי שהתנגד להבאת קרבן פסח בשבת היו אולי צדוקים, או חוגים הקרובים להם. ייתכן שהם גם חלקו על החובה או על ההיתר לקיים מצוות נטילת לולב בשבת. ההלכה הצדוקית בנושא אינה ידועה, וייתכן שיש בהסדרים המוצגים גם משום ביטוי להתעצמות הבין-כיתתית, או למערכת הפשרות הבין-כיתתית.  </i>, יתר על כן, סביר להניח שההסדר נועד להגדיל את המעמד הציבורי ולפארו. מכל מקום, המשנה מתארת את הנוהג במקדש מעבר למחלוקת ההלכתית. זהו פסק ההלכה לפחות במישור הציבורי. 
הבבלי מנסה להתאים את המשנה לשיטתו. לדעתו סתם טלטול לצורך מצווה מותר, אבל חכמים אסרוהו גזרה שמא ילך אצל הבקי כדי ללמוד כיצד ליטול לולב (מב ע"ב - מג ע"א). לאחר בירור הבבלי מסיק שגזרה זו חלה רק על הלכת חכמים, וממילא מי שסבור שכל הימים הם מהתורה יחלוק על משנתנו. אל הספק של הגזרה מצטרף הספק שמא התאריך של החג מסופק, דבר שלא היה קיים בארץ ישראל, ודנו בו בפרק הקודם<sup class="footnote-marker">83</sup><i class="footnote">לעיל, פ"ג מי"ג. </i>. כפי שראינו<sup class="footnote-marker">84</sup><i class="footnote">שם שם, ופירושנו לראש השנה פ"ד מ"א. </i> לא הכיר הירושלמי את גזרתו של רבה. יתר על כן, הגזרה תמוהה במקצת, וכי באמת לא היה אפשר למצוא פתרון לחשש זה ולא לבטל מצווה (ואפילו היא מדרבנן)?
כפי שכבר ראינו לגבי קרבן הפסח, חכמים מניחים שאין לטלטל בירושלים בשבת, זאת אף שהעיר הייתה מוקפת חומה. לפי ההלכה הקדומה נאסר להתקין עירוב ליישוב שלם, וההיתר והנוהג המקובלים כיום להתקין עירוב לעיר לא היה מקובל על תנאים ואמוראים<sup class="footnote-marker">85</sup><i class="footnote">ראו פירושנו לפסחים פ"ו מ"א. </i>. 
בדפוסים משנתנו נפתחת במשפט "יום טוב הראשון של חג שחל להיות בשבת". המשפט כמובן נכון אבל מיותר, שהרי הדבר כבר אמור במשנה ב, ונראה כתוספת הסבר של המעתיקים.
<b>כל העם מוליכים את לולביהם להר הבית –</b> בערב שבת כל עולי הרגל ואנשי ירושלים היו מביאים את הלולבים למקדש. התמונה הייתה בוודאי מרהיבה. רבבות עולי הרגל זרמו למקדש והניחו את לולביהם. מן הסתם גם המהומה הייתה רבה, והכול היה בעסק גדול. "עסק" זה היה אינטרס דתי כשלעצמו, שכן חכמים והנהגת המקדש היו מעוניינים במעמד הציבורי ובריכוז תשומת הלב למתחולל במקדש<sup class="footnote-marker">86</sup><i class="footnote">ראו פירושנו ליומא פ"ב מ"א-מ"ב; פ"א מ"ו ועוד. </i>.
<b>והחזנים –</b> החזן מוכר בספרות התנאית והאמוראית כמנהל מעמד התפילה בבית הכנסת, ומנהל האחזקה של בית הכנסת. לכך נילוו גם תפקידים כפקיד ציבורי כללי<sup class="footnote-marker">87</sup><i class="footnote">ספראי, הקהילה, עמ' 259-258. </i>. באזכורים אלו החזן מופיע יחידי, ונראה שבבית כנסת היה רק חזן אחד. במשנתנו אין מדובר בחזן בבית הכנסת, אלא בחזנים, בלשון רבים, הפועלים במקדש. גם במסורות מקבילות נזכרים חזני המקדש בלשון רבים. כך, למשל, במשנת תמיד מסופר: "מסרום לחזנים (את הכוהנים שזכו בפיס של עבודת התמיד) היו מפשיטין אותם..." (פ"ה מ"ג). חזן המקדש נזכר גם במסורת אחרת על קריאת הכוהן הגדול או המלך בתורה בחצר המקדש. בשני המקרים שהמעמד של קריאת התורה במקדש מתואר בהם<sup class="footnote-marker">88</sup><i class="footnote">ביום כיפור ובמעמד הקהל. </i> חזן הכנסת מביא את ספר התורה ונותן אותו ל"ראש הכנסת וראש הכנסת נותנו לסגן והסגן נותנו לכהן גדול" (משנה, יומא פ"ז מ"א; סוטה פ"ז מ"ז)<sup class="footnote-marker">89</sup><i class="footnote">ראו פירושנו ביומא שם. </i>. אם כן החזן ממלא תפקיד שירותי וטקסי, אך לא ברור מהם יתר תפקידיו. בשלושת המעמדים מדובר בפעילות במקדש שכמוה התנהלה גם בבית הכנסת. גם בבית הכנסת קראו בתורה והביאו את הספר מחוץ לבית הכנסת<sup class="footnote-marker">90</sup><i class="footnote">כך היה הנוהג בבית הכנסת הקדום. מאחר יותר נבנתה תיבה בבית הכנסת ובה הונחו ספרי הקודש. תיבה זו הפכה, בימי האמוראים, לארון קודש מפואר. ראו ספראי, דוכן ותיבה. </i>, והוא הדין בהבאת הלולבים שנהגה גם בבתי הכנסת<sup class="footnote-marker">91</sup><i class="footnote">לעיל, פ"ג מי"ג. </i>. על כן ההשערה מתבקשת לכאורה שבכל המשניות הללו מבצבצת מציאות מאוחרת למקדש. התיאור המובא בהן אנכרוניסטי, ומשלב לתוך התיאור הקדום חלק מנהלים שנוסדו מאוחר יותר במציאות של בתי הכנסת בימי התנאים. אי אפשר לשלול הצעה זו, ברם דומה שיש בה הפרזה של החשד. שלושת הפרקים מתארים תיאור אמין את ההווי הקדום. אילו היו כוללים מרכיבים מאוחרים היו מתאימים גם את נוסח ברכות הכוהן הגדול על התורה למקובל בבתי הכנסת בימי התנאים. על כן סביר שהתיאור רֵאלי. במקדש פעלו חזנים שהיו מעין משמשים בקודש ברמה נמוכה. יוספוס אומר שבכל עיר צריכים לכהן שני משמשים משבט לוי<sup class="footnote-marker">92</sup><i class="footnote">קד', ד 214. </i>. החזן גם נזכר בבית הכנסת של סוף ימי בית שני ותפקידו להביא את ספר התורה<sup class="footnote-marker">93</sup><i class="footnote">בלוקס, ד 20, נאמר שהקורא החזיר את הספר ל- uphrέthς (uperetes), כלומר לחזן, כשם שמצינו בירושלמי שבר עולא, החזן בבית הכנסת של הבבליים בציפורי, מביא את הספר לקריאה (ירו', מגילה פ"ד ה"ה, עה ע"ב; סוטה פ"ז ה"ו, כב ע"א). זה גם התפקיד של החזן במקדש, ראו משנה, יומא פ"ז מ"א. </i>, וזה גם תפקידו במעמדות הקריאה בתורה במקדש. אם כן החזנים היו מוכרים כבר בסוף ימי בית שני, במנהל העירוני ובבית הכנסת כאחד. ההדגשה שהם צריכים להיות לוויים הושפעה, כנראה, מהמקדש, ומסתבר שגם חזני המקדש היו לוויים. 
<b>מקבלים מידם –</b> את הלולבים, <b>וסודרים אותם על גג האיסטווה –</b> איסטווה, איסטוה, איצטבה, איצטווה, סטיו – כל אלו הם חילופי נוסח לאותה מילה יוונית שמשמעה חצר או בניין שבהם טור עמודים. גג האיסטווה או גב האיסטווה הוא הגג הנשען על טור העמודים. אפשטיין האריך בבירור הנוסח במשנה, <b>"גג"</b> או "<b>גב",</b> ופוקס אסף חומר רב נוסף. חילוף נוסח דומה מצוי במשנת פסחים, וגם שם מדובר בהנחת חלות תודה כדי שיהיו סימן לעם. כל זמן ששתי החלות מונחות – מותר לאכול חמץ, "ניטלה אחת תולין... ניטלו שתיהן התחילו כל העם שורפין" (את החמץ) (משנה, פסחים פ"א מ"ה)<sup class="footnote-marker">94</sup><i class="footnote">ראו פירושנו שם.  </i>. גג האיסטווה מופיע בהקשר דומה במשנת שקלים. שם שוטחים את הפרוכת היפה על גג האיסטווה כדי שכל העם יראו את יופייה (משנה, שקלים פ"ח מ"ד)<sup class="footnote-marker">95</sup><i class="footnote">ראו פירושנו שם. </i>. ברם, למעשה אין הבדל בין שתי הנוסחאות. אפשטיין<sup class="footnote-marker">96</sup><i class="footnote">אפשטיין, מבוא, עמ' 326, 1038. </i> הילך בעקבות התלמוד הבבלי השואל למה צריך להעלות את הלולבים לגג, "וכי לייבשן הוא צריך?" (בבלי, מד ע"ב - מה ע"א). הבבלי מתרץ שיש לשנות "על גב האיצטבא". ברם, התירוץ אינו מעלה ואינו מוריד. ייתכן שהבבלי סבר שיש הבדל בין גב לגג, אך למעשה אם האיסטווה היא בניין – הרי שגבו הוא גגו. יתר על כן, משניות פסחים ושקלים מעידות כי גג האיסטווה היה מקום בולט שצפו בו כל אנשי העיר. בכתבי היד מופיע בדרך כלל הנוסח "גג האיסטווה". גם הבבלי מעיד כי זה היה הנוסח שלפניהם. גב האיסטווה הוא ניסיון תיקון שכאמור אין בו צורך, וכפי שנראה מיד (איור 24, תמונה 11).
האיסטווה היא, כאמור, הסטיו הכפול (שני טורי עמודים וביניהם קירוי) אשר הקיף את הר הבית. הר הבית משתרע על גבעה נמוכה מהעיר העליונה. כל העומד על גבעת העיר העליונה צופה על גג האיסטווה. יתר על כן, בדרך כלל גג של מבנים מפוארים היה גג רעפים אלכסוני. מי שצפה על הר הבית מדרום או ממערב ראה את חלק הגג הפונה החוצה. שם סידרו את הלולבים ושם פרשו פרוכת נאה והניחו חלות תודה. המטרה, לפחות בשני המקרים האחרונים, הייתה לעשות פומבי לדבר. נראה, אפוא, שגם הנחת הלולבים נועדה למטרה זו. אפשר היה למצוא מקום מוצל וסגור ללולבים, אך הנהגת המקדש הייתה מעוניינת בהצגת הלולבים כדי שכל תושבי העיר יראו את המעשה.
<b>והזקנים – </b>הזקנים הם חברי הסנהדרין. זו התכנסה בלשכת הגזית שבהר הבית, <b>מניחים את שלהן בלשכה –</b> לשכת הגזית. לפי המסורת עברה לקראת סוף ימי בית שני הסנהדרין ל"חנויות", אך גם הן שכנו, כנראה, בהר הבית או בשוליו. בספרות חז"ל מתוארת הסנהדרין שפעלה בהר הבית. חוקרים בני זמננו פקפקו האם פעלה סנהדרין זו במציאות או שמא תיאוריה הם אנכרוניסטיים, כלומר מבוססים על מציאות מדור יבנה, או אולי כל התיאור הוא דמיוני. על עניין זה נשברו כבר קולמוסים רבים<sup class="footnote-marker">97</sup><i class="footnote">הספרות רבה ביותר. ראו למשל אפרון, הסנהדרין; ביכלר, הסנהדרין, וספרות רבה נוספת. הנושא מחייב בירור מעמיק, והוספנו רק את אשר התחדש לנו מעיון בפרקי ההווי של המשנה שפירשנו במהלך עבודתנו. </i>, ולא כאן המקום לבירורו. נסתפק ונאמר שבמסורת חז"ל, כמו גם במסורות חוץ רבניות<sup class="footnote-marker">98</sup><i class="footnote">סנהדרין נזכרת עוד בעיקר בברית החדשה. יוספוס אינו מזכיר את המוסד. </i>, המוסד מתואר באופן חי ודינמי. קשה לפקפק בסדרת מסורות ארוכה כל כך. יתר על כן, הסנהדרין נזכרת לא רק במסורות הלכתיות מימי התנאים. במסורות מעין אלו אכן עורבו שיקולים הלכתיים שנוסחו וגובשו מאוחר יותר, ברם הסנהדרין מופיעה גם בתיאורי הווי תמימים, ובעיקר בתיאורים שלא ניכרת בהם מגמה אנכרוניסטית, על כן קשה לפסול את כל המסורות הללו. עם כל זאת ייתכן שהרכב הסנהדרין, כמו גם תפקידיה, שונים מהמתואר בספרות חז"ל. בתחום זה ייתכן שהתיאור הוא אוטופי ומושלם יותר מהמציאות האפורה שבה חיו אבותינו. בסנהדרין השתתפו צדוקים והנהגת הסנהדרין הייתה בידי הכוהן הגדול, אך קשה לפקפק בעצם קיומו של המוסד. מכל מקום, בין המסורות הרבות על אחד מבתי הדין הלאומיים נאמר שישב על פתח הר הבית (משנה, סנהדרין פי"א מ"ב)<sup class="footnote-marker">99</sup><i class="footnote">המסורת סכֵמטית ומתארת מבנה היררכי כאילו היו שלושה בתי דין, זה גבוה מזה. קשה להניח שמבנה זה פעל הלכה למעשה; הוא גם מנוגד למסורות מקבילות, ולא נרחיב בכך. מכל מקום, גם אם המסורת ספרותית – ייתכן שיש בה מרכיבים רֵאליים.  </i>. בחפירות שנערכו לאורך הכותל הדרומי, סמוך לפתח הדרומי של הר הבית שהיה הפתח הראשי של המתחם, נתגלו שרידי מבנה ציבורי גדול מסוף ימי בית שני. במבנה נמצאה כתובת שנקטעה לשתיים. הכתובת העברית טרם פוענחה, אך מופיעה שם המילה "זקנים"<sup class="footnote-marker">100</sup><i class="footnote">מזר, מנזר הבתולות. </i> (איור 25 כתובת הזקנים). דומה שיש בממצא כדי לאשש את המידע על קיומו של מוסד או מבנה לבית הדין ליד שערי הר הבית, ובעקיפין זהו אישור מסוים לכלל המסורות על פעילות הסנהדרין במתחם הר הבית. עם זאת, כאמור, פרטי ההפעלה של המוסד מחייבים עדיין בירור. אנו מניחים שסתם זקנים הם אכן מורי התורה של הדור, ברם אי אפשר, כמובן, לדעת למי קראו אז "זקנים", האם רק לפרושים או גם לצדוקים.
החוקרים אשר פקפקו בקיום הסנהדרין עשו זאת משום שפקפקו בתיאורים ההיסטוריים של חז"ל. לדעתנו יש מקום לפקפוק מעין זה, ואף השתמשנו בתיאור זה בנושאים אחרים. כך, למשל, הסכמנו שהתארים "נשיא" ו"אב בית דין" המתארים את ה"זוגות" של ימי בית שני הם אנכרוניסטיים, כלומר כאלה העושים שימוש במציאות מאוחרת (לאחר החורבן) ומשליכים אותה אחורנית. פקפוק מעין זה העלינו גם לעיל לגבי החזן, ודחינו אותו. עם זאת, כאן אנו מוצאים לנכון לדחות את הפקפוקים משלוש סיבות מתודולוגיות מרכזיות:
א. הפרק כולו הוא פרק של הווי, ומטבעו בא לשמר מציאות שכבר נגוזה. לטענתנו, כל קיומם של פרקים מעין אלו מבדיל בינם לבין מסורות מאוחרות ששיני הזמן והמציאות המאוחרת העיבה אולי על דיוקם.
ב. למעשה אין כל הוכחה לטענה שהסנהדרין לא פעלה. אמנם היא לא פעלה בדיוק כפי שחז"ל מתארים אותה, הכוהן הגדול חייב היה להיות משולב בה, והכוהנים היו חלק ממנה. ואכן יש בספרות חז"ל גם מסורות המעידות כי הכוהנים היו משולבים בסנהדרין<sup class="footnote-marker">101</sup><i class="footnote">במגילת תענית מסופר כיצד דחקו את הצדוקים מהסנהדרין. ברם, כמובן סביר להניח כי הייתה זו הצלחה זמנית בלבד, והיא באה על רקע תקופה קצרה, בימי שלומציון, שיד הפרושים הייתה בה על העליונה. לעדות נוספת ראו להלן בסמוך בשם הספרי. </i>. כלל זה חייב להיות נקוט בידינו: אין טעם לפקפק בתיאור שבמסורת חז"ל אלא אם כן יש לכך הנמקה מובהקת, כמו במסורת על התואר "נשיא" שאינה משתלבת ביתר העדויות על מבנה האוטונומיה היהודית בימי בית שני<sup class="footnote-marker">102</sup><i class="footnote">הוא הדין בטענה שסדרי בית המקדש לא נקבעו רק על ידי "בית הדין" אלא גם על ידי גורמים אחרים. טענה זו נעלה להלן בסמוך. </i>. במקרה של הסנהדרין העלו חוקרים סיבות מספר להרהורים מעין אלו, אך אלו חלשים וניתן להסבירם<sup class="footnote-marker">103</sup><i class="footnote">לפקפוקים ראו למשל אפרון, שם. כך, למשל, הסנהדרין אינה נזכרת אצל יוספוס, וטענות נוספות שניתן להסבירן. חז"ל מזכירים גם גוף נוסף, "בית הדין" (להלן), ואנו חוששים שמא דווקא העמדת בית הדין כגוף המנהל היחיד של המקדש היא אנכרוניסטית במקצת. יש מקום להעריך שבית הדין היה רק אחד הגורמים שעיצבו את דמות המקדש.  </i>.
ג. הסנהדרין במתכונתה האוטופית לא פעלה בתקופת המשנה והתלמוד. בתקופה זו פעל בית ועד, והיו כינוסים, אך ההסדרים אינם כמו אלו המתארים את הסנהדרין. אם כן, קשה לטעון שהגוף הקדום מתואר במונחים מאוחרים. אדרבה, הגופים המאוחרים מתוארים בעזרת מושגים מימי בית שני. כך, למשל, המדרש אומר: "מצוה בבית דין שיהיו בו כהנים ולוים. יכול מצוה ואם אין בו יהא פסול? תלמוד לומר 'ואל השופט', אף על פי שאין בו כהנים ולוים כשר" (ספרי דברים, קנג ט, עמ' 206). מדרש זה משקף את המבוכה הנובעת מכך שבבית הדין המאוחר לא היו כוהנים, והוא משקף תקופה שבה כוחם היה רב הרבה יותר<sup class="footnote-marker">104</sup><i class="footnote">עסקנו בכך בהרחבה במבוא למסכת שקלים. </i>. ברור שתקופה זו אינה ימי דור יבנה אלא תקופה קדומה יותר, וחכמים נאבקים נגד מציאות ומערכת ערכים קדומות לימיהם.
הרחבנו בכך מעט משום החשיבות המתודולוגית של הבירור. 
מעתה המשנה חוזרת לציבור הרחב.
<b>ומלמדים – </b>לא נאמר מיהם המלמדים; ייתכן שהם חכמים, אך סביר יותר שהם אנשי המקדש, <b>אותם לומר –</b> בשבת, או אולי עדיף בערב שבת, <b>כל מי שהיגיע לולבי לידו הרי הוא לו מתנה –</b> כאמור אין אדם יכול לצאת ידי חובה ביום הראשון בלולבו של חברו, על כן מלמדים את העולים לתת את הלולב במתנה למי שיקבלו. אסור לתת מתנה בשבת, על כן סביר שאת ההצהרה מסרו האנשים כבר בערב שבת, ל<b>מחרת –</b> בשבת עצמה,<b> משכימים ובאים והחזנים מזרקים לפניהם והן מחטפים ומכים איש את חבירו – </b>חלוקת הלולבים בתנאי הדוחק והצפיפות התפתחה למהומה. כל אדם ניסה למצוא לולב נאה יותר. ייתכן גם שלחלוקה הגיעו אנשים שלא הביאו לולבים מערב שבת ונוצר מחסור בלולבים, <b>וכשראו בית דין –</b> חז"ל מתארים שכל סדרי המקדש נקבעו ב"בית הדין", מונח שהתייחד לבית הדין של החכמים. יש להניח כי זהו מרכיב אוטופי המתאר מציאות מאוחרת של ימי התנאים. בימי הבית לא היה בית הדין הרלוונטי והמחליט בהכרח בית הדין הפרושי. נראה שאכן בית הדין החליט על שינוי, אך אין זה בהכרח בית הדין של חכמים או של הפרושים. יש להעריך כי הנוהל במקדש נקבע על ידי מכלול גופים, ובית הדין של חכמים (פרושים) היה אחד מהם. הכרעות רבות נוצרו באופן פשוט על ידי הציבור ואחרות נקבעו על ידי הסנהדרין, או על ידי שילוב של בית הדין והנהגת המקדש, שהייתה צדוקית ברובה המכריע, <b>שהם באים לידי סכנה </b>– גם סדרי ההגרלה של עבודת הכוהנים נקבעו ושונו לאחר שהכוהנים באו לידי סכנה<sup class="footnote-marker">105</sup><i class="footnote">ראו פירושנו ליומא פ"ב מ"ב. </i>. בפירושנו למשנת יומא ראינו כי ייתכן שלשינוי היו סיבות נוספות. ברם, במקרה זה אין מקום לפקפק בהנמקה הכתובה במשנה. עם זאת, סדרי המקדש נקבעו בעקבות סיבות רבות, וייתכן שלהחלטת השינוי נוספו גם סיבות אחרות.
<b>התקינו [כל] שיהא כל אחד ואחד נוטל בביתו –</b> כאמור, לפי ההלכה ניתן ליטול לולב בבית<sup class="footnote-marker">106</sup><i class="footnote">לעיל, פ"ג מ"ט. </i>, וראינו גם כי בהמשך התקופה שוב הפעילו הסדר דומה של הבאת לולבים בערב שבת לבית הכנסת<sup class="footnote-marker">107</sup><i class="footnote">לעיל, פ"ג מי"ג. </i>. הלולב הוא מצווה שניתן לקיימה בבית, אך הציבור "משך" אותה לבית הכנסת כחלק מהתפילה הציבורית<sup class="footnote-marker">108</sup><i class="footnote">ראו במבואנו למסכת. </i>.

Mishnah 5

<b>מצות ערבה כיצד – </b>המשנה מתחילה מראשית המעמד הציבורי כפי שנהג למעשה. ההתחלה אינה אלא נוהג קיים, וההמשך כולל פרטים שיש להם גם משמעות הלכתית. אנו נסכם את מצוות ערבה בסוף המשנה.
<b>ומקום –</b> האות וי"ו אינה בחלק מכתבי היד<sup class="footnote-marker">109</sup><i class="footnote">לפירוט ראו פוקס, סוכה למקום. </i>, ואין היא נחוצה אלא כהדגשה בלבד. היה – כאמור, אלו פרקי הווי שנכתבו לאחר ימי הבית. המקום עדיין קיים, עד היום, אך נאמר היה משום שהמעשה כולו מתואר בלשון עבר.
<b>למטה מירושלם –</b> בכל כתבי היד הקדומים הנוסח הוא תמיד "ירושלם" ולא "ירושלים", כמו במקרא. כך כאן וכך במקומות אחרים בספרות חז"ל ששם העיר נזכר בהם. גם במגילות מדבר יהודה ובמטבעות הנוסח הוא "ירושלם", אך במעט מקומות "ירושלים"<sup class="footnote-marker">110</sup><i class="footnote">על גזרון השם ראו דמסקי, ירושלים. אם הצורה הקדומה היא "ירושלם" אין מקום לניתוחו המלומד של דמסקי את הצורה "ירושלים" (איור 26). </i>, ולעתים רחוקות מופיעה גם הצורה הזוגית ירושלָים.
<b>ניקרא מוצא –</b> השם של המקום נקבע, כנראה, משום שכאן היה מוצא מים, מעיין. בירושלמי נאמר שלמקום קוראים בארמית "ממצייה" (או ממצייא בכתיב בבלי), ובירושלמי רבי תנחומא מוסיף "קלונייא הוה שמה" (ירו', נד ע"ב; בבלי, מה ע"א). לפי פשוטם של דברים, בימי האמוראים היה מקובל שם ארמי והשם העברי נשכח. עוד נוסף שם בלטינית, ונראה שכך הכירוהו חכמים. אכן, גם קיריליוס איש סקיתופוליס הכיר מעיין בשם קולוניה ליד ירושלים<sup class="footnote-marker">111</sup><i class="footnote">קיריליוס מסקיתופוליס, חיי סבא, 67. </i>. השם שרד עד ימינו אנו בצורה "קולוניה" – כפר ערבי קטן מתחת לירושלים על הכביש הנוכחי לירושלים (תמונה 12). מקור השם "קולוניה" אף הוא ברור. לאחר חורבן בית שני ייסדו כאן הרומאים קולוניה, כלומר מושבה של משוחררי הצבא הרומי. נראה שהמושבה חוסלה במרד בר כוכבא, אך השם נותר עד ימינו<sup class="footnote-marker">112</sup><i class="footnote">מלח', ז 217. בגרסה שבידינו המקום מכונה "אמאוס", אך המרחק מכוון למוצא שבה אנו עוסקים. ראו קליין, ארץ יהודה, עמ' 148, 150. </i>. עד כאן הדברים ידועים, אך מן הראוי לשים לב גם להסבר בתלמוד הבבלי. על יסוד המידע האינפורמטיבי הזה בנה התלמוד דרשת שמות. לדעת התלמוד השם "מוצא" מבוסס על כך שהמקום מוצא מהמס, כיוון שהוקמה שם קולוניה. לדרשה יש בסיס היסטורי, שכן מושבה רומית אכן הייתה פטורה ממסים. ברם, ברור שהשם "מוצא" קדם לקולוניה הרומית. 
מבחינה גאוגרפית-היסטורית, חילופי השמות מעידים על תהליך מעניין. בדרך כלל לא ניתנו שמות לועזיים ליישובים כפריים. לחלק מהערים היו שמות יווניים, ואלו תוצאה ועדות לריבוי היישוב הנכרי במקום. ההתיישבות המתייוונת בכפרים הייתה כנראה מצומצמת, ולכן רק מעט מאוד שמות יווניים השתקעו ונקלטו בשפת היום יום. קולוניה הוא שם לטיני, והוא עדות לאוכלוסייה דוברת לטינית של משוחררי הצבא. אוכלוסייה לטינית הייתה נדירה בארץ, ועד עתה רק מעט מאוד כתובות בשפה זו נתגלו בארץ. גם תרגום השם "מוצא" לארמית מעיד על אוכלוסייה שהשפה העברית זרה לה, ואכן לאחר מרד בר כוכבא נעקרה האוכלוסייה היהודית מהאזור. 
<b>יורדים לשם ומלקטים משם מורביות שלערבה –</b> מורביות הן ענפים גדולים. התלמודים אומרים שהיה צורך בענפים שגובהם 11 אמה (6-5 מ'), כדי שיתרוממו אמה אחת מעל המזבח שגובהו היה עשר אמות<sup class="footnote-marker">113</sup><i class="footnote">לגובה המזבח ראו תוס', זבחים פ"ו הי"א, עמ' 488, ופירושנו לעירובין פ"י מי"ד.  </i>.
<b> ובאים –</b> לא נאמר מי הם אלו שעשו זאת, ומן הסתם הייתה זו פעילות עממית בהנהגת כוהני המקדש.
<b>וזוקפים אותם לצדדי המזבח וראשיהם כפופים על גבי המזבח – </b>עצם הקפת המזבח בערבות היא חלק מהמצווה. נראה שהערבות הוחלפו כל יום.
<b>תקעו והריעו ותקעו –</b> התקיעה הייתה בזמן ההקפה. תקיעה זו אינה מנויה בין התקיעות הרגילות במקדש<sup class="footnote-marker">114</sup><i class="footnote">להלן, פ"ה מ"ה-מ"ו. </i>. הצירוף של תקיעה ותרועה הוא הצירוף הרגיל של תקיעות במקדש ומחוצה לו (משנה, ראש השנה פ"ד מ"ט)<sup class="footnote-marker">115</sup><i class="footnote">ראו פירושנו שם. </i>. לא ברור האם הגיעה לירושלים כל בוקר תהלוכה פומבית של נושאי ערבה, או שמא הובאו הערבות בפשטות והמעמד הציבורי התנהל רק בתוך המקדש. מכל מקום, בשבת התנהל המעמד רק במקדש (להלן).
<b>בכל יום מקיפים את המזבח פעם אחת –</b> המשנה אינה מסבירה כיצד מקיפים את המזבח, האם עושים זאת עם ארבעת המינים או רק עם ענפי ערבה, ואולי זקיפת הענפים בצד המזבח היא הקפתו הנזכרת. בהמשך המשנה הבאה נרמז שההקפה הייתה גם עם הלולב, ונעסוק בכך להלן. בבבלי מבדילים בין זקיפה לנטילה, ומשמע שלפי תפיסת התלמוד שני מרכיבים הם, אך לא ברור האם החזיקו המקיפים משהו בידיהם (בבלי, מד ע"א). התלמודים דנים בשיעור הערבה, מכאן ניתן להבין שמקיפי המזבח לקחו בידם ערבות. ברם, ייתכן מאוד שהמשפט בתלמודים אינו מתייחס להקפת המזבח אלא לנוהג הערבה של ימיהם, ואותו ביררנו במבוא למסכת. מכל מקום, בבבלי יש מחלוקת האם הקיפו את המזבח עם ערבות או עם ארבעה מינים. במדרש תהילים נאמר במפורש שמקיפים את המזבח עם ארבעה מינים: "ארחץ בנקיון כפי ואסובבה את מזבחך ה'. כי האי דתנן בכל יום היו מקיפין את המזבח [פעם אחת ואומרים אנא ה' הושיעה נא], ובמה היו מקיפין אותו, בלולב והדס וערבה בימין, ואתרוג בשמאל, שנאמר ולקחתם לכם (ויקרא כג מ)" (מדרש תהילים, כו ה, עמ' 217)<sup class="footnote-marker">116</sup><i class="footnote">ראו אלבק, עמ' 476. אלבק מנסה להוכיח את דבריו גם ממדרש תהילים, יז ה, עמ' 128, ברם שם המדרש מדבר על מנהג הושענא של ימיו ועל הקפת ארון הקודש או החזן, כמקובל גם היום: "עבר ראש השנה וכל ישראל באים ביום הכפורים ומתענים בו, ולובשים בגדים לבנים ונאים, עבר יום הכפורים ואין אדם יודע מי נוצח אם ישראל אם אומות העולם, כיון שהגיע יום טוב הראשון של חג, וכל ישראל גדולים וקטנים נוטלין לולביהם בימינם, ואתרוגיהם בשמאלם, מיד הכל יודעין שישראל נוצחין בדין, וכיון שהגיע יום הושענא רבה, נוטלין ערבי נחל, ומקיפין שבע הקפות, וחזן הכנסת עומד כמלאך אלהים, וספר תורה בזרועו, והעם מקיפין אותו דוגמת המזבח, שכך שנו רבותינו בכל יום היו מקיפין את המזבח, ואומרים אנא ה' הושיעה נא, אנא ה' הצליחה נא, וביום השביעי היו מקיפין שבע פעמים, וכן מפורש על ידי דוד מלך ישראל, שנאמר ארחץ בנקיון כפי ואסובבה את מזבחך ה' (תהלים כו ו)". המילים "שכך שנו רבותינו" אינן בכתב יד ג, ודנו בכך במבוא.  </i>. גם בספר היובלים מתואר אברהם כשהוא מקיף את המזבח עם ארבעת המינים<sup class="footnote-marker">117</sup><i class="footnote">יובלים, טז לא. אברהם לוקח עמו "לבות תמרים", וזהו אחד הכינויים ללולב, וכך דורש במפורש הבבלי, מה ע"ב. </i>. השאלה במה הקיפו את המזבח קשורה בשאלה מי היו המקיפים (להלן): אם ישראלים הקיפו את המזבח, הרי שהם החזיקו בידיהם את ארבעת המינים. כפי שכבר ראינו הילכו עולי הרגל ואנשי ירושלים בסוכות עם ארבעת המינים. כל זמן שנהגו ליטול ארבעה מינים במקדש לא הייתה כל אפשרות שהקיפו את המזבח בלי ארבעת המינים, וכי היכן הניחו אותם? ברם, אם מקיפי המזבח היו רק כוהנים – הרי שייתכן שלא החזיקו ארבעה מינים בידיהם.
כאמור, המשנה אינה אומרת גם מי הם המקיפים. ברור שהכוהנים נמנו עם המקיפים, אך האם גם ישראלים השתתפו בהקפות? לפי ההלכה אין כוהנים בעלי מומים וכן ישראלים רשאים להיכנס בין האולם והמזבח (משנה, כלים פ"א מ"ט). ברור שאי אפשר להקיף את המזבח מבלי להגיע גם לשטח שבין האולם למזבח. ברם, ריש לקיש אומר בירושלמי (נד ע"ג) שגם כוהנים בעלי מומים משתתפים בהקפה, וחכמי אשכנז מצטטים ברייתא מן הירושלמי: "ירושלמי בפרק לולב וערבה כיצד – סדר הקפה כל ישראל קטנים וגדולים נוטלין את לולביהן בידיהם ימנית ואתרוגיהן בשמאלית ומקיפין הקפה אחת"<sup class="footnote-marker">118</sup><i class="footnote">ספר הרוקח, סימן רכא; אור זרוע, ח"ב סימן שטו ועוד. נמצא גם בילקוט תהילים, רמז תשג. </i>.
רבי יוחנן אומר שרק כוהנים כשרים השתתפו בה, וכן משמע גם מהבבלי שכוהנים בעלי מומים השתתפו בהקפה (מד ע"א). אכן כוהנים בעלי מומין משתתפים גם בברכת כוהנים, אף שהברכה מתנהלת על מדרגות האולם, בין האולם למזבח<sup class="footnote-marker">119</sup><i class="footnote">ספראי, עליה לרגל, עמ' 191, ועמ' 212 הערה 165. </i>.
מהרי"ץ גיאת גם הוא סבר שישראלים הקיפו את המזבח והוכיח את דבריו מכך שהם גם רשאים להיות בתחום העזרה ממערב למקדש (מאחורי הכפורת) (בבלי, יומא כא ע"א)<sup class="footnote-marker">120</sup><i class="footnote">ספק אם מותר לגזור גזרה שווה בין כל חלקי המקדש. אמנם מבחינה משפטית השטח שבתחום העזרה מאחורי הכפורת מקודש כמו כל העזרה, ברם הוא מאחורי המקדש, ואולי הקלו בכך.  </i>, וודאי שמקום זה מקודש לפחות כמו קדמת העזרה<sup class="footnote-marker">121</sup><i class="footnote">שערי שמחה, עמ' קיד. </i>. 
אירוע אשר התרחש כביכול בימי שיבת ציון מתואר בבראשית רבה: "אמר רבי חנן בשעה שעלה נחמיה מן הגולה התפחמו פני הנשים מן השמש והניחו אותן והלכו ונשאו נשים נכריות. והיו מקיפות המזבח ובוכות..." (בראשית רבה, ח ה, עמ' 167). התיאור כולו אגדי, אך הדרשן מעלה את האפשרות שישראלים, ואפילו נשים, מקיפים את המזבח. כל זאת בניגוד להלכה. אלא שזו דרכה של אגדה, שדבריה אינם תואמים תמיד את ההלכה. המדרש מסייע גם בהבנת משמעותה של הקפת המזבח. לפי המדרש ההקפה היא צורה של בקשה לעזרה מריבונו של עולם. ואכן, כפי שנראה בסמוך, הקפת המזבח הייתה ביטוי לתפילה ולבקשת סיוע מה'.
בפולחנות ביוון הפגנית הייתה הקפת המזבח מרכיב בטקס. את המזבח מקיפים מביאי הקרבן יחד עם הבהמה, וזה הזמן לפזר על הקרואים מסביב מהשעורים הנמצאות בקנון (סל הרשת) המקודש שנשא המשרת (עבד) או האישה על ראשם<sup class="footnote-marker">122</sup><i class="footnote">ואן סטרטן, פולחנות, עמ' 32, 64; אריסטופנס, שלום, 962-948. </i>. עולי הרגל, מביאי הזבח, קרבו אל המזבח ובידם ענפים. אך לפי האיור שבידינו (איור 27) אין הם נושאים את הענפים עמם בעת הקפת המזבח. אם כן יש דמיון בעצם הקפת המזבח, אך יתר הפרטים שונים ביותר. אחד ההבדלים הוא שהתיאור משקף בעיקר את הזבח הפרטי במקדש הקטן או במזבח פרטי, ואילו בטקסים הגדולים נראו הדברים מן הסתם אחרת.
ערכה של ההשוואה הבין-דתית, במקרה זה, מוגבלת, וסביר שהקפת המזבח היא מרכיב בסדרי עבודת ה' באשר הם, שכן המזבח הוא הביטוי המובהק ביותר לנוכחות האלוהית עלי אדמות.
<b>ואומרים אנא ה' הושיעה נא אנא והושיעה נא – </b>האות וי"ו מיותרת ובאה להדגשה. היא חסרה בכתבי יד רבים. קטע זה מצוי בתפילת ההלל, ונהגו "לכפול בו דברים", כלומר לאמרו פעמיים<sup class="footnote-marker">123</sup><i class="footnote">ראו פירושנו לעיל, פ"ג מי"א. </i>.
<b>רבי יהודה אומר אני והוא והושיעה נא אני והוא והושיעה נא –</b> לרבי יהודה מסורת שונה על התפילה שנשאו המקיפים, אלא שמשמעותה שנויה במחלוקת בין המפרשים, ויש בה שילוב של מחלוקת טקסטואלית-פרשנית עם חילוקי דעות תאולוגיים. בירושלמי רבי יוחנן אומר: "כיני מתניתא אני והו הושיעה נא אני והוא הושיע נא. אמר רבי אבהו: לך לישועתה לנו (תהילים פ ג) – לך יודייה" (נג ע"ג). "כיני מתניתא" הוא מונח לפירוש או לגרסה שונה במשנה. נראה, אפוא, שרבי יוחנן גרס "אני והו הושיע נא", או על כל פנים פירש כך את המשנה. בכתבי יד שלפנינו שתי הגרסאות: "אנו והוא" (כלומר הקב"ה) או "אני והו" (כלומר כינוי לשמו המפורש של הקב"ה). פוקס<sup class="footnote-marker">124</sup><i class="footnote">פוקס, סוכה, עמ' 139-131. פוקס אוסף נוסחאות רבות מדברי ראשונים, ודומה שהציטוטים הרבים ושינויי הנוסח הרבים אינם מאפשרים לברר את הנוסח המקורי.  </i> סבור שאין הבדל משמעותי בין שתי הגרסאות, ואין כאן אלא מקרה שגרתי נוסף של השמטת א בסוף המילה. לדעתו לפי שתי הגרסאות הייתה התפילה שה' יושיע את עצמו ואותנו<sup class="footnote-marker">125</sup><i class="footnote">ראו אוצר הגאונים, עמ' 66. </i>. על כך רבי אבהו מביא דרשה נוספת. הדרשה קשה להבנה, אך מתוך המקבילות ברור שרבי אבהו פירש את תהילים פ ג והסביר ש"לכה" כתוב מלא, והכוונה שה' הושיע כביכול את ישראל יחד עם ישועתו הוא יתברך. הווה אומר, ה' מצוי כביכול בצרה יחד עם ישראל, וישועת העם היא ישועת ה'. רבי אבהו חוזר על רעיון זה פעמים מספר, והוא מוצא לו סימוכין במשנה<sup class="footnote-marker">126</sup><i class="footnote">ראו רטנר, אהבת ציון, סוכה, עמ' 120; בכר, אגדות אמוראים, כרך ב א, עמ' 106; לרעיון ראו ויקרא רבה, פ"ט ג, עמ' קעט; מדרש תהילים, צא ח, עמ' 401 ועוד; אורבך, חז"ל, עמ' 108. </i>. 
הרעיון שהקדוש ברוך הוא סובל יחד עם הציבור וכשהציבור נגאל הקדוש ברוך הוא, כביכול, נגאל עמו נדרש מפסוקים רבים, בעיקר בפי רבי עקיבא ותלמידיו: "וכן אתה מוצא כל זמן שישראל משועבדין כביכול שכינה משועבדת עמהם, שנאמר 'ויראו את אלהי ישראל ותחת רגליו כמעשה לבנת הספיר' (שמות כד י), וכשנגאלו מה הוא אומר? 'וכעצם השמים לטוהר', ונאמר 'בכל צרתם לו צר' (ישעיה סג ט). אין לי אלא צרת ציבור, צרת יחיד מנין? תלמוד לומר 'יקראני ואענהו עמו אנכי בצרה' (תהלים צא טו), ואומר 'ויקח אדני יוסף אותו', ואומר 'ויהי י"י את יוסף' (בראשית לט כ-כא), ואומר 'מפני עמך אשר פדית לך ממצרים גוי ואלהיו' (שמואל ב ו כג)... רבי עקיבא אומר אלמלא מקרא כתוב, אי אפשר לאמרו. כביכול אמרו ישראל לפני הקב"ה: עצמך פדית! וכן את מוצא בכל מקום שגלו ישראל, כביכול גלתה שכינה עמהם. גלו למצרים שכינה עמהם, שנאמר 'הנגלה נגליתי אל בית אביך בהיותם במצרים' (שמואל א ב כז), גלו לבבל שכינה עמהם, שנאמר..." (מכילתא דרבי ישמעאל, בא, מסכתא דפסחא פרשה יד, עמ' 51), וכיוצא בזה דרשות נוספות. 
אפשרות אחרת היא לפרש אני והוא – המזבח – הושיע נא<sup class="footnote-marker">127</sup><i class="footnote">המאירי בשם גאונים, אוצר הגאונים לסוכה, עמ' 66. </i>. לפי תפיסה פרשנית זו נשאו המתפללים תפילה לשלום המזבח. הסבר זה בא לרכך את המשמעות הדתית של מעין תפילה כאשר הנמען הוא המזבח, וכביכול המזבח הוא ישות עצמאית. מפרשים שהתקוממו נגד תפיסה כזאת, הזרה לזרם המרכזי ביהדות, הסבירו שהכוונה לתפילה לה' לשמירת המקדש, אבל אז המשפט הופך מסורבל. בהמשך יש פנייה למזבח, ברם הכללת המזבח בתפילת ההקפה נראית אפולוגטית בלבד.
אפשרות שלישית היא שהמתפללים אמרו את השם המפורש המקוצר כאן בצורה הו. כידוע, שאלה זו של אמירת השם המפורש במקדש מורכבת ומסובכת. נראה שלא הייתה בנושא עמדה אחידה, וחלו בה שינויים<sup class="footnote-marker">128</sup><i class="footnote">ראו הדיון בפירושנו ליומא פ"ג מ"ח. </i>. ההתחבטות של הפרשנים היא כאמור גם התחבטות דתית. האם נשאו המתפללים תפילה לשלום האל יתברך שמו, האם הזכירו את השם המפורש, או שמא זו תפילה לשלום המקדש ולשלום ישראל? 
כידוע, סוכות הוא חג הגשם. הערבה גדלה על המים, על כן סביר שמעמד ערבה מבטא תפילה מיוחדת לשלום העם ולגשם. אין מקום לפירוש שהמקיפים אמרו הלל עד הפסוק הנזכר, ואין להוציא את המעמד מפשוטו.
הקריאה הכפולה באה להדגשה, ואכן במעמדות ציבור במקדש נהגו לכפול קריאות מעין אלו. כך אנו שומעים שבזמן קצירת העומר מוביל המעמד שואל "אקצור?" והם עונים לו "קצור" שלוש פעמים (משנה, מנחות פ"י מ"ג). המקורות מסבירים שהדבר נעשה להוציא מלבם של צדוקים (תוס', מנחות פ"י הכ"ג; בבלי, סה ע"א), אבל כאמור הקריאה הכפולה (או אפילו משולשת) מופיעה גם שלא בזיקה לעימותים כיתתיים. כך גם יש להבין את התפילה הכפולה במשנתנו, וכן בהמשך: "יופי לך מזבח, יופי לך מזבח". במעמד קידוש החודש כל העם עונה "מקודש, מקודש" (משנה, ראש השנה פ"ב מ"ז), וכן קוראים פעמיים להוצאת הסוטה שחלתה "הוציאוה, הוציאוה" (משנה, סוטה פ"ג מ"ד), ובהמשך שם (פ"ה מ"ח) הקהל חוזר פעמיים על הקריאה "אחינו אתה". גם מעמד חליצת אישה מסתיים בהכרזה כפולה: "חלוץ הנעל, חלוץ הנעל" (משנה, יבמות פי"ב מ"ו)<sup class="footnote-marker">129</sup><i class="footnote">ראו דיוננו שם על חילופי הנוסח. </i>; בשרפת הפרה האדומה חזרו על הקריאות שלוש פעמים (משנה, פרה פ"ג מי"א), וכן במעמדות נוספים<sup class="footnote-marker">130</sup><i class="footnote">כגון יומא פ"ד מ"ה. </i>. גם באגדה באה קריאה כפולה להדגשה: "בעל החוטם, בעל החוטם" (בבלי, תענית כט ע"א). על רקע זה יש להבין את הקריאה "אמן, אמן" שהסוטה אומרת, שכאמור יסודה בדברי התורה. כך גם במעמד משפטו של ישו מופיעה קריאה כפולה להדגשת הרצון להוציא להורג את המתיימר להיות משיח<sup class="footnote-marker">131</sup><i class="footnote">לוקס כג 21. </i>. קריאה כפולה מופיעה, כאמור, כבר בתנ"ך, כמו בפרשת סוטה, וכן "אל תבטחו לכם אל דברי השקר לאמר היכל ה' היכל ה' היכל ה' המה" (ירמיהו ז ד). 
<b>אותו היום – </b>יום שביעי של סוכות, <b>מקיפים את המזבח שבע פעמים –</b> היום השביעי של החג נתפס כיום המיוחד של מצוות ערבה. ביום זה הקפת המזבח אף דוחה שבת (להלן). 
כל ההמשך אינו בכתב יד קופמן, וכנראה חדר למשנה מהתוספתא (פ"ג ה"א)<sup class="footnote-marker">132</sup><i class="footnote">ליברמן, תוספתא כפשוטה, עמ' 871; אפשטיין, מבוא, עמ' 1181; פוקס, סוכה, עמ' 139. החלק הראשון במשנה אינו בתוספתא, ומקורו בברייתא בתלמודים, או אולי נשמט מכתב יד קופמן. דברי פוקס שדברי התוספתא הם דעה שלישית קשים. </i>.
<b>בשעת פטירתן –</b> בכל יום בסוף ההקפות, או אולי בסוף היום האחרון, <b>מה הן אומרים יפי לך מזבח יפי לך מזבח –</b> המזבח מקבל מעין דמות אנושית. כבר ראינו לעיל כי היו גם שפירשו "אני והוא הושיע נא" ש"הוא" הכוונה למזבח. אמנם פירוש זה רחוק יותר, אך כאן אין ספק שיש פנייה למזבח, וביטוי מחודש להתפעלות ולגאווה בפארו וביופיו.
<b>רבי אליעזר –</b> בתוספתא הדובר הוא רבי אליעזר בן יעקב, ונראה שהשם קוצר במשנתנו. רבי אליעזר היה חכם צעיר מימי הבית, אך כמעט אינו מוסר מסורות חיות על נוהגי המקדש. לעומת זאת רבי אליעזר בן יעקב הוא אחד מקבוצה קטנה של חכמים שמרבים לתאר את המקדש. נראה שהיה רק חכם אחד בשם זה והוא חי מאוחר יחסית, בדור אושא, אך הרבה להעביר מסורות מימי בית שני, <b>אומר ליה ולך מזבח ליה ולך מזבח – </b>יה הוא כמובן שם מקוצר של ריבון כל העולמים. הבבלי מתקשה שכן יש בכך משום שיתוף המזבח, כאילו הוא מעין אלוה (מה ע"ב). הבבלי דוחה פרשנות זו, אך דומה שזו היא הפרשנות העממית שההנהגה האינטלקטואלית דוחה. אין ספק שבציבור נחשב המזבח לגילוי הקרוב ביותר לאלוהות שיש בידינו, וכך ייחסו לו קדושה והתייחסו אליו ביראה. 
המשנה מתארת מעמד ציבורי וטקסי מורחב. המצווה אינה מתחילה במעשה עצמו אלא בהכנות לו, כלומר בלקיטת הערבה. בדרך כלל המצווה כוללת אך ורק את המעשה עצמו. כך, למשל, הקרבת קרבן פסח מתחילה במקדש, והבאתו, לקיטתו מהעדר ושאר השלבים המוקדמים אינם משמעותיים. ברית מילה מתחילה במעמד עצמו, ולא בהכנות להבאת הסכין ולהשחזתו. אמנם לשיטת בית שמאי מכשירי המצווה הם מצווה כשלעצמם<sup class="footnote-marker">133</sup><i class="footnote">ראו פירושנו לשבת פי"ט מ"א ולפסחים פ"ו מ"א. </i>, אך זאת רק במובן הלכתי, שהם דוחים שבת באותם מקרים שבהם המצווה עצמה דוחה שבת, ולא במובן זה שהם מעמד טקסי בפני עצמם. לעומת זאת במקדש מצינו מצוות אחדות שקדושתן הורחבה לעבר ההכנות שלה. כך, למשל, לקיטת העומר שנעשתה בטקס פומבי גדול (משנה, מנחות פ"י מ"ג), וכן ניסוך המים (להלן מ"ט). לכאורה אפשר היה לתלות את הרחבתו של המעמד הציבורי בהתנגדות הצדוקים, וברצון להדגיש שההלכה אינה כמותם. אבל כוחו של הסבר זה לגבי הבאת העומר מוגבל. הצדוקים לא התנגדו להבאת העומר אלא חלקו על התאריך בלבד. יתר על כן, הרחבת המצווה ניכרת גם במעמד פרה אדומה<sup class="footnote-marker">134</sup><i class="footnote">אם יזכנו החונן לאדם דעת נרחיב בכך במסכת פרה. </i> שבה המעמד הציבורי אינו מתחיל בשחיטה (כך לפי התורה) אלא בקנייתה ובעיקר בהכנות לטקס, בניית כבש מהמקדש להר הזיתים, תהלוכה שבה הפרה ו"מסעדיה" מהלכים למקום השחיטה (פרה פ"ד מ"ו ומ"ז) וכן הלאה. הוא הדין בהזייה רגילה שבה יש מצוות מקדימות: אופן מילוי המים, הכנת הכלים, ערבוב האפר במים ופיזור האפר<sup class="footnote-marker">135</sup><i class="footnote">בפירושנו לפרה בפרקים ה-ו נעמוד על כך שמרכיבי ההלכות השונות יוצרים מעמד ציבורי וטקסי ומוּנעים, בין השאר, על ידי הצורך במעמד כזה.  </i>. כך גם לגבי העלייה לרגל. מסכת ביכורים (פ"ג) מתארת מעמד ארוך המתחיל בלקיטה חגיגית של הביכורים וממשיך בארגון שיירת עולי הרגל, נוהגיה המיוחדים, הכניסה הטקסית לעיר וכן הלאה. בתורה עצמה המצווה היא עצם הכניסה למקדש בלבד.
על כל התופעות הללו אין להסתכל במשקפי ההלכה בלבד (מתי המצווה מתחילה, מדוע מבחינה הלכתית פרט זה או אחר נדרש), אלא בראש ובראשונה כפרטים המעצבים טקס ציבורי. ההלכה דורשת את הטקס ומעצבת את פרטיו דרך המינוח ההלכתי, כגון החיוב שהפרה האדומה תלך לבד למקום השחיטה (משנה, פרה פ"ג מ"ז, וראו פירושנו לה). כך גם לעניין מצוות ערבה. אין חובה להביאה ממקום מסוים, אך למען המעמד הציבורי נדרש פירוט כזה. 
במידת הזהירות הדרושה ניתן אולי לקבוע שבמקדש ניכרת התופעה של הרחבת הטקסים ועיצובם כך שיהיו ארוכים ובעלי נפח ארוך ומשמעותי, כנגד זה ההלכה היום יומית מבית המדרש של חז"ל היא קצרה, וההכנות לה אינן חלק ממנה. בכלל, חיי ההלכה מעוצבים כמטלות רבות, פשוטות ומחייבות ולא כמעמד ציבורי. לא הוד והדר, אלא עבודת ה' פשוטה ואישית<sup class="footnote-marker">136</sup><i class="footnote">גם התפילה עוצבה במהלך הדורות ממצווה בודדת למעמד ארוך יותר.  </i>. כנגד זה, מן הספרות התנאית ועד לימינו מתחולל תהליך מתמשך של הרחבת המצוות בברכה, בזמן ובהחמרות שונות. 

Mishnah 6

<b>כמעשהו בחול כך מעשהו בשבת –</b> לפי המשנה ערבה דוחה שבת. כבר הזכרנו את התוספתא הקובעת כך במפורש (פ"ג ה"א).
<b>אלא שהיו מלקטים אותם מערב שבת –</b> אסור לקטוף או ללקט בשבת, ואסור לטלטל את הערבות למקדש. כל זאת לפי ההלכה של חכמים. כמו בלולב הביאו את הערבות לפני השבת למקדש. כאמור, לפי שיטת רבי אליעזר (ורבי יוסי?) אין צורך הלכתי בהכנה ומותר לבצעה בשבת. עם זאת, ייתכן שגם הם העדיפו שההכנות תתבצענה מבעוד יום, <b>ומניחים אותם –</b> את הערבות <b>בגיגיות של זהב –</b> הגיגית היא כלי גדול, בדרך כלל מחרס<sup class="footnote-marker">137</sup><i class="footnote">ברנד, כלי חרס, עמ' פד-פה. </i>. הגיגית מתחלפת עם הביבר, שגם הוא כלי גדול ושמרו בו דגים חיים. בגלל גודלו של הכלי הוא שימש להתססת בירה, היא "זיתום" (בבלי, שבת יח ע"ב). כאשר חנו בני ישראל למרגלות הר סיני "כפה הקב"ה עליהם את ההר כגיגית" (בבלי, שבת פח ע"א; מכילתא דרבי שמעון בן יוחאי, יט יז, עמ' 143 ומקבילות); בכך חכמים מבטאים כפייה והכבדה, משום שהגיגית גדולה ופיה רחב ביותר, רחב יותר מבסיסה. לפי התיאורים הללו ואחרים הייתה לגיגית הקדומה צורה הדומה לגיגית המוכרת כיום: כלי אליפטי, גדול, שבסיסו ישר ודפנותיו מאונכות לבסיס, ופיו רחב מבסיסו. רק בכלי מעין זה ניתן להניח עצי ערבות שגובהם יותר מעשר אמות (6-5 מ'). גיגית רגילה היא מחרס, אך כמו כל כלי המקדש גם הגיגית הייתה מפוארת ומצופה זהב.
<b>כדי שלא יכמושו – </b>הערבות מתייבשות מהר, לכן הניחו אותן בגיגיות מים.
<b>רבי יוחנן בן ברוקה אומר חריות של דקל היו מלקטים –</b> רבי יוחנן אומר שלא הקיפו את המזבח בערבות אלא בחריות של דקל. חרית היא ענף הדקל הפתוח<sup class="footnote-marker">138</sup><i class="footnote">פליקס, עצי פרי, עמ' 119-118. </i>. ברור שלמצוות ערבה קשר למצוות לולב, וחכמים נחלקים באיזה מן המינים מקיפים את המזבח. ייתכן שרבי יוחנן חולק רק על הקפת המזבח בשבת. מכיוון שיש חשש שהערבה תכמוש – עדיף שבשבת יקיפו את המזבח בענפי דקל שאינם מתייבשים. ברם, לפי ההבנה הפשוטה רבי יוחנן חולק על הרישא וטוען שבכל הימים הקיפו את המזבח בענפי דקל. משנתנו, וכמעט כל המקורות המקבילים, מכנים את המצווה מצוות ערבה, מכאן שהם סוברים שהקפת המזבח הייתה בערבות. לעיל (מ"א) הבאנו מעשה המעיד כיצד ניסו הצדוקים למנוע את קיום הקפת המזבח בשבת, והדבר מעיד על כך שהמנהג היה שנוי במחלוקת. דברי רבי יוחנן מבטאים מחלוקת אחרת ומעידים, אולי, שלא תמיד קיימו את המנהג, או שלא היה אחיד ומעוצב עד תומו.
<b>וחובטים על גבי המזבח –</b> את הענפים חבטו על המזבח. הגרסה אצלנו היא "מלקטים וחובטים"; בדפוסים רק "וחובטין", אבל נוסח כתב יד קופמן מאומת על ידי סדרה ארוכה של עדי נוסח<sup class="footnote-marker">139</sup><i class="footnote">פוקס, סוכה, עמ' 141.  </i>. כן גרס בעל מלאכת שלמה; הרב יהוסף אשכנזי גרס "לוקחין", ויש נוסחאות הגורסות "חובטין על גבי קרקע"<sup class="footnote-marker">140</sup><i class="footnote">מ, ז, ד.  </i>.
<b>ואותו היום היה נקרא יום חיבוט חריות – </b>נראה שחכמים אינם חולקים על עניין החביטה, אלא שסוברים שחבטו את הערבות. מכל מקום, התוספתא מכנה את החג בפשטות "חבוט ערבה" (תוס', פ"ג ה"א)<sup class="footnote-marker">141</sup><i class="footnote">ראו תבורי, מועדים, עמ' 194-190. </i>. טעמו של המנהג אינו ברור. מסתבר שיש בכך ביטוי לתפילה על הגשם, שכן הורדת הגשם היא נושא מרכזי בחג, והערבה היא צמח מים מובהק. 
סיכום מצוות ערבה
לאחר שפרשנו את המקורות הדנים במנהג ערבה עלינו לחזור ולסכם את מעמדו של נוהג זה. כאמור, מצוות ערבה אינה נזכרת במקרא והיא שנויה במחלוקת כיתתית, או שלפחות קיום המנהג בשבת שנוי במחלוקת. מפליא הוא שיש שתי דעות ביחס לשאלה עם מה הקיפו את המזבח (ערבה או חריות דקל). האם ייתכן שכבר לא זכרו בבירור את הנוהג שהיה מקובל וחשוב בימי המקדש? ייתכן שהמנהג היה להקיף את המזבח עם שני המרכיבים, ובמקביל היה ויכוח מסוים על הכללת חריות של דקל בהקפה. הווה אומר, גם רבי יוחנן בן ברוקה מודה שמקיפים בערבה, אלא שטוען שבימי חול היו מקיפים גם עם חריות. 
מכל מקום, הקשר בין מנהג ערבה לבין ארבעת המינים ברור על פניו, שכן גם ערבה וגם חריות של דקל הן מארבעת המינים.
איננו יודעים דבר על ראשיתו של המנהג, ודנו בכך במבוא. 

Mishnah 7

<b>מיד –</b> לאחר סיום הקפת המזבח, <b>התינוקות שמטים את לולביהם ואוכלים [את] אתרוגיהם –</b> "לשמוט" משמעו לעזוב או להשליך, כלומר זורקים את הלולבים לארץ. ייתכן גם שהכוונה להתרת האגד. הבבלי שואל, ובצדק, האם זו מצווה; אם כן – למה היא מוטלת על התינוקות ולא על הגדולים, ומתרץ שזה היה המנהג. הווה אומר, לפי ההלכה ניתן לעשות בלולב מה שהאדם חפץ, והמשנה אינה מורה הלכה אלא מתארת את המנהג (מו ע"ב). הסבר זה מצטרף למסקנה שהעלינו בתחילת הפרק. שני הפרקים האחרונים במסכת סוכה אינם פרקי הלכה בלבד אלא בעיקר תיאורי הווי, והמשנה מתארת נוהג מקומי בבית המקדש, ואולי גם בבית הכנסת. הצעירים היו אוכלים את האתרוגים לשם חיבוב המצווה. רש"י מסביר שהגדולים משמיטים את הלולבים מידי הקטנים<sup class="footnote-marker">142</sup><i class="footnote">בעל מלאכת שלמה מסביר שהגדולים לוקחים את האתרוגים של הקטנים, ואין זה גזל אלא לשם שמחה.  </i>, אך ההסבר אינו מופיע בכתב היד של רש"י. אין לפרש שהכוונה לשבת ולאחר קיום המצווה אסור להחזיק בלולב, שכן כפי שראינו בראשית הפרק גם במקדש לא נטלו לולב ביום האחרון של סוכות כשחל בשבת.
ייתכן גם שבציבור הרחב ייחסו לאתרוג המצווה סגולות רפואיות. המדרש מספר על אדם שירד מנכסיו בגלל נתינת צדקה, לקח שק אתרוגים וריפא בו את המלך החולה שחיפש את אתרוגי המצווה כרפואה (ויקרא רבה, לז ב, עמ' תתנח-ט). אמנם ייתכן שהמעשה בא להעיד רק על שכרה של מצוות לולב ושל נתינת הצדקה, ברם מתוך הדברים ניכר גם שייחסו לאתרוגים סגולות רפואיות, לפחות למחלת המעיים של המלך. המשנה אינה מעידה על נוהג זה, וספק אם גוון מיסטי זה היה לרוחם של חכמים, אך המדרש המאוחר רומז לכך. 

Mishnah 8

<b>וההלל –</b> אמירת ההלל. התוספתא ומקבילותיה מונות שמונה עשר יום שאומרים בהם הלל, כולל כל שמונה ימי חג הסוכות (תוס', פ"ג ה"ב; משנה, ערכין פ"א מ"ג). את ההלל אמרו בעת הקרבת קרבנות המוסף. בראשי חודשים לא אמרו את ההלל. ההלכה המאוחרת (הבבלית) קבעה שבשמונה עשר הימים הללו גומרים את ההלל, ובראשי חודשים אומרים "חצי הלל", כלומר הלל ללא שני פרקים. ברם, בהלכה התנאית "לקרוא" הלל ו"לגמור" הלל חד הם. שמונה ימי החג שונים מחול המועד של פסח בכך שבסוכות אומרים את ההלל גם בחול המועד, ובמקביל גם התנהלו במקדש, בימי חול המועד של סוכות, מעמדות ציבוריים נוספים (ערבה, ניסוך המים, שמחת בית השואבה)<sup class="footnote-marker">143</sup><i class="footnote">על מעמדם המשני במקצת של ימי חול המועד של פסח ראו בפירושנו למגילה פ"ג מ"ה. </i>. עם זאת אמרו הלל גם בהזדמנויות נוספות כגון בהקרבת קרבן פסח, אך התוספתא מונה רק את ההלל שאמרו בשעת הקרבת קרבנות המוסף. התוספתא עוסקת בימים שלאחר החורבן ולא בשעה שבית המקדש היה קיים. במקבילות אף מנוסח במפורש "שהיחיד גומר את ההלל", ולכן לא נזכר קרבן הפסח.
<b>והשמחה – </b>בניגוד ליתר המרכיבים שבמשנה (לולב, ניסוך המים, ערבה, הלל) אין השמחה מצווה מוגדרת אלא ציווי כללי לשמוח. בפרשנות האמוראית הובנה מצוות השמחה כהקרבת קרבן שמחה, זאת בהתאם לתפיסה ההלכתית הכללית שיש לתרגם כל ציווי כללי למצווה מוגדרת שיש לה כללים ופרטים מחייבים. ברם, במקורות התנאיים לא נזכר קרבן שמחה<sup class="footnote-marker">144</sup><i class="footnote">ראו פירושנו לחגיגה פ"א מ"ב-מ"ג. </i>. אמנם סתם ארוחת שמחה כללה בשר, אך לא היה קרבן מיוחד המבטא את חובת השמחה. מכל מקום, גם אם היה קרבן לשמחה לא הקריבוהו בשבת, וממילא לא אליו מתכוונת המשנה המורה לשמוח כל שמונת ימי החג. המשך המשנה הוא ההסבר למצוות שמחה, ומבנה פִסקה זו הוא כמו זה של יתר הפסקאות בפרק. היא פותחת בהגדרת הזמן (שמונה, שבעה או שישה ימים) וממשיכה בתיאור המצווה.
<b>שמונה –</b> ימי שמחה, <b>כיצד מלמד שאדם חייב בכבוד יום טוב האחרון שלחג כשאר כל ימות החג –</b> החג האחרון הוא חג בפני עצמו: קרבנותיו שונים והלכותיו שונות מאלו של חג הסוכות. עם זאת הוא סמוך לסוכות, ולעניין השמחה (ואמירת ההלל) המשנה מציגה אותם כרצף אחד, למרות ייחודו ושונותו. כפי שראינו היו חכמים שסברו שניתן להשלים את סעודות חג הסוכות בשמיני עצרת<sup class="footnote-marker">145</sup><i class="footnote">לעיל, פ"ב מ"ו. </i>, ברם ודאי שמצוות סוכה לא נהגה ביום השמיני. לכן:
<b>סוכה שבעה כיצד גמר מלאוכל – </b>את הארוחה של יום השביעי, הכוונה לארוחת הבוקר שנאכלה בשעה השלישית או הרביעית, שכן קדמונינו סעדו רק שתי סעודות ביום. המשנה אינה אומרת את המובן מאליו, שאין צורך לאכול ביום השמיני בסוכה. יתר על כן, נראה שהבינו שאסור לאכול בסוכה, ויש להבליט זאת, כדי להפריד בין החגים. הירושלמי קובע שמי שסוכתו ערבה עליו חייב לקדש בביתו, אך רשאי להמשיך את הסעודה בסוכה (ירו', נד ע"ג). אם כן, המשך הישיבה בסוכה הוא בעייתי. בבבל לא הייתה הלכה זו רלוונטית שכן היום השמיני היה יום טוב שני של יום השביעי<sup class="footnote-marker">146</sup><i class="footnote">במפורש מדובר על כך בבבלי, מז ע"א. </i>, וממילא ישבו בסוכה גם ביום השמיני.
<b>לא יתיר את סוכתו –</b> שכן זו מלאכה האסורה בחול המועד, <b>אבל מוריד הוא את הכלים מן המנחה ולמעלן בשביל כבוד יום טוב האחרון –</b> לפי פשוטם של דברים מותר לו להעביר כלים מהסוכה לביתו לצורך החג, אך אין הוא חייב לפגום בסוכה. לעומת זאת ההלכה המאוחרת סברה כי יש חובה לפגום מעט בסוכה, כדי להראות שמצוות סוכה הסתיימה<sup class="footnote-marker">147</sup><i class="footnote">לא נעסוק כאן בהתפתחות ההלכתית המאוחרת. </i>. המונח "מוריד" נובע מכך שלעתים קרובות הייתה הסוכה על ראש הגג<sup class="footnote-marker">148</sup><i class="footnote">לעיל, פ"ב מ"ג.  </i>. 
משנה אחרונה זו אינה חלק מגוף הפרק, שכן יש בה הלכה, בת זמנם של חכמים, ולא תיאור החיים במקדש. יתר על כן, אין בה הסבר למצוות סוכה, והסבר זה ניתן כבר בשני הפרקים הראשונים. כול שהמשנה אומרת הוא כיצד אין חוגגים את מצוות סוכה בשמיני, והלכה מעין זאת אינה משתלבת במבנה הספרותי הצורני והתוכני של הפרק. זאת ועוד, בכל המשניות הקודמות מתוארים מעשי החג בכל ימות החג, ומתי מקיימים אותם, ומשנתנו מתמקדת למעשה ביום שמיני עצרת בלבד: מה עושים בו (שמחה, הלל) ומה אין עושין בו. כאן "שמונה" אין משמעו כל שמונת הימים אלא בעיקר היום השמיני. נראה, אפוא, שהעורך הרכיב משנה זו לתוך המערכת הקדומה שעד עתה הייתה הרמונית ומסודרת. הוא מצא את ההלכות הללו במקום אחר, או שמא זהו ניסוח שלו. מכל מקום, בכך העביר העורך את משנתנו מבית המקדש ומימיו לעבר מציאות זמנו. זאת ועוד; בעריכת הפרק יש מסר ספרותי סמוי. השמחה ואמירת ההלל במציאות של ימי התנאים מצטיירת כהמשך של נוהגי המקדש וכחלק מהם. כידוע הועתקו לאחר החורבן חלק מנוהגי המקדש לבית הכנסת ולבית הפרטי<sup class="footnote-marker">149</sup><i class="footnote">ראו הנספח למסכת ראש השנה.  </i>. המשנה שלנו מבטאת את התהליך ותומכת בו. 

Mishnah 9

<b>ניסוך המים שבעה כיצד –</b> כל ימי החג מנסכים מים, בחול ובשבת, אם כי בשבת מנסכים בצורה שונה במקצת, כפי שיוסבר להלן. ניסוך המים אינו נזכר בתורה ואינו מופיע אצל יוספוס, פילון או מקורות אחרים חוץ-רבניים<sup class="footnote-marker">150</sup><i class="footnote">קדמ', ד 246-245, וראו במבוא למסכת.  </i>. כמו לגבי ערבה כך גם כאן מצינו במקורות הסברים שונים למקורה של המצווה. רבי יוחנן אומר כי זו הלכה למשה מסיני, רבי חוניה דבקעת בית חוורן אומר כי זה מיסוד נביאים (ירו', נד ע"ב; בבלי, תענית ג ע"א)<sup class="footnote-marker">151</sup><i class="footnote">ראו תבורי, מועדים, עמ' 198. </i>, ויש המוצאים לכך במידת מה אסמכתא מן המקרא. הדעה האחרונה מיוחסת לתנאים קדומים כרבי עקיבא ורבי אליעזר (ירו', נד ע"ד ומקבילות)<sup class="footnote-marker">152</sup><i class="footnote">ממשנת זבחים פי"ג מ"ו משמע שלרבי אליעזר ניסוך המים הוא מהתורה, ועונשו של המנסך שלא במקום המיועד הוא כדינו של השוחט בחוץ. </i>. בספרות האמוראים, ובעיקר בתלמוד הבבלי, ראו בהסברים אלו מחלוקת, שכן הבינו את המונח "הלכה למשה מסיני" כמונח משפטי להלכה שניתנה בסיני ואינה כתובה במקרא. אגב כך לא חששו להעמיד את רבי יוחנן או את רבי חוניה כחולקים על תנאים קדמונים<sup class="footnote-marker">153</sup><i class="footnote">כך בירו', שם נד ע"א. בירושלמי המחלוקת נרמזת, אך היא מופיעה בבירור בעיקר בתלמוד הבבלי. </i>. ההסבר בתלמודים הוא "שכחום וחזרו ויסדום", הווה אומר שמצוות ניסוך מים היא גם דבר תורה וגם תקנה מאוחרת. הסבר זה אינו יכול להיות הסבר היסטורי. אם שכחו את ההלכה – כיצד זה ידעו אמוראים כי היא מן התורה? מה עוד שהירושלמי אומר במפורש על דברי רבי יוחנן "ודלא כרבי עקיבא". נראה שההסבר הוא אחר. כפי שכבר אמרנו<sup class="footnote-marker">154</sup><i class="footnote">לעיל מ"ג. </i>"הלכה למשה מסיני" היא היגד דתי ולא אמת היסטורית. אין משמעו שמשה הוריד את ההסבר מסיני, אלא שהוא אמת לאמִתה ללא פקפוק<sup class="footnote-marker">155</sup><i class="footnote">ספראי, הלכה למשה מסיני. </i>. הסבר זה מנוגד במידת מה למי שאומר שההלכה היא דבר תורה, אך אין זו מחלוקת עקרונית אלא משמעות דורשין בלבד. בספרות האמוראית קיבל המונח "הלכה למשה מסיני" משמעות משפטית, וכך נוצרה הסתירה.
נחזור להגדרות של חכמים. רבי יוחנן ("הלכה למשה מסיני") ורבי חוניה ("מיסוד נביאים") מודים כי ניסוך המים אינו דבר תורה. רבי עקיבא אומר שניסוך המים הוא מן התורה. בספרי רבי עקיבא אומר שיש לנסך מים "כדי שיתברכו לכם גשמי השנה" (ספרי במדבר, קנ, עמ' 196; בבלי, ראש השנה טז ע"א), אך אין זה הסבר למקורו של החג אלא לסיבתו ולמטרתו<sup class="footnote-marker">156</sup><i class="footnote">ספרי, פנחס קג, עמ' 196. זאת כנגד תבורי, שם. להסבר הדרשה ראו תבורי, שם. סביר יותר שהדרשה מבוססת על נוסח שונה במקצת של הכתובים. </i>. ברם, רבי יהודה בן בתירא ורבי נתן מוצאים להלכה סמך רחוק מהתורה. בירושלמי הדרשה מיוחסת לרבי עקיבא ולרבי אליעזר. בתלמוד הבבלי הדעה שניסוך המים הוא דבר תורה מיוחסת לאמורא רב עינא, והוא מסתמך על פסוק בישעיהו. כך או כך, ניסוך המים אינו נזכר במפורש במקרא (בבלי, מח ע"ב).
ברם, במקרא יש רמזים רבים לנוהג מקובל של ניסוך מים. כבר הבבלי קושר את הפסוק למשפט "ושאבתם מים בששון ממעיני הישועה: ואמרתם ביום ההוא הודו לה' קראו בשמו הודיעו בעמים עלילותיו..." (ישעיהו יב ג-ד). הפסוק מתאר מעמד של תפילה או של זבח. קשה שלא לראות את הקשר בין פסוק זה לאחד מפרקי תהילים, "הודו לה' קראו בשמו הודיעו בעמים עלילותיו" (קה א). תהא משמעות הקשר אשר תהא, שאיבת המים מופיעה כמרכיב בפולחן. מעמד פולחני אחר מתואר בספר שמואל: "ויקבצו המצפתה וישאבו מים וישפכו לפני ה'..." (שמואל א ז ו), ואף דוד ניסך מים לפני ה' (שמואל ב כג טו-טז). מדובר אמנם במים שהגיעו לדוד על ידי מעשה גבורה, אך דומה שניסוך מים נחשב למעשה פולחן מקובל. אליהו אף הוא מנסך מים על מזבח ה'. אמנם שם נראה כאילו רצה להבליט את עצמת האש הבאה ממרום ובוערת למרות המים (מלכים א יח לד ואילך), אך לאור המקבילות נראה כי ניסוך מים היה מדרכי הפולחן הקדומים בישראל.
המונח "נסך" נזכר במקרא עשרות פעמים. בסדרי הקרבנות הוא קשור, כמובן, לניסוך היין עם הקרבן, אך המונח מופיע לעתים קרובות בהקשרים של עבודה זרה<sup class="footnote-marker">157</sup><i class="footnote">ירמ' מד יח-יט; ישעיהו נז ו; יחזקאל כ כח; תהילים טז ד; יחזקאל לט ועוד מקומות רבים. </i>. לא ברור מה ניסכו במקומות אלו – יין, מים או שמן<sup class="footnote-marker">158</sup><i class="footnote">כך בבראשית כח יח; לה יד. </i>. לאור המקבילות נראה כי לפחות בחלק מפולחנות קדם מקובל היה לנסך גם מים לאל או לה'. ברם בכל המקבילות הללו, היהודיות והנכריות, הניסוך הוא תוספת לקרבן, ואילו מעמד ניסוך המים הוא מעשה הקרבה, או מעין הקרבה, כשלעצמו.
ניסוך המים לא היה מקובל על הצדוקים (להלן), וזו כנראה סיבה מיוחדת לחיפוש אחר עוגן קדום למנהג. עם זאת, כפי שאמרנו לגבי ערבה, גם אם הצדוקים לא חלקו על כך עדיין החיפוש אחר שורשי המנהג הוא צורך פרושי פנימי, במיוחד משום שהמעמד נעשה גם בשבת.
ניסוך המים התבצע לאחר הקרבת התמיד, כלומר בשעה השנייה או השלישית של היום. התוספתא אומרת שזמן זה נקבע כי פעם התחוללה מהומה בעקבות ניסוך המים והמזבח נפגע. באותו היום הושבתה העבודה, מן הסתם בעיקר בגלל המהומה הרבה. מכל מקום, קשה להניח כי אכן בגלל אירוע זה שינו את סדרי העבודה במקדש. יש להניח כי זמנו של האירוע נקבע משיקולים פנימיים. בדרך כלל היה בית המקדש סגור בלילה והוא נפתח לשם עבודת התמיד בבוקר. בסוכות חגגו בלילה את שמחת בית השואבה וניסוך המים, ובמקביל לחלק האחרון של ריקודי שמחת בית השואבה החלו בעבודת התמיד<sup class="footnote-marker">159</sup><i class="footnote">רבי יהושע בן חנניה מתאר כך את ימי הסוכות שבהם עוברים אנשים משמחת בית השואבה לתמיד של שחר, ללא הפסקת שינה ביניהם (תוס', פ"ד ה"ה). </i>. רק אחר כך התפנו למעמדות נוספים כהקפת המזבח בערבות וניסוך המים. לאחר מכן הקריבו את קרבנות המוסף, ועמם אמרו (שרו) את ההלל. 
<b>צלוחית של זהב מחזקת שלושת לוגים –</b> צלוחית היא כלי בינוני. כאן מדובר על צלוחית המחזקת שלושה לוגים שהם 0.8 ליטר<sup class="footnote-marker">160</sup><i class="footnote">לפי חישוב שנפח הסאה הוא כעשרה ליטר. בסאה שישה קבים, כלומר כל קב הוא כ- 1.6 ליטר. בקב שישה לוגים ושלושה לוגים הם מחצית הקב, כלומר 0.8 ליטר. </i>, 4-3 כוסות מים של היום. הצלוחית מופיעה רבות בספרות חז"ל, בדרך כלל ככלי שיש לו פתח צר במיוחד. מידת המינימום של נייר שיש לו שימוש כלשהו היא "נייר... כדי לכרוך על פי צלוחית קטנה"<sup class="footnote-marker">161</sup><i class="footnote">משנה, שבת פ"ח מ"ב; תוס', שם פ"ח הי"ב ומקבילות; ברנד, כלי חרס, עמ' תנג-תסב. </i>, וכן "צלוחית שפיה צר..." (משנה, פרה פי"ב מ"ב; תוס', פי"ב ה"ו, עמ' 640 ועוד). על כן הייתה טבילת הצלוחית בעיה, שכן היה חשש שהמים לא יחדרו לגוף הכלי (תוס', מקוואות פ"ו הכ"ב, עמ' 659). אגב דין זה אנו שומעים שכתפותיה של הצלוחית גבוהות מצוואר (אוגן) הכלי. לדעת ברנד הייתה לצלוחית קרקעית ישרה ועליה עמד הכלי, ודפנות מאונכות וישרות. בצלוחית נשמרו משקאות יקרים במיוחד, וכך למשל החזיקו את מי החטאת בצלוחית. במקרה שלנו נבחרה הצלוחית משום שרצו לנסך את המים באטיות על המזבח (איור 28). לעבודת המקדש נבחר כלי מזהב, כמו גם להשריית הערבות, להוד ולתפארת, כמקובל במקדש.
<b>היה ממלא מן השילוח – </b>השילוח הוא המעיין הסמוך למקדש, אך קשה להניח כי משום כך בלבד נבחר. מבחינת הנהגת הטקס ניתן היה לבחור מעיין רחוק יותר, כדי לעשות פומבי להבאת המים. ניתן היה גם להשתמש במי אמות המים שהגיעו עד המקדש. הטקס הפומבי החל רק עם הכניסה למקדש<sup class="footnote-marker">162</sup><i class="footnote">להלן, פ"ה מ"ה. </i>, ועל כן מבחינה זו לא הייתה חשיבות למקום שממנו נלקחו המים. קרוב לוודאי שהשילוח נבחר משום שייחסו למעיין חשיבות, או אפילו קדושה. גם את מי החטאת מילאו מן השילוח, וגם כאן נעשה מילוי המים בטקס רב רושם<sup class="footnote-marker">163</sup><i class="footnote">תוס', פרה פ"ג ה"ב, עמ' 631, והשוו משנה, זבים פ"א מ"ה; תוס', שם פ"א ה"י, עמ' 677 ומקבילות, ושם השילוח נזכר כשם מקום רגיל בלבד. </i>. במקום אחד נזכר כי שלחו לשם אדם חולה, ומתקבל הרושם כי היה זה אתר מקובל שנשלחו אליו חולים להתרפא<sup class="footnote-marker">164</sup><i class="footnote">יוחנן ט 7. </i>. מאוחר יותר אנו שומעים על אגדות שנקשרו למעיין, כאילו הוא נובע רק שישה ימים בשבוע<sup class="footnote-marker">165</sup><i class="footnote">לימור, נוסעים, עמ' 32, 89 ואילך. </i>. גם בליטורגיה הנוצרית המאוחרת, שהושפעה מעט מהמנהגים היהודיים, נועד לשילוח מקום של כבוד, ושכנו שם כנסייה ומקום קדוש. במשנתנו משתמע שאת המים שאבו ממעין השילוח והביאום למקדש בצלוחית. זאת בניגוד מה למשנת מעילה (פ"ג מ"ז) שממנה משתמע שהמים הובאו בכד של זהב וממנו נמזגו לצלוחית. הבדל זה בין המסורות מעלה את החשש שמא חכמים כבר התקשו לזכור את כל הפרטים, או שכבר בימי הבית היו נוהגים שונים (תמונה 13). 
<b>היגיעו לשער המים –</b> שער המים הוא השער המזרחי בצד הדרומי של מתחם העזרה. לפי רבי אליעזר בן יעקב הוא נקרא כך משום שדרכו הביאו את המים לניסוך המים. בספרות גם טעמים נוספים, ובעיקר משום שדרך השער הזה ינבעו מים לעתיד לבוא. אגדה זו היא חלק מנבואה עתידית לזמן שבו ינבע מעיין מים חיים מהמקדש ויזין את כל העיר ואת אזור המדבר (תוס', פ"ג ה"ג)<sup class="footnote-marker">166</sup><i class="footnote">ראו בהרחבה בפירושנו לשקלים פ"ו מ"ג. </i>. הסבר זה אגדי מטבעו. ייתכן שהוא נקרא כך משום שהיה סמוך למאגרי המים העיקריים שבמקדש, ונדון בכך בפירושנו למסכת מידות.
<b>תקעו והריעו ותקעו –</b> עם כניסת התהלוכה של המים תקעו, הריעו ותקעו לכבוד התהלוכה והמים. כל התקיעות במקדש היו משולשות, "תקיעה תרועה ותקיעה"<sup class="footnote-marker">167</sup><i class="footnote">להלן, פ"ה מ"ה. </i>. התקיעה שיוותה למעמד סטטוס של עבודה הקרובה להקרבת קרבנות. לא נאמר מי הם התוקעים. בדרך כלל הכוהנים הם שתקעו. אמנם לפי הלכת חכמים באופן תאורטי גם ישראלים רשאים לתקוע (תוס', ראש השנה פ"ד [ב] ה"א ומקבילות רבות), אך עמדה זו נשארה כמשאלת לב<sup class="footnote-marker">168</sup><i class="footnote">בר-אילן, כוהנים, עמ' 70-31; להלן, פ"ה מ"ה, ובהרחבה בנספח למסכת שקלים. </i>. כפי שכבר הערנו פעמים מספר חכמים שאפו לבזר את עבודות המקדש ולאפשר גם למי שאינם כוהנים למלא תפקידים במקדש. לגישה זו רקע אידאי וחברתי כאחד. בתחום האידאי זהו מאבק להפיכת כל העם לממלכת כוהנים, ולשותפים בעבודת ה'. בתחום החברתי זהו מאבק, בחלקו סמוי, על עמדות כוח והנהגה דתית. יהיו הנימוקים אשר יהיו, בפועל בכל האזכורים שבידינו הכוהנים הם שתוקעים, ומן הסתם כך הדבר גם בתקיעה שבה אנו עוסקים.
<b>עלה –</b> לא נאמר מי הוא העולה, האם הוא כוהן או לא. לפי ההמשך נראה כאילו היה זה הכוהן הגדול עצמו, הממשיך בניהול המעמד,<b> בכבש – </b>של המזבח, <b>ופנה לשמאלו –</b> הכבש היה מדרום לצפון ופנייה שמאלה היא למערב, אל קודש הקודשים. מקום הניסוך היה בקצה הדרום-מערבי של המזבח (משנה, זבחים פ"ו מ"ב), והכוהן פנה לשם בדרך הקצרה. מסלול זה היה ייחודי לחג. בדרך כלל הייתה התנועה במקדש היקפית ומימין לשמאל (נגד כיוון השעון) (משנה, זבחים פ"ו מ"ג; יומא פ"ה מ"ה, ועוד), אך כאן פנה הכוהן שמאלה כדי ללכת בדרך הקצרה.
<b>ושני ספלים שלכסף היו שם –</b> מבעוד מועד הוכנו שני ספלים ששימשו כל השנים לאותה מטרה. ייתכן מאוד שהספלים ניצבו שם, כלומר על המזבח, דרך קבע. ספל הוא מעין קערית בלשון ימינו (איור 29), מכל מקום הסדרי הניקוז המתוארים ודאי שהיו מבעוד מועד. לא ברור היכן הוא "שם". במשנת תמיד יוצא שהכוהן סיים את הקפת המזבח בקרן דרומית מערבית ואז ניסך, כלומר שם היו הספלים, אבל ייתכן שהם ניצבו במקום אחר על המזבח ובקרן המצוינת רק הסתיימה הקפת המזבח. מסתבר שהספלים היו על הצלע המזרחית של המזבח כדי שיראו העם את מעשי הכוהן.
<b>רבי יהודה אומר שלסיד היו – </b>סיד בלשון חכמים הוא טיח. בהמשך נאמר "אלא שהיו...", והדבר מעיד כי הספלים עצמם היו מסיד. יש להניח שהכוונה לכלי אבן מעין אלו שמאות מהם נתגלו בחפירות, ולהלן נציע הסבר מדוע העדיפה המשנה את המינוח "של סיד" על פני המינוח המקובל "של אבן" (איור 30 כוסות אבן), <b>אלא שהיו מושחרים מפני היין –</b> על כן נראה היה מרחוק כאילו הספלים הם מכסף שהושחר, אך למעשה היו כלי אבן, <b>ומנוקבין כמין שני חטמים דקים – </b>לשני הספלים היה נקב שדרכו זרמו או נטפו המים, <b>אחד מעובה ואחד מידק כדי שיהו שניהם כלים בבת אחת – </b>מעמד ניסוך המים הוא שפיכת מים ויין יחדיו דרך נקבי הספלים אל מערכת הניקוז של המקדש. מכיוון שהיין סמיך מהמים הועידו למים את הנקב הצר יותר, כך ששפיכת המים והיין הסתיימה כאחת. לא נאמר מהיכן הביאו את היין. ניסוך יין היה תדיר, ובכל יום ניסכו יין פעמיים במסגרת הקרבת התמידים (משנה, תמיד פ"ז מ"ג). ברם הניסוך בחג היה שונה, הווה אומר שלא ניסכו את יין התמיד. בפרשת פנחס מפורטים קרבנות החג ונזכרים בה המנחה והנסכים (במדבר כט יח ועוד), ואולי זהו המקור המקראי למצוות ניסוך היין החגיגית של סוכות; כלומר, בסוכות ניסכו גם מים ולא רק יין כבכל יום.
המשפט "של סיד היו" נועד להסביר מדוע טעו הרואים וסברו שהספלים הם של כסף. במשנה מופיעות מחלוקות רבות על פרטים עובדתיים במקדש, ולא שמענו הסבר כיצד נוצרה המחלוקת והטעות. על כן ההסבר כאן מעורר תחושה שיש דברים בגו, ואין לקבל את הדברים כפשוטם. יתר על כן, הבבלי שואל מדוע היו שני הספלים שחורים, הרי רק אחד מהם היה של יין והשני נועד למים. תשובת הבבלי (מח ע"ב) היא שלעתים החליפו את הספלים וגם השני השחיר. הסבר זה רחוק מלספק, שהרי החלפה כזאת אמנם אינה פוסלת את הניסוך (להלן), אבל ודאי לא הייתה תדירה ולא היה בה כדי להשפיע על גוון הספל. מים גורמים לארוזיה ובטווח ארוך הם עלולים להשחיר את כלי האבן, אבל קשה להאמין שהדבר גרם לשינוי גוון הספל, הרי ניתן לשטוף ולנגב אותו. כלי האבן שנמצאו בחפירות בולטים בלובנם, שהרי נחצבו מאבן גיר (סיד), וקשה להאמין שהשחירו ככלי כסף. מעבר לכך יש לשאול: הרי כל כלי המקדש היו של כסף וזהב (משנה, פסחים פ"ה מ"ה וראו פירושנו לה), ומדוע כאן השתמשו בכלי אבן? 
כלי האבן נועדו בעיקרם לשמירת הטהרה, שהרי אין הם מקבלים טומאה. השתמשו בהם בעיקר במקומות ובזמנים שבהם הקפידו הקפדה יתרה על טהרה, ונעסוק בכך בקצרה במבוא למסכת חגיגה. אלא שהשימוש בהם היה כרוך בוויכוח בין-כיתתי. האיסיים לא קיבלו כנראה את טהרת כלי האבן, אם כי בחורבת קומרן נמצאו כלים כאלה. הצדוקים תבעו כנראה את השימוש בהם, ובבתי העשירים (הכוהנים) שנחפרו בירושלים נמצאו כלי אבן רבים. עדות למתח בין-כיתתי יש במסורת העוסקת בשאיבת מים להכנת אפר הפרה האדומה. המשנה מספרת: "חצרות היו בירושלים בנויות על גבי סלע, ותחתיהם חלול מפני קבר התהום. ומביאים נשים עוברות ויולדות שם, ומגדלות שם את בניהן. ומביאים שוורים ועל גביהן דלתות, ותנוקות יושבין על גביהן, וכוסות של אבן בידם. הגיעו לשלוח, ירדו ומלאום ועלו וישבו על גביהן..." (משנה, פרה פ"ג מ"ב)<sup class="footnote-marker">169</sup><i class="footnote">ראו פירושנו לאתר ובמבוא למסכת פרה.  </i>. חוט של אגדה משוך על הסיפור הבא להדגיש עד כמה הקפידו לבל תיווצר אפשרות שהכלי ששואבים בו את המים ייטמא והמים ייפסלו. ההגזמה בולטת בכל אחד מהפרטים. התוספתא מוסיפה על כך: "אמרו לפני רבי עקיבה משום רבי ישמעאל כוסות של אבן היו תלויות בקרני שוורים, כיון ששוורים שחו לשתות נתמלאו הכוסות. אמר להם אל תתנו מקום למינין לרדד (לרדות) אחריכם" (תוס', פרה פ"ג ה"ג, 631).
אם כן, לדעת רבי עקיבא ההקפדה היתרה היא דעתם של מינים, ומן הסתם אלו הצדוקים המקפידים על טהרה. עם זאת, אף שהדרישה לכלי אבן מבטאת מן הסתם הקפדה רבה על דיני טהרה, איננו יכולים לקבוע בוודאות שההקפדה מבטאת את דעת הצדוקים, שכן הם התנגדו לניסוך המים מכול וכול. אמנם בהחלט ייתכן שהם גם אלו שתבעו שימוש בכלי אבן, אך אולי היו אלו דווקא קבוצה מתוך חוגי פרושים שהקפידו על טהרה מעבר לדרישות ההלכה. מכל מקום, המחלוקת על טיב הכלים מבטאת ניגודי גישות בדבר צורכי הטהרה. במשנה המחלוקת מעומעמת, והיא מוצגת כמחלוקת טכנית הנובעת מהמראה הדומה של הכלים. גם המינוח המקובל "כלי אבן" הוחלף במינוח סתמי ונטרלי יותר, "של סיד". תופעה דומה של עמעום מחלוקות כיתתיות מצינו גם במשניות אחרות<sup class="footnote-marker">170</sup><i class="footnote">ראו, למשל, פירושנו לברכות פ"ד מ"ד.  </i>.
הספלים היו מנוקבים. לא נאמר להיכן הגיעו הנקבים, אך מן הסתם התנקזו לאמת המים המנקזת את מי המקדש. על נקבי הניקוז הללו אנו שומעים ממקורות נוספים (משנה, יומא פ"ה מ"ו; מעילה פ"ג מ"ד; מידות פ"ג מ"ב).
<b>מערבי שלמים –</b> הנקב המערבי נועד למים, <b>ומזרחי שליין –</b> הנקב המזרחי נועד ליין, <b>עירה שלמים בתוך שליין או שליין בתוך שלמים יצא –</b> אם טעה בתום לב והחליף את הנקבים ומזג את המים לנקב המזרחי שנועד ליין ולהפך – יצא ידי חובה.
<b>רבי יהודה אומר לוג היה מנסך כל שמונה –</b> רבי יהודה חולק על התיאור שבמשנה בשני סעיפים. הוא סבור שצלוחית המים הכילה רק לוג אחד ושניסכו כל שמונה, כלומר גם בשמיני של סוכות. מעתה המשנה חוזרת לדעת הכול.
<b>ולמנסך אומרין לו הגבה את ידך –</b> הכוהן עמד ופניו מערבה וגבו אל הציבור הרחב, על כן קשה היה לראות היכן וכיצד ניסך את המים והיין. מסתבר שהייתה סיבה לחשוד בכוהן הגדול שאינו מנסך כהלכה, <b>שפעם אחת ניסך על רגליו –</b> אותו כוהן גדול לא ביצע את העבודה כהלכה בכוונה, ואף התגרה בציבור, שכן שפיכת המים על הרגליים יש בה מרכיב של ביזיון, <b>ורגמוהו כל העם באתרוגיהם – נ</b>יסוך מים שלא למקום הנכון הוא ככל עבודה שאינה מתבצעת כהלכה. משנת זבחים מונה את המנסך "מי חג בחג בחוץ" יחד עם כל המקריבים מחוץ למזבח (פי"ג מ"ו)<sup class="footnote-marker">171</sup><i class="footnote">שאלת העונש המדויק המוטל על המנסך בחוץ והקשר לשאלה האם הניסוך הוא מהתורה או מדרבנן נדונו לעיל. </i>. מעבר לכך, יש בכך ביטוי ברור של זילות המנהג והתנגדות לו. כזכור, כבר שיערנו שהצדוקים התנגדו למנהג ניסוך המים. המשנה אמנם אינה אומרת במפורש למה ניסך הכוהן את המים על רגליו, אך סביר כי עשה זאת כוהן צדוקי. בתוספתא מסופר: "מעשה בביתסי אחד שניסך על רגליו ורגמוהו כל העם באתרוגיהן ונפגמה קרנו של מזבח ובטלה עבודה בו ביום עד שהביאו גוש אחד של מלח ונתנו עליו כדי שלא יראה מזבח פגום" (פ"ג הט"ז). בבבלי המעשה שבמשנתנו מיוחס לצדוקי אחד (מח ע"ב). בירושלמי לא נאמר מי היה המנסך, אך כפי שכבר אמרנו הירושלמי סבור שכל מעשי ההתנגשות בין צדוקים לחכמים במקדש מעשה אחד הם. כך הוא מאחד את המעשה שלפנינו עם יתר הסיפורים על כוהנים צדוקים, וברור היה לתלמוד שגם ניסוך המים על הרגליים היה מעשה של צדוקי.
יוספוס מספר בקדמוניות על ינאי המלך שעמד על המזבח להקריב, והעם זרקו בו אתרוגים ועלבו בו<sup class="footnote-marker">172</sup><i class="footnote">קד', יג 372. </i>. חוקרים רבים סברו שמעשה זה הוא המעשה הרמוז בספרות חז"ל, אף שאין לכך ראיה של ממש. יוספוס אינו תולה במלך חילול קודש, ומסביר את זעמו של ההמון בסיבה הלכתית אחרת (שאמו הייתה שבויה ולכן הוא פסול לכהונה). טענה זו חוזרת בספרות נגד שליטים שונים מבית חשמונאי, ולא נרחיב בה כאן<sup class="footnote-marker">173</sup><i class="footnote">ברייתא בבבלי, קידושין סו ע"א; קד', יג 202. שם מדובר באמו של יוחנן הורקנוס הראשון.  </i>. מכל מקום, המעשה בינאי הסתיים בפעולה צבאית של חייליו השכירים של המלך שנכנסו למקדש וטבחו בהמון. שבירת קצה המזבח הייתה, אפוא, רק אחת התוצאות העגומות של המעשה. מן הראוי להעיר שבזיכרון הלאומי נשמר זיכרון השבר של קצה המזבח והרצח נשכח, ואילו אצל יוספוס סדר העדיפויות הפוך. גם אם אין זה אותו מעשה הרי שעדיין מעניין לראות מה בררו חז"ל כראוי להיזכר ומה חשב יוספוס כזיכרון חשוב.
עוד יש להעיר שרגימה באתרוגים היא תגובת התנגדות רגילה, ונזכרת גם במעשה אחר שאינו קשור לניסוך המים (בבלי, קדושין עג ע"א).

Mishnah 10

<b>כמעשהו בחול כן מעשהו בשבת –</b> זה מטבע לשון המופיע כבר בפרקנו (לעיל מ"ו), וייחודי להסדרי המקדש<sup class="footnote-marker">174</sup><i class="footnote">ראו עוד פסחים פ"ה מ"ח.  </i>. מטרתו לקבוע את ההבדלים שבין שבת ויום טוב. גם מי שסבור שניסוך המים הוא דבר תורה סבור שהבאת המים אינה דוחה שבת. ראינו כי כך נהגו גם לגבי הלולב וגם לגבי הערבה. ייתכן שרבי אליעזר חולק על כך וסבור, לשיטתו, שגם מכשירי מצווה דוחים את המצווה, ולכן מותר להביא את המים בשבת, אבל קרוב לוודאי שגם הוא יודה שיש להשתדל להכין את המים מלפני השבת.
<b>אבל</b><sup class="footnote-marker">175</sup><i class="footnote">כך בכתב יד קופמן, אבל בשאר כתבי היד "אלא", וכן במשנה ו לעיל.  </i><b> שהיה ממלא מערב שבת חבית של זהב –</b> "חבית" היא כד, כלומר כלי קיבול רגיל, אך ככל כלי המקדש הוא מזהב, <b>שאינה מקודשת – </b>לפי ההלכה מים מקודשים שלנו, כלומר ששהו גלויים במשך הלילה, נפסלים בכך. העיקרון הוא שיש לטפל במי הקודש ביראה ובכבוד, על כן אין להניח את המים שנשאבו למשך הלילה (ירו', נד ע"ב). לפיכך מניחים את המים בחבית של חול, ועדיין אין אלו מי קודש.
<b>מן השילוח – </b>את המים שאבו מן השילוח, כמו את מי הניסוך ביתר ימות השבוע, <b>היה מניחה בלשכה –</b> לא נאמר באיזו לשכה, <b>נשפכה או נתגלתה –</b> קדמונינו האמינו שמים שנותרו מגולים עלול נחש לשתות מהם ולהותיר ארס מסוכן במים. לפיכך נפסלו המים ונאסרו לשימוש לפי ההלכה, אף שמבחינה טכנית מים עם ארס של נחש ניתנים לניסוך (משנה, תרומות פ"ח מ"ד-מ"ז; תוס', שם פ"ז הי"ב-הי"ד). המחקר המודרני עומד על כך שאין סכנה בארס נחש שחדר למים, אך בהחלט ייתכן שבעבר לא ידעו זאת וחששו מארס הנחש. 
ברם, עיון במקורות מצביע על כך שהחשש מארס הנחש התערב בחשש מיסטי כללי יותר (ראו פירושנו לתרומות פ"ח מ"ד). כך אנו שומעים שחלב גוי אסור משום שאולי היה מגולה, מכאן שהכיסוי נתפס כמצווה יהודית פנימית ולא כחשש פיזי המקובל על הכול (ירו', שבת פ"א ה"ד, ג ע"ד). יוספוס מצטט את הרמיפוס המצטט את פיתגורס והלה כותב על מנהג יהודי שלא לשתות "מי נחשים"<sup class="footnote-marker">176</sup><i class="footnote">נגד אפיון, א 164; שטרן, סופרים יווניים ורומיים, עמ' 95; התרגום לפי ליברמן, ירושלמי, עמ' 49.  </i>; בכך יש מקבילה קדומה למשנה, אך בעיקר משתמע ממנה כי לפנינו מנהג דתי יהודי, ולא נוהג המבטא זהירות וחשש רפואי. במקום אחר מסופר על חסיד שהיה מלגלג על החשש מגילוי ונענש בכך שחלה ונאלץ לשתות ביום הכיפורים (ירו', תרומות פ"ח ה"ד, מה ע"ג). החסיד, הסומך על הסעד האלוהי, מזלזל בחשש, ועורך הסוגיה רואה בכך חטא. מהסיפור משמע שהחסיד ננזף לא על חוסר זהירות אלא על זלזול בהוראת חכמים<sup class="footnote-marker">177</sup><i class="footnote">מרקוס, טז 18, מתבטא ברוח הדומה לעמדת החסידים ומבטיח שתלמידי העדה לא ייפגעו מרעל נחשים. </i>. אם כן, האיסור להשתמש במים מגולים אינו נובע רק מכך שאלו נפסלו לשתייה מסיבות בריאותיות, אלא שמים מגולים נחשבו נחותים ובלתי ראויים לעלות על שולחן גבוה. 
היו גם חכמים שהסתייגו מהפן המיסטי הרמוז. בעל מלאכת שלמה, למשל, מסביר שאם יש ארס במים הרי שאין כאן מים כשיעור, ומן הסתם גם אסור להרבות במים, ולכן המים פסולים. אך זו התפלפלות משפטית שהמשנה אינה שותפה לה.
היה ממלה מן הכיור – הכיור היה מחובר למאגרי המים התת קרקעיים של המקדש. לניסוך המים לא נדרשו מים חיים, שכן הם הובאו למקדש בכלי רגיל, ומבחינה זו השאיבה של הכיור אינה נחותה ממים המובאים מהשילוח. אלא שמי השילוח הובאו במעמד ציבורי ובתהלוכה חגיגית, ורק בלית ברירה ויתרו על התהלוכה והמעמד הציבורי. הכיור עצמו היה מיכל מים גדול, ומילאו אותו מערב שבת. חז"ל אסרו שאיבת מים בשבת, ואפילו אסרו הזרמת מים למקדש ללא שאיבה<sup class="footnote-marker">178</sup><i class="footnote">ראו פירושנו לפסחים פ"ה מ"ה ולעירובין פ"י מט"ו, ושם הארכנו בעניין. לפי ההלכה הפורמלית של חז"ל מותר לשאוב מים במקום שהוא רשות היחיד או שיש בו עירוב. ברם, במקדש מיעטו בשאיבה. התירו אותה מכמה בורות מוגדרים, אך בדרך כלל לא שאבו. גם בבית הפרטי מיעטו בשאיבה, והכנת מים לשבת הייתה מהפעולות הרגילות שלפני שבת, אף שברוב הבתים היו הבורות בחצר ומותר לטלטל מהבור לבית; ראו להלן פירושנו לפ"ה מ"ה בשם התוספתא, פ"ד הי"א. </i>. בתחום זה של שאיבה בשבת במקדש לא הייתה ההלכה עקבית, ונראה שעיצוב הנוהג הלכה למעשה נעשה לא רק בעקבות ההלכה המשפטית אלא גם הושפע מהלחצים הכיתתיים וממנהגים שגובשו בעבר.
שמים והיין המגולים פסולים מעל גבי המזבח – כפי שהוסבר לעיל. 

Chapter 5



Mishnah 1

החלק הראשון של הפרק עוסק בשמחת בית השואבה. עיקר שמחת בית השואבה הוא חגיגת ריקודים בעזרת נשים בלילה. בסופה של השמחה, בבוקר, התנהלה תהלוכה, מאוד לא אופיינית למקדש, משער המקדש מזרחה לשער התחתון, הוא השער המזרחי של עזרת נשים. כמו הקפת המזבח בערבות וכמו ניסוך המים גם שמחת בית השואבה אינה נזכרת בתורה, וכן לא אצל פילון ולא אצל יוספוס, וכמובן גם לא בספרות הכיתתית, אם כי זו קטועה והיעדר אזכור לחגיגה אינו מעיד דבר. ברם, בניגוד לשני המעמדות האחרים אין רמז לשמחת בית השואבה או לחגיגה דומה בנוהגים המקראיים, ואף אין בספרות חז"ל דיון על מקורו של הנוהג. במקביל, אין כל סימן שהיו כתות שהתנגדו לשמחת בית השואבה, ולא מסופר על צדוקים שחלקו על הנוהג.
ריקודים בחצרות מקדש הם מן המנהגים המקובלים במקדשים ובטקסים דתיים במזרח ונעסוק בכך גם בפירושנו לסוף תענית, אם כי שם מדובר בריקודי נשים והם מחוץ למקדש, ואצלנו בריקודי גברים (תמונה 14, איור 31). 
אך התהלוכה משער המקדש מזרחה נראית ייחודית. זה המעמד היחיד המוכר לנו שאינו כולל הבאה של משהו, או כניסה של חוגגים אל המקדש, כמו הבאת ערבות, ביכורים, תהלוכת ניסוך המים או עלייה לרגל, אלא יציאה משערי המקדש אל השער החיצוני של המתחם. כל אלו נותנים לשמחת בית השואבה אופי מיוחד. 
תיאור החג דלהלן מבוסס על ניתוח המקורות ופירוש המשניות של הפרק, וכאן נסכם את המסקנות שנעלה להלן.
במוצאי החג החלו בהתקנת מקום לנשים על גג הלשכות השונות שבעזרת נשים<sup class="footnote-marker">57</sup><i class="footnote">היו פרשנים שתהו כיצד התירו לעצמם בני התקופה לשנות משהו במבנה המקדש. אך מבנה המקדש עבר שינויים רבים, קבועים וזמניים, וכל השאלה אינה היסטורית. </i>, ובאותו זמן הוצבו עמודים ועליהם מנורות ענק. אל העמודים הושענו סולמות. על המנורות ניצבו ספלי זהב (קעריות בלשון ימינו) שנפח כל אחד 30 לוג (12.5 ליטר). המספרים עמומים במקצת, ונראה שניצבו ארבעה עמודים ובכל עמוד ארבעה ספלים, בנפח כולל של 120 לוג. העמודים מולאו פעמים מספר באמצע הלילה. עיקר השמחה היה בריקודים חופשיים בליווי נגינה ושירה ובליווי מעין מופעי ליצנות ולהטוטים חופשיים. לקראת בוקר החלה תהלוכת החג שיצאה מן המקדש. הכוהנים הובילו את התהלוכה מהמקדש מזרחה עד לשער המזרחי התחתון של עזרת נשים, ושם הצהירו על התנגדות לפולחן השמש, ונאמנות לה'. פרטי השמחה יידונו כל אחד במקומו להלן. כמו במעמד ערבה וניסוך המים המצווה מתחילה בסדרת הכנות פומביות. אבל בניגוד למעמדים אלו ההכנות לשמחת בית השואבה נושאות אופי טכני מובהק של הכנות מעשיות, וספק אם הן נושאות אופי של מעמד ציבורי (איור 32). 
<b>החליל – </b>חליל הוא כלי נגינה, אך בהקשר של משנתנו הוא כינוי לשמחה של שמחת בית השואבה שהפרק עוסק בה. בתנ"ך נזכרים כמה כלי נגינה, בדרך כלל כקבוצה: "נבל ותֹף וחליל וכנור" (שמואל א י ה)<sup class="footnote-marker">58</sup><i class="footnote">בישעיהו ה יב: "כנור ונבל תֹף וחליל". </i>. קבוצה אחרת מופיעה בספר דניאל: "בעדנא די תשמעון קל קרנא משרוקיתא קיתרס [קתרוס] סבכא פסנתרין סומפֹּניה וכל זני זמָרא" (ג ה). הרשימה מושפעת כמובן מהשפה היוונית, אך כמעט כל כלי הנגינה אינם נזכרים במסורות בית שני ודברי חז"ל, להוציא את הסומפוניה. אין זה מקרה שחכמים אינם מפרשים את הכלים שבספר דניאל; עיקר תשומת לבם ניתנת לכלי המקדש, והאחרים אינם מעניינים אותם.
הכלי הנפוץ ביותר בספרות חז"ל, לפחות לפי כמות אזכוריו, הוא החליל. על צורתו הבסיסית ניתן ללמוד בבירור מהמשנה הידועה במסכת קנים (פ"ג מ"ו) המתארת מה ניתן לעשות מכבש שמת: "וכשהוא מת קולו שבעה. כיצד קולו שבעה:
2-1. שתי קרניו שתי חצוצרות
4-3. שתי שוקיו שני חלילין 
5. עורו לתוף 
6. מעיו לנבלים 
7. בני מעיו לכינורות".
אם כן החליל הוא צינור גלילי עשוי עצם, וכנראה עשו בו חורים מספר.
הנגינה בחליל מתוארת כהכאה, "החליל מכה", כנראה בגלל תנועת האצבעות הסותמות את חורי החליל (משנה, בכורים פ"ג מ"ג-מ"ד; ערכין פ"ב מ"ג ועוד). בדרך כלל נזכרים שני חלילים, אך הרושם הוא שאלו שני כלים נפרדים ולא כלי אחד שיש בו שני חלילים<sup class="footnote-marker">59</sup><i class="footnote">משנה, שבת פכ"ג מ"ד; כתובות פ"ד מ"ד; בבא מציעא פ"ו מ"ו ועוד.  </i>.
החליל מופיע כמוביל את תהלוכת עולי הרגל (משנה, בכורים שם ועוד), כמוביל בנגינה בעת הקרבת הקרבן ובשמחת בית השואבה (משנה, פ"ה מ"א; ערכין שם ועוד). החליל מופיע ככלי יחיד בזמן ההספד<sup class="footnote-marker">60</sup><i class="footnote">ראו המקורות בהערה הקודמת. </i> וכן לכלה, כלומר לריקודי החתונה או לתהלוכה שמביאים בה את הכלה (משנה, בבא מציעא פ"ו מ"א ועוד). החליל הוא הכלי היחיד שנאמר עליו שהוא לעתים כלי של עבודה זרה, כלומר שהשתמשו בו תדיר לתהלוכות של עבודה זרה (תוס', עבודה זרה פ"ו ה"א; ירו', שם פ"ד ה"ג, מד ע"ד). בציורים של תהלוכות דתיות נראה תדיר המנגן בחליל כפול המוביל את התהלוכה, ואחריו עולי רגל עם קרבן (בהמה), נושאי כלכלה עם פֵרות ולעתים מנגנים נוספים (איור 33 ואן סטרטן, פולחנות). 
כבר שמענו שהחליל היה עשוי מעצם אך נזכר גם חליל של קנה, ומסופר גם על ניסיונות שווא לצפות אותו בזהב, ניסיונות שנכשלו שכן הצליל איבד מזכותו<sup class="footnote-marker">61</sup><i class="footnote">משנה, כלים פי"א מ"ו; ערכין פ"ב מ"ג; תוס', ערכין פ"ב ה"ג, עמ' 544.  </i>. 
המשנה בערכין דנה בחליל המקדש וממשיכה לספר על האבוב. על כך התלמוד הבבלי אומר שחליל ואבוב הם אותו כלי (משנה, ערכין שם; בבלי, י ע"א). מן הסתם אלו כלים דומים, אולי חליל רגיל וחליל כפול, או גדלים שונים של חליל. לחליל היה תיק, כלומר כיסוי עור שהיה כלי ממש (משנה, כלים פט"ז מ"א). 
החליל עצמו נזכר בהקשרים רבים ובדרך כלל קול נגינתו מכונה, כאמור, הכאה, "והחליל מכה" (משנה, בכורים שם; ערכין שם ועוד). המונח "מכה" עלול לעורר את הרושם שמדובר בתוף, אך ברור שאת החליל עשו מצינור דק שנקבו בו חורים. בדרך כלל עשו את החליל מעצם ארוכה (איור 34, תמונה 15).
<b>חמשה וששה </b>– עד כאן הכותרת, ומכאן ואילך ההסבר.
<b>זה חליל שלבית השואבה –</b> החליל שהוזכר לעיל הוא החליל המנגן בשמחת בית השואבה. המשנה באה להוציא מחליל אחר, זה המנגן בכל ימות השנה על הקרבנות. חליל זה נזכר במסכת ערכין (להלן), <b>שאינו דוחה לא את השבת ולא את יום טוב –</b> אם יום טוב ראשון הוא בשבת נותרו שישה ימי חול המועד, ואם יום טוב ראשון הוא יום חול אזי השבת חלה באמצע החג ונותרו רק חמישה ימי חול המועד שאינם חג או שבת, ואז החליל חמישה. בתוספתא מובאת מחלוקת האם חליל דוחה שבת או לא (פ"ד הי"ג)<sup class="footnote-marker">62</sup><i class="footnote">ראו פירושו של ליברמן המוחק את המילה "בתחילתו" במשפט "דוחה שבת בתחילתו". </i>, 
ברם אין לכך קשר למשנתנו. המשפט מועבר מתוספתא ערכין ועוסק בחליל המלווה את הקרבן (פ"א הי"ג, עמ' 544, ועוד), ולא החליל שהוא כינוי לשמחת בית השואבה.
החליל של הקרבן הוא כינוי לכל התזמורת, וכן החליל של שמחת בית השואבה הוא מונח המייצג תזמורת שלמה שהחליל מוביל אותה. מן הראוי לציין שתהלוכות קודש היו תופעה רגילה בהווי היווני, והחליל הוא הכלי הבולט המוביל את התהלוכה, אם כי גם כלים אחרים מופיעים בה<sup class="footnote-marker">63</sup><i class="footnote">ואן סטרטן, פולחנות, עמ' 48 ואילך. </i>.
לא נאמר במשנה מדוע אין חוגגים את מצוות שמחת בית השואבה בשבת ובחג. אילו היה הדבר קשור לנגינה בחליל היה עלינו לברר את ההבדלים שבין הבבלי והירושלמי בטיב האיסור. לפי הירושלמי נגינה בשבת היא מלאכה לכל דבר, ואילו לפי הבבלי האיסור אינו אלא גזרה, שמא יתקן את הכלי או שמא יטלטל את כלי הנגינה כדי ללכת אל הבקי ממנו שילמדו לנגן או שינגן בשבילו<sup class="footnote-marker">64</sup><i class="footnote">ראו על כך בפירושנו לראש השנה פ"ד מ"א. </i>. ברם, כל זה אינו נחוץ להבנת משנתנו. שמחת בית השואבה כוללת הדלקת אש וריקודים. אלו לא נתפסו כמצווה ממש, וברור שהם אסורים בשבת. מעבר לכך, בליל שבת הסבו אנשי ירושלים ועולי הרגל בבתיהם וקיימו את מצוות החג ואת המצווה לשבת בסוכה, על כן לא היה טעם בארגון הילולה בערב שבת או בערב יום טוב.
מכאן ואילך המשנה מתארת את שמחת בית השואבה.
<b>אמרו מי שלא ראה שמחת בית השואבה לא ראה שמחה מימיו –</b> המילה "שואבה", נוסחתה ומשמעותה עוררו ויכוח ארוך אצל פרשנים ובמחקר<sup class="footnote-marker">65</sup><i class="footnote">ספראי, עליה לרגל, עמ' 195-193, והספרות שם בהערה 181; אפשטיין, מבוא, עמ' 320. </i>. כבר הבבלי מעיד כי הנוסח לא היה מוסכם: "חד תני שואבה וחד תני חשובה. אמר מר זוטרא מאן דתני שואבה לא משתבש ומאן דתני חשובה לא משתבש" (נ ע"ב)<sup class="footnote-marker">66</sup><i class="footnote">מי ששונה שואבה אינו משתבש ומי ששונה חשובה אינו משתבש.  </i>. נוסחאות נוספות הנמצאות בכתבי היד הן שאבה, שאובה, שובה ודומותיהן. פוקס הגדיל לעשות ואסף עשרות עדויות המתעדות את הנוסחים השונים<sup class="footnote-marker">67</sup><i class="footnote">פוקס, סוכה, עמ' 163-156. </i> בכתבי יד ובספרות המדרשים והפרשנים. האוסף מוכיח כי קשה לשחזר את הנוסח המקורי, וספק אף אם היה נוסח אחד מקורי. שאלת הנוסח, עם כל חשיבותה, אינה מסייעת בהבנת הרקע לשמחה ולהילולה. חשובה יותר היא משמעות המונח "שואבה". רוב המפרשים קישרו את המילה, על נוסחאותיה השונות, עם שאיבת מים. שני התלמודים מסבירים את המילה ברוח זו (בבלי, נ ע"ב; ירו', נה ע"א). הבבלי דורש ומסביר שהשמחה באה מהכתוב "ושאבתם מים בששון" (ישעיהו יב ג), והירושלמי קושר זאת לשאיבת רוח הקודש. לפי שני התלמודים "שואבה" היא שאיבת מים. כן משמע ממדרשים שונים<sup class="footnote-marker">68</sup><i class="footnote">רות רבה, סוף פ"ד, ועוד. לדיון ארוך בכל כתבי היד ראו פוקס למשנה זו, והדברים הובאו גם במאמרו של פוקס, שואבה. דיון זה הוא דוגמה לדיון פילולוגי מלא.  </i>, ברם לא ברור אם אלו הם פירושים לשם או דרשות. ליברמן פירש שמקור המילה הוא "שובתא" שמשמעו בסורית אש, ואף ספראי קיבל את פירושו<sup class="footnote-marker">69</sup><i class="footnote">ספראי, עליה לרגל, עמ' 193. </i>. אם שואבה היא חג לשמחת המים, והיא קשורה לניסוך המים, מוזר שאין לה כל קשר למים. לכאורה נראה מהמשנה להלן שהחג הסתיים בכך שהכוהנים יצאו מהשער התחתון (השער המזרחי של עזרת נשים) ומשם הלכו לשאוב את המים מהשילוח. ברם, לא כך כתוב במשנה. מבחינת המשנה (להלן משנה ד) המעמד מסתיים ביציאת הכוהנים מעזרת נשים. שאיבת המים לניסוך המים מופיעה בפרק הקודם, כמעמד בפני עצמו, ושם אין לה קשר ליציאה משער המזרח. מעמד ניסוך המים מתחיל בשאיבת המים מהשילוח והבאת המים למקדש. הבאת המים נעשית אחרי קרבן התמיד, שעתיים או שלוש לאחר סיום שמחת בית השואבה<sup class="footnote-marker">70</sup><i class="footnote">לעיל, פ"ד מ"ט. </i>. אם כן, אין כל סממן של מים בשמחת בית השואבה. המעמד קשור רק למצוות השמחה, ולא למים. כנגד זה יש בחגיגה מרכיב ברור של חג אש, כפי שיוברר להלן במשנה ד.
נראה, אפוא, ששמחת בית השואבה היא חג אש. מאוחר יותר, בימי התנאים, כבר נעלם מרכיב זה, ונותר רק הזיכרון למרכיב המים שבזמנו היה נחוג רק בניסוך המים. פרשה זו מאלפת בהיותה דוגמה ליחס שבין רובדי הספרות מחד גיסא לבין טיב המחקר מאידך גיסא. השאלות הלשוניות הן חשובות, אבל אינן במקום בירור מרכיבי התוכן ומשמעותם. ערבוב שאלות הלשון והתוכן האפיל על המחקר וצמצם את הבנת החג.

Mishnah 2

<b>מוצאי יום טוב הראשון של חג היו יורדים – </b>עזרת נשים הייתה בעזרה; מן העזרה הובילו 15 מעלות (מדרגות) ובהן ירדו לעזרת נשים. לפי התיאור במשנה ברור שהקמת המבנה המתואר נעשתה על ידי הנהגת המקדש, ואנשיה ירדו מהעזרה לעזרת נשים. כל שאר העם עלה מהעיר להר הבית ולעזרת נשים. עזרת נשים נוספה כנראה למקדש בתקופה מאוחרת יחסית, אולי רק בימי הורדוס. היא גם נחשבה קדושה פחות, ואליה נכנסו גם הטמאים בטומאה קלה<sup class="footnote-marker">71</sup><i class="footnote">משנה, כלים פ"א מ"ח; ביכלר, עזרת נשים. </i>. ההילולה נערכה בעזרת נשים המקודשת פחות.
<b>לעזרת הנשים ומתקינים משום – </b>בדפוסים ובכל יתר עדי הנוסח שם, וזה נוסח קל יותר להבנה.
<b>תיקון גדול –</b> המשנה אינה מסבירה מהו התיקון, אבל התוספתא מסבירה: "בראשונה כשהיו רואין שמחת בית השואבה היו אנשים רואין מבפנים ונשים רואות מבחוץ וכשראו בית דין שהן באין לידי קלות ראש עשו שלש גזוזטראות בעזרה כנגד שלש שלש רוחות ששם נשים יושבות ורואות בשמחת בית השואבה ולא היו מעורבין" (תוס', פ"ד ה"א; בבלי, נא ע"ב, ירו', נה ע"ב)<sup class="footnote-marker">72</sup><i class="footnote">גזוזטרה, כסוסטרה או בכתיב אחר היא מונח בנייה, ביוונית εξώστρα או בלטינית gazostra, ומשמעו מרפסת – מבנה הבנוי על הגג ועודף על קירות הבית. </i>. העדות ברורה. הריקודים היו עממיים, וכרגיל בפעילות עממית הזיכרון מדגיש את חלקם של המנהיגים. נשים עמדו במעגל החיצון. לא נאמר שהנשים השתתפו בריקוד, אם כי אפשר שכך היה. מכל מקום, באווירת ההילולה נוצר עירוב בין המינים וקלות דעת, ולכן נבנו שלוש מרפסות משלושה צדדים של העזרה (חוץ מצד מערב, שם היה המקדש עצמו). הסדר זה אִפשר לנשים לצפות בריקודים. ייתכן שגם שיקול זה השפיע על ההחלטה לבנות את הגזוזטראות, אך חז"ל מדגישים את ההיבט הצניעותי. ברור מהמשנה שבכל ימות השנה לא הייתה הפרדה בין המינים, ובעזרת נשים התערבו גברים עם נשים כמו בשוק. גם בבית הכנסת הקדום לא הייתה הפרדה בין המינים, ובפועל לא נמצאו עדויות לעזרת נשים בבית הכנסת בתקופת המשנה והתלמוד, זאת על אף עשרות בתי הכנסת שנחפרו ועשרות הכתובות שהתגלו<sup class="footnote-marker">73</sup><i class="footnote">ספראי, עזרת נשים.  </i>. עם זאת אין להוכיח ממשנתנו דבר על עזרת הנשים בבית הכנסת, שכן ייתכן שהגישה לשני המוסדות שונה, ונחזור לכך להלן. במסורת היהודית הפכה ההפרדה בין המינים למאפיין קבוע של החברה היהודית בכלל, ושל הפעולות הדתיות בפרט, על כן משנתנו נראית חריגה. כמובן אי אפשר להביא מהמשנה ראיה להפרדה קבועה בין המינים. אדרבה, המשנה מעידה כי היה זה הסדר חריג שנועד לאירוע ספציפי, ובכל ימות השנה לא הייתה הפרדה בין המינים. אין גם לפרש ש"התיקון הגדול" היה שיפוץ החלק המיועד לנשים, או הרחבתו. אדרבה, אילו היה זה מבנה או מתקן קבוע הרי שבמקדש המפואר היו בונים מבנה קבוע ומפואר ההולם את רמתו הגבוהה של המבנה. על כן ברור שהיה זה מבנה זמני, וכל הסבר אחר הוא אפולוגטי, ונועד להתאים את ההווי במקדש למציאות מאוחרת. 
נראה שהחברה היהודית בסוף ימי בית שני הושתתה על ערכי צניעות שונים מאלו שתבעו חז"ל. כך אין מסיבת ריקודי הכרמים בט"ו באב הולמת את ערכי חכמים אך הייתה מקובלת בירושלים בסוף ימי בית שני, וכך גם הפעילות המעורבת במקדש. 
כאמור, משנתנו מדברת על מתקן זמני להפרדה בין המינים. ברם, מבנה מעין זה מופיע ומתואר במשנת מידות. אבא שאול מספר על הלשכה המערבית-דרומית בעזרת נשים: "שם היו נותנין יין ושמן, היא היתה נקראת לשכת בית שמניא<sup class="footnote-marker">74</sup><i class="footnote">בכתב יד קופמן ובכל כתבי היד "בית שמנייה", וראו עוד קאופמן, מדות, עמ' 46. השאלה קשורה לשאלה בסיסית הרבה יותר האם במקדש דיברו ארמית או עברית, וראו פירושנו לשקלים פ"ה מ"ג.  </i> וחלקה היתה בראשונה, והקיפוה כצוצרה (כסוסטרה – גזוזטרה) שהנשים רואות מלמעלן והאנשים מלמטן כדי שלא יהו מערבין" (פ"ב מ"ה). כאן הגזוזטרה מתוארת כמבנה שנוסף לעזרה, אך כמבנה קבוע. המסורת אינה מוסכמת על הכול ובאותה משנה רבי אליעזר בן יעקב אומר ששכח למה הלשכה משמשת, אך אין זה ברור אם הוא חולק גם על הקפת גג הלשכה במרפסת. מסורת זו עומדת בניגוד מה למסורות אחרות על מעורבות נשים בעזרת נשים עצמה, ואף בניגוד מה למשנתנו. ניתן ללמוד כי הייתה הפרדה מסוימת בין המינים גם בימי החול, אך לשמחת בית השואבה התקינו הפרדה מוחלטת ושטח נרחב יותר לנשים, שכן גגה של לשכה אחת לא היה מספיק להכיל את כל הנשים<sup class="footnote-marker">75</sup><i class="footnote">מבחינה לשונית ניתן לפרש ש"חלקה היתה..." מתייחס לכל העזרה ולא ללשכה בלבד. אם כן הוא – אין ללמוד מכאן בהכרח על מבנה קבע, כך שמשנת מדות תסתור את משנתנו, אלא על בניין זמני כמו במשנתנו.  </i>. התיקון לא היה קבוע, כדברי רש"י (לסוכה נא ע"ב): "וכל שנה מסדרין שם גזוזטראות, לווחין שקורין בלנ"ק (צ"ל פלנק"ש) כדי שיהו נשים עומדות שם בשמחת בית השואבה ורואות, וזהו תיקון גדול דקתני מתניתין שמתקנין בכל שנה. 
מסורת המשנה אינה מציעה לאסור על הנשים את הביקור בעזרה בלילות החג מאחר שאינן חייבות בעלייה או בראייה. כל ההסדרים וההלכות הקשורות בהם מניחים שהן שוהות בעזרה בלילות החג. המשנה רואה זאת בחיוב והתיקון נועד לעודד נשים לשהות בעזרה, אך גם לשמור על גדרי חברה (צניעות)<sup class="footnote-marker">76</sup><i class="footnote">ספראי, נשים ומקדש, עמ' 76-69. </i>.
<b>מנורת של זהב היו שם – </b>לפי המשנה משמע שמנורות הזהב היו בעזרת נשים. ברם, מההמשך ברור שהמנורות הוצבו על סולמות גבוהים, וכך עשוי היה האור להיראות בחלקים נרחבים של העיר. לא מן הנמנע שהסולמות עם המנורות הוצבו רק לקראת החג. "מנורה" היא מונח כללי למתקן תאורה. לפי ההמשך נראה שהיה זה מתקן שבו ארבעה כנים ועליהם הוצבו ספלי השמן, <b>וספלים של זהב בראשיהם –</b> כפי שאמרנו בפרק הקודם<sup class="footnote-marker">77</sup><i class="footnote">לעיל, פ"ד מ"ט. </i> ספל הוא קערית, כך שניתן היה להניח בתוכה פתילה עבה או פתילות מספר. עובי הפתילות הוא הקובע את גודל הלהבה, ו<b>ארבעה סולמות על כל מנורה ומנורה –</b> כדי שניתן יהיה למלאה בשמן פעמים מספר במשך הלילה. המתקן כולו אמור להיות יציב, ועל כן סביר שהיה זה עמוד גדול וגבוה, ועליו הושענו הסולמות. בראש העמוד ארבעה בסיסים ובהם הונחו הספלים.
<b>וארבעה ילדים מפרחי כהונה –</b> פרחי כהונה הם צעירי הכהונה, או הכוהנים הפשוטים, בניגוד לזקני כהונה<sup class="footnote-marker">78</sup><i class="footnote">ראו פירושנו ליומא פ"א מ"ז. </i>. המשנה מדגישה כי היו אלו ילדים מפרחי כהונה, כי סתם פרח כהונה הוא צעיר אך לאו דווקא ילד, <b>ובידיהם כדי שמן של מאה ועשרים לוג –</b> מאה ועשרים לוג הם 30 קבים שהם 5 סאים, כ- 50 ליטר בערך. התלמודים דנים בשאלה האם כל ילד נשא עמו 120 לוג, או שכולם יחד נשאו 120 לוג. ניתן להבין גם את שאלת הגמרא כמוסבת על הספלים: האם בכל ספל היו 120 לוג או שכל ארבעת הספלים הכילו יחדיו 120 לוג. הבבלי מביא ברייתא ולפיה כל ילד נשא כד של 30 לוג (5 סאים), הווה אומר שהשאלה נסובה על הכמות שנשאו הילדים. ודאי שכד של 50 ליטר הוא משקל כבד לילד, אם כי לא בלתי אפשרי לגבר צעיר וחזק (בבלי, נב ע"ב; ירו', נה ע"א)<sup class="footnote-marker">79</sup><i class="footnote">לירושלמי אין תשובה לשאלה.  </i>. לא נאמר האם מילאו את הספלים פעם אחת או שמילאו אותם לעתים תכופות. נראה שאם רצו אור חזק, כל הלילה, היה צורך ביותר מ- 50 ליטר שמן, <b>והן מטילים –</b> שופכים את השמן, <b>לתוך [כל] ספל וספל –</b> מן הראוי להעיר שבאיור מצרי מצינו תמונה של עמודים, עליהם אולי נרות שמן, ועליהם מטפסים צעירים כדי להתקינם או להדליקם. אפשר, אפוא, שבאותו מקדש מצרי נהגו להאיר את רחבת המקדש בדרך המתוארת במשנה. אין להסיק מכאן שלפנינו מנהג שמקורו במצרים, אלא שבחברות שונות ובמבני תפארת שונים פתרו אותן בעיות בדרכים זהות (איור 35). ואכן, הופקינס טוען בספרו הדמיוני למכנה משותף טכני נרחב בין המקדשים השונים באגן הים התיכון<sup class="footnote-marker">80</sup><i class="footnote">הופקינס, עולם מלא אלים, ההקדמה, עמ' 6-1 ובמיוחד עמ' 5-4.  </i>. 

Mishnah 3

<b>מבלאי מכנסי הכהנים ומהמייניהם היו מפקיעים –</b> פקיע הוא הפתיל שהאש בוערת בו. בירושלמי מופיעה גרסה (או הסבר): "מהו מפקיעין... מפשילים", ואולי הכוונה למפתילים, מכינים את הפתיל (נה ע"ב). אין צורך בתיקון הגרסה, ופקיע הוא הפתיל. במקדש היה פקיד ממונה בשם בן בבי שהיה "על הפקיע", כלומר שהיה אחראי על הכנת הפתילים והבערת הנרות שבכל יום, ומן הסתם גם בחג<sup class="footnote-marker">81</sup><i class="footnote">ראו פירושנו לשקלים פ"ה מ"א. </i>. את הפתילים הכינו מבלאי המכנסיים של הכוהנים שנעשו מפשתן. הירושלמי מסביר שהפשתן בוער היטב. הדבר נכון, אך מעבר לכך היה כאן הרצון לנצל את בגדי המצווה לשם מצווה. "המיין" או "המיינא" הוא האבנט הנמנה עם ארבעת בגדי הכוהן הגדול. יוספוס אומר: "משה קרא לה אבנט ואילו אנו למדנו מן הבבליים לקרוא לה המין"<sup class="footnote-marker">82</sup><i class="footnote">קד', ג 156. לבגדי הכוהן הגדול ראו פירושנו ליומא פ"ז מ"ה. בשאלה איזו שפה דיברו בבית המקדש ובחברה היהודית בסוף ימי בית שני עסקו רבים. אף אנו סיכמנו את עמדתנו בנושא בפירושנו לשקלים פ"ה מ"ג ופ"ו מ"ה. ברם, אין לשאלה זו קשר ישיר למקורו הארמי של המונח "המין". יוספוס מעיד כי המונח חדר מן הארמית הבבלית ולא מן הארמית הארץ-ישראלית. תהא שפת הדבור אשר תהא, ארמית ועברית הן שפות קרובות. ודאי ששתי השפות רווחו בארץ ובמזרח, ומעברי מילים בין שפות קרובות הן תופעה טבעית ומובנת, על כן חדירת המונח הארמי "המין" אינה חריגה. מדברי יוספוס משמע לכאורה שבדרך כלל השתמשו במקדש במונחים העבריים. ברם, יוספוס מדגיש כי המונח "המין" מיוחד בכך שחדר מארמית בבלית, ואולי שפת היום-יום הייתה מושפעת מהארמית אך מארמית מקומית ולא מארמית בבלית. יתר על כן, שימוש במונחים הנזכרים במקרא אינו מעיד על שימוש שיטתי בשפה העברית, וייתכן שהארמית הייתה נפוצה אך עדיין נעשה שימוש תדיר במונחים מקראיים.  </i>. העדות העולה ממקורות חז"ל מתאימה לחלוטין לדברי יוספוס. במשנה, הכתובה עברית<sup class="footnote-marker">83</sup><i class="footnote">במשנה יש מעט משפטים ומילים בארמית, והם דוגמה להשפעת הקִרבה שבין השפות. </i>, ההמין מופיע פעמיים, פעם במשנתנו ופעם במשנת עירובין (פ"י מט"ו). בתלמוד הבבלי המונח מופיע לעתים מזומנות ככינוי לאבנט של הכוהן, ולחגורה של חול (עירובין קד ע"א; שבת נט ע"ב; מגילה כז ע"א ועוד). בירושלמי<sup class="footnote-marker">84</sup><i class="footnote">להוציא את ירו', שבת פ"ו ה"א, ז ע"ד. אבל שם חכם בבלי מתאר אירוע שהתחולל בבבל, והתלמוד שימר היטב את ציטוט הסיפור המקורי.  </i> ובמדרשי ארץ ישראל אין המונח נזכר, אך הוא מופיע כתרגום ל"אבנט" של הכוהן (שמות כח ד) בתרגום אונקלוס הבבלי<sup class="footnote-marker">85</sup><i class="footnote">תרגום אונקלוס מיוחס בטעות לאונקלוס, הוא עקילס הגר, גוי שהגייר בדור יבנה בארץ ישראל. אלא שייחוס זה מוטעה מכול וכול. מבחינה לשונית ברור שהוא מושפע מהארמית הבבלית, ונוצר כנראה בגולה זו.  </i> ובתרגום הארמי הארץ-ישראלי המכונה תרגום ניאופיטי. בתרגום יונתן, שגם הוא ארץ-ישראלי, נעשה שימוש במונח "קמרא". אם כן, נראה שאכן "המין" הוא מונח בארמית בבלית שחדר לשפת המקדש, אך לא לארמית הארץ-ישראלית. הופעתו בתרגום הארמי חריגה ומעידה על השפעת המשנה, או שהמונח הוכר בארמית הארץ-ישראלית אך תפוצתו הייתה שולית. ובהם – בפתילות העשויות מבלאי המכנסיים והאבנטים, <b>היו מדליקים.</b>
<b>לא היתה חצר בירושלים שלא היתה מאירה מאור בית השואבה – </b>המנורות היו על סולמות גבוהים ועל כן יכלו להאיר למרחוק. עם זאת, ודאי שיש במשנה גוזמה רבה. התלמודים מצרפים למשנה זו רשימה ארוכה של מעשי מקדש שנשמעו או נראו למרחוק. בכולם גוזמה רבה, אך גם ביטוי אוטנטי לרושם הרב שעשה המקדש על כל סביבותיו. אפשטיין חשד כי קטע זה נוסף מברייתא שבתלמוד, אך אין לכך ראיה של ממש<sup class="footnote-marker">86</sup><i class="footnote">אפשטיין, מבוא, עמ' 953-952.  </i>. 

Mishnah 4

המשנה ממשיכה בתיאור שמחת בית השואבה.
<b>החסידים ואנשי המעשה – </b>החסידים ואנשי המעשה הם קבוצה אחת בשולי עולם בית המדרש. החסידים הם כמובן פרושים, קרובים לחז"ל, אך לעתים יש להם הלכות משלהם. עיקר השוני בינם לבין חכמים היה בדבקותם ב"מעשה", כלומר העדפת עשיית המצוות על פני הלימוד והעיון התאורטי. מהדיון בתלמוד הבבלי ניתן היה אולי להבין כי אלו שתי קבוצות שונות, אך מיתר המקורות ברור כי אלו שני שמות כלליים לקבוצה אחת. חוני המעגל וחנינא בן דוסא הם מהדוגמאות הבולטות של חסידים ואנשי מעשה<sup class="footnote-marker">87</sup><i class="footnote">ספראי, משנת חסידים; ספראי, חסידים.  </i>. מאוחר יותר, מהמאה השלישית ואילך, נטמעה קבוצת החסידים בתוך בית המדרש, וההבדלים והוויכוחים טושטשו. חכמים ביקרו מעט את החסידים על שהם מגזימים בצדקות ועל שהם סומכים על הנס, אך התפעלו ממעשיהם. בספרות שלפנינו כבר טושטשו מעט חילוקי הדעות, ונותרה ההערצה וההתלהבות המתבטאים גם במשנה שלפנינו. 
<b>היו מרקדים לפניהם –</b> לפני קהל החוגגים, <b>באבוקות –</b> האבוקה היא לפיד מחומר בעיר ובו פתילות מספר, <b>ואומרים לפניהם דברי תושבחות –</b> בתוספתא יש דוגמאות לשירים ששרו בהילולה: "מה היו אומרין? אשרי מי שלא חטא וכל מי שחטא ימחל. ויש מהן אומרים: אשרי ילדותי שלא ביישה את זקנותי, אילו אנשי מעשה. ויש מהן שהיו אומרים: אשריך זקנתי שתכפרי על ילדותי, אילו בעלי תשובה" (פ"ד ה"ב). בהמשך התוספתא מובאת מימרה של הלל שנאמרה כנראה גם היא כשיר במעמד שמחת בית השואבה: "למקום שאני אוהב לשם רגליי מוליכות אותי. אם אתה תבוא לביתי, אני אבא לביתיך, אם אתה לא תבוא לביתי אני לא אבוא לביתיך..." (ה"ג)<sup class="footnote-marker">88</sup><i class="footnote">ההמשך, "שנאמר...", הוא מידי העורך שאולי ניסה לרכך את המימרה החריפה.  </i>. המימרה חריפה וקיצונית; הדובר אינו ריבונו של עולם אלא הלל עצמו אומר: אם אתה ה' תבוא לביתי (כלומר תשרה שכינתך בבית במקדש) אני, הלל, אבוא לבית ה', ואם ה' לא ישרה שכינתו בבית ה' אף אנו לא נבוא לשם (לבית המקדש). זו מימרה חריפה ובדורות מאוחרים ניסו לרככה על ידי הוצאתה ממובנה הפשוט<sup class="footnote-marker">89</sup><i class="footnote">ספראי, הלל. </i>, ובכך הפכה לנטולת עוצמה, כאילו הדובר הוא ריבונו של עולם. ברם, בספרותנו חכמים מדברים אל ה' ולא ה' אל חכמים. סיפור הריקודים משמש אפוא דוגמה מובהקת למימרה של הלל<sup class="footnote-marker">90</sup><i class="footnote">לדעה הפוכה ראו: פוקס, שואבה, ופרנקל מפרש באופן דומה מימרה אחרת של הלל בפרקי אבות. פרנקל, דרכי האגדה, עמ' 401.  </i>. 
בהמשך התוספתא ובמקבילותיה מובאים סיפורים על רבן שמעון בן גמליאל שהיה עושה להטוטים בשמונה אבוקות, ובירושלמי מובא סיפור על מנהיג אחר, שמעון בן יהוצדק, שהיה מפליא בריקודיו (נה ע"ג). כדרכה של ספרות חכמים הסיפורים נסבים על החכמים ומעשיהם, אך ספק אם יש לראות בכך מעשה חכמים בלבד. המשנה מספרת בהתלהבות על החכמים המשתוללים כילדים על מנת לתאר את מלוא השמחה ששררה במקדש, שמחה שחרגה מפעילות רגילה בבית המקדש. חכמים מתוארים כמובילים מהלך דתי שונה מן המהלך המקדשי. ריקודים ולהטוטים הם ביטוי לסערת דתיות עממית סוחפת המוצאת לה במקדש את דרכה ומשנה את אופי עבודת האלוהים שבו, או לפחות מציינת ומפתחת דתיות חלופית<sup class="footnote-marker">91</sup><i class="footnote">על הקשר בין ריקודים, דת ושאלות חברתיות ראו למשל: בלקלי, שגעון, במיוחד עמ' 121, והפניות למקורות יווניים ורומיים שם.  </i>. שמחת בית השואבה היא, אפוא, ניצחון של מגמות פרושיות לעומת המאפיין העיליתני הצדוקי: חדירת מאפיינים דתיים וחברתיים פרושיים לתוך המעוז הצדוקי – בית המקדש וחצרותיו. 
<b>הלוים בכינורות –</b> כינור הוא כלי נגינה בעל מיתרים הנזכר לעתים קרובות, <b>ובנבלים –</b> הנבל מופיע יחד עם הכינור ככלי שיש בו מיתרים. המשנה בקנים שכבר צוטטה אומרת שמהמעיים מכינים מיתרים לנבל ומבני המעיים לכינור (פ"ג מ"ו), הווה אומר שהכינור עדין מהנבל.
הנבל והכינור מופיעים יחדיו במקורות רבים, מכאן שהדמיון ביניהם רב. המקורות שנביא להלן דנים בהבדלים בין שני הכלים, וזו ראיה ברורה לדמיון הבסיסי שבין השניים.
במקרא נרמז כבר קשר בין הנבל וכלי הנקרא עשור, "עלי עשור ועלי נבל" (תהלים צב ד), וכן "בנבל עשור זמרו לו" (תהלים לג ב). הבדל גדול יש בין שני הפסוקים: הראשון מדבר על שני כלים, עשור ונבל, ומשמע שעשור הוא כלי בן עשרה מיתרים, ולנבל מספר מיתרים אחר. ברם בפסוק השני מדובר על כלי אחד, הוא "נבל עשור", נבל שיש בו עשרה מיתרים. המסקנה מצירוף הפסוקים הוא שמספר המיתרים בנבל היה שונה מכלי לכלי. 
כידוע חברות שונות זו מזו, בין השאר, בתשומת לבן לדקויות שבין מילים. בשפה הערבית יש עשרות מונחים לסוס משום שבחברה הערבית תרבות הסוסים מפותחת; ביידיש, לעומת זאת, מילים רבות לסטירות לחי. הרושם הוא שבעברית המקראית האבחנה בין סוגי הכלים אינה מפותחת דיה, ולכלים בעלי מספר מיתרים שונה היה אותו שם. להלן נחזור לאבחנה זו. 
גם בספרות חז"ל יש דיונים על הקשר בין נבל לכינור: המקור המרכזי לדיוני האמוראים הוא דבריו של רבי יהודה בתוספתא: "רבי יהודה אומר שבע נימין בכנור בזמן הזה שנאמר שובע שמחות את פניך לימות המשיח שמונה שנאמר למנצח על השמינית על נימא שמינית לעתיד לבוא בעשרה שנאמר הודו לי"י בכנור בנבל עשור זמרו לו" (תוס', ערכין פ"ב ה"ז, עמ' 544). רבי יהודה מתאר כלי שיש בו שבעה עד עשרה מיתרים. ברור שלדעתו הנבל הוא הכינור, וכינור בן עשרה מיתרים הוא נבל. התיאור הוא כאילו כרונולוגי, אך ברור שרבי יהודה הכיר כינור בן עשרה מיתרים. 
במדרש תהלים (פא ג, קפג ע"א) מובאת מחלוקת האם נבל הוא כינור, או שמא אלו כלים נפרדים השונים זה מזה, "על ידי עור שאינו עבוד ועל ידי נימין ויתירות" (ואולי יש לגרוס יתדות), כלומר באחד מהם יותר נימים ובאחד מהם עור מעובד לעומת האחר שעורו אינו מעובד. אם כן, הכלים דומים ביותר בצורתם ושונים רק בפרטים. לעומת זאת מהמשנה משמע שכינור אינו נבל. בתיאור ה"תזמורת" של המקדש יש הבחנה ברורה בין הכינורות והנבלים: "אין פוחתין מתשעה כנורות ומוסיפין עד עולם אין פוחתין משנים עשר לוים העומדים על הדוכן ומוסיפין עד עולם כנגד תשעה כנורות ושני נבלים ובצלצל אחד" (תוס', ערכין פ"ב ה"א, עמ' 544). אם כן, כינורות אינם נבלים. 
כבר הבבלי שואל על סתירה זו ומתרץ שכינור בעל עשרה מיתרים קולו חזק כמו נבל ולכן הוא נקרא נבל (ערכין יג ע"ב). נראה שהבבלי אינו מכיר את הכלים ודיונו רק דיאלקטי. במדרשים ניתן למצוא את שתי העמדות. בעל פסיקתא רבתי חוזר על דברי התוספתא כמות שהם: "תנא ע"ש<sup class="footnote-marker">92</sup><i class="footnote">כך בטקסט, ואולי הוא קיצור של "על שם". </i> רבי יהודה שבעה נימין יש בכנור בזמן הזה, על שם שבע ביום הללתיך (תהלים קיט קסד), לימות המשיח הם שמונה למנצח על השמינית (תהלים יב א) על נימא שמינית, לעתיד לבא הם עשרה על שם הודו לה' בכנור בנבל עשור זמרו לו (תהלים לג ב)" (פסיקתא רבתי כא, צח ע"ב - צט ע"א). אם כן, הדרשן סבור שנבל הוא כינור, בנבל-כינור 10-7 מיתרים והנבל בן עשרת המיתרים הוא נבל עשור. 
לעומת זאת, במדרשים אחרים מצינו מחלוקת האם נבל הוא כינור או לא: "רבי חייה בר בא אמר היא נבל היא כינור נימין יתירות בין זה לזה אמר רבי חייה בר אבא למה נקרא שמו נבל שהוא מלבין כמה מיני זמר רבי חונה בשם רב יוסף על ידי עור שאינו עבוד ועל ידי נימין יתירות היה מלבין כמה מיני זמר" (ירו', נה ע"ג; קהלת זוטא, פ"ט יח). אם כן, לפי רבי חייא ההבדל היה רק במספר הנימים. המונח "מלבין כמה מיני זמר" משמעו שאותו כלי מפיק צלילים רבים, כלומר ניתן לשנות בו את מספר הנימים ולהפיק צלילים אחרים. רבי חונה מסביר שהשוני בין נבל לנבל נובע מטיב העור וממספר הנימים. לא נאמר על איזה עור מדובר. ייתכן שהכוונה לעור שנעשו ממנו הנימים, אך גם ייתכן שהנימים היו מתוחים על לוח של עור, כמו הכינור בן זמננו.
גם במדרש תהלים שתי הדעות מוצגות כמחלוקת: "[רבי חייא בר אבא אמר] הוא נבל הוא כנור, רבי שמעון אומר נבל לעצמו וכנור לעצמו, נימין ויתירות בין זה לזה, [אמר רבי הונא בשם רבי אסי על ידי עור שאינו עבוד ועל ידי נימין ויתירות], ולמה נקרא שמו נבל, שהוא מנבל כל מיני זמר, אמר רבי יהודה ברבי אלעאי וכמה נימין יש בכנור שבע, שנאמר שבע ביום הללתיך (תהלים קיט קסד), ולימות המשיח שמונה, שנאמר למנצח על השמינית, ולעתיד לבא נעשית של עשר, שנאמר עלי עשור ועלי נבל" (מדרש תהלים [בובר] פא ג, קפג ע"א-ע"ב). השמות מתחלפים, אבל הדעות עצמן מוכרות.
בידינו, אפוא, שתי פרשניות הקרובות זו לזו, אבל עדיין נותרה השאלה האם לפנינו כלי אחד בעל צורות משנה אחדות או כלים שונים דומים. ההבדלים ביניהם, אם יש כאלו, הם במספר המיתרים ובעיבוד העור. כפי שראינו ממשנת קינים אכן לנבל מיתרים עבים יותר. 
המסקנה הפשוטה היא שאכן אלו שני כלים הנבדלים ביניהם במקצת. כאשר חלה ירידה בתרבות המוזיקלית עורבבו שמות הכלים וטושטשו ההבדלים הדקים שביניהם<sup class="footnote-marker">93</sup><i class="footnote">בראון, כלי נגינה, עמ' 24-19. חיבור זה איננו עוסק במשמעות הכלים בספרות חז"ל, אך משקף את הממצא הארכאולוגי בארץ. </i>. 
פרט נוסף על הכינור ניתן ללמוד מהתוספתא: "נימת כנור שנפסקה קושרין אותה קשרה ונפסקה קושרין אותה אמר רבי שמעון בן לעזר והלא אין קושרין אותה אין לה קול אלא משלשל מלמעלה ועונב מלמטה" (עירובין פ"ח הי"ט). ברייתא נוספת, שונה במקצת, מופיעה בתלמוד הבבלי: "בן לוי שנפסקה לו נימא בכנור – קושרה, רבי שמעון אומר: עונבה. רבי שמעון בן אלעזר אומר: אף היא אינה משמעת את הקול, אלא משלשל מלמטה וכורך מלמעלה, או משלשל מלמעלה וכורך מלמטה" (עירובין קג ע"א). אם כן, הכינור הוא כלי עומד שיש לו "מעלה" ו"מטה". יש בו שני פסים, אחד למעלה והשני למטה, ובהם חורים שבהם עוברים הנימים (מיתרים). את הנימים קושרים ומותחים. בצד אחד של המיתר יש קשר כך שלא יוכל לנשור, ואת הצד השני כורכים, או קושרים בקשר ובלולאה. בימות חול בקשר רגיל, ובשבת בלולאה או בכריכה. 
אשר למספר המיתרים, רוב המקורות נסמכים לדברי רבי יהודה המתאר כלי שבעתיד יהיה בעל עשרה מיתרים<sup class="footnote-marker">94</sup><i class="footnote">תוס', ערכין פ"ב ה"ז, עמ' 544, וכן תנחומא בובר, בהעלותך יב יב; תנחומא, שם ז ז; במדבר רבה, טו יא ועוד.  </i>. אבל בפרקי דרבי אליעזר (פ"ז, מהדורת היגר פי"ח) מודגש שבכינור דוד היו עשרה מיתרים: "כל עדות נאמנת לישראל בעשרה, הכנור שהיה מנגן בו דוד בעשרה נבלים". יש להניח כי "נבלים" כאן הם המיתרים. את המיתרים עושים ממעי האיל, או מגידיו: "גידי האיל אלו עשרה נבלים של כנור שהיה דוד מנגן בהם" (פרקי דרבי אליעזר, פכ"ט, מהדורת היגר פ"ל).
על המסגרת איננו שומעים דבר, רק דרש מאוחר אחד מספר כי זו נעשתה מעצי אלמוגים, ודומה שהדרשן נתן כאן דרור לדמיונו<sup class="footnote-marker">95</sup><i class="footnote">איזענשטיין, אוצר המדרשים, עמ' רס. </i>. המדרש מוסיף: "ועל כל כנור וכנור היה פעמון של נחשת קלל מלפני כסא הכבוד". על נימי הכנור "מקישים" (מדרש תהילים, קלז ד, עמ' 524), כלומר צובטים אותם, כרגיל בכלי נגינה מעין אלו. 
בתרגומים הכינור והעוגב מתורגמים בתור כנורא ואבוב (בראשית ד כא), אבל ביוונית שם: ψαλτήριος καί κιθάρας (פסלטריוס וקיטרס). מצינו גם צורות משובשות אחרות (התרגום לשמואל א י ה), או פשוט כנבלה וכנורא (כנרא – תהילים עא כב; צב ד ועוד), ובבראשית רבה כינור ועוגב מתורגמים בתור "ערדבלין וברבולין" (כג ג, עמ' 223)<sup class="footnote-marker">96</sup><i class="footnote">הגרסה משובשת, וראו חילופי הנוסח הרבים במהדורת אלבק (כרבלין, כרדבלין ועוד).  </i>. ערדבלין (או אדריכולין) הם התרגום לעוגב, וביוונית υδραύλις (הדראוליס או אדרבלוס). ההדראול הוא התרגום היווני לעוגב (ירו', נה ע"ג). המרכיב הראשון במילה, "היד", משמעו מים, כלומר חליל הפועל בעזרת מים (איור 36). כרבולין, שוב מילה יוונית, χοραυλής (סוראולס), ומשמעה המלווה בחליל של המקהלה. כנראה שתי המילים היווניות מסבירות מהו עוגב (חליל וחליל מים), ואין כאן תרגום רֵאלי לנבל<sup class="footnote-marker">97</sup><i class="footnote">שני כלים אלו מופיעים כצמד גם בבראשית רבה (יט יד, עמ' 525), וכנראה נחשבו לצמד קבוע.  </i>. 
כידוע, על רצפות פסיפס יהודיות מופיע תיאורו של דוד המנגן בכינור (תמונה 16)<sup class="footnote-marker">98</sup><i class="footnote">בראון, כלי נגינה, עמ' 272. </i>.
<b>ובמצלתים –</b> המצלתיים מופיעים תמיד כזוג, הווה אומר שאלו שני כלים שמחזיקים אחד בכל יד (איור 37).
<b> ובכל כלי שיר בלא מספר – </b>הצירוף כינור, נבל, מצלתיים וכלי שיר מופיע במקבילות (משנה, מדות פ"ב מ"ו) והוא מבוסס על צירוף המופיע במקרא<sup class="footnote-marker">99</sup><i class="footnote">דברי הימים א יג ח; א כה א, ופסוקים דומים בספרי מקרא אחרים כגון שמואל ב ו ה ועוד, ראו פוקס, סוכה, עמ' 178, ולהלן. </i>, מכאן שזהו מטבע לשון ספרותי וייתכן שהרכב כלי הנגינה היה שונה, או אולי בלתי קבוע. למעשה, המשנה מתארת את שמחת בית השואבה תוך שימוש בפסוק המקראי: "ויאמר דויד לשרי הלוים להעמיד את אחיהם המשֹררים בכלי שיר נבלים וכִנֹרות ומצִלתָיִם" (דברי הימים א טו טז). צורת תיאור זאת חוזרת במקורות התנאיים: המחבר מתאר מציאות ואגב כך משתמש פסוק. לפי תפיסתו של המתאר הפסוק הוא המציאות בהתגלמותה, מציאות אמִתית יותר מהמציאות עצמה. תופעה זו חוזרת ואופיינית לתיאורים במסורות צליינים<sup class="footnote-marker">100</sup><i class="footnote">ראו פירושנו לשביעית פ"ט מ"ב. </i>. הסבר זה מבהיר מדוע אין החליל נזכר. הרי לכאורה המשנה מסבירה "מהו חליל" ומתארת אירוע שהחליל אינו נזכר בו. יש להבין זאת על רקע התפתחות המשנה. ההלכה הקדומה אמרה "חליל שישה" והתכוונה לשמחת בית השואבה. בשלב שני באו ההסברים. אלו נכתבו בידי העורך, או נלקטו ממקור עצמאי. הווה אומר, כאשר נאמר המשפט "חליל שישה" היה לו כמובן הסבר, אבל אין זה ודאי שההסבר היה כתוב וערוך. ההסבר הערוך, שנערך בתקופה כלשהי, לא נכתב (נערך) על בסיס המשנה או כהסבר לה אלא כמקור עצמאי. הוא לא ראה צורך להדגיש דווקא את החליל, אלא זיהה את האירוע עם הפסוק וכלי השיר שבמקרא. כך נוצר במשנה נוסח ספרותי "חורק" שאינו מאוזן והרמוני. ראשונים שלא הרבו לעסוק בהתפתחות הטקסט המשנאי ובעריכתו בחרו לתקן את הנוסח ולהוסיף את המילה "חליל", ואין צורך בכך.
בשמחת בית השואבה השתמשו הלוויים בכלי הנגינה בצורה בלתי פורמלית וללא כללי טקס, וכל המרבה הרי זה משובח. בשבת לא היה מעמד של שמחת בית השואבה, וממילא לא היו גם כלי נגינה.
<b>על חמש עשרה מעלות היורדות </b><b>מעזרת ישראל לעזרת הנשים כנגד חמש עשרה</b><b> שיר המעלות שבתילים – </b>כתיב קצר של תהילים. בכתיב הארץ ישראל נשמטו אותיות שלא נהגו, כמו האותיות א או ה, <b>שעליהם הלוים עומדים בשיר – </b>הלוויים אומרים כל יום את "שיר של יום", שהוא פרק קצר מתהילים וייחודי לאותו יום<sup class="footnote-marker">101</sup><i class="footnote">רשימת הפרקים מצויה במשנה, תמיד פ"ז מ"ד, וחותמת את המסכת הזאת. </i>. מעזרת ישראל ירדו חמש עשרה מעלות לעבר עזרת נשים שמפלסה היה נמוך יותר. המדרגות היו חצי עגולות, כמעין גורן (משנה, מדות פ"ב מ"ה). בכל יום ניצבו הלוויים על דוכן שהיה מוצב בין עזרת כוהנים לעזרת ישראל וניגנו לאחר קרבן התמיד של שחר והקרבת התמיד של בין הערביים<sup class="footnote-marker">102</sup><i class="footnote">משנה, תמיד פ"ז מ"ג: "ודברו הלוים בשיר". </i> (לעיל איור 32). בספר תהילים חמישה עשר פרקים המתחילים במילים "שיר המעלות" (תהילים קכב-קלד); פרקים אלו מהווים יחידה ספרותית מובחנת בספר תהילים. חז"ל אומרים שחמש עשרה המעלות הן כנגד חמישה עשר פרקי שיר המעלות שבספר תהילים<sup class="footnote-marker">103</sup><i class="footnote">ראו גם משנה, מדות פ"ב מ"ה. </i>. מן הדברים משתמע כאילו אמרו הלוויים כל פרק על מדרגה אחרת, אלא שלכך אין ביטוי בתיאורים שלפנינו. יתר על כן, הקשר בין פרקי התהילים לבין תכנון המקדש מחייב הערכה ביקורתית. חז"ל האמינו שאת פרקי המעלות, כמו את רוב ספר תהילים, כתב דוד, לפיכך פירשו שהמקדש תוכנן לפי מספר פרקי המעלות. אם כן המונח "שיר המעלות" נקבע לפני בניית המקדש, וממילא מתעוררת השאלה מה משמעותו. על כן ניתנו בפרשנות המסורתית הסברים אחרים למונח "מעלות" שבמקרא, ובספרות הפרשנית האריכו בכך<sup class="footnote-marker">104</sup><i class="footnote">ראו דעת מקרא למקום. </i>. ברם, במחקר המודרני מקובל שרבים מפרקי תהילים, לפחות בצורתם הנוכחית, מאוחרים יותר. במקביל איננו יודעים מתי נבנו חמש עשרה המעלות: האם הם חלק מבניין בית המקדש השני המקורי, או נוספו כאשר נבנתה עזרת נשים (בימי הורדוס?). סביר שאין קשר ישיר בין שתי התופעות, ורק מקרה הוא שהיו גם חמש עשרה מדרגות וגם חמישה עשר פרקי תהילים השלובים אחד בשני.
מכל מקום, מן הראוי להעיר שספר תהילים הוא במידה רבה ספר של המקדש, כפי שאנו מכירים אותו מסוף ימי בית שני. הפרקים העוסקים בעלייה לרגל<sup class="footnote-marker">105</sup><i class="footnote">כגון פרק קכב הנמנה עם פרקי המעלות. </i>, פרקי ההלל ופרקים אחרים משקפים את נוהגי המקדש השני.
הלוויים שרו את פרקי התהילים וליוו את השירה בנגינה. אל הלוויים הצטרפו כנראה גם צעירים מבין הכוהנים. משנה אחת אומרת על המנגנים: "ועבדי הכהנים היו, דברי רבי מאיר, רבי יוסי אומר: משפחות בית הפגרים ובית צפריה (צפריא) ומאמאוס היו משיאין לכהונה. רבי חנניא בן אנטיגנוס אומר לוים היו"<sup class="footnote-marker">106</sup><i class="footnote">משנה, ערכין פ"ב מ"ד; תוס', שם פ"א הט"ו, עמ' 544. שם גם יידונו עבדי הכוהנים, ונשווה ביניהם לנתיני המקדש.  </i>. "עבדי הכהנים" הוא מונח עמום במקצת. נשמע ממנו כי אלו אינם כוהנים, אך גם אין הם עבדים, שהרי הם "משיאין לכהונה". הווה אומר, אלו משפחות הכפופות לכוהנים שמוצאן ממשפחות הלוויה, או שמא הם כוהנים שנפסלו, כפי שמסופר בספרי עזרא ונחמיה, וביטוי מאוחר לכך גם במשנה<sup class="footnote-marker">107</sup><i class="footnote">עזרא ב נט-סג; נחמיה ז סא-סד; מדות פ"ה מ"ד. </i>. רבי חנניא אומר שהמנגנים היו הלוויים. בתוספתא רבי חנניא מוסיף "מכירן הייתי", כלומר הוא הכיר את משפחות בית הפגרים ובית צפריה והם היו לוויים; לא ברור האם היו גם עבדי כוהנים או לא. אמאוס הייתה יישוב מרכזי (בירת פלך מִנהלי, "טופרכיה") באזור יהודה, ושכנה ליד המקום שנמצאים בו היום צומת לטרון ופרק קנדה. שמות שתי המשפחות הם שמות של שני כפרים באזור יהודה. צפריה בעמק לוד, לא רחוק מאמאוס, ובית הפגרים היא הכפר בית פוג'ר באזור כפר עציון. אלו, אפוא, כפריים שעברו מכפריהם לאמאוס, או אולי תושבי אמאוס שבתקופה כלשהי היגרו לכפרים וקראום על שמם. 
שירת הלוויים והנגינה ליוו את הרוקדים במשך כל הערב. לקראת הבוקר החל מעמד התפילה המסיים את ההילולה.
<b>עמדו שני כהנים בשער העליון היורד מעזרת ישראל לעזרת הנשים –</b> השער העליון הוא השער הראשי של המקדש. היו לו שמות רבים, הידוע מכולם הוא שער ניקנור, וכבר עסקנו במקורו של השם<sup class="footnote-marker">108</sup><i class="footnote">ראו פירושנו לשקלים פ"ו מ"ג; יומא פ"א מ"ג, ובעיקר פ"ג מ"י. </i>. זה היה שער הכניסה העיקרי למקדש מכיוון עזרת נשים. הכוהנים עמדו על המדרגות, ומשם החל הטקס.
<b>ושתי חצוצרות בידם –</b> כאמור הכוהנים היו התוקעים, אף שההלכה הורתה שהכול כשרים לתקוע. שתי חצוצרות מלוות את הקרבנות, והופעתן כאן נותנת לאירוע מעמד של מעין קרבן.
<b>קרא הגבר –</b> לפי פשוטם של דברים קריאת הגבר היא קריאת התרנגול. בדרך כלל התחילו את עבודת המקדש עם קריאת הגבר, לפנות בוקר. ביום רגיל החלו "תורמין את המזבח"<sup class="footnote-marker">109</sup><i class="footnote">משנה, יומא פ"א מ"ח, ושם גם הארכנו בפירוש המונח "קריאת הגבר". </i>, כלומר מנקים אותו לקראת עבודות היום. יש להניח שגם בסוכות החלו לתרום את המזבח באותו היום, אבל עיקר תשומת הלב הציבורית כוונה לשמחת בית השואבה. לפי עדויות חז"ל לא הייתה עדיין בשלב תרומת המזבח נוכחות ציבורית במקדש; הצופים זרמו למבנה רק לקראת תהלוכת העלאת אברי הקרבן למזבח<sup class="footnote-marker">110</sup><i class="footnote">ראו פירושנו ליומא פ"א מ"ב-מ"ג. </i>. גם בסוכות נתפסה תרומת המזבח כעבודה טכנית, והעם התרכז בתהלוכה המתוארת במשנה.
<b>תקעו והריעו ותקעו –</b> כל התקיעות במקדש היו של שלוש: תקיעה, תרועה ותקיעה, כפי שנדון במשנה הבאה.
<b>הגיעו למעלה עשירית – </b>מתוך חמש עשרה המעלות. בספרות יש שלוש דעות בדבר המקום שבו תקעו הכוהנים. משנתנו אומרת המעלה העשירית, והתלמודים מתחבטים האם זו המעלה העשירית מלמעלה או מלמטה (בבלי, נג ע"ב; ירו', נה ע"ג). בתוספתא מובאת דעה שנייה ולפיה התקיעות היו כאשר הגיעו הכוהנים למזבח ועברו לידו (פ"ד ה"י). אין מחלוקת על מספר התקיעות. ת<b>קעו והריעו ותקעו הגיעו לעזרה – </b>לרצפת עזרת נשים, <b>תקעו והריעו ותקעו היו תוקעים והולכים –</b> עד עתה היו אלו תקיעות מדודות שמספרן קבוע, מעתה הילכו הכוהנים ותקעו ללא הגבלה, <b>עד שמגיעים לשער היוצא למזרח – </b>הכוונה לשער המזרחי של עזרת נשים, המכונה גם "שער התחתון", <b>הגיעו לשער היוצא למזרח והפכו פניהם למערב – </b>בכל התפילות ומעשי הקודש במקדש העושים בקודש פונים למערב לכיוון הקודש, וראו להלן, <b>ואמרו אבותינו היו במקום הזה –</b> "במקום הזה" הוא מינוח כללי. בימי הבית לא הייתה עזרת נשים, והמקום שבו עמד השער התחתון לא היה חלק מהמקדש, <b>אחוריהם אל היכל ה' ופניהם קדמה והמה משתחוים קדמה לשמש –</b> את המשפט שהכוהנים אומרים יש להבין בשני רבדים: האחד כפשוטו, והשני כדרשה על הפסוק ביחזקאל. בספר יחזקאל נאמר: "ויבא אֹתי אל חצר בית ה' הפנימית והנה פתח היכל ה' בין האולם ובין המזבח כעשרים וחמשה איש אחֹריהם אל היכל ה' ופניהם קדמה והמה משתחויתם קדמה לשמש" (ח טז). הנביא מאשים את העם כי הם מנצלים את המקדש לפולחן לאל השמש. תהלוכת הכוהנים היא, אפוא, התרסה כנגד החטאים שעליהם הנביא מדבר. ברם, המעמד לא נועד רק להזכיר את דבר הנביא אלא בא לבטא את המהפך הדתי שהתחולל בעם ישראל. 
התפיסה הקוסמולוגית-תאולוגית שהאל שוכן באחת מכנפות הארץ אופיינית לתרבויות רבות. בפועל הדבר מתבטא במאמץ לכוון את פתחי הבתים אל הכיוון המבורך והפניית אחורי הבתים אל הכיוון המנוגד. הוא הדין לפתחי ערים, ובעיקר לפתחי מקדשים. עם זאת, מובן שכיוון פתחי בתים הושפע גם משיקולים מקומיים, אדריכליים, טופוגרפיים או אקלימיים. בתקופת המקרא היו כמעט כל פתחי הערים, כל פתחי המקדשים (מקדשים קטנים ביישובים שנחפרו בחפירות ארכאולוגיות, כמו גם פתחי המשכן, וכנראה גם מקדש שלמה) למזרח. כמעט אף אחד מפתחי הבתים לא היה למערב, וניכרת העדפה ברורה של המזרח, אם כי נפתחו בתים גם אל הצפון ואל הדרום<sup class="footnote-marker">111</sup><i class="footnote">פאוסט, כיוונים. </i>. אשר למקדש, ולמקדשים בכלל, בדרך כלל פתח המקדש הוא במזרח. פסלו של האל ניצב בחלק המערבי, והוא פונה אל המזרח. במשכן ובמקדש שלמה ניצבו בקודש הקודשים, המצוי במערב הבית, כרובים שהיוו מעין סמל אלוהי ופניהם למזרח. נבואתו של יחזקאל מעידה כי היו שעבדו במקדש לאל השמש. ברם, מעבר לכך דומה שהתפיסה הייתה שה' מצוי במזרח. הווה אומר, לא היה זה רק פולחן לעבודה זרה אלא פולחן "משותף", וה' זוהה בו עם השמש. תפיסה זו מתאימה גם לאוריינטציה הגאוגרפית אל ה"אוריינט". צפון הוא שמאל ודרום הוא ימין, "קדמה" הוא הכיוון קדימה, והים האחרון שוכן מאחורי האדם, ממערב. כל הביטויים הללו מעידים על תפיסת המפה, אך מסתבר שהם מבטאים לא רק את המפה הארצית אלא גם מפה אלוהית.
גם בספרות חז"ל הדים לתפיסה שה' שוכן במזרח: "לעולם תהיו הופכים פנים למזרח וכן הוא אומר 'והזה באצבעו על פני הכפרת קדמה' לימד שפני שכינה למזרח" (מכילתא דרשב"י, יתרו יט ב, עמ' 137). דיון סמוי על מקומו של המזרח מצוי בברייתא שנשמרה רק בירושלמי: "תני המטיל מים הרי זה הופך פניו כלפי צפון המיסך את רגליו הרי זה הופך פניו כלפי דרום אמר רבי יוסי בי רבי בון: הדא דאמר מתניתא מן הצופים ולפנים רבי עקיבה אומר בכל מקום ובלבד מקום שאין שם כותל תני המסיך את רגליו לא יתן פניו למזרח ואחוריו למערב אלא לצדדין. רבי יהודה אומר: בשעת המקדש. רבי יוסי אומר: מן הצופים ולפנים. רבי עקיבה אומר: בכל מקום ובלבד במקום שאין בו כותל" (ירו', ברכות פ"ט ה"ה, יד ע"ב). ההלכה הסתמית אסרה על הטלת מים בציר מזרח-מערב, כנראה מתוך אותה תפיסה שלמזרח אופי מקודש. ברם, תנאים מיעטו בדמותה של ההלכה וקבעו שהיא חלה רק בזיקת עין למקדש, ואין להטיל מים לכיוון המקדש. רבי יוסי בי רבי בון מצמצם אותה לתחום שממנו רואים את המקדש<sup class="footnote-marker">112</sup><i class="footnote">"צופים" משמעו המקום שממנו רואים את המקדש, ראו פירושנו לפסחים פ"ג מ"ח. </i>, וגם רבי יוסי ורבי יהודה מקבלים פרשנות זו. רבי עקיבא מוסיף הלכה כללית שההגבלה חלה רק במקום פתוח<sup class="footnote-marker">113</sup><i class="footnote">בברייתא ניכר עירוב של דברי תנאים ואמוראים; כל אלו מחשידים את הברייתא שאינה אלא דברי אמוראים שיוחסו לתנאים. </i>. ברוח זו של העדפת המזרח יש להבין את ההלכה שיש לבנות את בתי הכנסת כך שפתחיהם יהיו למזרח (תוס', מגילה פ"ד הכ"ב)<sup class="footnote-marker">114</sup><i class="footnote">כידוע נשמרה הלכה זו רק במחוז יהודה, אך לא בבתי הכנסת בגליל.  </i>.
לעומת כל זאת, בניין בית המקדש השני ואורחות חייו היו הפוכים. ה' נמצא בכל מקום, ועבודת ה' מתבצעת כשהפנים אל המערב. המערב אינו מקומו של האל, אלא כיוון הבניין בלבד. לא מן הנמנע שכיוון זה נבחר כדי לבטא את הסלידה מהמזרח. כל העבודות במקדש מתבצעות כשפני הכוהן למערב ואחוריו אל המזרח. משנתנו מעידה כי פנייה זו אינה מקרית. מבחינה ארכיטקטונית לפנינו תופעה מעניינת, כיצד בניין שנבנה באוריינטציה אל המזרח הופך שופר לתאולוגיה אנטי-מזרחית, וכל זאת ללא שינוי בבניין עצמו. כלומר, למבנה ניתנה פרשנות דתית חדשה. הרי זו אזהרה לחוקרים המנסים לנתח ערכים על סמך מבנים ארכיטקטוניים. מתברר שהמבנה חשוב, אך מה שקובע הוא הפרשנות למבנה. מכל מקום, בכל מעמדות הציבור במקדש הכוהן עומד ופניו למערב<sup class="footnote-marker">115</sup><i class="footnote">משנה, תמיד פ"ד מ"א; יומא פ"ג מ"ח; פרה פ"ג מ"ט ועוד. </i>. רק הסוטה ניצבת ופניה למזרח, זאת כדי שתעמוד ופניה אל הציבור להראות קלונה ברבים (משנה, סוטה פ"א מ"ח), ועל פי דרכנו למדנו שמעמדה אינו מקודש. 
טקס בית השואבה הוא טקס עם סממנים של עבודת האש, אך הוא נועד לבטא לא דבקות באל השמש אלא התנגדות לו. הוא מבטא את עליונות ה' על פני עבודת המזרח. ייתכן שפעם נהגו לקיים טקס דומה שמטרתו פולחן האש, אך בסוף ימי בית שני זהו מעין אנטי-טקס לפולחן האש. 
<b>אנו –</b> בדפוסים ואנו,<b> ליה וליה עינינו –</b> לא אל השמש אלא לה'. "יה" הוא שם מקוצר של ה', כמו במשנה ה בפרק הקודם. בציבור נמנעו מאמירת השם המפורש, והוא נאמר רק בהזדמנויות חגיגיות ביותר וגם אז לא בפומבי. גם נוהג זה מהווה הסתייגות מדרכי הפולחן האלילי<sup class="footnote-marker">116</sup><i class="footnote">הארכנו בכך בפירושנו ליומא פ"ג מ"ח. </i>.
<b>רבי יהודה אומר שונין –</b> אומרים פעמיים. כאמור, הכפלה היא חלק מן הטקסיות המאפיינת טקסי מקדש<sup class="footnote-marker">117</sup><i class="footnote">ראו דיוננו לעיל.  </i>,<b> אותו לומר אנו ליה וליה עינינו –</b> המעמד מסתיים בשער המזרח<sup class="footnote-marker">118</sup><i class="footnote">בדפוס התוספתא נדפס "שער המים", ברם זו טעות, ובעצם היה כתוב שער המ' (מזרח). כפי שאמרנו אין מעמד בית השואבה מחובר לטקס ניסוך המים שהחל בשער המים. </i> (איור 38).

Mishnah 5

מעתה המשנה חוזרת לתיאור חיי המקדש ביום יום, ותחילה היא מרחיבה בתקיעות שהוזכרו לעיל.
<b>אין פוחתים מעשרים ואחת תקיעה במקדש –</b> ביום רגיל, <b>ולא מוסיפים על ארבעים ושמונה –</b> תקיעות. זה היה מספר התקיעות המרבי שתקעו בערב שבת שחל בחג. התלמודים מעלים אפשרות לתקיעות רבות יותר במקרים מיוחדים. ברם, המשנה מדברת על הסדרים הרגילים. כך גם במשנה הבאה, המדובר במספר הקרבנות בסדרים הרגילים, אך עשויים להיות צירופים שבהם יהיו קרבנות רבים יותר. הוא הדין במקומות אחרים שהמרכיבים נמנים בהם לפי כמותם<sup class="footnote-marker">119</sup><i class="footnote">ראו, למשל, משנה, יומא פ"ב מ"ה. </i>. משניות רבות ערוכות בצורה מספרית דומה, והפרק הקודם נערך כולו לפי מפתח זה. כפי שאמרנו זהו אחד מקווי עריכת המשנה, או קו מנחה של קובץ משניות קדום שממנו לוקטו משניות רבות. יתרונו הוא שקל לזכור את הדברים כשהם ערוכים לפי מספריהם בסדר עולה (כמו אצלנו)<sup class="footnote-marker">120</sup><i class="footnote">מבחינה זו צריך היה להקדים את ערב שבת למוספים, וכנראה הקדימו את המוספים מפני שהם קשורים לחג הסוכות. בערב שבת שחל בסוכות תקעו שלושים ושש תקיעות, וכך נשמר הסדר העולה של מספר התקיעות (21, 30, 36, 48). </i> או בסדר יורד (כמו בפרק הקודם). רבי יהודה מצמצם את מספר התקיעות לשבע בכל יום ושש עשרה בערב שבת של סוכות (תוס', פ"ד ה"י; בבלי, ערכין י ע"א). לפי הסבר הבבלי אין זו מחלוקת במניין התקיעות אלא בשיטת הספירה. רבי יהודה סבור שכל תקיעה מורכבת משלוש תקיעות (תקיעה, תרועה, תקיעה), חכמים מונים כל אחת ורבי יהודה מונה את כל השלוש כתקיעה אחת. מחלוקת דומה הובילה להגדלת מספר התקיעות בימי ראש השנה, ולא כאן המקום להרחיב בכך<sup class="footnote-marker">121</sup><i class="footnote">ראו המבוא למסכת ראש השנה.  </i>.
<b>בכל יום היו שם עשרים ואחת תקיעה –</b> ולהלן פירוטן: <b>שלוש לפתיחת השערים –</b> בבוקר נעשתה פתיחת שערי המקדש בטקס גדול. הממונה הוליך את כוהני המשמרת, וליד השערים פגשו בשבעת האמרכלים שהחזיקו בידיהם את המפתחות של העזרה. ייתכן שלכל שער היה מפתח אחד שהיה בידי אמרכל אחר, וייתכן שהמבנה היה שונה במקצת, אך ודאי שהפתיחה נעשתה בטקס מוסדר<sup class="footnote-marker">122</sup><i class="footnote">משנה, תמיד פ"ג מ"ז. לאמרכלים ראו תוס', שקלים פ"ב הט"ו ופירושנו לשקלים פ"ה מ"ב. אי הבהירות נובעת מכך שהיו שבעה אמרכלים, והשאלה היא האם היו למקדש שבעה שערים (אמרכל לכל שער), או שמא היו יותר שערים וממילא אין התאמה בין מספר האמרכלים ומספר השערים, וראו גם דיוננו בשקלים פ"ו מ"א, שם מדובר על שלושה עשר שערים שהיו למקדש. לדעתנו שתי המסורות נכונות, אלא שכל אחת מהן מייצגת תקופה אחרת.  </i> והתקיעה הייתה חלק ממנו. לא נאמר היכן ניצבו הכוהנים בתקיעה<sup class="footnote-marker">123</sup><i class="footnote">טקסי פתיחת שערים ותקיעה אינם מיוחדים למקדש בירושלים, ראו הופקינס, עולם מלא אלים, עמ' 187-186. הוא משחזר תהלוכת פתיחת מקדש על בסיס פפירוסים שהתגלו בתוך מומיה של תנין במקדש טבטוניס בגבול הסהרה במצרים. על טקסים דומים במקדש בבבל בתקופה ההלניסטית ראו מקאון, כוהנים, עמ' 34, וראו דיוננו ביומא פ"ג מ"א. </i>. 
התקיעה לפני כניסת השבת נעשתה מאבן מיוחדת על פינת החומה של הר הבית (להלן), ואולי כל התקיעות נערכו שם, או שהתוקעים ניצבו ליד השערים. ההבדל בין שתי הגישות הוא במגמת התקיעה. אם התקיעה נערכת מחומת הר הבית הרי שהיא מופנית לתושבי העיר, ואם היא מתוך המקדש הרי שהיא מיועדת פנימה, לנמצאים במקדש ולכוהנים המנהלים את העבודה.
<b>[ותשע – </b>תקיעות, שלוש פעמים תקיעה, תרועה ותקיעה, <b>לתמיד שלשחר] – </b>משנת תמיד מתארת את סדרי התקיעה, אך מזכירה שתי תקיעות בלבד: הראשונה בעת ניסוך היין הנערך מיד אחרי העלאת האברים על המזבח, והשנייה בעת אמירת השיר. המשנה אומרת "הגיעו לפרק תקעו והשתחוו העם על כל פרק תקיעה" (משנה, תמיד פ"ז מ"ג). משנתנו אומרת שהיו שלוש תקיעות, לפיכך ניתן להבין את הדברים בשתי צורות. לכל הדעות תקיעה ראשונה הייתה בעת העלאת האברים, תקיעה שנייה כשהתחילו לשיר את שירו של יום (הפרק של אותו יום) ושלישית באמצע אותו פרק או בסופו. בכמה מפרקי היום מצויה המילה "סלה" בסוף אחד הפסוקים או באמצע הפרק, ואולי זה היה הסימן לתקיעה השלישית, אם כן זו התרחשה בסוף הקריאה בפרק. ברם, המילה "סלה" אינה בכל הפרקים שהם "שיר של יום", ומאידך גיסא היא נמצאת בפרקים אחרים שאינם "שיר של יום", לפיכך סביר שאין לה קשר לתקיעה בשיר של יום דווקא. ייתכן גם שהלוויים שרו פרקים מספר, אולי את כל שירי המעלות, ובסוף שרו את שירו של יום המכונה "פרק". אם כך, התקיעה השנייה הייתה בתחילת השירה והשלישית כשהתחילו את שירו של יום. ההבדל הוא במשמעות המילה "פרק" במשנת תמיד, האם זהו "שירו של יום" או מרכיב באמצע "שיר של יום". בספר בן סירא (נ טו-טז) נזכרת תקיעה אחת בסוף ההקרבה ועמה השתחוויה, כמו במשנה<sup class="footnote-marker">124</sup><i class="footnote">אין כל סיבה להניח שהכוונה לעבודת יום הכיפורים בלבד. </i>.
<b>תשע לתמיד של בין הערבים –</b> סדר תמיד של בין הערביים זהה לתמיד של שחר. כל אלו עשרים ואחת תקיעות, שלוש סדרות של שבע תקיעות בכל פעם, וזהו סדר התקיעות של יום ביומו. 
<b>ובמוספים –</b> בימים שיש בהם קרבן מוסף, כלומר בחגים, <b>מוסיפים עוד תשע –</b> שלוש סדרות תקיעה בשביל הקרבן, בסך הכול שלושים תקיעות (עשר סדרות), <b>ובערב שבת מוסיפים עוד שש – </b>תקיעות, שתי סדרות של שלוש. הראשונה <b>שלוש להבטיל את העם מן המלאכה –</b> שלוש תקיעות היו נתקעות שעה לפני שבת כדי להתריע על בוא השבת. יוספוס מתאר אף הוא את התקיעה<sup class="footnote-marker">125</sup><i class="footnote">מלח', ד 582. </i>, ובחפירות הר הבית נמצאה כתובת המזכירה כנראה את מקום התקיעה של הכוהן<sup class="footnote-marker">126</sup><i class="footnote">מזר, הר הבית, וראו פירושנו לפסחים פ"א מ"ד; שבת פט"ו מ"ג. </i> (איור 39 כתובת בית התקיעה של הכוהנים). התוספתא מתארת כיצד הועבר המנהג לעיירות היהודיות אחר החורבן: "חזן הכנסת נוטל חצוצרות ועולה לראש הגג גבוה שבעיר נטל (את החצוצרה) לקרות (כלומר לתקוע) הסמוכין לעיר בטלין הסמוכין לתחום מתכנסין ובאין לתוך התחום... מימתיי הוא נכנס משימלא לו חבית של מים<sup class="footnote-marker">127</sup><i class="footnote">ראו הדיון בשאיבה בשבת בפירושנו לפסחים פ"ה מ"ח. </i> ויצלה לו דגה וידליק לו את הנר" (תוס', פ"ד הי"א). אם כן, התקיעה נעשתה כך שיהיה זמן להשלים את ההכנות לחג. 
העדויות הקדומות לתקיעה קשורות למקדש. המקורות מזכירים שלושה סימנים לכניסת החג או השבת: התקיעה, חריש בפרות על הר הזיתים והנחת חלות על גג (גב) האיצטבה בהר הבית<sup class="footnote-marker">128</sup><i class="footnote">ראו פירושנו לפסחים פ"א מ"ד. </i>. שני הסימנים האחרונים מיוחדים לכניסת הפסח. הבבלי מדגיש שהתקיעה נועדה לכוהנים והיא לצורך ניהול תקין של עבודת המקדש<sup class="footnote-marker">129</sup><i class="footnote">בבלי, שבת קיד ע"ב, וראו פירושנו לשבת פט"ו מ"ג. </i>. אולי העמדת התלמוד קיצונית במקצת, מכל מקום נראה שלפנינו עוד אחד מנוהלי המקדש שהוחל על כל ירושלים והועבר, אולי רק לאחר החורבן, גם למדינה. תהליך זהה התחולל בנוגע לתקיעת השופר בראש השנה, נטילת לולב ומצוות נוספות<sup class="footnote-marker">130</sup><i class="footnote">ראו פירושנו לראש השנה פ"ד מ"א. </i>. לפי הבבלי יש לתקוע גם ביום הכיפורים שחל בערב שבת (שבת קיד ע"ב)<sup class="footnote-marker">131</sup><i class="footnote">הירושלמי אינו מעלה אפשרות זו, והדבר תלוי במחלוקת בין התלמודים לגבי תקיעה בשופר. לפי הבבלי התקיעה היא חכמה ואינה מלאכה. בעצם היא מותרת בשבת ונאסרה רק בגלל גזרה שמא יתקן את כלי הנגינה (ביצה לו ע"ב), או שמא יטלטל את השופר (ראו פירושנו לראש השנה פ"ד מ"א). אבל בסוגיה המקבילה בירושלמי (שבת פט"ו ה"ד, טו ע"ב) לא נזכרת תקיעה בשופר ביום הכיפור שחל בערב שבת, משום שלפי הירושלמי תקיעה היא מלאכה לכל דבר. ההבדל בין התלמודים כפי שהוא מופיע במסכת ראש השנה חוזר, אפוא, גם בירושלמי שבת.  </i>, ומכאן משמע שהתקיעה הייתה חשובה ונתפסה ממש כחלק ממצוות השבת. כלומר, נוהלי המקדש הטכניים הופכים לחלק מן ההלכה התנאית<sup class="footnote-marker">132</sup><i class="footnote">ראו דיוננו לעיל, מ"א. </i>.
<b>ושלוש להבדיל בין קודש לחול –</b> כאשר נכנסה השבת תקעו פעם נוספת, ואז הפסיקו כולם את מלאכתם. כאמור, בערב שבת שחל בסוכות תקעו שלושים ושש תקיעות. בעיירה היהודית היה התוקע מניח את החצוצרה במקומה, ומן הסתם כך נהגו במקדש. המשנה אינה מזכירה תקיעה להבדלה, כלומר לסוף השבת, ואף רוב הראשונים מדגישים זאת, אם כי יש מהם שרומזים שהייתה תקיעה גם במוצאי שבת<sup class="footnote-marker">133</sup><i class="footnote">ליברמן, תוספתא כפשוטה, עמ' 898. </i>. ברם, יוספוס אומר שתוקעים גם במוצאי שבת. ליברמן מציע, בזהירות מה, שתקיעה זו היא המקור לתקיעה שאנו נוהגים במוצאי יום הכיפורים. לתקיעת יום הכיפורים אין מקור ברור, וראשונים התחבטו בשורשיה. לפי הצעה זו נותר ביום הכיפורים מנהג קדום שפעם היה בכל שבת. למבנה מעין זה עדויות רבות, כגון מטבעות תפילה שנהגו פעם בכל יום, אבדו ושרדו בתפילות החגיגיות והמיוחדות. 
המשנה בחולין אומרת: "כל מקום שיש תקיעה אין הבדלה וכל מקום שיש הבדלה אין תקיעה", ומסבירה: "יום טוב שחל להיות בערב שבת תוקעין ולא מבדילין; במוצאי שבת מבדילין ולא תוקעין. כיצד מבדילין, המבדיל בין קדש לקדש, רבי דוסא אומר בין קדש חמור לקדש הקל" (פ"א מ"ז). לכאורה המשנה מדברת בצירוף שבין תקיעה לכניסת השבת, וההבדלה שאומרים בפה במוצאי שבת ויום טוב. אם יום טוב חל בערב שבת תוקעים אף שזה יום טוב, בשביל השבת, ואין אומרים הבדלה, ואם יום טוב הוא במוצאי שבת אין תוקעים בשבת, שכן אין לתקוע בשבת. בכלל נראה שלא תקעו בערב יום טוב, שכן הפסקת המלאכה מוחלטת פחות, ומותר לעבוד במסגרת ההכנות לסעודות החג. המשנה אומרת במפורש שההבדלה שהיא עוסקת בה היא ההבדלה בפה. ברם, במקבילה בתוספתא חולין (פ"א הכ"ו, עמ' 501) ובתוספתא שלנו (פ"ד הי"ג, לפי כתב יד וינה) נאמר: "כיצד תוקע תוקע פשוטה אחת ואין מריע". אם כן, משתמע שההבדלה הנזכרת אינה הבדלה בפה אלא תקיעה להבדלה במוצאי שבת. ביום טוב שחל בערב שבת אין תוקעים לסיום יום טוב, אבל במוצאי שבת שהוא ערב יום טוב תוקעים להבדלה, שהיא לאחר תחילת יום טוב, ואין תוקעים לכניסת החג, שהוא עדיין בשבת. תקיעה זו להבדלה היא תקיעה פשוטה ללא תרועה.
לנוסח שבתוספתא יתרון גדול, שכן אין הוא מערב את התקיעה עם אמירת ההבדלה. הרי אלו נושאים שונים לחלוטין, ולא ברור מדוע עירבום. אין זאת אלא שבתוספתא נשמר הנוסח המקורי המשמר את הנוהג הקדום לתקוע גם בהבדלה, ואילו המשנה כבר תוקנה לפי הנוהג המאוחר שאין תוקעים להבדלה, ובמקומה הוכנסה למשנה ההבדלה שבפה.
<b>ערב שבת שבתוך החג היו שם ארבעים ושמונה –</b> המספר המרבי של התקיעות הוא 48 (16 סדרות), והרי פירוטן: <b>שלוש לפתיחת שערים – </b>כבכל יום, <b>ושלוש לשער העליון ושלוש לשער התחתון –</b> שש תקיעות של שמחת בית השואבה, <b>שלוש למילוי המים – </b>כניסת התהלוכה של ניסוך המים כפי ששנינו בפרק הקודם, <b>שלוש על גבי המזבח – </b>לניסוך המים על המזבח, אלו אינן נזכרות אלא במקור זה, <b>ותשע לתמיד שלשחר –</b> כבכל יום, <b>ותשע לתמיד שלבין הערבים – </b>כבכל יום, <b>ותשע למוספים –</b> כבכל חג, <b>ושלוש להבטיל את העם מן המלאכה –</b> כבכל שבת, <b>שלוש להבדיל בין קודש לחול – </b>כבכל שבת.
בראש השנה, למשל, היו יותר תקיעות, אך אלו כבר אינן שייכות לסוג זה של תקיעות שמשנתנו דנה בו. גם הירושלמי דן בדרך זו ומוסיף עוד תקיעות (נה ע"ג), וכאמור גם בעת זקיפת הערבות תקעו (פ"ד מ"ה). יתר על כן, לפי התיאור במשנה הקודמת המשיכו הכוהנים לתקוע כל עת התהלוכה בעזרת נשים: "היו תוקעים והולכים עד שמגיעים לשער היוצא למזרח", וכבר אמרנו כי גם במשניות דומות אין המשנה מונה את כל האפשרויות אלא את התדירות שבהן<sup class="footnote-marker">134</sup><i class="footnote">כך גם במשנה, ערכין פ"ב מ"ג, המקבילה למשנתנו בחלקה הראשון.  </i>. נראה גם שחכמים הבחינו בין תקיעות "עיקריות", שהן הלכה, לבין תקיעות נוספות שהן מנהג. גם הבבלי דן בשאלה ומנסה לתרץ, וכאמור אין צורך בתירוץ (נד ע"ב).

Mishnah 6

המשנה דנה בסך קרבנות החג ובחלוקתם. הקשר למשנה הקודמת הוא צורני, שכן המשנה ערוכה באותה צורה מספרית. העיקרון הוא שביום טוב הראשון מביאים שלושה עשר פרים ולאחר מכן מספר הפרים יורד (שנים עשר ביום השני, אחד עשר ביום השלישי וכו'). כידוע חולקה עבודת המקדש בין עשרים וארבע משמרות כהונה, ובכל שבוע עבדה משמרת אחת. אבל ברגלים נקבע עיקרון שני ולפיו כל המשמרות שוות בקרבנות החג. המשמרת שהחג נפל בחלקה הקריבה את קרבנות היום יום, אך כל כוהן שהגיע למקדש בחג היה יכול להיות שותף בקרבנות המיוחדים של החג. איננו יודעים מה טעמו של ההסדר, אך ברור שהוא היווה מקור משיכה לכוהנים מכל המשמרות לעלות לרגל לחגים. כמו כן איננו יודעים כיצד חולקה העבודה, האם היה פיס מיוחד במקביל לפיס שבכל יום, או שהייתה חלוקה אחרת. מהמשך דברי המשנה הבאה עולה שהעבודה חולקה לפי משמרות. לא נאמר מה קורה אם למשמרת פלונית אין במקרה ייצוג בין עולי הרגל. האם מקרה מעין זה לא אירע, או שמא החלוקה היא ספרותית ואידאית במקצת, כלומר, כיצד מן הראוי לחלק את הקרבנות ולא כיצד חולקו בעבר.
<b>יום טוב הראשון שלחג היו שם שלושה עשר פרים ואלים שנים ושעיר אחד – </b>סך הכול שישה עשר קרבנות, אחד נטלה כל משמרת, <b>נשתיירו שם ארבעה עשר כבשים לשמונה משמרות –</b> אלו הם קרבנות החג כולם. לשם השוויון נחשב פר אחד כשני כבשים, ואיל ושעיר נחשבים כמו פר. החלוקה אינה שוויונית באופן מלא, שכן שעיר (עז) שווה ככבש ולא כפר.
<b>ביום הראשון –</b> מספר הפרים קטן באחד, ועל כן רק חמש עשרה משמרות מקריבות את הפרים, האילים והשעיר.
<b> ששה כהנים מקריבים שנים שנים – </b>שישה כוהנים משישה משמרות מקריבים כל אחד שני כבשים, <b>והשאר –</b> ועוד שני כוהנים משתי משמרות מקריבים <b>אחד אחד –</b> כל אחד כבש אחד, ובסך הכול ארבעה עשר כבשים.
<b> בשיני –</b> מספר הפרים שוב קטן באחד, ורק ארבע עשרה משמרות מקריבות את הפרים, האילים והשעיר, ואז <b>חמשה מקריבין שנים שנים –</b> כל אחד שני כבשים, בסך הכול עשרה כבשים, <b>והשאר –</b> עוד שלוש משמרות מקריבות <b>אחד אחד –</b> כל אחת כבש אחד, וכן הלאה לפי החשבון, כמו בטבלה שלהלן.
<b>בשלישי ארבעה מקריבים שנים שנים והשאר אחד אחד ברביעי שלושה מקריבים שנים שנים והשאר אחד אחד בחמישי [שנים] שנים מקריבים שנים שנים והשאר אחד אחד בשישי אחד מקריב שנים שנים והשאר אחד ואחד בשביעי כולם שווים –</b> עשרה מקריבים את הפרים, האילים והכבשים, ועוד ארבע עשרה משמרות מקריבות כל אחת כבש אחד.
<b>בשמיני חזרו לפייס כרגלים – </b>ביום השמיני החלו את הפיס מחדש, ומי שזכה זכה<sup class="footnote-marker">135</sup><i class="footnote">הפיס היה צורת החלוקה המקובלת של עבודות המקדש, ראו פירושנו ליומא פ"ב מ"ב-מ"ג. </i>.
<b>אמרו מי שהיה מקריב פרים היום לא היה מקריב למחר – </b>הייתה תחלופה בין המשמרות כדי שהחלוקה תהיה שוויונית ככל האפשר,<b> אלא חוזרים חלילה –</b> עושים סבב שיאפשר תחלופה.
חלוקת ההקרבה בחול המועד
(המספרים מייצגים את מספר המשמרות המקריבות אותם)

Mishnah 7

<b>בשלושה פרקים בשנה היו כל משמרות שוים – </b>המשנה מסכמת את הנאמר לעיל בדרך שונה: בשלוש פעמים כל המשמרות מתחלקות, <b>באמורי רגלים –</b> כמו ששנינו במשנה הקודמת, <b>ובחילוק לחם הפנים –</b> את לחם הפנים חילקו בשבת עצמה, ובכל השנה התחלקו בו המשמרת הנכנסת והמשמרת היוצאת (משנה, מנחות פי"א מ"ז), ואם חלה השבת ברגל התחלקו בלחם כל הכוהנים מכל המשמרות. לחלוקת הלחם לא היה ערך כספי, אבל הייתה לכך חשיבות דתית ורגשית רבה, ו<b>בעצרת –</b> בעצרת מביאים קרבן מיוחד של שתי הלחם, <b>אומר לו הילך מצה [הילך מצה הילך חמץ הילך מצה] – </b>כל המצוי בין הסוגריים נראה כהכפלה מיותרת, ונדון בכך להלן, <b>הילך חמץ – </b>שתי הלחם של עצרת הם חמץ, ולחם הפנים מצה. על כן המחלקים אומרים "הילך מצה" ורק אחר כך "הילך חמץ", משום שהמצה חביבה. יפה הראה אפשטיין כי יש נוסחאות הפוכות<sup class="footnote-marker">136</sup><i class="footnote">ירו', נה ע"ד; אפשטיין, מבוא, עמ' 122. </i>, כלומר יש מחלוקת בשאלה מעמדו של מי עדיף בעיני הכוהנים, חמץ או מצה. ייתכן שנוסח כתב יד קופמן הוא צירוף של שתי נוסחאות סותרות. לדעת פוקס שתי המילים הראשונות (הילך מצה) הן טעות, ואכן ניכר קו רפה של המעתיק למחיקה; אחר כך המשפט חוזר פעמיים: "הילך מצה הילך חמץ, הילך מצה הילך חמץ"<sup class="footnote-marker">137</sup><i class="footnote">פוקס, סוכה, עמ' 198. </i>, ואכן לעתים קרובות המשנה חוזרת על קריאות פומביות. לעיל ראינו קריאות דומות: "אנו ליה וליה עינינו", וכיוצא באלו. ההכפלה היא גם תוצאה של המעמד הפומבי, כמו במעמדות ציבור דומים במקדש<sup class="footnote-marker">138</sup><i class="footnote">לעיל, פ"ד מ"ה.  </i>. במערכת המשמרות נעסוק במבוא למסכת תענית (איור 40)
<b>משמר שזמנו קבוע – </b>שהרגל חל בשבוע שבו התור שלו, <b>הוא מקריב תמידים נדרים ונדבות וכל קורבנות הציבור הוא מקריב על הכל –</b> בדפוסים ובכתבי יד אחדים "את הכל", וזה נוסח קל יותר. בקבוצת כתבי יד דולגה כל הפסקה, ונראה שכולם תלויים באב טקסט קדמון. מבחינה כלכלית הרווח הגדול היה בנדרים ובנדבות, ואלו נפלו בחלקה של המשמרת שזה היה תורה הקבוע.
<b>בזמן שהוא יום טוב הראשון סמוך לשבת בין מלפניה ובין מלאחריה –</b> הבעיה התעוררה כאשר החג היה סמוך לשבת (יום א או יום ו). אמנם לחם הפנים היה שייך רק למשמרות שהתחלפו בשבת, אבל כל יתר הכוהנים כבר הגיעו לחג, שהרי אינם יכולים לבוא בשבת עצמה. על כן <b>היו כל המשמרות שווים בחילוק [לחם] הפנים –</b> אף שהחג אינו אלא למחרת היום הנחת המשנה היא שלפחות חלק מהכוהנים גרים ברחבי הארץ; לו היו רק תושבי ירושלים ניתן היה לדחותם. 

Mishnah 8

<b>חל יום אחד להפסיק בנתיים – </b>אם יום טוב חל ביום חמישי, <b>משמר שזמנו קבוע –</b> זה שיעבוד כל השבוע הבא, <b>הוא נוטל עשר חלות</b> והמשמר <b>והמתעכב –</b> שסיים עבודתו, <b>נוטל שתים –</b> שתי חלות. זה מעין פיצוי. המשמר אמנם יכול לחזור למקומו, אך לעתים קרובות לא רצו אנשיו לצאת לדרכם הרחוקה ביום חמישי, וחכמים מתחשבים בכך. הנחת המשנה היא שהמשמרת שעבדה לפני החג נשארת בירושלים כל החג. כמו כל עולי הרגל שבאו לחג גם הכוהנים אינם יוצאים לדרכם בחול המועד ומחכים לסוף החג, ואף לשבת שאחרי החג. כל אלו הם מקרים חריגים שבהם חכמים מתחשבים במשמרת שהתעכבה בירושלים. אבל <b>בשאר כל ימות השנה הניכנס נוטל שש והיוצא נוטל שתים [שש] –</b> המצוי בסוגריים הוא תיקון נכון של המעתיק שרשם את תיקונו בצד. ר<b>בי יהודה אומר הניכנס נוטל שבע והיוצא [נוטל] –</b> המצוי בסוגריים הוא מחיקה של מגיה כתב היד והמילה מיותרת, <b>נוטל חמשה –</b> מובן שאין למחלוקת זו חשיבות כלכלית או עקרונית, והיא מבטאת דרכי חלוקה שונות.
<b>הניכנסין –</b> המשמרת שמתחילה בשבת, <b>חולקים בצפון –</b> את שתי הלחם הורידו משולחן לחם הפנים והניחו על שולחן זהב בפתח הבית, "באולם מבפנים על פתח הבית" (משנה, שקלים פ"ו מ"ד; תוס', מנחות פי"א הי"ב, עמ' 530), ומשם חילקוהו לכוהנים. המחלק עמד על המדרגה הגבוהה האחרונה, "על הרובד שבאולם מפריס ומניח" (תוס', פ"ד הכ"ג; מנחות שם), שם פרס את הלחם לפרוסות וכל אחד מהכוהנים נטל את חלקו. החלוקה נשמעת כתיאור שקט, אך במקביל יש גם מסורת על חלוקה המלווה במהומה, וכל אחד חטף לו פרוסה שמא לא תספיק הכמות: "הצנועין מושכין ידיהם והגרגרנין חולקין ביניהן ולא עלה ביד כל אחד ואחד אלא כפול" (תוס', סוטה פי"ג ה"ז)<sup class="footnote-marker">139</sup><i class="footnote">לעומת זאת בתוספתא שלנו מדובר על חלוקת הלחמים לכל משמרת, והמשמרת מחלקת את הלחם בין אנשיה (תוס', פ"ד הכ"ב). דומה שזהו תיאור אוטופי, ובהלכה הבאה באותו פרק רבי יהודה חוזר ומספר על החלוקה המרכזית של הלחם כמו בתוספתא סוטה שהבאנו. </i>.
<b>ויוצאין בדרום – </b>המשמרת היוצאת חולקת בדרום העזרה, כדי להפריד בין המשמרות. התוספתא מוסיפה שצפון הוא הצד הקרוב לעבודה (פ"ד הכ"ד). נראה שהכוונה שזו נקודת ההתחלה, שכן הכוהנים נכנסים ממזרח ומקיפים את האולם מצפון, כך הם ניגשים לעבודה מצד צפון של המבנה. בשני התלמודים נאמרו טעמים קרובים, "כדי לחלוק כבוד לנכנסין", או מפני ש"כל הנכנסין להר הבית נכנסין דרך ימין" (ירו', נה ע"ד), ובתלמוד הבבלי: "תנו רבנן: הנכנסין חולקין בצפון כדי שיראו שהן נכנסין, והיוצאין חולקין בדרום כדי שיראו שהן יוצאין" (נו ע"ב). מובן שיש להבין את הקביעות לא כסידור טכני, משום שזה הצד שבו צריכים הכוהנים ללכת מעט ככל האפשר, אלא כחלק מסדרי המעמד הציבורי עטור ההוד והפאר. 
<b>בלגה –</b> זו אחת המשמרות, <b>חולקת לעולם בדרום –</b> זהו מעיין קנס סמלי, כפי שנבאר להלן, <b>וטבעתה קבועה –</b> מצפון למזבח היו שולחנות ולידם קבועות בקרקע עשרים וארבע טבעות (משנה, מדות פ"ג מ"ה), רחבות בצדן התחתון וצרות בצדן העליון (ירו', נה ע"ד). הסך הכולל של עשרים וארבע טבעות נזכר גם במשנת מדות (שם שם), והן היו מסודרות ארבעה טורים של שש טבעות, או שישה טורים של ארבע. מהמשנה שלנו משמע שלכל משמרת הייתה טבעת משלה, אבל הטבעת של משמרת בלגה הייתה קבועה, כלומר מחוברת לעמוד ובלתי ניתנת לשימוש. הטבעות הן אביזר לפשיטת העור של הקרבן. את הקרבן תלו על הטבעת וכך יכול היה אדם אחד לפשוט את העור, <b>וחלונה סתומה –</b> לא ברור באיזה חלון מדובר<sup class="footnote-marker">140</sup><i class="footnote">בתוספתא (פ"ד הכ"ז) נאמר: "עשרים וארבע חלונות היו שם כנגד עשרים וארבע משמרות לויה", ובהמשך (הכ"ח) הלכה חדשה: "בלגה לעולם חולקת...". ברור שהמילים "משמרות לויה" הן טעות וצריך להיות "משמרות כהונה". ליברמן שיער שצריך להיות: "כנגד משמרות [כהונה] ולמה בלגה חולקת?...". </i>. בדרך כלל החלון הוא חור בקיר לאוורור או לאור, אך בלשון חכמים גם תא או כוך בקיר, מעין ארון קיר, מכונה "חלון", או חור בקיר שבין שני חדרים<sup class="footnote-marker">141</sup><i class="footnote">כגון תוס', עירובין פ"ז הי"ג, ועוד מקומות רבים. </i>. הירושלמי מסביר שמדובר בחלון שהיו מונחים בו הסכינים. את הסכינים הניחו בבית החלפות<sup class="footnote-marker">142</sup><i class="footnote">חלף הוא סכין. </i> ששכן במזרח האולם, בקטעים שבהם היה גוף האולם רחב יותר מן הקודש (משנה, מדות פ"ד מ"ז). הירושלמי אינו מביא ראיה לדבריו; זו כנראה מסורת הפירוש, ואין בידינו לאשרה או לדחותה. אין בידינו להשיב על השאלה באיזו מידה היו לאמוראים מסורות עצמאיות על המקדש ועל תקופת התנאים. השאלה מהותית, אך אין לנו נתונים לבדקה.
המשנה בתמיד מזכירה חלונות שבהם היו מניחים את בגדי הכהונה (פ"ה מ"ג), ורש"י (לבבלי, תמיד לב ע"ב) אומר כי החלון שבמשנתנו הוא אותו חלון שהיו מניחים בו את בגדי הכהונה. הפירוש אפשרי, אם כי לא נאמר שם שלכל משמרת היה חלון נפרד, אך הדבר לא נאמר גם על החלונות שאולי היו בבית החלפות. בהיעדר אסמכתא כלשהי לא נותר לנו אלא לקבל את דברי הירושלמי ולהניח שהם משקפים מסורת חיה ולא פרשנות דיאלקטית בלבד. 
כזכור, בשאר ימות השנה שחטו בפועל רק הכוהנים את הקרבנות, וממילא היו זקוקים לסכינים, ואילו בפסח שחטו מביאי הקרבן, וממילא הביאו עמם את סכיניהם.
המשנה אינה מסבירה את חטאה של משמרת בלגה, אך בתוספתא ובתלמודים מובאים שני הסברים שהם כנראה קרובים זה לזה. האחד הוא שמרים בת בלגה השתמדה והתחתנה עם חייל יווני, "וכשנכנסו גוים להיכל באתה וטפחה על גגו של מזבח, אמרה לו לוקס לוקס [λύκος (לוקוס) משמעו ביוונית: זאב, זאב!]<sup class="footnote-marker">143</sup><i class="footnote">גם זו קריאה כפולה, ראו דיוננו לעיל, פ"ד מ"ה. </i> אתה החרבת ממונן של ישראל..." (תוס', פ"ד הכ"ח; ירו', נה ע"ד; בבלי, נו ע"ב). הבבלי מקבל את התיאור כפשוטו ומניח ש"בלגה" הוא שמו של אדם. ברם, מסתבר ש"בלגה" אינו שם פרטי אלא שם המִשמרת, והסיפור מעיד על בני המשמרת שהשתמדו והתייוונו. את ההתייוונות הובילו הכוהנים, ונראה שאחדים ממנהיגיהם היו מבני בלגה.
הסבר שני הוא שבני בלגה איחרו להתייצב למשמרתם. מן הסתם היה זה איחור בלתי מוצדק שהעיד על זלזול במקדש. ההסבר השני מסביר מדוע משמרת בלגה חולקת תמיד מדרום כדרך המשמרות הנכנסות, ברם ייתכן שכל זה כבר הסבר מאוחר לנוהג ששורשיו נשכחו. 

ביבליוגרפיה

<b>ביבליוגרפיה וקיצורים</b>
אבות דרבי נתן, מהדורת שכטר, ש"ז, וינה, 1887.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אהל דוד – ראו ששון, אהל דוד.
אונא, ויו שין – אונא, א', תש"מ, ויו שין מתחלפין במשנה, סיני פז, עמ' קה-קיח. 
אופנהיימר, בר כוכבא – אופנהיימר, א', תשמ"ד, בר כוכבא וקיום מצוות, בתוך: אופנהיימר, א' ורפפורט, א' (עורכים), מרד בר כוכבא מחקרים חדשים, ירושלים, עמ' 146-140.
אופנהיימר, עמי הארץ – Oppenheimer, A., 1977, The Am Haaretz, A study in the Social History of the Jewish People in the Hellenistic-Roman Period, Leiden.
אוצר הגאונים, לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד. 
אוצר המדרשים – ראו אייזענשטיין.
אור זרוע, ר' יצחק בר' משה נ"ע מווינה, מהדורת זיטאמיר, תרכ"ב.
אור שמח, הכהן, מאיר שמחה, ירושלים, תשמ"ב.
אורבך, חז"ל – אורבך, א"א, תשל"א, חז"ל פרקי אמונות ודעות, ירושלים. 
אייזענשטיין, אוצר המדרשים – אייזענשטיין, י"ד, ללא שנת דפוס, אוצר המדרשים, ירושלים.
איכה רבה, מהדורת באבער, ש', וילנא, תרנ"ט.
אלבק, מבוא – אלבק, ח', תשי"ט, מבוא למשנה, ירושלים ותל אביב.
אלבק, עריכת המשנה – Albeck. Ch., 1936, Untersuchungen Ueber Die Redaction der Mischna, Berlin.
אלבק, פירוש – אלבק ח', פירוש לשישה סדרי משנה, ירושלים ותל אביב, תשי"ב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אלון, תולדות – אלון, ג', תשט"ו, תולדות היהודים בארץ ישראל בתקופת המשנה והתלמוד, תל אביב.
אסתר רבה, מהדורת קושטא, רע"ד או ר"פ.
אפטוביצר, מחקרים – אפטוביצר, א', תש"א, מחקרים בספרות הגאונים, ירושלים.
אפרון, הסנהדרין – אפרון, י', תשכ"ז, הסנהדרין בחזון ובמציאות של הבית השני, בתוך: פרלמן, ש' ושימרון, ב' (עורכים), דורון – ספר יובל לפרופ' בנציון כץ, תל אביב, עמ' 204-167.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים ותל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים – אפשטיין, י"נ, תשכ"ב, פירוש הגאונים למסכת טהרות, ירושלים (תרפ"א-תרפ"ד, ברלין).
ארבעה טורים, רבי יעקב בר' אשר, מהדורת וארשה, תרמ"ב.
אריסטופנס, שלום – אריסטופנס, תשכ"ז, אחת עשרה קומדיות, זילברשלג, י' (מתרגם), תל אביב.
בזק, סוד – בזק, י', תשל"ט, סוד נוסף מעריכת המשנה, סיני עט, עמ' ח-יג.
ביכלר, בית הלל – ביכלר, א', תרפ"ה, ספר היובל לבלוך, עמ' 30-21.
ביכלר, הסנהדרין – ביכלר, א', 1974, הסנהדרין, ירושלים.
בכר, אגדות אמוראים – בכר, ב"ז, תשפ"ה-תרצ"ח, אגדת אמוראי ארץ ישראל א-ג, תל אביב. 
בלקלי, שגעון – Blakely, S., 2000, Madness in the Body Politic, in: Madness, Disability and Social Exclusion, Hubert, J. (ed.), London - N.Y., pp. 119-127.
בן שלום, בית שמאי – בן שלום, י', תשנ"ד, בית שמאי ומאבק הקנאים נגד רומי, ירושלים.
בעל המאור על הרי"ף, הודפס בתלמוד ש"ס וילנא.
בראון, כלי נגינה – Braun, J., 2002, Music in Ancient Israel/Palestine, Michigen.
בר-אילן, כוהנים – בר-אילן, מ', תשמ"ב, הפולמוס בין חכמים לכהנים בשלהי ימי הבית השני, עבודת דוקטור, אוניברסיטת בר-אילן, רמת גן. 
בראשית רבה, מהדורת טהעאדאר-אלבק, הוצאת צילום, ירושלים, תשכ"ה.
ברודי, רב נטרונאי – ראו תשובות רב נטרונאי.
ברית דמשק, מהדורת ברושי – Broshi, M., 1992, The Damascus Documents Reconsidered, Jerusalem.
ברנד, כלי חרס – ברנד, י', תשי"ג, כלי החרס בספרות התלמודית, ירושלים.
גודבלאט, מדינת הים – גודבלאט, ד', תשנ"ה, מדינת הים – מישור החוף, תרביץ סד, עמ' 37-13. 
גולדברג, שבת – גולדברג, א', תשל"ו, פירוש למשנה מסכת שבת, ירושלים.
גיאוניקה – Ginzberg, L., 1968, Geonika, New york (Second Edition).
גיל, ארץ ישראל – גיל, מ', תשמ"ג, ארץ ישראל בתקופה המוסלמית הראשונה, תל אביב.
גילת, בן שלוש עשרה – גילת, י', תש"ן, בן שלוש עשרה למצוות, מחקרי תלמוד א, עמ' 54-39.
גילת, פרקים – גילת, י"ד, תשנ"ב, פרקים בהשתלשלות ההלכה, רמת גן.
גינצבורג, פירושים – גינצבורג, ל', תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
גנזי שעכטער, גינצבורג, י"ל, א-ג, ניוארק, תרפ"ט.
גסטר, הושענות – גסטר, מ', תרצ"ו, סדר הושענות בכתבי ראס-שמרא, תרביץ ח, עמ' 344-340.
דמסקי, ירושלים – Demsky, A., 2002, Hebrew Names in the Dual Form and the Toponym "Yerushalayim", These Are the Names 3, pp. 1-20.
דקדוקי סופרים – ראו רבינוביץ.
האופטמן, קיום – האופטמן, י', תשנ"ד, קיום מרצון של מצוות עשה שהזמן גרמן על ידי נשים, דברי הקונגרס העולמי האחד-עשר למדעי היהדות, עמ' 168-161.
הופקינס, עולם מלא אלים – Hopkins, K., 1999, A World Full of Gods, Pagans, Jews and Christians in the Roman Empire, London. 
היינמן, התפילה – היינמן, י', תשכ"ו, התפילה בתקופת התנאים והאמוראים, ירושלים.
היינמן, עיוני תפילה – היינמן, י', תשמ"א, עיוני תפילה, ירושלים.
הירשפלד, הבית – הירשפלד, י', 1987, בית המגורים הארץ-ישראלי, ירושלים.
הלכות גדולות, מהדורת הילדסהיימר, ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
הנשקה, יושבים – הנשקה, ד', תש"ס, מאימתי יושבים בסוכה: לשחזורה של משנה ראשונה, בתוך: בויארין, ד' ואחרים (עורכים), עטרה לחיים, מחקרים בספרות התלמודית והרבנית לכבוד פרופסור חיים זלמן דמיטרובסקי, ירושלים, עמ' 104-87.
הנשקה, סוכה – הנשקה, ד', תש"ס, אימתי יושבים בסוכה? לשחזורה של משנה ראשונה, עטרה לחיים, עמ' 87-104 ‬.
הרשלר, פירוש רש"י – הרשלר, מ', תשכ"ח-תש"ל, מהדורה קמא של רש"י למסכת סוכה, סיני סג, עמ' 215-198; סד, עמ' 154-144; סז, עמ' 18-1. 
ואן סטרטן, פולחנות – Van Straten, F.T., 1995, Hiera Kala, Images of Animal Sacrifice in Archaic and Classical Greece, Leiden.
ויס, משניות ספורות – ויס, מ', תשמ"ה, משניות ספורות בראש מסכת, סיני קד, עמ' 44-33.
ויס, משניות תוספתא – ויס, מ', תשנ"ד, פרקי משנה בעלי אופי תוספתאי, קעמ"י 11, עמ' 62-55.
זולאי, פיוטים – זולאי, מ', תשנ"ו, ארץ-ישראל ופיוטיה, ירושלים.
חדושי הר"ן על מסכתות מגילה ומועד קטן, ירושלים, תשכ"ו. 
חדושים המיוחסים לר"ן – ראו חדושי הר"ן.
חכלילי, סמלים בגולה – Hachlili, R., 1998, Ancient Jewish art and archaeology in the diaspora, Leiden.
חלופי מנהגים – מהדורת ב"מ לוין, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, החילוקים שבין אנשי ארץ-ישראל ואנשי בבל, ירושלים, תרצ"ח. 
חמדה גנוזה, שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
טור שלחן ערוך – ראו ארבעה טורים.
ידין, מגילת המקדש – ידין, י', תשל"ז, מגילת המקדש, ירושלים.
ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.
יתרון האור, פערלמן, ר' יי"ל, הודפס במשניות מהדורת וילנא.
לוי, מילון – Levy, J., 1924, Woerterbuch ueber die Talmudim und Midrashim, Vienna.
לוין, חז"ל ובית הכנסת – Levine, L.I., 1992, "The Sages and the Synagogue in Late Antiquity, the Evidence of the Galilee", in: Levine, L.I. (ed.), The Galilee in Late Antiquity, New York - Jerusalem, pp. 201-222.
לוין, חכמים ובית הכנסת – לוין, י"ל, תשנ"ד, בית הכנסת כמוסד קהילתי: מי קבע את מדיניותו? דברי הקונגרס ה11- למדעי היהדות, ירושלים, עמ' 8-1. ראו גם לוין, חז"ל ובית הכנסת.
לחם שמים, רבנו יעב"ץ, ירושלים, תשי"ח.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק וירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים וניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליברמן, תשלום תוספתא – ליברמן, ש', תשלום תוספתא, בתוך תוספתא מהדורת צוקרמאנדל, ירושלים, עמ' 66-5.
לימור, נוסעים – לימור, א' תשנ"ח, מסעות ארץ הקודש, עולי רגל נוצרים בשלהי העת העתיקה, ירושלים.
לקוטות הרמב"ן, שאלוניקי, תק"ל.
לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.
מאירי, מגן אבות, מהדורת לאסט, י', ירושלים, תשל"ז.
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – DJD Discoveries in the Judean Desert, 1953-1995, in: Balliet, M. et al (eds.), Oxford. 
מגילת המקדש – ראו ידין, מגילת המקדש.
מגילת תענית – ראו נעם, מגילת תענית. 
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), בובר, ש', וילנא, תרנ"א.
מדרש תנאים לדברים, הופמן, ד"צ, ברלין, 1909-1908. 
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, בובר, ש', וילנא, תרמ"ה.
מזר, הר הבית – מזר, ב', תשל"ג, החפירות ליד הר-הבית, קדמוניות ג, עמ' 90-74. 
מזר, הרקם – מזר, ב', תשי"א, הרקם והחגר, תרביץ כ, עמ' 319-316.
מזר, מנזר הבתולות – מזר, א', תשנ"ט, מנזר הבתולות, ירושלים.
מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.
מילון בן יהודה – בן יהודה, א', 1959, מילון הלשון העברית, ירושלים ותל אביב. 
מילר, פאול מסמוסטה – Millar, P., 1971, Paul of Samosta, Zenobia and Aurelian, JRS 61, pp. 1-13.
מילר, קהילה – Millar, P., 1987, Community and Culture in the Roman Near East Empire, Greek Syrian, Jews and Arabs, JJJ 38, pp. 164-193. 
מכילתא דר' ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דר' שמעון בר יוחאי, אפשטיין-מלמד, ירושלים, תשט"ו. 
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמות היהודים – שליט, א', 1967, יוספוס פלביוס, ירושלים ותל אביב.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.
מקאון, כהנים – McEwan, G.J.P., 1981, Priest and Temple in Hellenistic Babylonia, Wiesbaden
מקמילן, לשונות –MacMullen, R., 1990, Provincial Languages in the Roman Empire, Changes in the Roman Empire, Princeton, pp. 32-40.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.  
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
משנה שלמה, מהדורת ורטהימר, ש"א, ירושלים, תשנ"ב.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
ספר האשכול, מהדורת אלבק, ח', ירושלים, תשד"ם; מהדורת אוערבך, צ"ב, האלברשטאט, תרכ"ו. 
ספר הישר, רבנו תם, מהדורת דן, י', מבוססת על הדפוס הראשון, ונציה, שפ"ה, ירושלים, תשמ"ו; מהדורת ראזענטהאל, ש"פ, ד"צ, ירושלים, תשנ"ג.
ספר המנהיג, רבי אברהם בן נתן הירחי, מהדורת רפאל, י', ירושלים, תש"ח. 
ספר המקצועות, מהדורת אסף, ש', ירושלים, תש"ז.
ספר העתים, יהודה בן ברזילי הברצלוני, מהדורת זלוטניק, י"ל, ירושלים, תש"ה.
ספר הפרדס, מהדורת עהרענרייך, ח"י, ניו יורק, תשי"ט.
ספר הרוקח, ר' אליעזר מגרמייזא, קרימונה, שי"ז.
ספר יראים השלם, רבי אליעזר ממיץ, מהדורת גולדבלום-שיף, וילנא, תרנ"ב-תרס"ב; ד"צ, ירושלים, תשנ"ה. 
ספר ערוגת הבושם, ר' אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, ר' אליעזר בר' יואל הלוי, מהדורת אפטוביצר, א', ירושלים, תשכ"ד.
ספר שושנים לדוד, רבי דוד פארדו, ויניציאה, תפ"ד.
ספר שני לוחות הברית, ר' ישעיה הורוויץ, פיורדא, תקכ"ד.
ספראי וספראי, הגדת חז"ל – ספראי, ש' וספראי, ז', תשנ"ח, הגדת חז"ל, ירושלים. 
ספראי, בימי הבית – ספראי, ש', תשנ"ד, בימי הבית ובימי המשנה, ירושלים.
ספראי, ביקורים – ספראי, ש', תשנ"ד, ביקוריהם של חכמי יבנה ברומא, בימי הבית ובימי המשנה, ירושלים, עמ' 405-382. 
ספראי, דוכן ותיבה – Safrai, Z., 1989, "Dukhan Aron and Teva", in: Hachlili, K., Ancient Synagogues in Israel, BAR 99, pp. 69-84.
ספראי, הכרעה כבית הלל – ספראי, ש', תשנ"ד, בימי הבית ובימי המשנה, ירושלים, עמ' 405-382.
ספראי, הלכה למשה מסיני – ספראי, ש', תש"ן, הלכה למשה מסיני, היסטוריה או תיאולוגיה? בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11. 
ספראי, הלל – Safrai, S., 1997, The Saying of Hillel: Their Transmission and Reinterpretation, in: Charlesworth, J.H. and Johns, L.L. (eds.), Hillel and Jesus, Comperative Studies of Two Major Religious Leaders, Minneapolis, pp. 321-334 
ספראי, הקהילה – ספראי, ז', תשנ"ה, הקהילה היהודית בארץ-ישראל בתקופת המשנה והתלמוד, ירושלים.
ספראי, זרימת עילית – Safrai, Z., 1996, The Role of Jerusalem Elite in National Leadership in the Late Second Temple Era, in: Poorthuis, M. and Safrai, Ch. (eds.), The Centrality of Jerusalem, Den Haag, pp. 65-72.
ספראי, חסידים – ספראי, ש', תשנ"ד, חסידים ואנשי מעשה, בימי הבית ובימי המשנה, ירושלים, עמ' 539-518.
ספראי, כלכלה – Safrai, Z., 1994, The Economy of Roman Palestine, London.
ספראי, משנת חסידים – ספראי, ש', תשנ"ד, משנת חסידים בספרות התנאית, בימי הבית ובימי המשנה, ירושלים, עמ' 517-501.
ספראי, נשים במצוות עשה – ספראי, ש', תשנ"ה, מחויבותן של נשים במצוות במשנתם של התנאים, בר-אילן כו-כז, עמ' 236-227. 
ספראי, נשים במקדש – Safrai, Ch., 1991, Women and Temple, The Status and Role of Women in the second Temple of Jerusalem, Dissertation Presented to the KTU in Amsterdam. 
ספראי, עזרת נשים – ספראי, ש', תשנ"ד, האם היתה קיימת עזרת נשים בבית הכנסת בתקופה העתיקה, בימי הבית ובימי המשנה, ירושלים, עמ' 170-159.
ספראי, עליה לרגל – ספראי, ש', תשכ"ה, העליה לרגל בימי הבית השני, ירושלים. 
ספראי, פשתן – ספראי, ז', תשמ"ח, תעשיית הפשתן בארץ ישראל בתקופת המשנה והתלמוד, בתוך: בונימוביץ, ש' ואחרים (עורכים), ישובים, אוכלוסיה וכלכלה בארץ ישראל בעת העתיקה, תל אביב, עמ' 241-205.
ספראי, שביעית – ספראי, ש', תשנ"ד, מצוות שביעית במציאות לאחר החורבן, בימי הבית ובימי המשנה, ירושלים, עמ' 468-421.
ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש. 
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל. 
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל. 
פאוסט, כיוונים –Faust, A., 2002, Accessibility, Defense and Town Planning in Iron Age Israel, Tel Aviv, 29, pp. 297-313.
פוקס, סוכה – פוקס, מ"צ, תשל"ט, מהדורה ביקורתית של משניות מסכת סוכה עם מבוא, עבודת דוקטור, האוניברסיטה העברית, ירושלים.
פוקס, שואבה – פוקס, מ"צ, תשמ"ו, שמחת בית השואבה, תרביץ נה, עמ' 207-173.
פינצי, חרושת העץ – פינצי, י', תשמ"ה, חרושת העץ בתנ"ך לאור המימצא בארצות המקרא ובספרות חז"ל, עבודת דוקטור בשכפול, רמת גן.  
פיק, ערבה – פיק, ש', תשמ"ז, נטילת ערבה והקפה בסוכות, דברי זכרון לע"נ מרת שרה רחל ע"ה [וייר] זר אילן, חמ"ד, עמ' נא-סה. 
פירוש מתלמידי רש"י – קופפר, א', תשמ"ד, פירושי מסכת פסחים וסוכה מבית מדרשו של רש"י, ירושלים.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד. 
פלוסר וספראי, הלל הזקן – פלוסר, ד' וספראי, ש', 2005, הלל הזקן ובטחונו בה', מחקרי תלמוד ג, ב, עמ' 628-626. 
פליישר, קטעים – פליישר, ע', תשנ"ו, קטעים מקובצי תפילה ארץ-ישראליים מן הגניזה, קובץ על יד 23 (13), עמ' 191-189.
פליקס, חקלאות – פליקס, י', תש"ן, החקלאות בארץ-ישראל בימי המקרא המשנה והתלמוד, ירושלים.
פליקס, טו בשבט – פליקס, י' תשמ"ז, טו בשבט בהלכה ובמציאות, בתוך: פליקס, י', ירושלמי שביעית ב, עמ' 383-354.
פליקס, עצי בשמים – פליקס, י', תשנ"ז, עצי בשמים יער ונוי, ירושלים.
פליקס, עצי פרי – פליקס, י', תשנ"ד, עצי-פרי למיניהם, צמחי התנ"ך וחז"ל, ירושלים.
פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד. 
פסיקתא רבתי, מהדורת איש שלום, מ', וינה, תר"מ.
פרידמן, נישואין – Friedman, M.A., 1980-1981, Jewish Marriage in Palestine – A Cairo Geniza Study, Tel Aviv - New York.
פרידמן, ריבוי נשים – פרידמן, מ"ע, תשמ"ו, ריבוי נשים בישראל, תל אביב. 
פרנקל, דרכי האגדה – פרנקל, י', 1991, דרכי האגדה והמדרש, ירושלים. 
קאופמן, מדות – קאופמן, א"ז, תשנ"א, מסכת מדות, ירושלים. 
קדמוניות היהודים, יוספוס פלביוס, מהדורת שליט, א', ירושלים ותל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט. 
קיסטר, בעיות – קיסטר, מ', תשנ"ב, בעיות לקסיקוגרפיות – מוקדם ומאוחר, תרביץ סא, עמ' 59-51.
קיריליוס מסקיתופוליס, חיי סבא – Cyrillus of Scythopolis, 1939, Vitae ss. Euthynii, Sabae etc., Schwartz, E. (ed.), Texte und Untersuchungen 49.
קליין, ארץ יהודה – קליין, ש', תרצ"ט, ארץ יהודה, תל אביב.
ר' יוסף בן אפרים קרו – בתוך: ארבעה טורים. 
ר"ן בפירושו לרי"ף, הודפס בתלמוד ש"ס וילנא.
ראטנער, אהבת ציון – ראטנער, ד', תרס"א-תרע"ג, אהבת ציון וירושלים, וילנא (תשכ"ז, ירושלים).  
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שטרן, סופרים יווניים ורומיים – Stern, M., 1974-1980, Greek and Latin Authors on Jews and Judaism, Jerusalem. 
שיפמן, הלכה – שיפמן, ל', 1993, הלכה, הליכה ומשיחיות בכת מדבר יהודה, ירושלים.
שכטר, קטעי גניזה – Schechter, S., 1898, Genizah Fragments, JQR X, p. 636.
שערי צדק, מהדורת מודעי, נ', שאלוניקי, תקנ"ב.
שערי שמחה, ר' יצחק בן יהודה אבן גיאת, מהדורת באמבערגער, י"ד, פירטה, תרכ"א-תרכ"ה.
שערי תשובה, מהדורת הירש, י"מ, לייפציג, תרפ"ח. 
שפרכר, כשהוא חי – שפרכר, ש"י, תשנ"ה, "כשהוא חי קולו אחד" (קינים ג, ו), סידרא יא, עמ' 170-167.
שרידי ירושלמי – ראו גינצבורג, שרידי ירושלמי.
שרמר, זכר נקבה – שרמר, ע', תשס"ד, זכר ונקבה בראם: הנישואים בשלהי ימי הבית השני ובתקופת המשנה והתלמוד, ירושלים. 
ששון, אהל דוד – Sasson, D.S., 1932, Ohel David I-II, London.
תבורי, מועדים – תבורי, י', תשנ"ז, מועדי ישראל בתקופת המשנה והתלמוד, ירושלים.
תוספות יום טוב, נדפס במשניות דפוס וילנא, ד"צ תשל"ד, ומהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד. 
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תמר, הושענא – תמר, ד', תשל"א, הושענא רבה כיום חיתום הדין, טורי ישורון כד, עמ' 30-29; 33.
תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.
תרגום השבעים – Rahlfs, H. (ed.), Septuaginta, 1935, Stuttgart.
תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב. 
תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן. 
תרגום ניאופיטי – Dies-Macho, A., 1968-1979, Targum Palestinese I-IV, Madrid.
תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
תשובות רב שר שלום, מהדורת וינברג, ר"ש, ירושלים, תשל"ו.