Mishnat Eretz Yisrael on Mishnah Sotah
משנת ארץ ישראל על משנה סוטה
Herzog-Tevunot, 2022
https://www.nli.org.il/he/books/NNL_ALEPH990035051710205171/NLI

משנת ארץ ישראל על משנה סוטה

פתח דבר

<b>מקראות</b>
<b>במדבר פרק ה </b>
(יא) וידבר ה' אל משה לאמר
(יב) דבר אל בני ישראל ואמרת אלהם איש איש כי תשטה אשתו ומעלה בו מעל.
(יג) ושכב איש אֹתה שכבת זרע ונעלם מעיני אישה ונסתרה והיא נטמאה ועד אין בה והִוא לא נתפשה.
(יד) ועבר עליו רוח קנאה וקנא את אשתו והִוא נטמאה או עבר עליו רוח קנאה וקנא את אשתו והיא לא נטמאה.
(טו) והביא האיש את אשתו אל הכהן והביא את קרבנה עליה עשירת האיפה קמח שערים לא יצֹק עליו שמן ולא יתן עליו לבנה כי מנחת קנאֹת הוּא מנחת זכרון מזכרת עון.
(טז) והקריב אתה הכהן והעמִדה לפני ה'.
(יז) ולקח הכהן מים קדשים בכלי חרש ומן העפר אשר יהיה בקרקע המשכן יקח הכהן ונתן אל המים.
(יח) והעמיד הכהן את האשה לפני ה' ופרע את ראש האשה ונתן על כפיה את מנחת הזכרון מנחת קנאֹת הִוא וביד הכהן יהיו מי המרים המאררים.
(יט) והשביע אֹתה הכהן ואמר אל האשה אם לא שכב איש אֹתך ואם לא שטית טֻמאה תחת אישך הנקי ממי המרים המאררים האלה.
(כ) ואת כי שטית תחת אישך וכי נטמאת ויתן איש בך את שכבתו מבלעדי אישך.
(כא) והשביע הכהן את האשה בשבעת האלה ואמר הכהן לאשה יתן ה' אותך לאלה ולשבעה בתוך עמך בתת ה' את ירכך נפלת ואת בטנך צבה.
(כב) ובאו המים המאררים האלה במעיך לצבות בטן ולנפִל ירך ואמרה האשה אמן אמן.
(כג) וכתב את האלֹת האלה הכהן בספר ומחה אל מי המרים.
(כד) והשקה את האשה את מי המרים המאררים ובאו בה המים המאררים למרים.
(כה) ולקח הכהן מיד האשה את מנחת הקנאֹת והניף את המנחה לפני ה' והקריב אֹתה אל המזבח.
(כו) וקמץ הכהן מן המנחה את אזכרתה והקטיר המזבחה ואחר ישקה את האשה את המים.
(כז) והשקה את המים והיתה אם נטמאה ותמעֹל מעל באישה ובאו בה המים המאררים למרים וצבתה בטנה ונפלה ירכה והיתה האשה לאלה בקרב עמה.
(כח) ואם לא נטמאה האשה וטהֹרה הִוא ונקתה ונזרעה זרע.
(כט) זאת תורת הקנאֹת אשר תשטה אשה תחת אישה ונטמאה.
(ל) או איש אשר תעבר עליו רוח קנאה וקנא את אשתו והעמיד את האשה לפני ה' ועשה לה הכהן את כל התורה הזאת.
(לא) ונקה האיש מעון והאשה ההִוא תשא את עונה.
תוכן המסכת
מסכת סוטה מתחלקת בבירור לשני חלקים. החלק הראשון עוסק בדין סוטה, והחלק השני בסדרת נושאים הלכתיים ואגדיים החל ממעמד הברכה והקללה, קריאת התורה של הכוהן הגדול ביום הכיפורים ובהקהל, ברכת כוהנים, עגלה ערופה ונושאים אגדיים נוספים. אנו נמקד את המבוא בפרשת סוטה.
<b>הקדמה: סוטה – בעיה חברתית והלכתית</b>
פרשת סוטה נוגעת באחד העצבים הרגישים ביותר של החברה הקדומה, בחשש שאישה נאפה תחת בעלה. מדין תורה אישה שנאפה עונשה מוות, ואם אין אפשרות לבצע את פסק הדין היא על כל פנים אסורה לבעלה ומביאה קלון בל יכופר על עצמה, על צאצאיה, על בעלה ואף על משפחתה המקורית. בכל החברות בעולם הקדום אנו שומעים על עיסוק רב בנושא זה. בין אם מדובר באישה שנתפסה ועוונה גלוי, ובין אם נחשדה חשד מעומעם ואולי על לא עוול בכפה. הכלל בן זמננו שלאדם חזקת חפות לא חל על מקרים אלה, וניתן אפילו להגדיר שלאישה, בתוקף מיניותה, חזקת חשד או אפילו חזקת עבירה. הקורא בן זמננו עשוי או עלול להתבונן במעמד הפלאי של השקאת סוטה במבט מלגלג, השמור לפולחנות תפלים של עמים פרימיטיביים. ברם, לתחושת עליונות חברתית זו בסיס צר בלבד. בחברה המודרנית בת זמננו נרצחות נשים רבות (כ־17 בשנת כתיבת דברים אלו [בחברה היהודית]) בשל חשד של חילול כבוד המשפחה, או של חילול "כבודן", כאשר החברה, או בני המשפחה, נוטלים לעצמם את הזכות לא רק להגדיר מהו כבודה של אישה אחרת אלא גם להעניש על חריגה ממנו. מבחן האישה הסוטה מעניק לגבר נתיב מכובד לבירור חשדותיו, הוא מעניק לאישה נתיב אפשרי להוכחת חפותה, ומעביר את כל הבירור מרמת המשפחה ההיסטרית לרמת הבירור הציבורי השקול יותר, להנהגת ראשי הציבור (הכוהן). זאת ועוד; במסגרת ההלכתית היהודית אם נחשדה האישה הרי היא אסורה לבעל, ועליו לגרשה. ממילא מתעוררת שאלת הכתובה, שהרי לגרשה הוא רשאי תמיד, אך עליו לשלם את כתובתה. אנו נעסוק בשאלה זו להלן, אך בשלב זה ברצוננו להדגיש שללא מבחן הסוטה הסכסוך בלתי פתיר, הן ברמה האישית (בין הבעל לאשתו) הן ברמה הציבורית־משפחתית (כיצד מגיבה החברה לאישה חשודה ולבעל שאינו שומר על כבודו/כבודה), הן ברמה ההלכתית – האם הם מותרים זה לזה.
כאמור, הסכסוך הישיר (המשפטי) הוא בין הבעל לאשתו. המקורות מדגישים את ההיבט הדתי שלו. החטא העיקרי הוא כלפי שמים:
רבי לעזר אומר שתי קנאות האמורות בפרשה, 'קנאה' 'קנאה', אחת היא שמקנא לבעל, ואחת שמקנא למקום. רבי שמעון בן לעזר אמר משם רבי מאיר, מה תלמוד לומר ואמרה האשה אמן [אמן], ראויה היתה זו לבוא עליה פורעניות גדולות מאילו, שהביאה עצמה לידי ספק, אלא שניקל ניוולה, שנאמר 'ונקתה' – נקתה מכל פורעניות הראויות לבוא עליה" (תוספתא פ"ב ה"ג).
החטא הוא גם חטא דתי, והטקס המעניש הוא כפרה חלקית (במקרה שנטמאה באמת). העברת הסכסוך לעימות בין האישה לשמירת המצוות מרככת את חריפות העימות. בחברות מסורתיות העימות הוא בין כבוד המשפחה, והציבור כולו, לבין מעשה הזוועה של האישה. גם משפחת האישה נמנית עם הנפגעים, ועונש על מעשה כזה הוא בדרך כלל מיתה. אם זו עבירה כלפי שמים, מצד אחד האווירה נעשית רגועה יותר, ומצד אחר הדבר נותן הצדקה לציבור להתערב ולהעניש.
פרטי ההלכה, כפי שעוצבו על ידי חז"ל, מלמדים שהם ראו בסוטה עבריינית. תפקיד המים הוא בעיקר לגלות לעין כול את פשעיה. עמדה בסיסית זו מתבטאת בסדרת הלכות שבהן האישה נענשת כבר במהלך טקס שתיית המים שנועד להשפילה ולבזותה (להלן). היבט זה איננו במקרא, אך מובלט בספרות חז"ל. יש בו ביטוי בלתי מאוזן של אמון בחשד, ומעין פיצוי ציבורי לגבר על אבדן כבודו ועל שניטלה ממנו האפשרות לנקום בה כראוי וכמקובל בעולם הקדום ובחברה המסורתית (עד לימינו אנו). זאת ועוד; המבנה הספרותי של המשנה מדגיש שהעמדתה בשער ניקנור היא עונש של מידה כנגד מידה על החטא שחטאה. חטאה מצויר בצורה פלסטית ומפורטת, בעזרת חזרות רטוריות (פ"א מ"ז), וכל הנימות המסתייגות שנעלה להלן אינן מוצאות ביטוי בתיאור זה. בעניין זה נפרט יותר להלן.
<b>חזקת עבירה או אפשרות לחפוּת</b>
האפשרות שהאישה חפה מפשע אינה עולה בכל התיאורים שבמשנה. הדגשנו זאת בדיוננו במשניות השונות הנוגעות לנושא (פ"א מ"ב; פ"א מ"ד; פ"א מ"ז; פ"ג מ"ד, ועוד). מעבר לכך, כל המחוות שבמשנה נועדו להשפילה ולבזותה, וברור שהטקס מיועד לא רק לבדיקה ניטרלית אלא מהווה גם ענישה כשלעצמה, ונרכז את המחוות להלן. עם זה, מקורות מקבילים מביאים גם את נקודת המבט של האישה החפה מפשע. כך, למשל, בנאום שבו פונה בית הדין לסוטה. במשנה ובתוספתא מודגש האיום, שהחוטאת תיענש, והאיום מכוון לגרום לה שתודה בחטא שבוודאי חטאה (ראו פירושנו לפ"א מ"ד). אבל בספרי עולה גם האפשרות שהיא לא חטאה: "אם טהורה את, שתי ואל תמנעי. ואם טמאה את הנקי ממי המרים המאררים האלה" (ספרי במדבר, יב, עמ' 18), וכן בתוספתא: "וכדרך שמאיימין עליה בית דין שתחזור בה, כך מאיימין עליה שלא תחזור בה. אומר לה בתי, אם ברור לך הדבר שטהורה את, עמדי על בורייך ושתי..." (פ"א ה"ו). בתוספתא טיעון זה מופיע בסתם, ואילו במדרש מופיעה עמדה זו בשמו של רבי ישמעאל, בעוד שהתנא הסתמי שם אינו מזכיר את האפשרות. כפי שנראה להלן יוחסה לרבי ישמעאל גישה דומה גם בנושאים אחרים.
העמדה שלאישה יש גם אפשרות של זיכוי עולה במקבילות המתארות את פרטי הסוטה: "והלא דברים קל וחומר, ומה אם להטיל שלום בין איש לאשתו אמר המקום ספר שנכתב בקדושה ימחה על המים, ספרי מינים שמטילים איבה ושנאה וקנאה ובעלי דבבות, על אחת כמה וכמה שימחו מן העולם" (ספרי במדבר, טז, עמ' 21). המימרה מנותקת מההקשר במדרש שם, ומתוכנה ניכר שהנושא שבה איננו טקס ההשקיה של הסוטה אלא ההיתר או הצו למחות ספרי מינים. בהקשר זה משתמש הדרשן בטיעון שלשם שלום בית מותר למחוק ספר תורה. מבחינת הדרשן אפשר היה גם לטעון שהמחיקה מותרת כדי לשמור על טהרת המשפחה, או כדי לחנך את בנות ישראל. אך בבואו להתייחס למעמד הסוטה במקדש ברור לו שמטרת הטקס היא לחשוף את זכאותה, ולהרגיע את הבעל.
דרשה זו חוזרת במקורות תנאיים אחרים בהקשרים שונים: "גדול השלום ששם שנכתב בקדושה נמחה על המים, מפני שלום, בשביל להטיל שלום בין איש לאשתו" (ספרי דברים, מב, עמ' 46). כאן הבאת שלום היא הנושא של הדרשה, והמחבר מכיר את הדרשה ממקום אחר ומביא אותה בהקשר שלו. המקור לדרשה הוא התוספתא בשבת פי"ג ה"ה. הדרשה חוזרת בסדרת מקורות אמוראיים, ומתברר שהייתה מוכרת היטב ומקובלת בבית המדרש האמוראי (בבלי, שבת קטז ע"ב; סוכה נג ע"ב; נדרים סו ע"ב; מכות יא ע"א; חולין קמא ע"א; ויקרא רבה פרשה ט ט, עמ' קצ-קצא; מסכת דרך ארץ, פרק השלום ה"ט; משנת רבי אליעזר, עמ' 75). בתלמוד הבבלי ובמדרשי ארץ ישראל מיוחסת לרבי ישמעאל גם דרשה זו,<sup class="footnote-marker">1</sup><i class="footnote">ברם, אם אכן המקור לדרשה הוא הסיפור בתוספתא שבת פי"ג ה"ה הרי שיש מקום לפקפק בייחוס. שם מתואר סיפור ברבי ישמעאל הנוזף בסופר שמחה במים "ספרי מינים" (מפני שיש בהם שמות ה'). ניתן לטעון שהדרשה יוחסה לרבי ישמעאל משום שגם המעשה יוחס לו. מכל מקום, עמדתו ביחס למחיית ספרי מינים המשתקפת בדרשה של "גדול השלום" סותרת את עמדתו המובעת בסיפור שם, לפיכך הייחוס חשוד. </i> ובמדרשים מייחסים לרבי מאיר ציטוט ושימוש בדרשה.
כמו כן: "לא שמענו אלא בזמן שיש לו עדים והתרו בה שיוצאה ממנו בגט אבל ספק נבעלה ספק לא נבעלה לא שמענו מה יעשה לה. תלמוד לומר דבר אל בני ישראל ואמרת אליהם איש איש כי תשטה אשתו הרי הכתוב זוקקה שתהא שותה המים המרים לכך נאמרה הפרשה" (ספרי במדבר פיסקא ז, עמ' 10). המדרש מותיר את המצב הבסיסי בספק ומעניק לאישה סיכוי, לפחות בחזקת ספק. התלמוד נוקט עמדה המביעה הבנה עמוקה יותר לאישה: "אמר רבי יוסי בירבי בון כלום המים באין אלא להתירה לביתה" (ירושלמי פ"ד ה"א, יט ע"ג). המטרה היא, אפוא, לא רק לוודא את החשד, לברר את האמת ולהעניש, אלא בעיקר להוות נתיב מילוט לאישה החפה מפשע.
כפי שנסכם להלן, מעמד הסוטה אינו בחינה ניטרלית. כל הפרטים מכוונים לכך שישמשו למעשה כעונש לאישה, שלב מקדים לפני העונש הסופי. אנו נראה שניתן היה לפרש את המחוות הנעשות בצורה טובה, כסמל להבאת שלום, אך רוב המקורות מפרשים את המחוות "כדי ליגעה" "כדי לנוולה" וכו'. כלומר הפירוש המקובל הוא שהאישה מן הסתם חטאה, והמעמד בא להוכיח את הדבר ולפרסם את חטאה כך שלא רק שתיענש, אלא שתתפרסם, מידה כנגד מידה (פ"א מ"ז). בתוספתא מפותח הרעיון של מידה כנגד מידה, וכמובן גם חטאה הוודאי (זה שכידוע טרם הוכח), זוכה לתגובה חמורה יותר. בתוספתא שכבר הבאנו יש פיתוח נוסף של הרעיון: "ראויה היתה זו לבוא עליה פורעניות גדולות מאילו, שהביאה עצמה לידי ספק, אלא שניקל ניוולה, שנאמר 'ונקתה' – נקתה מכל פורעניות הראויות לבוא עליה" (פ"ב ה"ג). אם כן הטקס הוא עונש, אך גם כפרה על שהאישה התנהגה בקלות ראש. גם אם לא נטמאה הייתה צריכה להיענש על שהתנהגה בקלות ראש, ועל מרכיב זה הטקס מכפר.
בדיוננו במשניות השונות הבאנו את המקבילות במפורט. אפשר שהשאלה האם האישה היא בחזקת חפות או בחזקת אשמה (עד לבירור) היא מחלוקת בית שמאי ובית הלל. שם מדובר במי שמנועה מלשתות מכיוון שבעלה אינו רוצה להשקותה, או שהבעל מת (פ"ד מ"ב). בית שמאי מעניקים לאישה כזאת זכות לכתובה, והיא בחזקת חפות, עד שתשתה ותתברר אשמתה, ובית הלל סבורים שהיא בחזקת אשמה ולכן אינה שותה, אך גם אינה נוטלת כתובה. גם כאן המסורת המאוחרת (האמוראית) מגלה יתר הבנה כלפי האישה. מגמה היסטורית־כרונולוגית זו עולה גם מעדויות נוספות. זה האזכור היחיד במשנה לאפשרות של זכאות, ועדיין גם בית שמאי אינם אומרים שיש אפשרות כזאת, אלא רק שעל סמך החשד אין להפקיע את כתובתה.
ברוח זו יש להבין את המדרש: " 'מנחת זכרון', שומע אני זכות וחובה, תלמוד לומר 'מזכרת עון', כל הזכרונות שבתורה לטובה וזו לפורענות, דברי רבי טרפון. רבי עקיבא אומר: אף זו לטובה, שנאמר 'ואם לא נטמאה האשה', אין לי אלא מזכרת עון, מזכרת זכות מנין? תלמוד לומר 'מנחת זכרון' מכל מקום" (ספרי במדבר פיסקא ח, עמ' 14). רבי טרפון רואה רק אפשרות אחת, זיכרון של חובה. רבי עקיבא סובר שהמטרה היא כפולה: זיכרון לטוב, כלומר המנחה מובאת כדי שהפרשה תיזכר לטוב, מתת של האישה על החסד שנעשה לה במקדש, וזיכרון לחובה אם נטמאה.
לעומת זאת מופיעה במקורות חז"ל גם הרגישות כלפי האישה שנחשדה על לא עוול בכפה תוך ההנחה שלאישה זכות חפות, וכל המעמד הוא סיוע משמים להוציא לאור את חפותה. פרשנות זו משתלבת במגמה שלא להרבות במחוות ביזוי האישה. המשנה אינה מתייחסת כלל לאפשרות התיאורטית שהאישה תימצא זכאית. לדידה הסוף הבלעדי האפשרי הוא שהאישה שתתה ונענשת (פ"ג מ"ד). אך בסדרת מקבילות חוזרת ההבטחה שאישה כשרה תזכה לפיצוי על הסבל. התוספתא מזכירה את האפשרות שתזכה לשכר, ורבי שמעון בן יוחאי מתנגד לאפשרות כזאת של שכר מיוחד (תוספתא פ"א ה"ד). כמו כן:
ונזרעה זרע, שאם היתה עקרה נפקדת דברי רבי עקיבא. אמר לו רבי ישמעאל אם כן ילכו כל העקרות ויקלקלו בשביל שיפקדו, וזו שישבה לה הפסידה?! אלא מה תלמוד לומר 'ונקתה ונזרעה זרע'? שאם היתה יולדת בצער יולדת בריוח, נקבות יולדת זכרים, אחד יולדת שנים, שחורים יולדת לבנים,<sup class="footnote-marker">2</sup><i class="footnote">זהו משחק לשון, מידה כנגד מידה לכך שהחליפו את בגדיה מלבנים לשחורים (פ"א מ"ו). אגב כך אנו שומעים מה אידֵאל היופי של חכמים, ובכך לא נרחיב כאן.</i> קצרים יולדת ארוכים".<sup class="footnote-marker">3</sup><i class="footnote">ספרי במדבר פיסקא יט, עמ' 23; תוספתא פ"ב ה"ג; ספרי זוטא, ה כח, עמ' 237; ירושלמי פ"ג ה"ד, יח ע"ד; בבלי, כו ע"א; ברכות לא ע"ב.</i>
ובמקבילה:
רבי אליעזר אומר כדאי הוא הצער שינתן לה שכרה בנים. שאם היתה עקרה נפקדת. רבי יהודה אומר היתה יולדת כעורים תלד נאים, שחורים תלד לבנים, קצרים תלד ארוכים, נקבות תלד זכרים. היתה יולדת לשתי שנים יולדת בכל שנה, יולדת אחד תלד שנים שנים. רבי שמעון אומר אין נותנין לעבירה שכר (ספרי זוטא, ה כח, עמ' 235, וכעינו ספרי במדבר פיסקא יט, עמ' 24-23).
במדרש יש הבטחה לשכר למי שלא עבְרה עבֵרה, ורבי אליעזר מסביר ששכר זה הוא גמול על הצער הרב שציערוה. מן הראוי להעיר שבצער נושאת האישה לבדה, ואילו ברווח ובשכר שותף גם הגבר. עוד מן הראוי להדגיש את דברי רבי שמעון. האישה חוטאת משום שהכניסה עצמה למצב ספק, לכן אין מקום להעניק לה שכר על עבירה זו. כן דורש שמעון בן עזאי: "...הואיל והביאה עצמה לידי הדברים האלה אף היא לא תצא מידי פורענות" (ספרי במדבר פיסקא כא, עמ' 25). לא רק שאין שכר טוב לחפה מפשע, אלא שהיא תיענש אף על פי שלא עשתה כל עבירה ממשית. היא תיענש משום שהתנהגותה הכללית הייתה מכוערת. אמנם העונש לא יהיה כה חמור, אך היא תיענש. כאמור, במשנה כל נושא השכר הטוב איננו, או משום שהמשנה באופן עקרוני וכללי סבורה כשמעון בן עזאי וכרבי שמעון בן יוחאי,<sup class="footnote-marker">4</sup><i class="footnote">שתי המימרות מיוחסות ל"שמעון", ואולי רק חכם אחד אמר את כל המימרות הללו.</i> או שהיא סבורה שאמנם יש שכר, אבל מבחינה ספרותית חשוב לה שלא להציג אפשרות זו, משום שהיא בלתי סבירה.
<b>הדדיות ואיזון</b>
היבט אחר של מגמה זו הוא הבטחתם של חכמים לאיזון והדדיות. הדדיות עם הבעל והדדיות עם הבועל. כלומר, הבועל האלמוני שאיננו יודעים מי הוא נבדק בהסתר, ואם חטא ייפגע גם הוא באותו עונש כמו האישה (להלן פ"ה מ"א; בבלי, כח ע"א<sup class="footnote-marker">5</sup><i class="footnote">הירושלמי והבבלי מרחיבים ומוסיפים דרשות אך עדיין מדברים רק על הבועל, כמו המשנה.</i>; ירושלמי פ"א ה"ג, טז ע"ד). רעיון זה זוכה לפיתוח נוסף:
למה נאמר "ונקה האיש מעון"? כשהאיש מנוקה מעון האשה ההיא תשא את עונה. ולא כענין שנאמר "לא אפקד על בנותיכם כי תזנינה ועל כלותיכם כי תנאפנה כי הם עם הזונות יפרדו ועם הקדשות יזבחו ועם לא יבין ילבט" (הושע ד', יד). אמר להם, הואיל ואתם רודפים אחר הזנות, אף המים לא יבדקו את נשיכם. לכך נאמר "ונקה האיש מעון" את עון ההוא  (ספרי במדבר פיסקא כא, עמ' 25).
העוון הוא שהבעל בא על אשתו בתקופת החשד (שכן היא אסורה עליו בתקופה זו), או אולי גם כשהאיש חוטא בזנות באופן כללי, כלומר שקיים יחסי אישות עם אישה נשואה אחרת. בעל משנת רבי אליעזר פותח את הדיון בפרשת סוטה בהצהרה: "וכל המזנה על אשתו כעובד עבודה זרה, שנאמר אם נפתה לבי על אשה. ואין פתוי אלא עבודה זרה, שנאמר השמרו לכם פן יפתה לבבכם..." (משנת רבי אליעזר, יח, עמ' 331). במקורות אלו האיזון הוא עם הבעל; תפקידו להימנע מזנות באופן כללי, ובמיוחד מזו המתבטאת ביחסי אישות עִמה בהיותה חשודה. זהו היבט אחר של ההדדיות, לא עם הבועל אלא עם הבעל. המשנה ורוב המקבילות מתייחסות רק לאישה; היא נחשדת, ואילו הבועל עלום שם. האם אין ניסיון לגלות מיהו? ואם שמו ידוע – מה עונשו? לכך אין תשובה גלויה. ברור שמבחינה ספרותית המקורות מתייחסים בעיקר לאישה, בעקבות התורה, והוא – חשיבותו זניחה. אבל בכמה מקורות שתו חכמים את לבם לשאלת ההדדיות: "וכשם שהיא אסורה לאחיו שלבעל כך היא אסורה לאחיו שלבועל. כשם שהמים בודקין אותה על כל ביאה וביאה שהיא מקבלת את בעלה לאחר הבועל, כך הן בודקין אותו. רבי אבין בשם רבי הילא, כאן ביודע כאן בשאינו יודע" (ירושלמי פ"א ה"ג, טז ע"ד).
דומה שבמקורות האמוראיים באה לביטוי יתר מגמה זו של יחס מבין יותר כלפי האישה: "סח לי זעירא משום אנשי ירושלם, שלשה הן שאם בקשו למחול מוחלין להן ואילו הן, סוטה ובן סורר ומורה וזקן ממרא" (ירושלמי, פ"ד ה"ג, יט ע"ג). לפי הירושלמי מוחלים לסוטה; לפי הבבלי הבעל רשאי למחול: "מחל על קינויו קינויו מחול" (כה ע"א, והשוו סנהדרין פח ע"א). להלן, בתיאור סדר האירועים של מעמד סוטה, נצטט את מדרש תנחומא המסכם את המשנה, אבל בסופו מובאת סדרת תוספות מדרשיות, וכפי שנראה להלן כולן באותה מגמה פייסנית כלפי האישה, המבינה את סבלה ומבטאת אמפתיה למצב הקשה שנקלעה אליו שלא באשמתה (ובתנאי כמובן שהיא חפה מפשע). על מגמה מאוחרת זו עמדנו גם לעיל.
התורה מייעדת את השקאת הסוטה לאשת איש שנחשדה בבעילה על ידי אחר, בין אם נבעלה בפועל ובין אם לא נבעלה. האפשרות הראשונה היא שהיא אכן חטאה, ומסדר הדברים אפשר להבין שזו "הנחת העבודה" של המקרא, אם כי אין הדבר נאמר במפורש. הבעל הוא המחליט "לקנא" לאשתו, והוא מביאה אל הכוהן ובמקדש מתבצע טקס של ניסוי קודש, שבו נדרשת האישה לשתות מים ובהם עפר קודש מקרקע המשכן ואותיות שנכתבו על מגילת ספר, ונמחקו במים, מתוך פרשת סוטה. אם האישה לא ניזוקה סימן שהיא טהורה, ואם ניזוקה – היא טמאה.
<b>טקס הסוטה – האם התקיים במציאות</b>
טקס המבחן עלול להיראות לקורא בן זמננו מוזר, ואין זה מפליא שפרשנים מכל הדורות העניקו לו פרשנות "פסיכולוגית" שלפיה אין כאן מעשה נסים אלא לחץ פסיכולוגי כבד ביותר על האישה, לבל תחטא, ואם חטאה שתודה בטרם תיענש משמים. הסברים מעין אלו עשויים להיות נכונים מבחינה עובדתית, אבל הם מיותרים. העולם הקדמון היה עד למבחנים רבים דומים. בכל התרבויות הקדומות, ובתרבויות ילידים עד ימינו, נוהגים מבחנים כאלה. ליכט, בפירושו לספר במדבר,<sup class="footnote-marker">6</sup><i class="footnote">ליכט, במדבר, עמ' 68-67.</i> אסף דוגמאות רבות של "אורדאל<sup class="footnote-marker">7</sup><i class="footnote">אורדאל הוא שיפוט על ידי מבחן פיזי. שיטה זו הייתה נפוצה בימי הביניים בקהילות נוצריות. את הגנב למשל השליכו לסיר מים רותחים ואם נשאר בחיים סימן לחפותו. ההנחה התיאולוגית היא שהאל ישמור על הזכאי. אנו מסתייגים מעט מזיהוי מעמד הסוטה כ'אורדאל' משום שבטקס האורדאל הסכנה היא פיזית וריאלית. אם אדם ניצל ניתן לפרש את ההצלה בכל דרך שבוחרים. אבל המים עצמם אינם ממאירים, ורק אם קורה הדבר הבלתי צפוי, מבחינה פיזית, האישה נחשבת לאשמה. אבל הדמיון הוא בכך שבשני המעמדות העונש הוא עצם המבחן, ואין ענישה נוספת בידי אדם, וכן שמידת העונש נקבעת בידי שמים.</i>" מסוג זה. בטקסי מבחן אלו נבחנה אמינותם של גברים ונשים, אך קבוצת ה"אורדאלים" לבדיקת נאמנות האישה לבעלה תופסת מקום של ייחוד בקבוצה זו.
אם כן הבעיה של חשד באישה שנאפה נפוצה בעולם הקדום (עד לימינו), והפתרון פשוט, זמין ומצוי; מי שטוען שהטקס לא התקיים עליו חובת ההוכחה.<sup class="footnote-marker">8</sup><i class="footnote">רוזן־צבי, טקס, עמ' 167, מגדיר את הטקס כמוסד שאיבד את מקומו, ברם, לדעתנו להפך, המוסד לא איבד כלל את מקומו. נכון שמקומו אבד לאחר שהוקמה מערכת משפט מסודרת, ובעולמם של חכמים שבו הבירור המשפטי ירש את מקום המָגיָה היה אולי למגיה מקום חלקי וקטן בלבד (ראו פירושנו לשבת פ"ה מ"ב; פ"ו מ"ב ומ"י; פט"ז מ"א), ויחסם אליה נע בין התנגדות וחוסר אמון לבין הסתייגות אילמת והכרה ביכולת המגית. אבל בעולם הציבורי היהודי היה למגיה כוח ציבורי רב, וההמונים רחשו לה אמון ועסקו בה. ראו בוהק, מאגיה. לדעתנו בימי בית שני עדיין לא הייתה מערכת משפט מקיפה כמו בתקופת המשנה. יתר על כן בנושא זה שבינו לבינה בית הדין מצא עצמו לעתים קרובות, חסר אונים, וזאת בשל היעדר ראיות משפטיות. על כן חיפוש אחר דרך בירור אחרת, שמימית, בהחלט מתבקש ונחוץ.</i>
אין לנו כל מידע על הדרכים שבהן התקיימה מצוות סוטה בימי המקרא. בפרשת במדבר מדובר על הבאת האישה אל המשכן; בימי בית ראשון לא היה "משכן" אחד מוסכם, ואפשר שכל משכן בא בחשבון לעניין זה. אין ספק ששאלות של נאמנות האישה עלו גם בתקופת המקרא, אבל אין לנו כל אפשרות לברר האם הבירור התנהל בצורה האמורה בתורה. מראשית ימי בית שני, או מימי גלות בבל, השתמר סיפור "שושנה".<sup class="footnote-marker">9</sup><i class="footnote">סיפור שושנה השתמר במסגרת הספרות החיצונית, והוא נכתב על רקע פרסי או בבלי. בין השאר נזכר שם הנער דניאל החכם החוקר את העדים.</i> ברם, סיפור זה הוא על עדות שקר שעניינה ניאוף גלוי, ואין כאן מרכיב של בירור בדרך האמורה בתורה. הדמיון היחיד הוא שהשופטים המרושעים גילו [את ראשה] כדי ליהנות מיופייה.<sup class="footnote-marker">10</sup><i class="footnote">מעשה שושנה כא לפי תרגום השבעים, לב לפי נוסח תיאודוטיון. לפי אחד הנוסחים ביקשו לגלות את ראשה, ולפי השני לגלות סתם.</i>
בשלהי ימי הבית השני מתרבות העדויות על קיום מצוות בעם היהודי. יוספוס ופילון מקדישים לפרשת סוטה תיאור ארוך,<sup class="footnote-marker">11</sup><i class="footnote">קדמוניות ג, 273-270; פילון, על החוקים ג, 63-52.</i> אך אין שם רמזים על ביצוע המצווה למעשה. לאמִתו של דבר רמזים כאלה אין גם בתיאוריהם על מצוות אחרות, כולל אותן מצוות שיש להן עדויות ארכיאולוגיות ואי אפשר לפקפק שנהגו בציבור (כגון טהרה או שמירת שבת). אם כן, היעדר תיאורים של ביצוע המצווה אינו מעיד דבר. עוד יש לומר שבכל התיאורים של המצוות שכתבו יוספוס ופילון הם צמודים למקרא, אבל הם מוסיפים מפעם לפעם היבטים שאינם בתורה, ואף הלכות שאינן שם במפורש. יתר על כן, הסדר שבו הם נוקטים איננו סדר התורה. די ברור שהם אינם מסכמים את התורה בלבד אלא מתארים את מה שחשבו כמציאות זמנם, או את פרשנותם למעמדות אלו. על כן באופן כללי אין במחקר הסתייגות מהמסקנה שניתן ללמוד מחיבורים אלו על החברה היהודית.<sup class="footnote-marker">12</sup><i class="footnote">זאת בניגוד לספרות חז"ל המתארת מצוות והלכות שלא נהגו בימיהם כגון תיאורי המקדש, מצוות הקרבנות שבמסכתות זבחים, מנחות וכיוצא באלו, דיני מלך ועוד. מעט משאלה זו יידון גם להלן בקשר למצוות סוטה. על כל פנים ברור שלפי ההלכה לאחר החורבן לא התקיים עוד טקס הסוטה.</i> הספק הוא האם הם מתארים את ההלכה הרבנית מנקודת מבטם של מי שאינם מכירים את ההלכה, או שמא הם מתארים הלכה כיתתית, אבל אין סיבות של ממש להניח שאינם מתארים מציאות כלשהי. עבורם טקס השקיית הסוטה הוא נוהג קיים לכל דבר.
פילון מדגיש שעל הבעל המקנא להכין כתב תביעה, ומשמעו שהדיינים דנים בנושא, ואין ההשקיה הליך אוטומטי. אבל אין לו פרטים על הסתירה. פילון איננו רומז שהם כוהנים, כפי שגם המשנה מטשטשת את תפקיד הכוהנים (ראו פירושנו לפ"א מ"ד). הוא מדבר על הורדת כיסוי הראש ורואה בכך רמז לחוסר צניעותה של האישה, מבלי לרמוז לפרשנות של חז"ל שהדבר נועד להיות חלק מהענישה (פ"א מ"ה). הוא מסביר את הבאת המנחה דווקא משעורים. לדעתו לשעורים משמעות סמלית, שכן הן מתאימות גם לבהמה, והדבר מרמז להתנהגותה הבהמית של האישה (וכן ספרי במדבר פיסקא ח, עמ' 14). גם הוא כותב שהעפר בא מרצפת בית המקדש, ומסביר את המשמעות הסמלית של הדבר (פ"ב מ"ב). בסיום הטקס, לאחר השתייה, האישה מסתלקת מהמקום. העונש אינו מידי אלא לאחר זמן, בניגוד למשנה בפ"ג מ"ד. המשמעות הסמלית היא מהחידושים הרגילים אצל פילון, ואופיינית לחיבור זה. שני הפיתוחים האחרים הם כפשוטו של מקרא. רק הדגשת בית הדין היא, אפוא, חידוש משמעותי. לדעתנו זו ההתחלה של תהליך המיסוד המשפטי שבו נעסוק בהמשך. פילון אינו אומר שבפועל היה זה מנהג תדיר או נדיר, אבל אם הוא רק מתאר את המקרא הרי שלא היה מוסיף פרטים שאינם בתורה, פרטים ש"במקרה" גם מצויים פחות או יותר בספרות חכמים. במיוחד הוא לא היה מכליל משפט המשתמע כפיחות בתפקיד הכוהן, ומתן תפקיד מרכזי ל"בית הדין". אמנם פילון אינו אומר מיהו בית הדין, ולדידו לכוהנים גם תפקיד שיפוטי, אבל הם אינם היחידים העוסקים בכך, ומתן תפקיד לבית הדין הוא על חשבון תפקידי המקדש. כל אלה פרטים שלא היו מובאים לולא היה להם בסיס כלשהו.
יוספוס מעניק לסוטה תיאור קצר שיש בו פרט מעניין. העפר צריך להילקח מעפר המקדש בכל מקום שיימצא (קד', ג 272); נושא זה יידון בפירושנו לפ"ב מ"ב. פרט זה שונה מהמשנה, אך ניכר שהוא עוסק בבעיה שגם המשנה עוסקת בה. יוספוס אינו מוסיף הרבה על התורה, אך עדיין מי שסבור שהמתואר לא נהג בימיו, עליו חובת ההוכחה.
גם בספרותם של בני הכת נשמר קטע קצר וקטוע העוסק בסוטה (4q270). קטע 4:
1. ]יבא איש אשה להאלותה [
2. ]הרואה אם יראה אשת
3. [רעהו] [ יגיד\יגידנו\ יקנה לו<sup class="footnote-marker">13</sup><i class="footnote">השלמה משוערת שלנו. אפשר גם להשלים יעיד/יעידנו.</i> אם] אמרה אנוסה היתי
4. ] לא יב]אה כי אם דמה יצוא
5. [ ... ][יביאה לפני אי]ש [מן] הכהנים ופרע
6. [הכהן את ראשה והשביע את ...] האישה והשקה את
7. [.......................] לא תקח מי[ד[ו כ]ל
8. [ ........] הקדושים
בקטע מצוי משפט שראשיתו קטועה: "...הרואה אם יראה אשת רעהו...", ואולי זו הנחיה לעד לבל יימנע מלהעיד, או להפך, הגבלה שאין מקום להשקות אישה ללא עדות של ממש.<sup class="footnote-marker">14</sup><i class="footnote">להלן פ"א מ"א.</i> אפשר גם שהקטע אינו מחייב עדות, אך אם ראה אדם מעשה היסתרות עליו לספר על כך. לפי פרשנות משוערת זו הצענו לקטע השלמה אפשרית.
אפשר להציע הצעה נוספת. בספרי זוטא שנינו שלא רק הבעל מקנא אלא "לרבות שכינו שיקנא לו" (ה יב, עמ' 232), ולהלן (פ"ד מ"ו) נסביר שלפי דרשה זו הפיקוח על האישה "מוטל" על הסביבה (או שזו "זכותה" של האישה). אפשר שלכך הכוונה בקטע, והדבר מתאים להשקפותיהם הקיצוניות של בני כתות קומראן. ברם, השלמה זו כמובן אינה מוכחת.
הקטע במגילה אינו מוכיח שהטקס התקיים למעשה, ברם, הוא מצטרף ליתר הראיות לכך שהנושא נדון בעולמם של בני הכת.
בן סירא מפייט: "אל תקנא את אשת חיקך פן תלמד עליך רעה. אל תקנה לאשה נפשך,<sup class="footnote-marker">15</sup><i class="footnote">כלומר לאשתך.</i> להדריכה על במותיך" (בן סירא ט א). מסתבר ש"אל תקנא את" מתייחס למילים "וקנא את אשתו" שבמקרא. במקבילה מזהיר בן סירא לבל "ידריכה על במותיך", לבל יגרום לה לדרוך (להיכנס) למקדש, זאת משום שרק הנזירה והסוטה נכנסות עד לשערי המזרח, כאמור במשנה להלן (פ"א מ"ה).<sup class="footnote-marker">16</sup><i class="footnote">אין לדעתנו בסיס לפרשנות שמדובר סתם בקנאה לאשתו במשמעות של חשד. לפי ההלכה אישה רשאית להיכנס גם לתוך עזרת ישראל, אך לא בצורה טקסית מובלטת. ואולי משתקפת בקביעה שבמשנה בפרק ה' תפישה אחרת בדבר מעורבות האישה במקדש.</i> הפרשנות המוצעת אינה הפרשנות היחידה או המקובלת לפסוק; הוא סובל פירושים נוספים על בסיס תקבולת, כמו שגם אנו הצענו, או כפסוקים נפרדים שלכל אחד מהם נושא שונה. מכל מקום, לפי הפירוש שהצענו (המקובל במחקר) וכפשוטו בן סירא מכיר את מוסד הסוטה כמוסד חי. הוא מסתייג ממנו כשם שהוא מסתייג, או מתנגד נחרצות, לזונה, ו'למגנגת' (כנראה סוג דומה של זונה). כפי שמופיע בהמשך הפרק: "עם זונה אל תסתייר פן תלכד בלקותיה עם מנגינות אל תדמוך פן ישרפף בפיפיתם בבתולה אל תתבונן פן תוקש בעונשיה (פס' ג-ד). הסיבה להתנגדותו למוסד ההקנאה (קינוי) אינה מובנת ואינה חלק מדיוננו. גם הקטע הזה אינו מוכיח שההלכה בוצעה, אבל הוא מצטרף לראיות האחרות שהבאנו ושנביא.
אם כן, ניתן לסכם שיש להלכה ייצוג וביטוי נאות בספרות ימי בית שני.
בספרות חז"ל מצוי רק סיפור אחד על ביצוע, הלכה למעשה, של מצוות סוטה. לפי התיאור שמעיה ואבטליון הם שהשקוה (עדיות פ"ה מ"ו; ספרי במדבר פיסקא ז, עמ' 11). במשנה, במדרש ובתלמוד הבבלי מסופר על השקייתה, ולמעשה המחלוקת היא האם השקוה כסוטה רגילה או כ"דוגמה", כלומר מעין מעמד השקיה אף שבפועל (מבחינה עקרונית) לא היה זה מעמד רגיל.<sup class="footnote-marker">17</sup><i class="footnote">משנה עדיות פ"ה מ"ו; ספרי מדבר פיסקא ז, עמ' 11; בבלי, ברכות יט ע"א.</i> אבל בירושלמי נאמר שהשקוה פעמים מספר, והרי זו ראיה לכך שסוטה שותה ושונה (פ"ב ה"ה, יח ע"ב).
יש סיבה לפקפק במסורת זו. ההשקיה מיוחסת לשמעיה ואבטליון, ברם, אלו היו שני חכמים ממוצא לא כוהני, ואילו במעמד הסוטה, כפי שהוא מופיע במשנתנו (פרקים א-ג) אין כלל מקום לחכמים לא כוהנים. אנו נעסוק בשאלה זו להלן, ונראה שחכמים עמלו לשבץ את עצמם במעמד, בתפקיד בית הדין המחליט את ההחלטות העיקריות, ומכוון את המשתתפים בתהליך (הבעל והאישה). בית הדין מופיע להלן פ"א מ"ד, אך לכאורה, ולפחות לפי המשנה, אין לו תפקיד הכרעתי או שיפוטי. התיאור עשוי אפוא לשקף פולמוס של חכמים, או את תקוותם וחזונם של חכמים, ולא מציאות היסטורית, על כן הוא עלול להתפרש כסיפור מגמתי בלבד. המסורת בעייתית מבחינה נוספת. האישה המושקה אינה "אחת משלנו" אלא שפחה (משוחררת), בת עיר רחוקה (כרכמיש בצפון סוריה). קל להביא אישה כזאת, נעדרת מעמד והגנה, לדין. אבל האם החברה היהודית הייתה די חזקה להפעיל סנקציה זו גם על בנות העילית הירושלמית? לא חסרות חברות שבהן רק אלמנות, גרושות ויתומים צריכים היו למלא אחר כל החוקים,<sup class="footnote-marker">18</sup><i class="footnote">דוגמה לכך היא ההלכה שלנשות עניים לא מגיע יין, אבל לנשות עשירים פסקו יין במסגרת דמי מזונות. ראו פירושנו לכתובות פ"ה מ"ח.</i> ובנות טובים היו מעל החוק. מה היה מצבה של החברה הירושלמית בתחום זה? יתר על כן, דווקא לאור הנחת הפתיחה שטקס הסוטה מתבקש, צריכים היו להישמר סיפורים על ענישת נשים ממשפחות חזקות.
רוזן־צבי<sup class="footnote-marker">19</sup><i class="footnote">רוזן־צבי, טקס, עמ' 157-155.</i> מדגיש את ההבדלים בין נוסחאות הסיפורים.
הבבלי קרוב מאוד למשנת עדיות, ובספרי דברים אותו סיפור לובש מעטה של מדרש, אך הסיפור זהה. בירושלמי הסיפור אחר. מטרתו ההלכתית שונה (לא שפחה משוחררת, אלא השקיה יותר מפעם אחת), והסוף שונה (עקביא בן מהללאל אינו סותר את הסיפור). במשנה ובבבלי הסיפור משובץ בתוך סיפור מסגרת על נידויו של עקביא בן מהללאל, והמדרש מוציא ממנו את הפרט החשוב לו. לדעת רוזן־צבי אלו סיבות לפקפק בכל הסיפור. לדעתנו יש לקרוא את הסיפור גם בקריאה מפלגת וגם בקריאה מלכדת.<sup class="footnote-marker">20</sup><i class="footnote">לשיטת עבודה במקבילות של סיפור אחר ראו הנספח לפרק ו בפסחים. שם הקריאה המפלגת הניבה פירות משמעותיים להבנת המגמה הדתית של העורכים השונים.</i> בקריאה המפלגת נעמוד על ההבדלים במסר ההלכתי בין הסיפורים, ואכן הגרעין הסיפורי פוּתח במשנה, במדרש ספרי ובירושלמי בדרך שונה, שאיננה היסטורית. אבל הגרעין הסיפורי זהה, ואין לפקפק בו ללא עדות נסמכת כלשהי. למשמעות ההיסטורית של דרכי הניתוח שלנו נשוב בהמשך.
מסורת שנייה העוסקת בשאלה מצויה בשני התלמודים בשינויים: "אמר רבי יודה העיד נחמיה איש שיחין את רבי עקיבה האשה שותה ושונה אמר רבי עקיבה אני אפרש מאיש אחד אין האשה שותה ושונה, משני אנשים האשה שותה ושונה. וחכמים אומרים בין מאיש אחד בין משני אנשים שותה ושונה. כורכמית תוכיח, ששתת ושנת ושילשה לפני שמעיה ואבטליון מאיש אחד" (ירושלמי, פ"ב ה"ה, יח ע"ב). בתלמוד הבבלי מסורת דומה: "זאת תורת הקנאות – מלמד שהאשה שותה ושונה; רבי יהודה אומר: זאת – שאין האשה שותה ושונה. אמר רבי יהודה: מעשה והעיד<sup class="footnote-marker">21</sup><i class="footnote">נראה שרבי יהודה מספר מעשה בעדות, ואין זו עדות על מעשה בפועל של השקאת סוטה.</i> לפנינו נחוניא חופר שיחין שהאשה שותה ושונה, וקיבלנו עדותו בשני אנשים, אבל לא באיש אחד, וחכמים אומרים: אין האשה שותה ושונה, בין באיש אחד בין בשני אנשים" (בבלי, יח ע"ב).
המסורת עצמה היא קדומה. לפני רבי עקיבא כבר הובא ניסוח חידתי (ראו פירושנו לפ"ב ה"ו) המיוחס לנחוניה איש שיחין. נחוניה זה היה מפקידי בית המקדש,<sup class="footnote-marker">22</sup><i class="footnote">ראו שקלים פ"ה מ"א ופירושנו לה. שם הוכחנו שאחד היה נחוניה, ואין שני אנשים הנושאים תואר זה.</i> והמסורת חוזרת אפוא לימי הבית. הסיפור בירושלמי חיבר פרשה זו לפרשת השפחה מכרכמית, וכאמור זו פרשנות אמוראית. בדרך כלל משמר הירושלמי את המסורות התנאיות בצורה מדויקת יותר מהבבלי, אבל במקרה זה הבבלי משמר את המסורת התנאית של מסכת עדיות בצורה טובה יותר מהירושלמי. זו תופעה חריגה שיש לה מקבילות רבות, והיא מחייבת דיון בפני עצמה.
בפירושנו לפ"א מ"ב ראינו כי לפנינו שרשרת היסטורית חשובה. משנה א קבעה את ההלכה, משנה ב מפרשת אותה וחכמי דור יבנה מפרשים את משנה ב. ניכר שהניסוח במשנה "כדי טמאה" (טומאה) היה מוכר לחכמי יבנה. משנה א היא, אפוא, משנה ערוכה קדומה, אולי אפילו מימי הבית. אמנם בניסוח שלפנינו היא אולי מאוחרת יותר, אך הגרעין ההלכתי הערוך קיים היה, ומנוסח היה, כבר קודם. משנה ג היא הסבר אחר למשנה א והיא מדור יבנה, אך נערכה באושא (לפחות). נמצאנו למדים שלפחות שתי הלכות אלו הן קדומות, וחוזרות לימי הבית השני.
בנוסף לכך מצינו את בית שמאי ובית הלל נחלקים בפרט אחד. שם מדובר במי שמנועה מלשתות מכיוון שבעלה אינו רוצה להשקותה, או שהבעל מת (פ"ד מ"ב). אין הם מזכירים שבעצם הוויכוח הוא על כל החשודות שלאחר החורבן, וברור שהם מתייחסים לימים שלפני החורבן. בכלל מצינו רק מחלוקת אחת או שתיים בין שני הבתים המשקפת את הימים שלאחר החורבן (מעשר שני פ"ה מ"ז, וראו פירושנו לה). אמנם ייתכן שגם בית שמאי ובית הלל יחלקו בצורה תאורטית, אך לפחות אפשר להוכיח שהנושא נדון, על רקע מציאות שבה את הסוטה הרגילה משקים. אין זו עדות כשלעצמה, אך היא מצטרפת לקודמותיה.
עדות נוספת היא המסורת על הלני המלכה שהתקינה לוח זהב ועליה חרותה פרשת סוטה: "הילני אמו עשתה נברשת של זהב על פתחו של היכל, ואף היא עשתה טבלא של זהב שפרשת סוטה כתובה עליה, נקנור נעשו נסים לדלתותיו והיו מזכירין אותו לשבח" (יומא פ"ג מ"י). התוספתא שם מוסיפה: "...שבשעה שחמה זורחת היו ניצוצות יוצאות ממנה ויודעין שחמה זורחת" (פ"ב ה"ג). המשפט חוזר לנברשת או לטבלה, ואולי מתאר את שתיהן. סביר יותר שהוא מתאר את הטבלה. הנברשת הייתה בתוך האולם והשמש לא נצצה עליה, ואילו פרשת סוטה הייתה תלויה כשפניה למזרח, כך שבעת הזריחה האירה אותה השמש. גם במקדשים של אומות העולם מקובל היה לכתוב טקסטים מקודשים על לוחות שיש או זהב. בכתיבת הטבלה הובלטה קדושתו של המעמד, וניתן פרסום למעשה הנסים הכרוך בו.
הטבלא תלויה על הכותל המזרחי של האולם מחוץ לבניין כך שבשעה שהשמש עולה היא זורחת על הטבלא. לפי לשון המסורת הטבלא משמשת כעין מנורה הנדלקת עם הנץ החמה במזרחו של מקדש ומציינת את זמן פתיחת העבודה במקדש. הלני המלכה הייתה גיורת מן המזרח ונידבה למקדש הנאמן עליה מן התכשיטים המקובלים במקדשים, כפי שהכירה אותם במזרח ההלניסטי. מתנתה הפכה לחלק מן המבנה המקובל במקדש בירושלים.<sup class="footnote-marker">23</sup><i class="footnote">אמנם קיימת מסורת המייחסת את הניצוצות לנברשת (יומא לז ע"ב). ראו פירושו של ליברמן, תוספתא כפשוטה, מועד, עמ' 18. לדעתו המסורת בתוספתא היא שגגת ראשונים, שכן אין לתאר שהטבלא שימשה בתפקיד המיועד למנורה. אך ספק אם יש לבטל מסורת מוזרה זו לגבי תפקיד הטבלא. זה היה תפקידה של טבלא עם אורקול באונואנדה (Oenoanda) שבאסיה הקטנה, לקלוט את קרני השמש הראשונות. רוברטס, אורקל, עמ' 591; פוקס, פגאנים ונוצרים, עמ' 170-169.</i> כתובות פאר מרשימות אף הן חלק מן המסורת המקדשית הפגנית, ומסתבר שהלני המלכה עיצבה ברוח זו את מתנתה למקדש<sup class="footnote-marker">24</sup><i class="footnote">כך עמד במקדשה המפורסם של דיאנה ברומא עמוד עם הטקסט המקורי של שני קובצי חוקים (דיון מהליקרנסוס, פרק י, 32.4), וכן במקדשים נוספים.</i> ומוסדות המקדש לא נמנעו מלקבל מתנה זו. להפך, היא זוכה לתהילה ולמקום הולם בפארו של מקדש.
תרומתה של הלני ניתנה כשלושים-ארבעים שנה לפני החורבן, כאשר הטקס עדיין התקיים. יוספוס ממקם את מעשה איזאטס (בנה של הילני) בשנות הארבעים של המאה, והתאריך הולם פחות או יותר את הנתונים ההיסטוריים שהוא מביא. כל זאת אף שבסיפורו משובץ חומר אגדי רב.<sup class="footnote-marker">25</sup><i class="footnote">במקורות חז"ל פותחו האגדות והרקע הרֵאלי טושטש. ראו, למשל, בראשית רבה פרשה מו א, עמ' 468 467, שם מונבז ואחיו הם בניו של תלמי המלך שהיה מוכר לדרשן יותר מאשר מלכי חדייב.</i> יוספוס מדגיש את נדבנותה של הלני שסייעה לבני הארץ בשנת רעב (מלח', כ 53-49), וגם חז"ל מדגישים את נדבנותו של מונבז. בתוספתא מובא סיפור על ויכוח בינו לבין אחיו שבו הוא מנמק את פיזור הכספים למטרות צדקה (תוספתא פאה פ"ד הי"ח). הלני גם מתוארת כקרובה לעולמם של חכמים.<sup class="footnote-marker">26</sup><i class="footnote">משנה, נזיר פ"ג מ"ו; סוכה פ"א מ"א; תוספתא שם פ"א ה"א.</i> הסיפורים במשנתנו מצטרפים לתיאור דמותה של מלכה גיורת וצדקת ושל משפחת תורמים חשובה.
אין כל סיבה לפקפק במסורת על הלני המלכה, היא הגיונית מבחינת נוהגי המזרח, אם כי מיקום הטבלה וכל הפרטים האחרים אינם היסטוריים אלא ספרותיים. אם הטבלה הייתה על כותל המזרח של ההיכל לא יכול היה הכוהן העומד בשער עזרת ישראל לראות אותה (בגלל המרחק). אבל הגזמה ספרותית אינה אומרת שגוף הסיפור אינו מדויק. למקדש היו פרוכות, והמשנה אומרת ששלוש מאות איש נדרשו כדי להטביל אותה. כבר התלמודים אומרים שזו גוזמה, אבל אין לפקפק בכך שהיו פרוכות (שקלים פ"ח מ"ה).
זאת ועוד. לפי מסורת חז"ל בוטל מעמד הסוטה בימי רבן יוחנן בן זכאי באמתלה ש"רבו הנאפים" (להלן פ"ט מ"ח; תוספתא פי"ד ה"ב).<sup class="footnote-marker">27</sup><i class="footnote">התוספתא רק אומרת שלדעת רבן יוחנן בן זכאי יש לבטל את המעמד, ונראה שלתוספתא היה קשה כיצד ניתן לבטל דין תורה. יש להניח שהטקס בוטל בהדרגה, לאחר ששנים רבות לא הוצא אל הפועל באמתלות וסיבות שונות.</i> כפי שנראה להלן בפירושנו למשנה זו, במקבילה אומר רבן יוחנן בן זכאי שמי הסוטה בוטלו, לפיכך אפשר לטעון שלא הוא ביטלם. כך או כך הם בטלו בימיו, או קרוב לימיו, ואין מבטלים אלא דבר הקיים. אנו נציע שייתכן שלא זו הייתה הסיבה היחידה, וההחלטה הושפעה גם מהרצון לצמצם את המעמדים המחוללים נסים, כגון תליית הזהורית ביום כיפור, וביטול אורים ותומים. חז"ל משתדלים, באופן עקבי, לצמצם את סיפורי הנסים שבמקדש ולמזער את מעמדם. זאת כנראה במגמה לבסס את זיכרון המקדש, ודרכו את היהדות כולה, לא על סיפורי נסים אלא על לימוד תורה וקיום מצוות.<sup class="footnote-marker">28</sup><i class="footnote">ראו פירושנו לשקלים פ"ו מ"ב.</i> אפשר גם שהביטול נבע מחוסר האמון בתוצאות הבדיקה, תוצאות שסתרו את מה שהציבור ראה כאמת עובדתית (ניצחון השמועה והרכילות על המבחן האלוקי). כך או כך, בוטלה המצווה. מבחינתם של חכמים ושל הקהילה היהודית ביטולו של מעמד (מצווה) הכתוב בתורה הוא צעד מהפכני. אי אפשר גם לטעון שלא היו מועמדות להשקיית סוטה, והמעמד בוטל למעשה מבלי שהוחלט על כך. חזקה על הבעלים של ימי בית שני, ועל נשותיהם, שסיפקו עילות רבות להשקאת סוטה (גיטין ס ע"א).<sup class="footnote-marker">29</sup><i class="footnote">תיאור הטבלא חסר בכל כתבי היד, ומועתק מן הדיון בגיטין על לימודי תינוק. "ואם שכב" חסר גם בדפוסים קדומים.</i> אמוראים מתחבטים בין מסורות שונות על תוכנה וצורתה הפורמלית של הטבלא. האם הייתה הפרשה כתובה כולה מילולית, או שמא רק מילים מספר, ראשי פרשיות, או כפי שרש"י מפרש: "תחילת המקרא היה כתוב תיבה שלימה ולבסוף ראשי תיבות" (גיטין ס ע"א, ד"ה בסירוגין), או שמא ראשי מילים בלבד. האם פרשה זו נכתבה בשלמותה אף על פי שלא מקובל להעתיק פרשיות, או שמא מכיוון שקשה להניח שפרשה ארוכה כזו תיכתב על טבלת זהב, נכתבו רק כמה מילים פותחות ולאחר מכן האותיות הראשונות של כל מילה, ומהן יכול הקורא, או המעתיק, להכיר את מכלול הטקסט.<sup class="footnote-marker">30</sup><i class="footnote">על כך אפשטיין, שרידי שאילתות, עמ' 1­30, ובמיוחד עמ' 22; הלבני, מקורות ומסורות, עמ' עא-עג.</i> מכל מקום, הדברים הכתובים היו אמורים לשמש כטקסט בסיסי לכוהן החייב לכתוב פרשת סוטה על מגילה, כאשר הוא מכין מגילה לסוטה לפני שתיית המים המאררים. שאלותיהם של חכמים יכולות היו לעסוק גם בכל טקסט מקראי אחר; לא מצינו בדבריהם כל התחבטות בתוכנה של הטבלא כשלעצמו – פרשת סוטה.
יקשה עלינו להסביר מדוע נבחרה דווקא פרשה זו לעיטור המקדש. מדוע בחרה אישה זו, או שמא מישהו המליץ לאישה נכבדה זו, לעטר בפרשת האישה הסוטה את כותלי המקדש. במה נשתכנעה המלכה לרשום על טבלת הזהב המפוארת דווקא פרשה זו? אין זו הפרשה היחידה מדברי כתובים שמשמשת לטקסים בין כותלי המקדש. כך הרי משמשת ברכת כהנים<sup class="footnote-marker">31</sup><i class="footnote">להלן, פ"ז מ"ב; מ"ו; תוספתא פ"ז ה"ז-ה"ח; משנה כלים פ"א מ"ט; בבלי, סוכה מד ע"א; משנה תמיד פ"ז מ"ב; ספרי נשא פיסקא לט, עמ' 43, ואחרים.</i> ווידויי מעשרות וביכורים. על מה ראו לבחור דווקא בפרשה קשה זו? יתרה מזו, כיצד שוכנעה דווקא אישה חסודה לנקוט בפרשה זו, הקשה במיוחד כלפי נשים? קשה יהיה להניח שנשים בעולם העתיק, אף אם לא היו שותפות כלל למודעויות בנות זמננו, לא חשו בקושי הרב ובחרפה האופפת פרשייה זו (למרות הפרשנויות האחרות שהעלינו). דומה שנוכל לנסות להבין זאת דווקא בהקשר לסופו ההלכתי של הטקס הרשמי. כאמור, לקראת סוף ימי הבית ביטל רבן יוחנן בן זכאי את שתיית המים המאררים, או שהם בטלו מכוחה של מנהיגות אחרת. המשנה מנמקת את הביטול בנסיבות חברתיות: "משרבו המנאפים". גם אם הקורא בן המאה העשרים ואחת מתקשה בהבנתה של הנמקה זו, ברור שלקראת סוף ימי הבית השני קיימת מתיחות מסוימת סביב פרשת סוטה, מתיחות שבאה לידי סיכום בביטול הטקס המיוחס לרבן יוחנן בן זכאי. ניתן לשער שלפנינו סופו של תהליך ארוך עד לביטול חד־משמעי ועקרוני של מעמד מקראי מפורש – ביטול, הלכה למעשה, של דברי תורה. ביטול זה מקובל ומוסכם בחוגי חכמים כפי שהדברים עולים מן הספרות התנאית, וכבר הראו חוקרים שתהליך ההתמודדות עם הפרשה המקראית הזאת נמשך גם בדורות הבאים, ומשתקף במשנה ובתלמודים לפרשת סוטה. ייתכן שאנו רשאים לראות בתרומתה של הלני המלכה ובבחירת פרשת סוטה לטקסט על טבלת הזהב חלק מן המאבק בימי הבית. יועציה של המלכה, בהקשר זה, היו מן הסתם חוגי המקדש, ואלה בחרו בפרשה המדגישה את מעמדו המיוחד של המקדש ואלוהיו בהליכי פסיקה מופלאים. זו פרשה הנותנת ביטוי למעורבותו הישירה של הקב"ה בעשיית היום־יום במקדש. אין פרשה כתובה מובהקת יותר לעשייה אלוהית ומקדשית.<sup class="footnote-marker">32</sup><i class="footnote">ניתן לצרף למים המאררים עוד שני טקסים מקובלים במקדש, אפר הפרה האדומה ומקומו בטהרה, וחוט של זהורית שנתלה במקדש ביום הכיפורים בשעת עבודתו של הכוהן הגדול. על פרשיות אלו והוויכוח בין חכמים לבין המקדש ראו גולדשטיין, זהורית, ושם גם על פרה אדומה, עמ' 244-243. נוהג מקובל הוא במקדשים לשמור על כתובות קיר את נפלאות האל במקדשו. כך מתאר פליניוס באירוניה את כתובות הקיר במקדש אסקלפיוס באפידאורוס (מכתבים, ח ח, 8-5), והנוהג היה מקובל גם במקדשים אחרים. ראו מקמילן, פגאניזם, עמ' 33, והערות שם.</i> לא ייפלא שחכמים, ובראשם רבן יוחנן בן זכאי, ניסו להמעיט ולצמצם בפרשה תמוהה זו שהאישה נענשת בה ללא משפט, ושמא היו בחוגי המקדש מי שניצלו את נדבנותה של הלני על מנת להדגיש את חשיבותה ומקומה של הפרשה במקדש. הקדשתה של טבלת זהב יקרה הכוללת את הפרשה הזאת העניקה לה באווירת המקדש מעמד של קביעות בהוויה הדתית במקדש.<sup class="footnote-marker">33</sup><i class="footnote">למשמעותן של מתנות נדבה והקדשות פאר למקדש ראו רוז, מתנות; בורקרט, דת יון, עמ' 95-92; הנ"ל, המקדש; לינדרס, מתנות לאלים, עמ' 116 הערה 93. נדבות הפאר ניתנו, בין השאר, על מנת לשמש ייצוג של קבע במקדש.</i> דומה שנוכל לטעון שמתנתה המפוארת והיקרה של הלני שימשה חלק ממאבק על פרשת סוטה בכללה, ומתנתה של המלכה מהווה חלק מן התשובה של המקדש ומוסדותיו לעמדתם של חכמים כלפי טקס קשה זה.
נשוב לשאלת קיומו של מעמד הסוטה. למעשה אין כל בסיס לטיעון שמצוות סוטה לא התבצעה הלכה למעשה בסוף ימי בית שני. הצורך בה ברור, והיא מובנת והגיונית בעיני העולם הקדום. חובת ההוכחה היא על המסתייגים, ואין לטעון שהמצווה לא נהגה ללא בדל ראיה, ולו נסיבתית בלבד.<sup class="footnote-marker">34</sup><i class="footnote">בכך אנו חולקים על רוזן־צבי, טקס, למרות ההסכמה הרבה בינינו לבינו בניתוח העדויות והמגמות הספרותיות במסכת.</i> להלן נראה שהעירום החלקי שבו מתבצע הטקס הוא כנראה קדום, וגם המדיניות לשתף את בית הדין בהכרעה היא חידוש שנהג בימי הבית השני, שכן פילון כבר מעיד עליו. הוא הדין לגבי המגמות לסמוך על הרכילות ("עוף פורח", "נשים המוצרות לאור הלבנה", פ"ו מ"א). עמדות אלו מופיעות בפי חכמי יבנה, אך הן שונות מהקו ההלכתי הרגיל של חכמים (להלן). על כן סביר להבינן כהדים מתקופה קודמת, טרום תהליך המיסוד המשפטי.
אמנם היו חוקרים שאכן פקפקו אם מצוות סוטה נשמרה הלכה למעשה.<sup class="footnote-marker">35</sup><i class="footnote">רוזן־צבי, טקס, בעיקר עמ' 180-152, ושם סיכום ספרות קודמת.</i> ספרו של רוזן־צבי, שבו אנו משתמשים הרבה, בשמחה ובהוקרה, מכונה "הטקס שלא היה", ואכן במהלך הדיונים הוא שולל את האפשרות שהטקס הופעל אי־פעם, ושולל חלק מבין הראיות שהבאנו. אך בסיכום הספר הוא טוען למעשה שהטקס התחולל, אלא שהיה שונה מזה המתואר במשנה.<sup class="footnote-marker">36</sup><i class="footnote">רוזן־צבי, טקס, עמ' 167-166.</i> בכך אנו מסכימים, כפי שנציע להלן. כפי שנראה להלן ייתכן שהטקס המשיך בצורה אחרת לאחר החורבן, או שנוסד מחדש, וגם זו ראיה עקיפה לכך שאין סיבה להניח שדבר תורה לא יושם, הלכה למעשה, במקדש.
להלן נראה שבתורה שבעל פה לבש הטקס לבוש שונה מזה של המעמד המקראי, וניתנו לו דגשים שונים שחלקם פיתוח של העולם המקראי וחלקם אולי חידוש שחידשו חכמים. אנו ננסה לנתח מה נוסף על הטקס המקראי ולמה, אבל די ברור שלמשנה, ולחז"ל בכלל, היו מגמות שתרמו לעיצוב מחודש של הטקס, כפי שהם תרמו לעיצוב דמותה של השבת, לדמותם של יום הכיפורים, התשובה, הכפרה ואף דרכי הבאת הקרבנות.
<b>מצוות סוטה לאחר החורבן </b>
באופן כללי ברור שהמצווה בוטלה, כמו כל מצוות המקדש. השאלות מדוע בחרו חכמים בדרך זו ואֵילו מצוות גלשו מהמקדש למדינה מחייבות עדיין בירור, ועסקנו בכך במפוזר במקומות שונים בפירוש המשנה (כגון במבואות לראש השנה, מעשרות, מעשר שני ועוד). לא נרחיב, אפוא, בפרשה זו, ונסתפק בסיכום שמגמת הביטול של מצוות שיש בהן קרבנות היא ברורה וחד־משמעית. על כן בוטלה גם השקיית סוטה, ואין במקורות ביטוי ברור לכך שחיפשו תחליפים פחות "מקדשיים" לשימור המצווה. ברם, שני רמזים בספרות האמוראית מלמדים שאולי לא היה הביטול מוחלט. רמז אחד מצוי בתלמוד הבבלי: "...ומי אמר רבי אלעזר הכי? והאמר רבי אלעזר: אין האשה נאסרת על בעלה, אלא על עסקי קינוי וסתירה, וכמעשה שהיה. ותסברא...? הכי קאמר: אין האשה נאסרת על בעלה אלא על עסקי קינוי וסתירה, ממעשה שהיה, דלא הוה קינוי וסתירה" (כתובות ט ע"א). לבבלי מסורת על דברי רבי אלעזר (אליעזר?) שאישה נאסרת על בעלה רק עם היה קינוי (שבעלה קינא לה – ראו להלן) ושהיא נסתרה (ראו להלן), וכל זה רק בנסיבות הדומות ל"מעשה שהיה". מינוח זה מופיע במשניות ובבבלי פעמים נוספות.<sup class="footnote-marker">37</sup><i class="footnote">ראו פירושנו ליבמות פט"ו; פרה פ"ט מ"ו; בבלי, חגיגה כג ע"א, ועוד.</i> מטרתו למנוע התבססות על תקדים במטרה ליצור ממנו כלל מקיף. חכמים מצמצמים את אותה הלכה רק למקרה מיוחד שעליו החליטו באותה שעה. ואכן לדעת זלוטניק נהג טקס הקינוי גם לאחר החורבן, והיא מסתמכת על מעשה זה.
אין למסורת הבבלי מקבילות, ברם קשה להניח שהבבלי היה ממציא מעשה, ועוד מעשה בלתי מובן שפרטיו אינם ידועים. דומה שלפנינו מסורת קדומה על ביצוע מרכיבים ממצוות סוטה, אם כי פרטיה עלומים.
רמז שני מצוי בירושלמי:
רבי חייה בר יוסף שלח בתר איתתיה אמר יסקון עמה תלת תלמידין, שאם יפנה אחד מהן לצורכו תתייחד עם שנים. והא תנינן ומוסרין לו שני תלמידי חכמים, שמא יבוא עליה בדרך. אמר רבי אבין ובעלה הרי שלשה. אף הוא שכר לה בית, והיה מעלה לה מזונות ולא היה מתייחד עמה, אלא בפני בניה. וקרא על עצמו הפסוק הזה "יגעתי באנחתי ומנוחה לא מצאתי'" (רבי חייא בר יוסף שלח אחרי אשתו, אמר יעלו אִתה שלושה תלמידים... פ"א ה"ג, טז ע"ד).
הסיפור משובץ בתוך הלכות סוטה, ולפחות לפי מיקומו בסוגיה הוא עוסק במקרה של סוטה לאחר החורבן.<sup class="footnote-marker">38</sup><i class="footnote">הביטוי "בתר איתתיה" אינו חוזר במקורות.</i> גם בבמדבר רבה מובאת כל המסורת כמות שהיא ללא שינוי, במסגרת דיני סוטה. ברם, ניתן גם לקרוא את הסיפור בפני עצמו. רבי חייא שלח להביא את אשתו ושלח עִמה שלושה מלווים, והדיון כאן הוא האם צריך שני מלווים עם אישה (סתם) או שלושה. הסיפור השני הרמוז ודאי אינו קשור לסוטה.
הסיפור השני מצוי במשנת כתובות על (רבי) זכריה בן הקצב ששהה עם אשתו במחבוא בירושלים הכבושה. הוא נשאר אמנם צמוד אליה, אך לפי ההלכה אישה כזאת פסולה לכוהן: "אמר רבי זכריה בן הקצב: המעון הזה לא זזה ידה מתוך ידי משעה שנכנסו גוים לירושלים ועד שיצאו. אמרו לו: אין אדם מעיד על ידי עצמו" (כתובות פ"ב מ"ט), ובתוספתא שם נוסף: "ואף על פי כן ייחד לה בית בפני עצמה, היתה ניזונת מנכסיו, ולא נתיחדה עמו אלא על פי בניה" (פ"ג ה"ב). הקישור לפסוק מופיע במדרש תהילים: "אמרו לו חכמים אין אדם מעיד על עצמו. התחיל בוכה וממסה מטתו בדמעות, שהיתה אשתו, והיה יודע שהיא טהורה, ולא היה מכירה מפני גזירת חכמים. והיה קורא עליו הפסוק 'יגעתי באנחתי' " (פרק ו, ח). ההמשך עוסק במקורו בעניין אחר, והובא לסוגיית הירושלמי רק להראות שאין להתייחד עם אישה ללא שני מלווים (במקרה זה שני הבנים);
אם כן, שני הסיפורים אינם קשורים לסוטה. עם זאת, העריכה של הסוגיה מתפרשת רק על סמך האפשרות שאכן בצורה כלשהי קיים המשך למנהגי סוטה בזמן התלמוד. השאלה היא האם נערכה הסוגיה, והירושלמי בכלל, בקפידה, או שמא לפנינו גיבוב עניינים בגלל הקשרים ספרותיים. ועדיין שתי השאלות פתוחות ומחייבות ליבון שלא כאן מקומו.
המדרש התנאי קובע: "תוך עמך, ועמך שלום: בתוך עמך, ולא בזמן הזה<sup class="footnote-marker">39</sup><i class="footnote">לדעת המדרש בזמן הזה עם ישראל איננו בארץ ישראל, ובכל מקום אין יישוב יהודי מלא. זו תפיסה המחייבת ליבון.</i> בתוך עמך, הפרש בין אדם המתנוול במקום שמכירין אותו לאדם המתנוול במקום שאין מכירין אותו" (ספרי במדבר פיסקא יד, עמ' 19). מעמד סוטה בהקשר הקהילתי יגרום נזק חברתי בטוח בתוך הקהילה, וקרע מקומי בלתי ניתן לאיחוי, ואילו תועלתו מסופקת. לכאורה המדרש מיותר, וכי צריך דרשה לומר שאין מנחות וקרבנות בזמן הזה? דומה שניתן לשער שהמדרש יוצא חוצץ נגד נוהג או שאיפה לבצע את דין סוטה גם בזמן הזה. איננו טוענים שכל מדרש בא לשלול עמדה קיימת. בוודאי שניתן להוכיח כי לעתים יש מדרשים כאלה,<sup class="footnote-marker">40</sup><i class="footnote">ראו לסדרת דוגמאות בהקדמה לספרן של קמבל־הוכשטיין וספראי, הדרה.</i> אבל במקרים רבים המדרשים מציגים הלכות שלא מצינו עליהן חולק. האם בכל המקרים הללו עלינו לשער שהיה מי שחלק? נראה לנו שזו מסקנה מופרזת. ברם, במקרה זה הדרשה נראית מיותרת מאוד וחריגה בעולם הדרשות. גם הנימוק שבה מוזר. הרי פשוט יותר לדרוש מסקנה זו מהמילים "לפני ה' " וכיוצא באלו. כל התמיהות תוסרנה אם נגיע למסקנה שהמדרש בא לשלול נוהג או דעה אחרת.
בסוגיה אחרת בירושלמי (כתובות פ"ז ה"ו, לא ע"ג) מסופר על אישה שהתנשקה עם זר. בעלה רצה לגרשה ללא כתובה, ואילו בני משפחתה תבעו את הכתובה בטענה שאם היא סוטה אין היא ראויה לכתובה. אבל אם איננה סוטה, מגיע לה כתובתה.
מהטיעון ברור שלדעתם היא איננה סוטה. הטענה עצמה מתקבלת, אלא שבמקרה זה בכתובתה נכתב משפט מגביל שאם תתנהג שלא כהלכה תקבל חצי כתובה. גם כאן כפשוטו האפשרות של הנהגת מעמד סוטה עולה כאפשרות למעשה, מבחינה הלכתית, אלא שאין כאן עילה להשקאת האישה, שכן לא נסתרה עימו, אלא עשתה מעשה בגלוי. ברם, אפשר גם לקרוא את המשפט כטענה, הרי אין כיום אפשרות להגדרת סוטה, ולכן תמיד האישה תיטול את כתובתה.
ואכן, בין קטעי הגניזה מצאנו סדרת קטעים המתארים טקס השקיית סוטה מגי (איור 1).<sup class="footnote-marker">41</sup><i class="footnote">שפר, גניזה, מס' 11.</i> מסתבר שקטעים אלו מתארים מעשה קיים ונוהג, והם נתפסו כספרי קודש המחייבים גניזה, אבל אין לדעת אם זו פרקטיקה מגית הנוהגת בקבוצה מצומצמת, או נוהג ציבורי שהחכמים בני התקופה והמקום (מצרים בימי הביניים) במקרה לא דנו בו. מכל מקום, החשד של בעל כלפי אשתו, שמא סטתה מדרכי הצניעות, ודאי התעורר מפעם לפעם, ואפשר גם שאנשי המגיה אלתרו טקס חילופי שיש בו אפשרות להרשיע את האישה או לזכותה.
נסיים בירור זה בטענה החברתית שבה פתחנו את המבוא: חשדות בנשים נשואות הן תופעה רגילה בכל החברות. התגובה החברתית כמובן שונה מתקופה לתקופה, אבל בחברות שמרניות השומרות על נורמות מוסר ציבורי עונשה של הנואפת חמור ביותר. הניסיון ההיסטורי מצביע על כך שלעתים קרובות בהעדר אפשרות לזכות את עצמן הגבול בין החשודה לנואפת היה מטושטש. אישה שנחשדה, נתפשה בעיני הציבור כמי שנחשדה בצדק. חובת הוכחת החפות היא עליה, וחזקתה חוטאת. הגבול בתחומים אלו בין רכילות לבין ודאות היה מטושטש ואישי. הגנת המשפחה לא ניתנה לחשודה, משום שזו נחשבה למי שפגעה בכבוד המשפחה.<sup class="footnote-marker">42</sup><i class="footnote">טיעון זה אינו מוכר בספרות היהודית, ובמידה רבה הוא נוגד לה. במקומו בא הטיעון ההלכתי של טהרת המשפחה.</i> בחברה היהודית נוסף הטיעון שהיא עלולה לטמא את הבעל האסור בביאתה. בתנאים אלו מעמד הסוטה מעניק לאישה אפשרות לזיכוי. כאמור המשנה אינה מזכירה אפשרות כזאת, אך זו שתיקה ספרותית בלבד. הרעיון מצוי בתורה במפורש, ומצוי במקבילות. לו רצינו אפשר היה לנסח את מעמד הסוטה כהזדמנות אחרונה לאישה ולמשפחה, כמעט כפרי חשיבה פמיניסטית. בתנאים אלו אין זה מפליא שקהילה כלשהי המשיכה בנוהג למרות דרשה זו, מתוך בורות, או בעיקר מתוך לחץ חברתי אחר של גבר זה או אחר. יש להודות שכמה מהפתרונות האחרים להגנת "כבוד המשפחה" בדרך כלל אלימים יותר, ותוצאתם מבררת עוד פחות את אשר באמת אירע. אין להתפלא שהיה רצון לשחזר את המעמד ולאפשר לו לברר את החשדות ולהשיב שלום על כנו, או להעניש את החוטאת (חוטאים). גם אילולא הכרנו את מסמכי הגניזה היה מקום לנחש שהיו מי שהציעו טקסים כאלה. במקרה זה אלו אנשי המגיה הקדומים במצרים, אבל אפשר לשקם טקס דומה גם במונחים הלכתיים יותר.
<b>מצוות סוטה בספרות חז"ל -
בין זיכרון היסטורי לעיבוד הלכתי </b>
עבור חז"ל הייתה כמובן מצוות סוטה תאורטית בלבד. להם ברור שהיא אינה נוהגת בימיהם. עם זאת יש בספרות חז"ל עיסוק רב בפרטי המצווה, ואף אפשר להצביע על כיוון הלכתי ורעיוני שאליו חותרים חז"ל. השאלה היא עד כמה הפרטים ההלכתיים משקפים מסורות וזיכרון, או שהם משקפים רק עיבוד הלכתי מאוחר הבא לעצב את המעמד הקדום ברוח ההלכה של חז"ל. בשאלה זו התחבטנו גם בפירושנו למסכתות יומא, שקלים, ביכורים (פ"א) ועוד. כפי שראינו בסיכום המבוא למסכת שקלים אין לצפות לתשובה החלטית בעניין, ולפנינו תמהיל של זיכרונות והלכות מאוחרות. למערכת השיקולים שאותה העלינו צריך להוסיף שיקול נוסף.
המקדש בזמנו היה נערץ, ורבים עלו לרגל והכירו את אורחותיו. אנשי ירושלים או הכוהנים הכירו בוודאי את הנעשה במבנה. אי אפשר שלא סיפרו על נפלאותיו, על גודלו ועל הרשמים מהעלייה לרגל אליו. די לקרוא לשם כך את תיאורו המתלהב של פילון או את התיאור ששם הסופר בפיו של השליח המצרי באיגרת אריסטיאס. על כן החוקר צריך לקחת בחשבון שהיו זיכרונות מהר הבית והמקדש. אולי הציבור לא הכיר את הנעשה מאחורי הקלעים, את מאבקי הכוח, את הלשכות הפנימיות וכיוצא באלו, אבל המעמדות והטקסים הוכרו. על כן אין ספק שהיו זיכרונות מהר הבית, ומדרך הטבע הם עברו עיבוד במגרסת "הזיכרון הלאומי", עובדו, טופחו, נוקו והוגזמו, אבל עצם הזיכרון של עיקרי הפרטים הוא מרכיב בלתי מעורער. לחלק מהזיכרונות שבספרות חז"ל יש גם מקבילות תואמות לגמרי בספרות לא רבנית, או שהן תואמות בעיקרן.
מתוך בדיקה של ההלכות השונות במסכת סוטה איננו יכולים להצביע על הלכות שיש ראיה לקדמותן. אין בכך כדי לקבוע שאלו אינם זיכרונות מימי הבית. בחלק מהמקרים ההלכות שנויות במחלוקת וקרוב לוודאי שאלו דיונים בתוך בית המדרש התנאי, ולא ויכוח "היסטורי". כך, למשל, המשנה מתארת מעמד של השפלה והצגת האישה בפומבי עירומה למחצה (פ"א מ"ה). רבי יהודה מגביל את העירום "אם היה לבה נאה", ורבי יוחנן בן ברוקה חולק על שניהם ואומר "אין מנוולים בנות ישראל יותר ממה שכתוב בתורה" (ספרי במדבר פיסקא יא, עמ' 17). סביר שאין כאן זיכרון היסטורי, שהרי אם היה אי מי זוכר את הטקס עצמו ודאי שפרט פומבי "כזה" לא היה נעלם מזיכרונו. כפי שנטען בפירושנו: דרך השפלה כזאת סותרת את ההלכה המקובלת, היא אינה נהוגה בהלכות אחרות, ובספרות חז"ל נעשו ניסיונות לרכך אותה (לצעירי הכוהנים אסור להסתכל, לפעולה נבחר כוהן זקן וכו'). כל זה מוכיח שהנוהג לא הומצא בבית המדרש הפוריטני והצנוע אלא צמח על רקע אחר, מתירני וגס יותר. על רקע זה, הטיעון שלפנינו מציאות קדומה, שהיא כשלעצמה פיתוח חופשי של המקרא, נשמע הגיוני יותר מהתאוריה שלפנינו הצעת חידוש של חכמים.
פרטים אחרים שנויים גם הם במחלוקת, כגון כיצד מקנאים (פ"א מ"א); מה צריך להיות כתוב על המגילה (פ"ב מ"ג); כל הוויכוח האם הזכות "תולה" לה, ומה שכרה של זו שאינה עבריינית (פ"ג מ"ה); מה סדר הפעילות, קודם שתייה ואחר כך הקרבת מנחה או ההפך (פ"ג מ"ב), ועוד. כל אלו מחלוקות המעידות על דיונים בית־מדרשיים רגילים. כל זאת בניגוד למסכתות שקלים ויומא שבהן נמצאו הדי זיכרונות היסטוריים בצד דיונים תנאיים מאוחרים יותר.
הלכות חז"ל בנוגע לסוטה מבטאות כמה מגמות של חז"ל שאנו מכירים גם מנושאים אחרים כחלק מהותי מתורתם של חכמים. ניתן להעריך שהלכות העולות בקנה אחד עם מגמות כאלה הן הלכות שעוצבו בידי התנאים ואינן זיכרון היסטורי. לעומת זאת מגמות סותרות עשויות להיות אולי קדומות יותר, אך עדיין אין זו אלא השערה. מגמות ההלכה של התנאים בנושא סוטה הן:
1. המגמה המשפטית – הקינוי צריך להיות בדרך משפטית (פ"א מ"א-מ"ב); העדות היא משפטית (פ"ו מ"ג-מ"ד); ההיסתרות עם החשוד צריכה להיות במשך זמן "כדי טומאה" (פ"א מ"ב); נקבעו כללים ברורים מה קורה אם האישה חזרה בה בכל שלב משלבי התהליך, וכן הלאה. על כן יש מקום לשער שהמסורות בדבר אמינותן של שמועות מ"עוף פורח" או מרכילות של נשים הן מסורות קדומות (פ"ו מ"א; גיטין פ"ט מ"ט-מ"י), והן מטרימות את המערכת המשפטית.<sup class="footnote-marker">43</sup><i class="footnote">עם זאת, מי שיצא עליה שם רע כבר אסורה לבעלה. ראו, למשל, ספרי במדבר פיסקא יט, עמ' 23, ועוד. אבל ראו תוספתא יבמות פי"ב ה"ח, ששם אין בשם הרע כדי לשנות את המצב המשפטי הקיים.</i>
היו חוקרים שסברו שלפנינו מגמה שיש בה ביטוי לעמדות בנושא ה"מגדרי", זכות האישה למניעת מעשי אלימות וכיוצא באלו. כיום אנו ערים לגורמים אלו, אבל במשנה ובמקבילות אין רמז של ממש לכך. הטקס המשפטי המתואר במשנה אלים למדי, ואין בו גילוי של רחמים או חזקת חפות. בכלל, המשפט אינו סייג בפני אלימות אלא רק מעביר את מונופול הכוח מהפרט והמשפחה לידי הציבור. נכון שהעברה זו מצמצמת את האלימות, אך לא תמיד כך. במקרה זה תהליך המיסוד המשפטי ("יורודיפיקציה") הוא תהליך כללי המניע את גלגלי התורה שבעל פה, ועמדנו על כך במבוא הכללי לפירוש המשנה. טקס הסוטה "מושפט", כמו טקסים ודינים אחרים, כגון דיני שבת ודיני מי חטאת. זה התהליך שבו חכמים משנים את אופיין של הלכות וטקסים קדומים בכל הנושאים. מניעיו האידאולוגיים והחברתיים של התהליך ותוצאותיו החברתיות הן מחוץ לתחום דיוננו.
2. מעורבות של חכמים בתהליך עצמו. שני תלמידי חכמים מלווים את הסוטה (פ"א מ"ג); בית דין מאיימים על האישה (פ"א מ"ד), ולעתים בית הדין מקנאים לאישה במקום הגבר, כשהוא חסר אונים (פ"ד מ"ה); כפי שנראה בדיוננו, בית הדין משתתף ומהווה בימה לבירור, ולא רק לטקס, כלומר הוא מחליט האם תלונת הבעל מוצדקת. במערכת משפטית חייב מישהו להחליט על כך, אחרת הבעל הופך למחליט (והוא הדין במקרה שהיא מסרבת). אם מגיע הדבר לבירור, הרי שההיגיון הבירוקרטי הוא שבית הדין לא יצטמצם לבירור הפורמלי אלא יעסוק בשאלה עצמה, כל משתתף בהתאם למגמותיו הרעיוניות בנושא. כאמור, עצם השתתפות בית הדין במעמד של פוסק ומברר מופיעה כבר אצל פילון. זו, אפוא, התפתחות שלא הובלה על ידי חכמים דווקא, אלא על ידי הממסד של ימי בית שני שכלל פרושים, צדוקים ואולי גם גורמים נוספים. את ה"איום" (פ"א מ"ד) הופכים חכמים לשיעור ולמעמד של לימוד תורה, ואף זה חלק מרצונם להבליט את ערך לימוד התורה גם במעמד זה.
3. ההחלטה לדרוש מהאישה לשתות מים מאררים אינה פרי קנאתו של הגבר, אלא חובה הלכתית.<sup class="footnote-marker">44</sup><i class="footnote">בתחילת המבוא הגדרנו זאת בכך שהסוטה איננה רק בעיה משפטית בין האישה לגבר, אלא בעיקר חטא כלפי שמים.</i> מגמה זו שנויה במחלוקת: " 'ועבר עליו רוח טומאה וקנא את אשתו' רשות, דברי רבי ישמעאל, ורבי אליעזר אומר חובה" (ספרי במדבר פיסקא ז, עמ' 12; ירושלמי פ"א ה"א, טז ע"ב),<sup class="footnote-marker">45</sup><i class="footnote">ספרי במדבר פיסקא כא, עמ' 24: "חובה ולא רשות", ובהמשך שם מועמד התהליך כדרך היחידה שבה הוא יינקה מעוון: "ואם לא עשה לא ניקה". חכמים גם מטיפים לגבר שלא להירתע מבדיקת האישה, גם אם יתברר שחשד בה לשווא. "ונקה האיש מעון, שלא יאמר אוי לי שהרגתי בת ישראל, אוי לי שנוולתי בת ישראל, אוי לי שהייתי משמש עם הטמאה לכך נאמר ונקה" (שם), ואם לא בדק את אשתו והמשיך לחיות עִמה הוא חוטא. בספרי מובאות אפוא שתי הדעות, אך העדיפות היא למי שאומר שזו חובה. בספרי זוטא מופיע רק שזו חובה: "...שיקנא להם בעשה, ומנין בלא תעשה?..." (ספרי זוטא, ה' יב, עמ' 232). אם כן השקיית הסוטה היא מצווה לכל דבר, וכן שם, ה' ל, עמ' 238.</i> וכן האם רשאי הבעל למחול לאישה. המגמה המאוחרת העבירה את ההחלטה חזרה לידי הבעל ואִפשרה בכך להשיב את חיי הנישואים לתקנם: "סח לי זעירא משום אנשי ירושלם, שלשה הן שאם בקשו למחול מוחלין להן ואילו הן, סוטה ובן סורר ומורה וזקן ממרא" (ירושלמי פ"ד ה"ג, יט ע"ג, ומקורות נוספים שהובאו לעיל).
4. השפלת האישה היא מתוך הנחה שהיא בחזקת אשמה. לדעת חלק מהדעות שהבאנו לעיל אפילו אם לא חטאה היא אשמה שהכניסה עצמה לכך. סיבה זו מעצבת טקס השפלה פומבי בראש המדרגות לעזרה (שער ניקנור), בלבוש הרחוק מרחק רב מנורמות הצניעות של חז"ל ושל החברה (לעיל), המִנחה מובאת בכלי פשוט (פ"ב מ"א), "קורבנה מאכל בהמה" (שם), ומעמידים אותה זמן רב "כדי לייגעה" (שם). מרכיבי ההשפלה (הסרת הבגדים, המנחה הדלה) אינם מודגשים אצל יוספוס ופילון, והם אפוא מגמה של חז"ל. כפי שנראה להלן רשימת המחוות עשויה הייתה להתפרש גם כסיוע לאישה או ככבוד לה, אבל הפרשנות הרווחת בספרות חז"ל היא של השפלה. גם המחוות וגם הפרשנות הן, אפוא, מגמה רעיונית של חכמים המעדיפים את טהרת המשפחה על פני ערכים אפשריים אחרים (שלום בית, בירור האמת, חזקת חפות). מגמה זו נדונה בפירושנו למשניות האמורות, ולפי המקורות ולהערכתנו היא נובעת משלוש סיבות:
א. חזקת האשם: זו כבר יש רגליים לדבר שהיא חשודה, ואף אם לא נטמאה היא אשמה בכך שנתנה יסוד לחשד.<sup class="footnote-marker">46</sup><i class="footnote">"שמעון בן עזאי אומר בטהורה הכתוב מדבר. הואיל והביאה עצמה לידי דברים הללו. אף היא לא תצא מידי פורענות" (ספרי במדבר פיסקא כא, עמ' 24). וכן דברי רבי שמעון בספרי זוטא, ה' כח, עמ' 235, שצוטטו לעיל, הרואים בסוטה שנוקתה עבריינית מן הסתם על שהכניסה עצמה לספק, וראו המקורות בהערה הבאה.</i> אנו פירשנו שלדעת בית שמאי האישה בחזקת חפות, ולדעת בית הלל בחזקת אשמה (ראו פירושנו לפ"ד מ"ב, ולעיל).
ב. תפיסה כללית שהעומד למשפט איבד את זכויות הכבוד האישי שלו, תפיסה הנובעת כנראה מכך שסיכויו לצאת זכאי היו נמוכים.
ג. הרצון ליצור הרתעה ציבורית לנשים לבל תיקלענה למצב זה.<sup class="footnote-marker">47</sup><i class="footnote">הירושלמי מסביר את העוול לארוסה (שאיננה שותה אך יוצאת בלא כתובה) (פ"ד מ"א) בטענה שהיא ידעה שארוסה אינה שותה, ולכן צריכה הייתה לא להכניס עצמה לספק זה (יט ע"ג). אין צריך לומר שטיעון זה מבוסס על ההנחה שאישה המואשמת כסוטה חטאה, אף שאולי לא עשתה את שיוחס לה, כלומר שאולי נסתרה אך לא זינתה, או שנהגה קלות ראש בפומבי אך עדיין לא כדי 'סתירה'.</i>
דומה שהסיבה השלישית באה כדי לחפות על תחושת אי־הנוחות משתי הסיבות הראשונות, האמִתיות יותר. את דיוננו במשנה ה שבפרק ד נסכם בכך שמדיניותם של חכמים מוּנעת משני מרכיבים סותרים. האחד הוא הרצון להחמיר, להעניש את האישה, גם ללא ראיות משפטיות, ולהשפילה, ליצור אקט של הרתעה ואימה. המניע השני הפוך, לעדן את ההגנה האלימה על כבוד המשפחה, לאפשר לאישה נתיב לזיכוי ולפיצוי־מה על סבלה. גם הלכה זו (העוסקת בהשקאת אישה שבעלה בבית האסורים) מכילה את שני המניעים הללו.
<b>טקס הסוטה לפי המשנה וספרות חז"ל</b>
תהליך השקיית הסוטה הוא מורכב. ראשיתו בכך שהבעל "מקנא" לאשתו ומורה לה שלא להיסתר עם פלוני (פ"א מ"א). התורה קובעת שהקנאה נבעה מכך שאשתו בגדה בו ואין לו עדות על כך, או שהוא קינא לה בלא סיבה. חז"ל מדגישים שלקנא יכול רק מי שאין לו עדות של ממש: "ונעלם מעיני אישה, ולא שיהא בעל רואה ומעמעם. הא אם ידע בה בעלה, אין רשאי להערים עליה ולהשקותה" (ספרי במדבר פיסקא ז, עמ' 12), וכן: "אין משקין אלא על הספק" (שם, עמ' 13). אם הבעל יודע על ניאוף אבל אין לו ראיות משפטיות – הוא חסר אונים: עליו לגרשה, אך לשלם את כתובתה. אין בהלכה פתח למעשי נקם שלא במסגרת הלכתית. כפי שהדגשנו לעיל, מעמד הסוטה מעניק לצדדים נתיב לבירור החשדות, ובמקביל ההלכה חוסמת כל נקמה שלא במסגרת בירור משפטי. מבחינה זו, ובמונחים של היום, ההלכה מגִנה על הנשים, יחסית למקובל בעולם הקדום.
בשלב שני האישה נחשדה בכך שנסתרה אִתו. ההלכה כאן עמומה במקצת. אם האישה נסתרה עם פלוני, כדי טומאה, גם אם לא הייתה אזהרה ("קינוי") הרי שהיא חשודה בניאוף, אבל אינה בבחינת סוטה, או שמא די בכך כדי להשקותה. ההיסתרות מחייבת עדות, ותנאים נחלקו אם זו עדות לכל דבר או שגם עדות לקויה מספקת (פ"א מ"א). אבל בפ"ו מ"א עולה שדי ברכילות עמומה ובלתי מוגדרת כדי לגרשה. בשלב שלישי האישה נשלחת לירושלים, לפי מסורת חז"ל בליווי שני תלמידי חכמים (פ"א מ"ג), ומובאת לבית הדין הגדול, שם מאיימים עליה, ואם הכחישה היא מובאת אל המקדש. בפירושנו ראינו שכנראה בית הדין עוסק בכל הנושא, מברר את העדויות, ואולי גם מנסה לשכנע את הבעל לוותר, או למחול. ייתכן שבשלב זה היה גם מקום לבדוק האם אכן הבעל "קינא" לה "כהלכה", והאם באמת יש חשש שנסתרה, או אולי בכוחו של בית הדין לפסול את רצון הבעל משום שהוא חוטא בעצמו? היסודות הרעיוניים לפסילה כזאת מצויים בספרות, וכן עולה שבית הדין עוסק בנושא. אבל האם במסגרת הבירור השתמשו ברעיונות פרשניים אלו – איננו יודעים.
בשלב זה היה ניהול המעמד עובר לידי הכוהנים במקדש. יש מקום לשער שבימי הבית גם "בית הדין" (שפילון גם הוא מעיד עליו) היה של כוהנים, ואז הכוהנים ניהלו את כל המעמד, כולל את חקירת האישה, ככתוב בתורה. במקדש מתבצעת סדרת פעולות שסדרן אינו ברור. האישה מועמדת בשער ניקנור, להשפלה פומבית, עם מנחתה (פ"ב מ"א). במקביל, ומן הסתם קודם, הכוהן מכין את המים. לוקח כלי חרס (פ"ב מ"ב) ומים ועפר מאדמת המקדש וכותב את המגילה במיוחד לסוטה. באופן מעשי פירושו של דבר שהאישה עומדת במצבה המשפיל במשך זמן רב. לאחר שהמים מוכנים (פ"ג מ"א) היה הכוהן נוטל את מנחתה, מקריא לה את המגילה ומשקה אותה מהמים (פ"ג מ"ב-מ"ג).
המדרש מסכם את המשניות בדרכו:
ילמדנו רבינו מי שהיה מבקש לקנאות לאשתו כיצד היה מקנא לה? כך שנו רבותינו: המקנא לאשתו היה מוליכה לבית דין הגדול שבירושלים, ומאיימין עליה על דרך שמאיימין על עידי נפשות, ואחר כך מעלין אותה לשער המזרח, לשער ניקנור, ששם מטהרין את המצורעים, ומשקין את הסוטות, כהן היה מביא פיילי של חרס, ונותן לתוכה חצי (לוגמין) [לוג מים] מן הכיור, נכנס להיכל ופנה לימינו, ומקום היה שם אמה על אמה, וטבלא של שיש שם, וטבעת קבועה בה, מגביה ונוטל עפר מתחתיה, ונותן על המים, שנאמר "ומן העפר אשר יהיה בקרקע המשכן יקח הכהן ונתן אל המים" (במדבר ה', יז), והיה כותב את המגילה 'ואם לא שכב איש אותך' וגו' (תנחומא בובר, נשא א, עמ' יג).
לאחר סטיית מה המדרש ממשיך: "...'ואם לא נטמאה האשה וטהורה היא ונקתה ונזרעה זרע', ואם היתה טמאה לא היתה מספקת לשתות עד שפניה מוריקות, ועיניה בולטות, והיא מתמלאת גידים, והכהן אומר הוציאוה הוציאוה שלא תטמא את העזרה". עד כאן מסכם המדרש את המשניות, אבל המדרש ממשיך בסדרת תוספות שכולן כבר נזכרו לעיל, וכולן משקפות את המגמה המאזנת הרואה לנגד עיניה את האישה שסבלה על לא עוון בכפה:
כשם שהמים בודקין את האשה, כך המים בודקים את האיש, שנאמר "ובאו... ובאו"'. כשם שאסורה לבעל כך אסורה לבועל, שנאמר "ונטמאה... ונטמאה". אבל אם שתת ונמצאת טהורה, אם היתה עקרה נפקדת, היתה למודה [להיות] יולדת כעורים יולדת יפים, שחורים יולדת לבנים, קצרים יולדת ארוכין, נקבות יולדת זכרים, שנאמר "אם לא נטמאה האשה וטהורה היא ונקתה ונזרעה זרע ".
המדרש מסכם את המשנה ומוסיף מדרשים ידועים, אך כולם באותה מגמה "מאזנת", הרואה באישה יצור אנוש שנקלע לסערה שלא באשמתו.
בכל אחד מהשלבים רשאית האישה לומר "איני שותה", ובכך למעשה להודות באשמה. היא תזכה בגט ללא כתובה, אך גם ללא עונש נוסף. במושגים של העולם הקדום זכתה האישה למעשה לחסד גדול. למרות הודאתה, שאמנם ניתנה תחת לחץ ציבורי פסיכולוגי קשה, היא אינה מועמדת לעונש נוסף. לפי ההלכה הנואפת נענשת, אך בשני תנאים. האחד שתהא עדות משפטית לניאוף, והשני שהניאוף יתחולל תחת התראה. למעשה העונש הוא תֵאורטי בלבד שכן התנאים המשפטיים להוכחה הם כמעט בלתי אפשריים. עם זאת קשה להאמין שאכן מעשה ניאוף, שהיה ידוע לקהילה, עבר ללא עונש חמור יותר. אנו מציעים זאת משום שבהלכה הארץ ישראלית המאוחרת (ספר המעשים הבתר תלמודי) מוצעים עונשים שונים, מלקות, גזיזת שיער, הרכבה על חמור ופניו הפוכים.<sup class="footnote-marker">48</sup><i class="footnote">ניומן, ספר המעשים, עמ' 99-98.</i> עונש מלקות נזכר גם בירושלמי (מגילה פ"ג ה"ב, עד ע"א). כל אלה שיטות ענישה שאינן במקורות המשפטיים של התלמוד (חוץ ממלקות).
<b>זכות תולה</b>
עיקרון הזכות תולה, כלומר הסיכוי שהאישה תזכה בדחייה בשל מעשים טובים שעשתה, איננו במשנה, ועמדנו על כך לעיל. העיקרון שנוי במחלוקת תנאים, ואף עורכי החיבורים השונים הביעו את עמדתם בנושא. בפרק ג (משניות ד-ה) נידונה השאלה האם הזכות תולה לה, אך לא האפשרות שהיא זכאית וצחה כשלג. לעומת זאת במקבילות למשנה מופיע סיכוי זה (שהאישה כשרה) כדרך המלך, ו"רק" רבי שמעון (ורבי שמעון בן עזאי) חולקים עליו.
<b>הפרשנויות החברתיות לפרטי המעמד</b>
לפנינו סדרת טקסים. כידוע בתורת הטקסים, לא הטקס עיקר אלא משמעותו. פציעת המשתתף עשויה להיות עונש, השפלה, או עדות לאומץ לב. בנושא זה נרחיב בפירושנו (פ"א מ"ו), והדברים מוכרים לכל העוסק בטקסים.<sup class="footnote-marker">49</sup><i class="footnote">ראו רובין, שמחת החיים, עמ' 23 ואילך.</i> בטבלה סידרנו את הטקסים ואת הפרשנות שלהם.
<b>הפרשנויות החברתיות - אפשרויות למחוות הטקסיות בפרשת סוטה</b>
אם כן, המשנה מדגישה את מחוות הביזוי, כלומר היא מפרשת את המחוות כעונש לנוולה, לעייפה, וכעונש סתם. בתוספתא הפרשנות העיקרית היא עונש של מידה כנגד מידה. אבל מצאנו גם מעט פרשנויות אחרות המדגישות מרכיבים שפוגעים פחות באישה. כפי שראינו, הפרשנויות השונות היו גם על מטרת המעמד: האם הוא נועד למצוא את האישה אשמה, או להשיג שלום בית, או אולי למצוא דרך לזכות את האישה. אין טעם להעמיד את הפרשנויות זו מול זו. לטקס חברתי עשויות להיות מטרות מקבילות, ובלשון מדע החברה להשיג פונקציות שונות. המסגרת הכללית היא מסגרת של בדיקה, אך במקביל לבדיקה מתחילה גם הענשה, לפחות על דרך התנהגותה (שהכניסה עצמה לזה), והתחלת העונש מידה כנגד מידה על החטא הגדול שעשתה. בניגוד לטקסי נישואין או מוות, טקס הסוטה איננו "טקס מעבר".<sup class="footnote-marker">51</sup><i class="footnote">לניתוח מצוות נישואין, אירוסין, קבורה וכיוצא באלו כטקסי מעבר ראו רובין, קץ החיים; רובין, שמחת החיים.</i> אמנם האישה עלולה (או עשויה) לעבור בעקבות טקס הסוטה לסטטוס של נואפת ולמות, אך יש אפשרות שתחזור למעמדה הקודם. מכל מקום, רובין מדגיש שהמאפיין את טקסי המעבר הוא שקיים שלב הינתקות או הפרדה. בשלב זה העובר את הטקס הוא בלתי נראה, וחסר מין. המצב החברתי מאופיין בציות לסמכות, שוויון ופסיביות.<sup class="footnote-marker">52</sup><i class="footnote">רובין, קץ החיים, עמ' 50-48.</i> כל המאפיינים הללו התייחסו למצב המעבר (מצב לימינלי). רובין עסק בטקסי מעבר בעיקר של לידה, נישואין ואבל, אבל נראה כאילו דבריו מסכמים ומתאימים גם למעמד הסוטה. כל המאפיינים הללו מאפיינים גם את הסוטה. עד להופעה בפני בית הדין היא אישיות מינית: אסור לבעל לקיים יחסי אישות עִמה, אך היא עדיין חשודה ומסוכנת, על כן צריך לשמור עליה ועליו, ולשם כך נשלחים שני תלמידי חכמים דווקא. לאחר עמידתה בבית הדין ועד לסיום הבדיקה היא חסרת מין, חסרת מעמד ופסיבית. כל סמלי המעמד נשללים ממנה, בגדיה נקרעים, והעירום שלה בלתי נראה ולכן איננו מזיק ומפתה יותר. מסירים ממנה את סמלי המעמד (אסור לעבדים לראותה, תכשיטיה מורדים, ובכל הטקס אין אזכור של שמה או של חטאיה הייחודיים). בכל הטקס היא פסיבית: היא אינה לוקחת את מנחתה אלא מניחים אותה על ידיה, קורעים את בגדיה, מורידים את תכשיטיה, "היה מביא<b> </b>את מנחתה בקפיפא מצרית<b> </b>ונותנה על ידיה" (פ"ב מ"א). אפשר היה כמובן לנסח "מביאה את מנחתה בתוך כפיפה מצרית ונוטלת אותה על ידיה". כמו כן: "היה מביא פיילי של חרס (חדשה) ונותן לתוכה..." (פ"ב מ"ב). במהלך הטקס אפילו האישה איננה אומרת "אמן ואמן". היא פסיבית ומצייתת.
שתי מסקנות לניתוח החברתי שהצענו:
1. כל המאפיינים של טקסי מעבר מאפיינים גם חלק מהטקסים האחרים, ואולי הם מאפיינים של קבוצת טקסים אחרים, בניגוד לטקסי כבוד, כגון עבודת הכוהן הגדול ביום הכיפורים. עד יום הכיפורים הוא פסיבי, מעבירים אותו, מביאים לפניו, מסבירים לו. אבל ביום הכיפורים עצמו הוא עושה את כל העבודה, כולל קריאת התורה, וזאת לאחר שבשלב ההכנה העלו על הדעת שהוא איננו יודע לקרוא (פ"א מ"ו לעומת פ"ז מ"א). בבואנו לנתח את עבודת הכוהן הגדול ביום הכיפורים הראינו שהיו לכוהן הגדול עוזרים מספר, ברם, הם אינם נזכרים. בטקס הוא נחשב לעושה כול, והסיוע לו בלתי נראה, בניגוד לשלב המעבר שבו הוא פסיבי.<sup class="footnote-marker">53</sup><i class="footnote">לצערנו לא חשבנו לנתח את עבודת הכוהן הגדול ביום הכיפורים במשקפיים של טקס חברתי. תיאור כזה היה מעמיק את התובנות והמסר החברתי של המעמד.</i>
2. חכמים לא הכירו את התֵאוריות החברתיות. הם לא תכננו טקס אלא מצווה. אף על פי כן, ללא כוונה תחילה, הם "צייתו" לכל החוקים החברתיים שינוסחו מאות שנים מאוחר יותר בידי חוקרים שאינם בני ברית. קשה להאמין שמדובר בטקס תאורטי שלא התקיים (טקס "טקסטואלי" בלבד), אחרת הוא לא היה נבנה לפי הנורמות החברתיות אלא לפי דרישות לימודיות. טקס "טקסטואלי" היה מנוסח לפי חוקי הטקסט, פלפול הכתובים, ועולם הערכים של חז"ל. הייתה נשאלת השאלה מי חייב במצווה, הבעל או הציבור או האישה, ולפי זה היו המטלות מתחלקות. הנורמות החברתיות הבאות לביטוי בסדרי מצוות סוטה מלמדות על טקס חברתי שנהג בפועל. גם אם בעבר, ולעתים נדירות. לטקס הזה, פחות או יותר, ניסחו חכמים במשנה פרשנות עוינת לאישה, ומקורות אחרים ניסחו לו פרשנות עוינת פחות. את המרכיב הפסיבי, למשל, לא זיהו המתבוננים הקדומים בטקס.
זו גם הסיבה לכך שהבועל והבעל נעדרים מהטקס, ואפילו אין מזכירים אותם. הטקס עוסק בה, ואין מקום לאדם נוסף. חכמים בפרשנותם הטקסטואלית יכולים לקבוע את מעמדם של השותפים לחשדות או לעבירות, אבל בטקס אין להם מקום. זו דוגמה לפרשנות מאוחרת לטקס עצמו, פרשנות אידֵאית שאיננה מעוגנת בסדרים החברתיים הנוהגים.
<b>מסכת סוטה – משנה קדומה ומשניות זיכרון המקדש</b>
מאז ימי אפשטיין מקובלת הטענה שמסכת סוטה היא מסכת קדומה. אין כל נתון שיסייע לטענה זאת. במסכת שותפים חכמים מאוחרים, ואדרבה, המימרות הקדומות הנוגעות לסוטה (מעשה בכרכמית) אינן מופיעות במשנה. ביטול מעשה הסוטה נזכר בסוף המשנה במסגרת פרטים שונים שאינם חלק מנושאי סוטה (פ"ט מ"ט).
המשתתפים במסכת הם חכמי דורות יבנה ואושא, כרגיל במשנה. היא אמנם עוסקת במצווה שנהגה רק בימי הבית, אבל נתון זה אינו מספיק כדי להגדירה כקדומה. גם מסכתות זבחים ומנחות הן מאוחרות, אף שהן עוסקות בסדרי המקדש. חז"ל עסקו בשאלות תאורטיות כמו בשאלות מעשיות. כך, למשל, העיסוק בדיני מיתה במסכת סנהדרין מתעלם מכך ששני דורות לפני החורבן, לפחות, כבר לא נהגו דיני מיתה בישראל. משנת יומא מתייחסת לקודש הקודשים כאילו יש שם ארון (יומא פ"ה מ"ד), אף שבבית שני לא היה ארון כלל (שם פ"ה מ"ב). העובדה שדין צרעת בתים לא נהג, לא מנע הקדשת סוף מסכת נגעים להלכות צרעת בתים. חז"ל התייחסו למקדש החרב כאילו הוא מציאות קיימת, אף שלעתים קרובות הם נזקקים לעובדת חורבנו. יתר על כן, ה"מקדש" איננו זה שניצב בעבר, אלא הוא המקדש האמִתי, כלומר זה שחרב בסוף ימי בית ראשון. בדיוננו במסכת תמיד-מידות נראה שבתוך התיאור הרֵאלי השוטף מצויים ציטוטים ממקדש אידֵאלי של תקופת המקרא (המשכן) ושל ספר יחזקאל. עצם העיסוק בנוהגי מקדש ודאי שאינו מעיד על משנה קדומה.
התיאורים של מעמדות והווי המקדש בספרות חז"ל זקוקים לעיון נרחב, ולא נוכל כאן לעסוק בנושא אלא בקצרה, והרחבנו בכך במבוא לביכורים. מבחינה ספרותית וסגנונית תיאורי ההווי במקדש (כולל תיאורי טקסים ומצוות) מתחלקים לשניים. הקבוצה ראשונה מתארת את המקדש ונוהגיו בסגנון הרגיל בספרות התנאית בכלל, ובמשנה בפרט. זהו סגנון הלכתי יבש וטכני: "איזהו מקומן של זבחים קדשי קדשים שחיטן בצפון..." (משנה, זבחים פ"ה מ"א); "בית שמאי אומרים כל הנתנין על מזבח החיצון שאם נתנן מתנה אחת כפר" (שם פ"ד מ"א), וכיוצא באלו הלכות, מעשים ומחלוקות, ואגבן גם מימרות חכמה ואגדה.
הקבוצה השנייה היא המעניינת אותנו, והיא בולטת באופייה הספרותי והסגנוני השונה מספרות חז"ל. חוקרים שונים עסקו בה אגב דיון בטקסטים מצומצמים. כך, למשל, גינצברג במאמרו על לשונה של מסכת תמיד עסק בסגנונה המיוחד, אך ללא תמונה כוללת של תפוצתו של הסגנון. מאוחר הרבה יותר חזר לנושא ועמד על הסגנון המיוחד של תיאורי טקס, אבל לא ראה שהמאחד את המשניות בסגנון זה הוא תיאור המקדש. כך, למשל, נכללות בסגנון זה מסכתות תמיד ומידות, אף שרובן תיאור פיזי ולא תיאור טקסי.
את התיאורים שעליהם נסובים דברינו מאפיין אותו טון דיבור סיפורי, יש בהם מעט מחלוקות או שכמעט אין בהם מחלוקות. ליתר דיוק, בכל מקור בודד לא מוצעת מחלוקת, אבל בהשוואה בין משניות שונות עולה המחלוקת. דוגמה לכך היא משנה תמיד פ"א מ"א ומידות פ"א מ"ט שתצוטטנה להלן. כל אחת מציגה תיאור שונה בפרט אחד (מוצא המחילה), אך יש בין המשניות שיתוף סגנון רב. כמעט ברור מהטבלה ששתי המשניות מצטטות מקור משותף, כל אחת מצטטת חלקים אחרים, וכל אחת בחרה דעה אחת מתוך השתיים שהיו במקור הקדום.
במשניות המקדש יש לשונות מיוחדים, בעיקר לשונות סיפור: "ראוהו אחיו" (הכהנים, תמיד פ"ב מ"א), "החלו מעלין באפר" (שם מ"ב), "נטל את המפתח" (שם פ"א מ"ג), "בא לו לפשפש הצפוני" (שם פ"ג מ"ז), ועוד ועוד. יפה הגדיר זאת ברויאר כ"פועל" ו"בינוני". העבר מתואר בצורה מקצבית: "בא", "עשה", "היה עושה" וכו'. במשנת מידות, למשל, הסגנון הסיפורי מודגש פחות משום שאין בו סיפור עלילה (טקס), אך גם שם ניכרת הצורה הסיפורית: "איש הר הבית היה מחזר" (מידות פ"א מ"ב), "והם אומרים מה קול בעזרה" (שם), ו"מקום היה שם" (שם מ"ט). סגנון זה איננו ייחודי למסכתות תמיד ומידות; עמדנו עליו בפירושנו לביכורים פ"ג מ"א, בפירושנו למסכת יומא ובפירושנו למסכת זו (סוטה) שהיא מסכת מעורבת. יש בה משניות "רגילות" ומשניות סיפוריות, הרוויות אגדה והגדה. גם במסכת פרה פרק ג חוזר סגנון זה: "באו להר הבית" (מ"ג), "לא מצאו משבע..." (מ"ה), "וכבש היו עושין מהר הבית להר המשחה" (מ"ו) ועוד.
הדמיון והקשר בין המסכתות שלנו לבין עצמן ולמסכתות האחרות, ואף הקשרים הספרותיים בין יומא לפרה, למשל, בולטים (להלן). גם במסכת שקלים מספר פרקי מקדש (פ"ה ופ"ח), ויש להם חומר משותף עם משנת תמיד ומידות. הוא הדין לפרקים האחרונים של מסכת סוכה המתארים את חגיגות המקדש. מסכתות המקדש מקיימות ביניהן מערכת זיקות לשוניות כאשר משפטים שלמים חוזרים בלשונם במסכתות שונות, לאותו עניין או לעניינים אחרים (להלן). על חלק מייחודה של קבוצה זו כבר עמד גולדברג,<sup class="footnote-marker">54</sup><i class="footnote">גולדברג, תמיד ויומא.</i> ולדעתו מסכת יומא מהווה מעין תוספתא למסכת תמיד, כלומר מסכת יומא מרחיבה את מסכת תמיד, והתוספתא ליומא מתייחסת לעתים למשנת תמיד ולא ליומא. להערכתנו זו עמדה נוקשה. הקשרים בין המסכתות רבים יותר ומורכבים יותר. אין כאן תוספת פרטים, אלא שבכל המקרים יש גוף משותף, וכל אחת מהעריכות מוסיפה פרטים אחרים. מה שמרשים את המשווה הוא המילים החוזרות, כגון "ופרה וכל מסעדיה יוצאין להר המשחה" (פרה פ"ג מ"ו; מידות פ"א מ"ג), זאת אף על פי שההקשר שונה. גם כאשר התוכן שונה ניכר שמשניות במסכתות שונות נלקטו מאותה עריכה. כך, למשל, המשנה הפותחת את תמיד ומידות שיש בה חומר משותף בזהות לשון. במבוא למסכת ביכורים ריכזנו חלק גדול מהמקבילות הפנימיות הללו. גם במסכת סוטה יש משניות הקשורות לסוגה הספרותית של 'זכרונות המקדש'.
<b>כלי הקרבן</b>
גם במסכת סוטה מבנה דומה. הגרעין של תיאור הטקס כתוב בסגנון שאנו כינינו אותו סגנון תיאורי המקדש. אלא שבין משנה למשנה משובצים קטעי הלכה רגילים, כגון "היו מעלין אותה... ומאיימים עליה... ואומרים..." (פ"א מ"ד), ובמשנה הבאה קטע הלכתי רגיל ובסופו המשך התיאור אך בסגנון רגיל, ורבי יהודה חולק. המשך גרעין התיאור בסגנון ה"מקדשי" הוא בפרק ב: "היה מביא את מנחתה...", אבל המשפט "כל המנחות תחילתן וסופן בכלי שרת..." הוא בסגנון הרגיל, והוא תוספת לתיאור. התיאור ממשיך במשנה ב: "היה מביא פיילי שלחרס... ונותן לתוכה...", ושוב ההמשך הלכתי וקצר: "כשם שהוא ממעט בכתב כך ממעט במים". לקטע הקצבי הסיפורי מקבילה לשונית במסכת נגעים ובתוספתא נזיר (לעיל). המשך התיאור הוא שוב קצבי: "ניכנס להיכל, ופנה לימינו ומקום היה שם..." (פ"ב מ"ב). לקטע זה שוב מקבילה סגנונית העוסקת בנושא אחר במסכת מידות. בהמשך: "בא לו לכתוב את המגילה..." ("בא לו" הוא כאמור מאפיין של סגנון משניות המקדש), ואחר כך בפרק ג "היה נוטל את מנחתה...", וההמשך שוב הלכתי.
לפנינו, אפוא, גרעין של משניות מקדש שלתוכו שובצו קטעי הלכה מעינו של הנושא.
האם הסגנון המיוחד מסייע בבירור מידת ההיסטוריות של התיאור? משניות המקדש משקפות עירוב מעניין של זיכרונות, שכחה, נוסטלגיה ומגמות רעיוניות. בניגוד למקובל גם התיאור במסכתות תמיד ומידות איננו מדויק בכל הפרטים, אף שחלק מהם נכונים. נעסוק בכך בפירושנו למסכתות אלו. כנגד זה התיאור בביכורים נשמע אמין ולכיד. הוא הדין בעבודת הכוהן הגדול ביום הכיפורים. אם כן, ההבחנה שלפנינו גרעין של "משניות מקדש" או לקט מתוך קובץ המתאר את המקדש ("ברייתת המקדש"<sup class="footnote-marker">56</sup><i class="footnote">ההבדל בניסוח תלוי בשאלה האם המשניות שלנו לוקטו מתוך מקור ערוך, או מאוסף זיכרונות בלתי מגובש. לאור המקבילות הלשוניות והסגנוניות נראה שהיה זה מקור מגובש שכלל הרבה זיכרונות מהמקדש ולכן מן הראוי לראותו כקובץ.</i>), איננה מועילה אלא להבין את עריכתה של המסכת. הקובץ עצמו קדום למדי, שכן הוא שימש כבסיס למסכתות אחרות, ומופיעים בו חכמים כאבא יוסי בן חנן. עם זאת אין סיבה להניח שהוא מימי הבית ממש, ומכל מקום עריכתו היא לאחר החורבן, כפי שמעיד משפט הסיום של מסכת תמיד, שהוא כנראה משפט מקורי שהועבר מהקובץ למשנה.
השאלה המרכזית בכל תיאורי המקדש היא מגמתו של העורך. במקרה זה מגמתו להציג טקס מעניש ומשפיל לאישה, וניתחנו זאת לעיל.
<b>סדר המסכת</b>
באופן כללי המסכת מחולקת לשניים. החלק ראשון, עד סוף פרק ו, עוסק בסוטה, ומסתיים בכך שאמירת הסוטה נעשית "בכל לשון". מכאן מתחילה חטיבת "בכל לשון". עניינה פירוט המעמדות הנאמרים "בכל לשון", ודיון מפורט בכל אחד מהם, ואֵילו נאמרים רק בלשון הקודש. החטיבה מסתיימת בפ"ט מ"ט המדווחת על ביטול עגלה ערופה, ומכאן לסדרת מסורות, חלקן הלכתיות וחלקן אגדיות, על דברים שבטלו. כך גם נוצר סיום אגדי למסכת.
<b>חטיבת הסוטה</b>
באופן כללי חטיבת הסוטה בנויה בסדר כרונולוגי. היא מתחילה בקינוי הראשון (פ"א מ"א-מ"ב), ההסתתרות השנייה (מ"ב), שליחתה לירושלים (מ"ג), שלב שלישי זה מופיע בסוף המשנה העוסקת בשאלה מתי אישה נטמאת לבעלה, ואפשר שהמשנה באה ממקור אחר. משנה ד עוסקת בהתייצבות בבית הדין בירושלים (שאיננה במקרא). משנה ה ממשיכה בתיאור המעמד בבית הדין, ואחר כך בהעמדת האישה בפתח אוהל מועד. משניות ז-ט הן הרחבה מדרשית בדבר העונש (מידה כנגד מידה) שניתן לאישה בעצם העמדתה בשער. המבנה הספרותי חושף שההעמדה עצמה היא חלק מהעונש על החטא שהאישה חטאה, אין במשנה שמץ של פקפוק שמא זו לא חטאה כלל. אדרבה, החטא מוצג בצורה ספרותית ומפורטת. עסקנו בכך במפורט לעיל. כפי שאמרנו, גרעינו של התיאור הוא משניות תיאוריות בסגנון המיוחד של "משניות המקדש".
פרק ב חוזר לסדר התהליך של השקאת הסוטה. הכנת המנחה (מ"א), הכנת המים (מ"ב), כתיבת המגילה (מ"ג-מ"ד) ודיניה (מ"ה). הכנת המנחה מצויה שלא במקומה המקראי. במקרא היא מופיעה בתחילת המעמד, עוד לפני הקריעה וההעמדה "לפני ה' ". ואכן, המדרש שת לבו לשאלה זו: "רבי שמעון אומר נאמר השקאה קודם למנחה, ונאמר השקאה לאחר המנחה, ומה תלמוד לומר 'ואחר'? אלא אם קדמה מנחה כשרה ואם קדמה השקאה כשרה" (ספרי זוטא ה' כז, עמ' 237). אפשר שרבי שמעון בא לתרץ את סתירת הפסוקים, ואפשר שבא להסביר את סדר המשנה. אם נפרש כפירוש השני זו ראיה לכך ששלד המשנה כבר עמד לפניו.
שתי המשניות האחרונות בפרק (ה-ו) סוטות מעט, הראשונה מבארת למה האישה אומרת "אמן ואמן", והשנייה האם ה"אמן" חל על העבר. הן באו בגלל אזכור צמד המילים "אמן ואמן" במשנה ג. פרק ג ממשיך בסדר התהליך: נטילת המנחה (מ"א), הנפתה ודיניה (מ"ב), הכנת המים המאררים, מחיקת המגילה והשקיית הסוטה (מ"ג-מ"ד) ותוצאותיה הנוראות של שתיית המים (מ"ד). גם כאן המסר הספרותי הוא שהמהלך הטבעי והרגיל הוא שהאישה אשמה. רק המשנה הבאה (מ"ה) עוסקת באפשרות שהאישה אשמה אך לא נפגעה מידית. משניות ו-ז עוסקות בבעיות הגורמות לכך שהמנחה לא תוגש בשלמותה, וסיכום של ההבדלים בין איש לאישה. סיכום זה חוזר לראשית המסכת (פ"א מ"ה). שלוש המשניות הללו מהוות יחידה חריגה בפרק, ולמקומן בסדר המסכת נשוב להלן. עד כאן סדר המשנה מקביל לסדר המקרא, אלא שבסוף כל פרק שתיים עד שלוש משניות חריגות הסוטות מסדר האירועים והשתלשלותם.
פרק ד עוסק באלו שאין מצוות סוטה חלה עליהן, או שבית הדין מקנים להן, כלומר שלכאורה היה מקום שהמצווה לא תחול עליהן, אך בכל זאת היא חלה.
פרק ה מוקדש לדרשות "בו ביום". זהו קובץ בפני עצמו שיש בו מדרשי הלכה שונים ומשרשר אותו הביטוי "בו ביום דרש...". המשנה הראשונה עוסקת בדרשה לעניין סוטה, לא נאמר בה הביטוי "בו ביום" ולכן נראה שהשתלשלות העריכה הייתה זו: בשלב ראשון הובאה המשנה הראשונה שיש בה אמירה כללית לגבי סוטה (שהמים בודקים גם את הבועל), ודרשה של רבי עקיבא. מכיוון שהובא מדרש ההלכה, הובא קובץ נוסף ובו מספר דרשות של רבי עקיבא, בעניינים שונים, והוא אותו קובץ "בו ביום".
פרק ו עוסק בטיב העדות. הוא מתחיל בשמועה, ומסתיים בעדויות נוספות בלתי תקניות.
פרק ז מתחיל את חטיבת הדברים הנאמרים בכל לשון, ואלו הנאמרים רק בלשון הקודש. הרשימה מונה את:
1. סוטה
2. וידוי מעשר
3. קריאת שמע
4. תפילה
5. ברכת המזון
6. שבועת העדות
7. שבועת הפיקדון.
ואלו הדברים הנאמרים בלשון הקודש:
1. מקרא ביכורים
2. חליצה
3. ברכות וקללות
4. ברכת כוהנים
5. ברכת כוהן גדול ופרשת המלך
6. פרשת עגלה ערופה
7. משוח מלחמה
הרשימה השנייה כוללת לכאורה שמונה סעיפים, אבל להערכתנו לפנינו שתי שביעיות. ברכת הכוהן הגדול היא קריאה בתורה ביום כיפור ואילו פרשת המלך היא קריאת הקהל. בשתיהן הברכות כמעט שוות. בימי החשמונאים היה המלך הכוהן הגדול. לאחר מכן לא היה מלך, ומן הסתם הכוהן הגדול קרא גם בהקהל. קשה להניח שהורדוס קרא בתורה במעמד הקהל, ובימי אגריפס הראשון לא חלה שנת שביעית כלל (ראו פירושנו לפ"ז מ"ח). רק בימי אגריפס השני התחלקה הקריאה בין הכוהן הגדול ביום כיפור לבין המלך במעמד הקהל. על כן מנינו ברשימתנו את שני המעמדות כמעמד אחד. לפנינו, אפוא, רשימה קדומה של שתי שביעיות שעודכנה בשלהי ימי הבית. אם אכן אנו צודקים הרי שזו ראיה מעניינת לקדמותן של רשימות אלו. מכל מקום קשה לפרש שרק במקרה יש ברשימה אחת שבעה פריטים ובשנייה שבעה או שמונה פריטים. שתי השביעיות אינן שלמות, וניתן היה להוסיף עוד דוגמאות כגון הברכה על המצוות, הרמת תרומות ועוד ועוד. אלא שהמחבר רצה להציג שתי שביעיות, והצגתן זו מול זו באה לתת לגיטימציה לשתי האפשרויות. השביעייה האחרונה זוכה לפירוט והרחבה. השניים הראשונים זוכים להסבר קצר, מהי האמירה, ומניין שהיא בלשון הקודש. השלישית זוכה גם לתיאור - מהן הברכות והקללות, וכן הרביעית והחמישית זוכות לתיאור מעט מורחב יותר.
פרק ח פותח במשוח מלחמה (הפריט השביעי), אך הוא זוכה להרחבה רבה והמשנה מקדישה את כל הפרק לתיאור המעמד וההלכות הקשורות אליו.
פרק ט עוסק בעגלה ערופה (מ"א-מ"ט), וגם מצווה זו זוכה לתיאור מפורט ומורחב. נראה שעורך המשנה ידע שאין לו הזדמנות אחרת להרחיב בנושא, ולכן פירט בנושאים אלו. סדר הנושאים במסכת סוטה שונה מהסדר שברשימה שבפרק ז. ברשימה קודם עגלה ערופה ואחר כך משוח מלחמה, ואילו בסדר הנושאים מופיע קודם פרשת משוח מלחמה (פ"ח), ואחר כך עגלה ערופה (פ"ט).
במשנה מצויות לעתים קרובות רשימות פריטים ואחר כך פירוט. בדרך כלל ההרחבה היא לפי הסדר של המשנה. כך, למשל, משנת בבא קמא פותחת ברשימה: "ארבעה אבות נזיקים השור והבור והמבעה וההבער" – והפרקים הבאים מפרטים את דיניו של כל אב נזיקין. סדר הנושאים הוא הסדר שבמשנה. פרק ב עיקרו נזקי רגל ושן שהם נזקי השור, פרק ג – נזקי הבור, וכן הלאה. גם משנת תרומות מונה בתחילת המסכת "חמשה לא יתרומו... החרש והשוטה והקטן...", ובהמשך דנה בדיני חרש, משנה ג בדיני קטן וכן הלאה. הוא הדין במסכתות נוספות.<sup class="footnote-marker">57</sup><i class="footnote">משנה, יומא פ"ב מ"ב; סוכה פ"ד מ"א; פ"ה מ"ה, ועוד.</i> אך לעתים סדר הפירוט הוא כיאסטי, הווה אומר שהמשנה מפרטת קודם את המקרה האחרון שבמשנה הראשונה, ומסיימת במקרה שנזכר ראשון. כזה הוא הסדר במשנה מגילה פרק א, וכזה הוא הסדר בשני הפרקים האחרונים. עם זאת התופעה בפרקים שלנו חריגה, שכן בראשית הרשימה הייתה ההרחבה לפי הסדר, ורק בשני הפריטים האחרונים הפך הסדר להיות כיאסטי. אפשר ששני הפרקים לוקטו ממקור אחר, ואולי בשלב מאוחר יותר, לאחר שעורך המשנה זיהה שאין בידו להציע שיבוץ הולם יותר לפרקים אלו. הסבר אחר יוצע להלן.
יחידת עגלה ערופה בפרק ט מסתיימת בהלכה שדין עגלה ערופה בוטל (פ"ט מ"ט), וכן בוטל דין סוטה, ובכך נסגר כאילו המעגל והמשנה שסטתה לנושאים אחרים חוזרת לדין סוטה. יתר המשניות עוסקות בדברים אחרים שבוטלו, ומסתיימת בסיום אגדי כמקובל במסכתות רבות (ראו פירושנו לפ"ט מט"ו). זה גם ההסבר לדחיית הדיון בעגלה ערופה לסוף המסכת, כדי שניתן יהיה לחזור בסופה לדין סוטה ולהציג יחד עמו את כל הנוהגים והמצוות שבוטלו. רשימה כזאת מקהה את החריפות שבביטול מצוות סוטה (ומצוות עגלה ערופה), הופכת אותם לעוד פריט ברשימה. לאמִתו של דבר לא כל המצוות שבוטלו נרשמו (חסרים מנהג תליית הזהורית ביום כיפור, ביטול מצוות יובל, פרוזבול, ביטול למעשה של שמיטת כספים, אך לא ביטול להלכה, גאולת בתים [כנ"ל] ועוד), אבל הרשימה כולה היא קצרה ביותר, ובסך הכול בימי בית שני שימרו את מצוות התורה בקפדנות ובהתלהבות, ואף בהרחבה.
עדי הנוסח
מכון הש"ס השלם פרסם מהדורה של חילופי נוסחאות למסכת סוטה. אנו השתמשנו במהדורה זו ונהנו מהאוסף ומהפרשנות שנלוותה לו. רשימת הקיצורים היא זו המקובלת במהדורה זו.
א – תלמוד בבלי, כתב יד אוקספורד 2675.2.
א1 – משנה, אוקספורד 403
ב – משנה, ברלין 567ב
ג – קטעי גניזה שונים
ד – משנה, המוזאון הבריטי (בר"ם) 456
ה – הגדות התלמוד
ה1 – הגדות התלמוד קושטא רע"א
ה2 – הגדות התלמוד פרמא 3010
ה3 – הגדות התלמוד המוזאון הבריטי (בר"מ) 406
ה5 – ספר המאמרים מונטיפיורי 88
ו – דפוס ויניציה
ז – משנה, לאו
ט – משנה, דפוס פיזארו
י – תלמוד ירושלמי, וטיקן 133
כ – משנה, פריס 328,29
ל – ירושלמי, כתב יד ליידן
מ – בבלי, מינכן 95
נ – דפוס נפולי
ן – משנה עם פירוש הרמב"ם, כתב יד ששון 73
ע – עין יעקב שאלוניקי רע"ו
פ – כתב יד פרמא 138
פ1 – משנה, פרמא 3174
ר1 – כתב יד רומי (וטיקן) 111-110
ת – כתב יד תימני ענלאו 270
לכתבי יד משניים וקטעי הגניזה ראו הרשימה במהדורת הש"ס השלם.





Chapter 1



Mishnah 1

שלושת הפרקים הראשונים של מסכת סוטה סודרים את הלכות סוטה לפי סדר כרונולוגי. הקנאה (החלטת הבעל לקנא לאשתו), העלייה לירושלים, סדרי מעמד שתיית המים וכו'. כך מסודרים גם שני הפרקים הראשונים במסכת שבת, כמבואר בפירושנו שם. המשנה סודרת את התהליך כמעט כסדר שבמקרא, בשינויים קלים. אין היא פותחת בהבאת המנחה כמו בתורה, השבועה של האישה איננה תופסת מקום משמעותי, אם כי היא נרמזת (פ"ב מ"ג). גם יוספוס ופילון משנים כל אחד מסדר הכתובים. אין לתמוה על הדבר. המשנה איננה מחויבת לסדר המקראות, וגם לא לסדר הכרונולוגי של האירועים. לעתים היא סדורה לפי עקרונות אחרים, ואדרבה, מסכתות הסדורות כסדר המקרא הן המיוחדות, כגון משנה יומא הסדורה כסדר המקרא.<sup class="footnote-marker">1</sup><i class="footnote">ראו המבוא למסכת יומא. לשאלת הסדר ראו דיונו המלא של רוזן־צבי, טקס, עמ' 69 ואילך.</i> במקרה זה הסדר מושפע אולי גם משילוב המקורות השונים, נושא שסיכמנו במבוא. כך, למשל, בראשית משנה ו מדובר על החלפת הבגדים הלבנים לשחורים, וודאי שהדבר היה לפני קריעת הבגדים. כמו כן, הורדת התכשיטים במשנה ו נעשתה מן הסתם לפני קריעת הבגדים (שכן התכשיטים עלולים להפריע לקריעה), אלא שרצתה המשנה לרכז את מחוות הביזוי לפני הצגת ה"מידה כנגד מידה".
<b>המקנא לאשתו</b> – ההלכה מבחינה בין שלושה מצבים שרק שניים מהם נזכרו במשנה במפורש. הראשון הוא "המקנא", מי שמזהיר את אשתו לבל תקלקל דרכיה וקלקלה, אך לא נתפסה במעשה חטא. המצב השני הוא בעל החושד באישה ומחליט להשקותה במי סוטה, כפי שהסברנו במבוא. המצב השלישי הוא "נטמאה", מי שנתפסה במעשה ניאוף. מבחינה משפטית המצב השלישי הוא הברור מכולם. הוא נדון בבית הדין לפי כל כללי החוק, העדות צריכה להיות תקיפה ואמינה וכללי העונש נקבעו בתורה, והרחבנו בכך במבוא. לעומת זאת הקינוי הוא אירוע פנים משפחתי, שלמעשה איננו מצריך התערבות בית דין. כפי שנראה עמלו חכמים להשתלב בתהליך וראו עצמם כחלק ממקבלי ההחלטות בתהליך.
השקיית הסוטה אף היא נזכרת במקרא, ובסדריה תרחיב המשנה להלן. לעומת זאת כל המינוח "ההתראה" איננו נזכר במקרא והוא כולו מיסוד חכמים,<sup class="footnote-marker">2</sup><i class="footnote">במסכת סופרים פ"י, עמ' 208: "משה הקניא – התרה כדתנן המקנא לאשתו רבי אליעזר אומר...", ממשיך בציטוט משנתנו ומסביר "שאינה יכולה לומר לא התריתה בי אבל באחד תעיז ואמר לא התריתה בי". כמובן זו דרשה בלבד. ראו רוזן־צבי, סוטה, עמ' 7 ואילך.</i>. בתורה יש שלב אחד בלבד, אדם 'מקנא', ומביא את אשתו אל הכהן במקדש. החלוקה לשלושה שלבים (התראה ואחר כך הבאה לבית דין ורק אחר כך עלייה למקדש) הוא חידוש חברתי שאיננו מפורש בתורה. ייתכן ששורשיו בתקופת המקרא, אך אין הוא נזכר במפורש, ואף אין עדות על התקופה שבה חודש. כפי שסיכמנו במבוא, במקרא מתואר מעמד שהוא בראשיתו ספונטני: הבעל חושד ומזהיר, הבעל מחליט לבדקה ולהענישה. אלא שבניגוד למנהגים חברתיים רבים, השוררים עד ימינו, העונש ממתין לבירור סופי והבירור הוא במבחן נִסי, צדק אלוקי. משמע ממנו שאסור לבעל להעניש אותה בעצמו. חכמים יוצרים מונחים הלכתיים חדשים, ומעבירים לפחות חלק מהבירורים המוקדמים לבירור משפטי או מעין משפטי, כפי שנראה להלן.
עיקרו של ה"קינוי": זכותו של הבעל להתרות באשתו שלא תתקרב לפלוני, ואם עשתה כן רשאי הוא לגרשה ללא כתובה או עם כתובה. עיקרי הנוהג יידונו במשנה הבאה. מבחינה הלכתית זהו נוהג המצמצם את מעמד האישה. הבעל רשאי למנוע ממנה קשרים חברתיים "תמימים" אך חשודים בעיניו, ולגרשה גם אם לא הוכח כל עוון, ודי בהפרת ההוראה של הבעל. הבעל מגדיר אפוא מחדש את תחומי הצניעות הנדרשים, שהפרתם היא עילה לגירושין ללא גט.
כפשוטה אין המשנה נוקטת עמדה בשאלה מה היחס לקינוי זה. מבחינה מילולית הסגנון "המקנא" הוא סגנון שניתן לפרשו כביטוי למצב של דיעבד, אבל למעשה זהו סגנון רגיל במשנה. משניות מנוסחות באחד מארבעה סגנונות עיקריים:
• לא יעשה אדם כך וכך: "לא ישב אדם..." (שבת פ"א מ"ב), "לא יצא החייט..." (שם מ"ג), וכיוצא באלו רבים.
• אין עושין כך וכך: "אין שורין דיו..." (שם מ"ה), "אין נותנים אונין של פשתן" (שם מ"ו), וכיוצא באלו רבים.
• אדם (בהמה, חמור וכו') עושה כך וכך: "חמור יוצא במרדעת" (שם פ"ה מ"ב), "במה אשה יוצאה" (שם פ"ו מ"א), וכיוצא באלו ודומיהם.
• העושה כך וכך חייב, פטור, או שצריך לנהוג כך וכך: "פורפת על האבן..." (שם מ"ז). הסגנון "העושה כך וכך" הוא פיתוח של סגנון זה: "המוציא יין..." (שם פ"ח מ"א), "המוציא חבל" (שם מ"ב).
כל אלו סגנונות מקובלים שהתנא יכול לבחור באחד מהם. כל הדוגמאות שהבאנו הן ממסכת שבת כדי להראות שהמשנה עוברת מסגנון לסגנון. לכל היותר יש מקום לטענה ששינוי הסגנון מהווה רמז למקור אחר, ושכל תנא סגנן את דבריו בסגנון אחד קבוע. ברם, דומה שקדמונינו לא נתנו את הדעת לשוני סגנוני זה.
<b>היחס לעצם הקינוי</b>
לפי פירושנו הרי שהמשנה לא הביעה את דעתה לגבי עצם מוסד הקינוי. במסורות התנאיות מצינו למעשה שלוש או ארבע דעות: " 'ועבר עליו רוח טומאה וקנא את אשתו' רשות, דברי רבי ישמעאל, ורבי אליעזר אומר חובה" (ספרי במדבר פיסקא ז, עמ' 12; ירושלמי, טז ע"ב; בבלי ג ע"א). כאמור בקטע הקודם, בלשון תורה הקנאה היא ההחלטה על השקאת האישה, אך בלשון חכמים הקינוי הוא ההתראה, וכנראה בכך עוסקים שני תנאים אלו. המחלוקת יוצאת משאלה פרשנית האם המשפט בתורה "וקנא" הוא משפט תנאי: "אם הבעל יקנא אזי עליו לנהוג כך וכך", או שמא זו הנחיה, "עליו לקנא".<sup class="footnote-marker">3</sup><i class="footnote">בספרי במדבר פיסקא כא, עמ' 24, מובאת בפשטות דרשה שהקינוי הוא חובה כדעת רבי אליעזר. כפי שנראה להלן אולי זו דעת בית שמאי, ואם כן המדרש כבית שמאי. בדרך כלל נסתמו ברייתות כבית הלל, אך מצינו גם ברייתות כבית שמאי. לרשימה חלקית ראו ספראי, הכרעה כבית הלל. </i> מחלוקות דומות מצינו בשאלות דומות. כך, למשל, נאמר בתורה "לעֹלם בהם תעבֹדו" (ויקרא כ"ה, מו), והמחלוקת היא האם זו חובה שלא לשחרר עבדים או רשות, וכן שאלות דומות. הבבלי קושר את כל המחלוקות ומציגן כמחלוקת עקרונית־פרשנית בין רבי ישמעאל ורבי עקיבא (ג ע"ב). המחלוקות ידועות ממקבילות נוספות, ולא נרחיב בכך. נוסיף רק שבמקורות האמוראיים המחלוקת חוזרת.<sup class="footnote-marker">4</sup><i class="footnote">המחלוקת חוזרת בבמדבר רבה פרשה ט יא, בהיפוך שמות החולקים.</i> בין מצווה לחובה קיימת מערכת נוספת שבה הקנאה היא 'רשות' אך חכמים מעודדים אותה או מסתייגים ממנה.
בבבלי דעה נוספת המסתייגת מאוד מ'קנאה'. וכך בבבלי (ג ע"א): "תנא דבי רבי ישמעאל: אין אדם מקנא לאשתו אלא אם כן נכנסה בו רוח, שנאמר: ועבר עליו רוח קנאה וקנא את אשתו. מאי רוח? רבנן אמרי: רוח טומאה, רב אשי אמר: רוח טהרה. הבבלי אף מסיק שזו כוונת משנתנו השנויה בלשון 'דיעבד' "קסבר תנא דידן: אסור לקנאות" לשון 'דיעבד' היא כגון במקנה, הבונה" (שבת פ"ז מ"ב; שביעית פ"ג מ"י). ואכן לעתים לשון 'דיעבד' מלמדת על העושה באיסור כגון במשנת שבת שנרמזה לעיל. אבל לעתים היא לשון 'לכתחילה' כגון במשנת שביעית שצוטטה. וכגון: "המצניע לזרע ולדגמא ולרפואה והוציאו בשבת חיב" (שבת פ"י מ"א). ההצנעה אינה בדיעבד אלא מותרת לכתחילה. לשון 'דיעבד' היא אחד מסגנונות הצעת ההלכה במשנה ואיננה דווקא לשון דיעבד. אבל לעתים הכוונה באמת לדבר שאיננו ראוי.
אם כן אין להסיק ממשנתנו על היחס ל'קינוי', אבל עמדת הבבלי והברייתות שהוא מביא ברורה, הקינוי מגונה. מן הסתם אם יש עדות ברורה שנסתרה, גם הבבלי יודה כי לבעל מותר לקנאות, אך קינוי על פי רצון עצמו (חשד שלו) מגונה.
בנוסף מופיעה מימרה בכיוון שונה: "אמר רבי יאשיה, שלשה דברים סח לי זעירא משום אנשי ירושלם. סוטה אם רצה בעלה למחול לה מוחל בן סורר ומורה אם רצו אביו ואמו למחול לו מוחלים" (ספרי דברים פיסקא ריח, עמ' 231). מדברי הספרי קשה לדעת האם רשאי הבעל למחול גם לאחר שהחל התהליך. הרי בפועל אם הוא רוצה, עליו פשוט שלא 'לקנא', הרי לכל הדעות רק הבעל רשאי 'לקנא'. <sup class="footnote-marker">5</sup><i class="footnote">בבלי, סוטה כה ע"א; סנהדרין פח ע"א.</i> ניסוח הדברים בבבלי: "בעל שמחל על קינויו - קינויו מחול". אם כן הבעל רשאי להפסיק את התהליך בכל שלב שהוא. הירושלמי מנסח את הדברים באופן שונה: "אמר ר' יאשיה סח לי זעירא משום אנשי ירושלם. שלשה הן שאם בקשו למחול מוחלין להן ואילו הן סוטה ובן סורר ומורה וזקן ממרא" (סוטה פ"ד ה"ב, יט ע"ג), אם כן לסוטה זכות לבקשת מחילה. זקן ממרא שביקש מחילה חוזר להיות זקן. אך הסוטה שביקשה מחילה בעצם הודתה. אם כן היא אסורה לבעלה, ויוצאת ללא כתובה. אם כן המשפט איננו מלמד על אישור לבעל למחול (וגם לא על איסור כזה), אלא הוא שיקוף של ההלכה הידועה, שהסוטה יכולה תמיד להודות ובכך ייפסק תהליך השקייתה (ויתחיל תהליך גירושין).
זו דוגמה יפה לחופש הפעולה של העורך. שלושה ציטוטים שבכל אחד מהם סגנן העורך את דבריו כך שתצא מסקנה אחרת. חילופי הסגנון אינן משגה אלא כוונת מכוון של עורך, שיש לו עמדה הלכתית. זו משמעותה של שושלת מסירה שאיננה מונעת היווצרות דעות שונות.
אם כן מספר דעות כאן:<sup class="footnote-marker">6</sup><i class="footnote">ראו עוד שפיגל, קנאת הבעל ולהלן פ"א מ"א.</i>
הקינוי חובה
הקינוי רשות מוחלטת
הקינוי ראוי, אך איננו חובה
הקינוי אפשרי אך ראוי שלא ייעשה.
בספרי ובספרי זוטא שולטת המגמה הרואה בקינוי מצווה וחובה, ומעודדת את הגבר לבל ישית את לבו לחשש שהוא עושה לאישה עוול: " 'נעלם מעיני אישה', <b>ולא שיהא בעל רואה ומעמעם</b>. הא אם ידע בה בעלה, אין רשאי להערים עליה ולהשקותה" (ספרי במדבר פיסקא ז, עמ' 12).<sup class="footnote-marker">7</sup><i class="footnote">תנחומא בובר, נשא יא, עמ' טז; תנחומא וורשה נשא ז. בתנחומאות מופיע רק המשפט הראשון.</i> חובה עליו לקנא, ולא להעלים את עינו "רואה ומעמעם". את המשך המשפט אנו מציעים לפרש, שאסור לו לנקוט בהערמה ולנסות שלא להתעמת אִתה בגלוי. ברם, פירוש המילים 'מערים עליה' עדיין קשה, ואפשר ויש לתקן "להעלים עליה אלא להשקותה".<sup class="footnote-marker">8</sup><i class="footnote">בכתב יד פירקוביץ לספרי "ומע[...]", המילה קטועה. ראו כהנא, קטעי מדרשים עמ' 191.</i> גם בספרי זוטא באה לביטוי גישה דומה שראוי לקנות (ספרי זוטא ב' יב, עמ' 233, כפי שיפורש להלן פ"ד מ"ו).
לעומת זאת בתלמוד הבבלי (כה ע"א) מופיעה עמדה סלחנית יותר, שהבעל רשאי למחול. מכל מקום, למשפחה המורחבת אין תפקיד. בחברות מסורתיות המשפחה המורחבת ממלאת תפקיד מרכזי: היא המדרבנת את הגבר לשמור על "כבודו", על "כבודה" ועל "כבוד המשפחה". שלושת אלו הם שמות קוד להענשת האישה מבלי להעניק לה זכות בירור של ממש. לעומת זאת בהלכת חז"ל לא רק שאין ענישה בלא בירור, אלא גם שלמשפחה המורחבת אין כל תפקיד. נעסוק בכך גם להלן פ"ד מ"ו, ושם נראה הרחבה של הזכות לקנות, ומן הסתם המרחיבים ראו בכך חובה או לפחות מעשה ראוי.<sup class="footnote-marker">9</sup><i class="footnote">לפרשה זו ולכמה עדויות נוספות ראו רוזן־צבי, טקס, עמ' 36-30.</i>
הבבלי מפרש את המשנה כלשון של דיעבד: "דיעבד אין לכתחילה לא, קסבר תנא דידן אסור לקנאות" (ב ע"א). עמדה זו לא מצינו במקורות תנאיים, וכפי שאמרנו היא גם אינה משתמעת מלשון המשנה, אלא היא עמדתו של האמורא הרואה בכל תהליך ההתראה איסור מסוים. בעל צריך להאמין באשתו, עד שיש לו ראיה נגדית. עצם ההתראה יש בה הזמנה לסכסוך משפחתי ולהגבלות מוגזמות על האישה. התלבטות דומה תלווה כל מי שמלווה משפחה. האם להעצים תופעות של אי אמון כדי לבערן, או אולי להתעלם ולטשטש עד שברור שלאי האמון יש ראיה משפטית של ממש. מכל מקום, הבבלי רואה בהתראה מעשה שיש בו גם אשמה של הבעל. בסוגיה אחרת (ג ע"א) הבבלי מציע מחלוקת אמוראית האם רוח הקִנאה היא רוח טומאה או רוח טהרה. אין זו בדיוק אותה התחבטות של "רשות" או "חובה", אך הבבלי קושר בין שתי השאלות. "רשות" או "חובה" הוא ההיבט המשפטי של השאלה העקרונית בדבר היחס ל"קִנאה", וכאמור הבבלי מביא דעות שונות בעניין. מנגד, בעל תנחומא רואה בכך מצווה־חובה: "שלא יהא בעלה רואה ומעמעם" (ספרי במדבר פיסקא ז, עמ' 12; תנחומא בובר, נשא יא, עמ' טז; תנחומא, ז). דומה שלפנינו הבדלי גישה בין ארץ ישראל לבבל. בתלמוד הבבלי מצויה גם רוח של הסתייגות מהקינוי וההתראה, ובמסורות ארץ ישראל מהירושלמי ועד למקורות הבתר־אמוראיים המגמה הכללית היא לבער את הרע ולברר את אשר אירע. ב"במדבר רבה", שהוא מדרש מאוחר המושפע רבות מהתלמוד הבבלי, חוזרת המגמה הרואה בהגנה על "כבוד המשפחה" ועל חובת הטהרה חובה:
טוב לפני האלהים ימלט ממנה זה שהקב"ה מעביר עליו רוח קנאה, ומקנא לאשתו. בזמן שרואה אותה שהיא פרוצה. "וחוטא ילכד בה", זה שהוא רואה את אשתו שהיא קולנית, ורגלה רמה, ופרוצה בשחוק, ואינו מקנא בה. לפי שדרכן של בנות ישראל: לא קולניות, ולא רגל רמה, ולא פרוצות בשחוק. לכך נאמר "ועבר עליו רוח קנאה " (במדבר רבה פרשה ט יא).
בהמשך הקטע חוזרת המחלוקת התנאית בהיפוך שמות. כמו כן: " 'עבר עליו רוח קנאה'. כיצד עוברת עליו? כמה דתימא (קהלת י') 'כי עוף השמים יוליך את הקול ובעל כנפים יגיד דבר'. היה רבי מאיר אומר אדם עובר עבירה בסתר, הקב"ה מכריז עליו בגלוי. שנאמר 'ועבר עליו רוח קנאה'..." (במדבר רבה, טו יב). אם כן רוח קנאה היא משמים, וברור שכך ראוי. המדרש מכיר, אפוא, את המחלוקת ומביא אותה, אך לדעת העורך חובה לקנא. עוד יצוין שהמדרש מרחיב את הקינוי להתנהגות לא ראויה באופן כללי. המדרש משקף, אפוא, בהיבט זה, את גישת ארץ ישראל.
יש להעיר שבמקורות ארץ ישראל מהתקופה הבתר־אמוראית נשמרו עדויות רבות יחסית על בעיות צניעות ועל החמרות רבות בדיני צניעות. אפשר גם שריבוי העדויות נובע לא (רק) מריבוי הבעיות אלא מהגישה הקפדנית והמחמירה של חכמי ארץ ישראל ושל הממסד החברתי בארץ ישראל בתקופה זו. לא נרחיב בשאלה זו שהיא מחוץ לתחום דיוננו.<sup class="footnote-marker">10</sup><i class="footnote">ראו פירושנו לשבת פ"ו מ"א. כבר בפירושנו לשבת היה ראוי להזכיר את מורנו ד' הר שעמד על תופעה זו כמאפיין של החברה הארץ־ישראלית בשלהי התקופה הביזנטית ו/או בראשית התקופה האסלאמית. ראו הר, השפעות. נעיר שגישה דומה משתקפת בברייתא דנידה שהיא בבלית, וב"במדבר רבה" שציטטנו, ואולי היא מושפעת מהחברה המוסלמית שאורחותיה היו צנועות במיוחד ואתגרו את המגמות הקיימות ממילא בעולמם של חכמים להשלטת צניעות יתר. ואולי זו תגובת נגד למתירנות ולהתקרבות לחברה הביזנטית הנכרית בשלהי התקופה הביזנטית.</i>
אם כן, לסיכום, בספרות התנאית קיימות שתי דעות; בירושלמי המחלוקת ממשיכה, והבבלי מכיר את המחלוקת אך מצויה בו גם דעה מחודשת של התנגדות או הסתייגות מעצם הקינוי. יש מקום לשער שמגמה זו איננה קדומה. היא באה לבטא רצון שלא לעודד חשד יתר, וזאת על רקע תקופה שבה אין אפשרות לבצע את מעמד הסוטה, וממילא כל מצב של קינוי מביא בהכרח לגירושין, שכן לפי דעות מסוימות היא אסורה על הבעל (כמפורש בדברי רבי יוסי בבבלי, כ ע"ב). לא צריך בדווקא להיזקק לאותו צירוף הלכתי של דעות שמציע הבבלי. ברור שחשד בסטייה מערער את המשפחה, ואין כל דרך לברר את החשד. תנאים דומים הובילו, בחברות רבות, לרצח נשים בידי הבעל או בידי בני משפחתו המזועזעים. הבבלי מתבטא נגד טיפוח התרבות של חשד. אי אפשר לדעת האם התלמוד מתבטא כנגד תופעות קיימות, או שזו הדרכתם הכללית, והמפתיעה למדי, של חכמי בבל. אנו רואים בגישה זו "הפתעה" או חידוש משום שהרוח הכללית בספרות חז"ל היא של טיפוח ההקפדה על טהרה. אישה שנאפה אסורה על בעלה, ולכאורה טיפוח תרבות של חשד מונעת בצורה טובה יותר אפשרות של תקלה וקיום יחסי אישות אסורים (בין הבעל לאשתו העבריינית). במקרה כזה של חשד בלתי מבוסס מעדיפים חלק מחכמי בבל את שלום המשפחה, או את חזקת החפות של האישה, על פני פגיעה תאורטית בטהרת המשפחה.
כאמור במבוא, הניסוח של חז"ל ביחס לסוטה הוא במונחים של טהרת האישה. בחברות קדומות, או בחברה המסורתית המזרחית, ההיבט של כבוד המשפחה מודגש ביתר שאת. הסוטה, או זו שעלה חשד על התנהגותה, פגעה בכך בכבוד המשפחה. אמנם קיים הבדל מהותי בין שתי הגישות, אבל שתיהן חותרות לאותה מטרה. ואולי כל ההבדל הוא זה שבין ניסוח הלכתי משפטי לבין ניסוח חברתי. גם בבן סירא (ט א)<sup class="footnote-marker">11</sup><i class="footnote">על קטע זה ראו במבוא.</i> יש ביטוי להסתייגות מקנאה. אין מקום לפרשנות שההסתייגות היא מקנאת יתר. לו כך היה המצב, היה בן סירא מתבטא בבירור. הפרשנות נובעת מהנחות קדומות בדבר אופי החברה בימי בית שני, ואופיו של החיבור עצמו ויחסו לנשים, אך אין לה עדות בטקסט עצמו. עם זאת, הסיבה שמציע בן סירא פחות ברורה, "פן תלמד עליך רעה"<sup class="footnote-marker">12</sup><i class="footnote">לא ברור האם יש לנקד תִלְמד או תְלַמֵד כמו שמתרגם בעל תרגום השבעים את הפסוק.</i> (בן סירא ט א), ואיננו יודעים לקשר בין המסורת בבבלי לבין דברי המשורר הקדום.
<b>רבי אליעזר אומר מקנה על פי שנים</b> – הבעל צריך להתרות באשתו בפני שני עדים. משפט זה בא להוציא אפשרות שהבעל יטען שהִתרה באשתו, והיא תכחיש את הדבר. יתר על כן, הקניה על פי שניים מוציאה את הסכסוך מחוג המשפחה לציבור. ברור שהבעל יהסס ויחשוב פעמיים לפני שהוא יאשים את אשתו. בקודים של העולם העתיק, האשמת אישה בבוגדנות היא לא עלבון לאישה אלא גם פגיעה עמוקה בכבוד הגבר ובכבוד המשפחה. הבעל יימנע ככל האפשר מלפגוע בעצמו ובילדיו, ויקנא לאשתו רק כמוצא אחרון. זאת ועוד. הקניה בפני שניים מחייבת שיקול דעת ותכנון, ואינה רק מעשה של רוגזה.
הירושלמי מדגיש היבט זה:
המקנא לאשתו כו' כתיב ועבר עליו רוח קנאה וקנא את אשתו וגו' שלא יקנא לה לא מתוך שחוק, ולא מתוך שיחה, ולא מתוך קלות ראש, ולא מתוך מתון, אלא מתוך דבר של אימה. עבר וקינא לה באחד מכל הדברים הללו מה? איתאמרת למצוה? לעיכוב? אין תימר למצוה, קינויו קינוי. אין תימר לעיכוב, אין קינוייו קינוי. אתייא כהדא כל מקום שנאמר "חוקה" "תורה" מעכב הקינוי (טז ע"ב).
בעל קרבן העדה גרס כאן: "אלא מתוך דבר של מתון", או בנוסח דומה. מכל מקום, הרעיון ברור: הקינוי אינו עניין למצב רוח אלא להחלטה שקולה. בגמרא מתנהל דיון האם שיקול הדעת הוא מצווה בלבד או שהוא "לעיכוב", כלומר שבלעדי זה אין ההתראה תופסת. דיון זה לא הוכרע, אך דומה שהתלמוד רואה בכך "לעיכוב" כהלכה לכל דבר.
<b>ומשקה על פי עד אחד או על פי עצמו</b> – השקאת האישה במי הסוטה באה על סמך עדות של עד אחד, או אפילו ללא עדים. בכך מורע מאוד מצב האישה. הבעל יכול להחליט להשקותה רק מתוך גחמה אישית, ללא שמץ ראיה. <b>רבי יהושע אומר מקנא על פי שנים</b> – כמו רבי אליעזר, <b>ומשקה על פי שנים – </b>גם השקאת הסוטה נעשית רק לאחר עדות מסודרת. לא נאמר איזו עדות נדרשת. ודאי שאין זו עדות שהיא נטמאה, שהרי במצב זה היא נחשבת לנואפת, אלא די בכך שהעדים ראוה שהיא נסתרה עם איש זר, ונוצר מצב המאפשר חשד.
רבי אליעזר בדרכו צמוד ככל האפשר לפשט הכתוב. בתלמוד הבבלי מופיעה ברייתא בשם תנא דבי רבי ישמעאל: "מפני מה האמינה תורה עד אחד בסוטה? שרגלים לדבר, שהרי קינא לה ונסתרה ועד אחד מעידה" (ג ע"א; נידה ג ע"א). ברור שזו ברייתא קרובה לשיטת רבי אליעזר ורבי יהושע מתנגד לה, שכן בכל התורה יש צורך בשני עדים. בירושלמי מובאת סברה זו בשמו של האמורא הבבלי רב חסדא (פ"ו ה"ד, כא ע"א). הנימוק של "רגליים לדבר" מופיע בהקשרים שונים, בעיקר כדרך לקבוע טהרה וטומאה (כגון נזיר פ"ט מ"ב-מ"ד, ועוד), אך רק כאן משתמשים בו להכרעה בוויכוח בין שניים.<sup class="footnote-marker">13</sup><i class="footnote">ראו עוד ירושלמי סנהדרין פ"ט ה"ג, כז ע"א. הירושלמי מציע לפרש מחלוקת תנאים על בסיס השאלה האם מקבלים אומדנה כזו של "רגליים לדבר". המדובר בהערכה האם המכה הייתה מכת מוות או מכת פציעה בלבד (שם פ"ט מ"א).</i> ייתכן שהתנאים הדוגלים בדרך זו מניחים שהשקאת הסוטה יש בה ממד של העברת ההכרעה לבורא עולם; גם על סמך ראיה קלושה ניתן להחליט על קיומו של המבחן, ואין בעצם ההחלטה על השקאת סוטה משום הכרעה סופית. אם אכן זו הטענה הרי שהיא מתעלמת מהמחיר הכבד שמשלמת האישה עוד בטרם ההכרעה, כולל מסע ההפחדות האמור לשכנעה להודות באשמה ולוותר על מבחן השתייה.
מכל מקום, דומה שהטיעון המיוחס לברייתא מציע דרך שלישית שעד אחד נאמן בסוטה, אך לא "על פי עצמו". מי שסבור שמשקה על פי עצמו, ודאי אינו צריך לנמק שמשקה על פי עד אחד.
בדברי רבי יהושע יש סטייה ברורה מלשון הכתוב: "ושכב איש אֹתה שכבת זרע ונעלם מעיני אישה ונסתרה והיא נטמאה ועד אין בה והִוא לא נתפשה" (במדבר ה' יג), כלומר די בחשד, אף אם אין עדים שנטמאה או נסתרה. רבי יהושע מחדש הבחנה וטוען שהמשפט "עד אין בה" משמעו "עד אין בה שנטמאה, אבל יש 'עד' (עדות) שנסתרה. בכך רבי יהושע חורג, מהכתוב במקרא. כל דין אישה סוטה נועד לאפשר לבעל לבחון את תומתה של רעייתו שהוא חושד בה, אך אין לו סיוע לחשדו, והנה רבי יהושע אינו מאפשר לו זאת, ורק אם יש לו עדות מסייעת של ממש (שנסתרה) יכול הוא להשקותה. יתר על כן, עדות מחייבת בירור משפטי בבית דין שיבחן את העדות. השקאת הסוטה מופקעת, אפוא, מרשות הפרט והופכת לפעולה של בית הדין או של הציבור.
עוד נוסיף, מטבעם של דברים שהעדות איננה ישירה אלא נסיבתית. בדרך כלל אין שני עדים שהשניים 'נסתרו' ממש, אלא המידע חלקי, מישהו ראה אותה הולכת לשם ומישהו אחר ראה אותו חוזר משם והפרטים אינם מעבר לכל ספק. דרישתו של רבי יהושע לעדות מסודרת מעלה מאוד את ה'רף' הנדרש להשקאת אישה.
לכאורה ייתכן שיש לפרש את כל המשנה בדרך אחרת. לפי הפירוש שהצענו, שהוא גם הפירוש המסורתי בשני התלמודים. ה'מקנא' הראשון משמעו אמירה לאישה שצריכה להיעשות בפומבי (בפני שניים) או לפחות בפני עד אחד (רבי אליעזר). אבל ה'מקנא' השני איננו אמירתו של הבעל אלא עדות על כך שנסתרה. בעצם ניתן להציע שבשני המקרים משמעות המונח ה'מקנא' זהה. גם ההתראה הראשונה צריכה להיות מבוססת על עדות של שני אנשים. לפי משנתנו זו דעת הכול. כלומר אין זה מספיק שהבעל חושש, או חושד. אלא נדרשת עדות של ממש שתעורר את החשד.
במשנה להלן (פ"ו מ"ג) דיון מה ההבדל בין עדות ראשונה לעדות אחרונה, ונראה ששתי העדויות דומות מבחינה עובדתית. כלומר שגם העדות הראשונה היא המצב שבו עד אחד (לפחות) מעיד שנסתרה. אם עדות היא האמירה לאישה (ההתראה) הרי אין כל דמיון בין שתי העדויות.
ברם, במשנה הבאה במפורש מוגדר מהו 'קינוי': "אמר לה בפני שנים", על כן נראה ש'קינוי' ראשון הוא ההתראה. הביטוי 'עדות ראשונה' הוא בעצם בלתי מדויק, שהרי אין כאן עדות אלא הכרזה, אולי היה שלב כלשהו שבו התפרש המונח 'המקנא' קינוי ראשון, בדרך שהצענו, אך במשנתנו כבר ברור שקינוי הוא התראה.
בתוספתא נוסף: "השיבו על דברי רבי יוסה בי רבי יהודה אין לדבר סוף" (פ"א ה"א; בבלי ב ע"ב; ירושלמי טז ע"א). אם כן, דברי רבי אליעזר בתוספתא נאמרו על ידי רבי יוסי ברבי יהודה, ומשנתנו נשנתה בסתם והיא מסורת חילופית לזו של רבי יוסי בר' יהודה. מכל מקום על כך משיבים חכמים "אין לדבר סוף", כלומר יש חשש שהבעל ישמע שאשתו נסתרה ויעליל עליה שקינא לה. כאמור, בהמשך הבבלי מובאת ברייתא שבה רבי ישמעאל קרוב לשיטת רבי אליעזר ומוסיף: "מפני מה האמינה תורה עד אחד בסוטה? שרגלים לדבר, שהרי קינא לה ונסתרה, ועד אחד מעידה שהיא טמאה" (ג ע"א). אם כן, עד אחד מצטרף לטיעון של "רגליים לדבר". הדרשה תמוהה: הרי כל השאלה היא אם היא נסתרה או לא, ועל כך אין "רגליים לדבר". יש לכך רק עדות עד אחד. מתאים יותר היה לומר שעצם הקִנאה מעידה על חשד סביר כלפי האישה. הנימוק של "רגליים לדבר" חוזר בדיני סוטה ושייך לתפיסה הרואה באישה חשודה טבעית. היא אשמה עד שיוכח אחרת. מכל מקום, הבבלי משקף שלב מתפתח יותר של המיסוד. ברור לשני הצדדים שיש צורך בעדות תקינה, אלא שרבי יהושע דורש שני עדים, ורבי ישמעאל מסתפק בעד בתוספת "רגליים לדבר". רבי ישמעאל, כפי שמוצג בברייתא, אינו בדעת רבי אליעזר, שכן רבי אליעזר מסתפק בעדות עצמית, כלומר בעצם ללא עדות ואולי גם ללא בירור משפטי. לעומת זאת רבי ישמעאל, או הבבלי, סבור שהמחלוקת מצומצמת יותר, ולדעת כולם זהו הליך משפטי. אלא שרבי יהושע דורש הליך משפטי רגיל, ורבי ישמעאל מסתפק בהליך משפטי בחלקו.
עמדת רבי אליעזר לפי רבי יוסי בר' יהודה שונה ממשנתנו ודורשת "ר' יוסה בי ר' יהודה אומר משם ר' ליעזר מקנה על פי עד אחד או על פי עצמו ומשקה על פי שנים". בנוסף בפרק ו' מוצעות עוד דעות המיוחסות לרבי אליעזר ורבי יהושע והן שונות ממשנתנו. אם כן מספר דעות לפנינו:
היחס בין משנתנו למשנת פרק ו יידון בפרק ו.
בספרי במדבר מובאת ברייתא כשיטת רבי יהושע שצריך תמיד שני עדים (פיסקא ז, עמ' 12),
המשנה להלן מנמקת את דברי רבי יהושע בנימוק שיש בו שילוב של קל וחומר וטיעון הגיוני, ואלו יידונו להלן (פירושנו לפ"ו מ"ג). לעומת זאת בספרי מובאת אותה דרשה לנימוק דברי רבי אליעזר (ספרי דברים פיסקא קפח, עמ' 229), ואף בכך נדון בפירושנו להלן. בבבלי מובאת המשנה שם כאילו הדרשה היא הסבר למשנתנו, אך לא נאמר במפורש מה היחס בין המשניות.
עד כאן משנתנו. היא ומקבילותיה הופכות את הקינוי למעמד משפטי, וממילא בית הדין מחליט על כך (אם כי הגבר יוזם).<sup class="footnote-marker">14</sup><i class="footnote">רוזן־צבי, טקס, עמ' 25-21.</i> אמנם לא נאמר במפורש שבית הדין מחליט על מעמד של קינוי. ייתכן שדי בשני עדים או בעד אחד, וההחלטה הסופית בידי הבעל. אבל במשנה יש על כל פנים הגדרות פורמליות, שלדעת רבי יהושע הן יותר מוקפדות ויותר משפטיות (עדות לכל דבר). ייתכן גם שבית הדין רשאי להמריץ את הגבר לקנא, ומי שקובע שחובה על הגבר לקנא מנצל את עוצמת החברה להמרצת הגבר. ברם, להלן מנסח רבי יהושע את דבריו בצורה פורמלית פחות: "מי שקינא לה, אפילו שמע מן העוף הפוריח, יוציא ויתן כתובה, דברי רבי ליעזר, ורבי יהושע אומר משישאו ויתנו בה מוצרות (מוזרות) בלבנה" (פ"ו מ"א). כפי שנסביר להלן, מוזרות בלבנה הן הנשים הטוות לאור הירח. הן יושבות מחוץ לביתן ומרכלות, ואם האישה היא נשוא הרכילות חייב הוא לגרשה. כאן מוותר רבי יהושע על עדות משפטית, אך תובע שהמידע יהפוך לנחלת הכלל. בבואנו לדון להלן במשנה זו נעמוד על כך שהיא מבטאת גישה אחרת שלפיה מעמד הקינוי איננו משפטי, ורכילות חזקה מכל עובדה. גם מהמקרא משמע שהקינוי איננו בית משפט.
במהלך פירושנו למשניות רבות עמדנו על תהליך היורודיפיקציה של מסורת חז"ל. כפי שסיכמנו במבוא המהלך הכללי הוא מהלכה מופשטת, אמוציונלית ואינסטינקטיבית, למערכת משפטית. בהלכות סוטה אנו מוצאים את שתי הגישות, והן מיוחסות לאותם חכמים. האחת משמרת את המערכת הקדומה, האחרת את המערכת המשפטית. בשאלה זו ובשאלה ההיסטורית (כיצד נהגו בימי הבית) עסקנו במבוא. במקרה זה תהליך המיסוד המשפטי משתלב בתהליך נוסף שגם בו עסקנו רבות, והוא תביעתם של חכמים לשלבם בתפקידי הנהגה במערכת החברתית והטלת תפקידים ציבוריים על חכמים (או נטילת התפקידים על ידיהם). במקום אחר ריכזנו את העדויות לכך.<sup class="footnote-marker">15</sup><i class="footnote">ראו ספראי וספראי, תפקידי ציבור.</i> במקרה זה המיסוד המשפטי מעביר את ההחלטות ואת הפיקוח עליהן לידי בית הדין של חכמים, כפי שנראה במשנה הבאה.
במקרה זה ניתן לעקוב אחר ראשיתו של תהליך המיסוד, שכן פילון משקף את ראשית המיסוד, ועסקנו בכך במבוא. הוא מתעלם מאפשרות שתהליך הסתירה או הקינוי יתנהל בתהליך משפטי מסודר, אך מסביר שההשקיה נעשית לפי החלטת בית דין (ללא אזכור הכוהנים). ממילא קיימת גם אפשרות שבית הדין יחליט שלא להשקות את האישה, שכן נפל פגם כזה או אחר בתהליך. אם כן, גם התהליך בראשיתו חייב להיות תקני ולא רק אמוציונלי וספונטני, אבל אין פירוט מה נדרש בתהליך. בקטע אחד שנמצא במערות מדבר יהודה (4q270.4), והובא במבוא במלואו, מתוארת בקצרה פרשת סוטה. לא נזכרת התביעה לעדות או להליך משפטי, אפילו לא נאמר שם שהטקס נערך במקדש. אבל ייתכן שיש לכך רמז קל, כפי שהראינו במבוא.
עוד שמענו ממשנה זו שהבעל חייב בכתובה. ממילא נשאלת השאלה, אם הוא חייב בכתובתה – מה החידוש בהלכה, הרי תמיד הבעל רשאי לגרש את אשתו ולשלם לה את כתובתה. בירושלמי נאמר בפשטות שאם ההקנאה היא בעדים "הכל ממנו לקנאות לה בשנים... ולפוסלה מכתובה", או אפילו לקנות לה ללא שניים כרבי אליעזר, אך לפסלה מכתובתה (טז ע"ב). במערכת היחסים בין משנתנו למשנה שם נדון בפירושנו שם.
שאלה זו של היחס להתראה מקשרת אותנו ליחסם של שני החכמים למוסד הגירושין. בכך נחלקו בית שמאי ובית הלל. בית שמאי סבורים שרק טענת ניאוף היא עילה לגט, ובית הלל מאפשרים לבעל לגרש את אשתו בכל עת שירצה (גיטין פ"ט מ"י). רבי אליעזר הוא כידוע מקורב לבית שמאי, ולפי דעתו אישה שבעלה קינא לה ונסתרה יש בכך עילה מספקת גם לגירושין, בבחינת "ערוות דבר". רבי יהושע מקורב לבית הלל וממילא לדעתו הבעל רשאי לגרש את אשתו כאשר ירצה. ההלכה המיוחסת לו מקבלת משמעות רק אם נפרש שהקינוי הוא חובה ולא רשות, שכן אם הוא רשות, לשם מה יש לקבוע מסגרות פורמליות אלו?
הירושלמי קושר את המחלוקת בגיטין למחלוקת האם הקינוי הוא רשות או חובה, והקשר מפותל מעט. מי שאשתו נסתרה אין לו עילה לגט לפי בית שמאי, אך אסור לו לחיות עִמה, על כן אומר רבי אליעזר שהקינוי הוא חובה כדי שיתברר אם היא סטתה או לא. אבל לפי בית הלל אמנם אסור לו לחיות עִמה, אך הוא יכול לגרשה, על כן הקינוי יכול להיות חובה. ברור שהירושלמי הבין שהמחלוקת היא האם השקאת סוטה היא רשות או חובה, ולא ההתראה כמות שפירשנו. הירושלמי גם מתעלם מסדרת המחלוקות על "רשות" או "חובה" שמהן עולה שהמחלוקת היא על פרשנות הביטוי במקרא ועל היחס האידאי למעשה, כמו בדוגמאות שהבאנו לעיל.
מעתה עלינו לשוב לעניין קבלת עדותו של עד בודד. קבלת עדותו של עד אחד היא חלק מסדרת הקלות בדיני עדות. לקבוצה זו שייכים קבלת עדות של אישה, קבלת עד מפי עד וויתור על דרישה וחקירה. נושא זו חוזר בסדרת משניות במסכת יבמות, וסיכמנו אותו בסוף המסכת (פט"ז מ"ז).
הוויכוח על קבלת עדות בלתי שלמה, החל במחלוקת בית שמאי ובית הלל (פט"ו מ"א-מ"ג) והמשיך בדור יבנה שבו נקבעה, פחות או יותר, הגישה הרווחת שעדויות שאינן שלמות (עדות נוגע בדבר, עד אחד, עדות אישה) מתקבלות בנושאים של דיני שמים, אך לא בדיני ממונות. המסורות השונות במשנה קידושין פ"ד מ"ח ובמקבילותיה עוסקות באותו נושא של עדות האב. רבי יהודה, בשיטת רבו רבי אליעזר, מאמין לבעל,<sup class="footnote-marker">16</sup><i class="footnote">עמדתו של רבי אליעזר איננה עקבית לחלוטין, כפי שראינו לעיל. אלו כנראה מסורות שונות על שיטתו.</i> אך חכמים אינם מאמינים לו.
במסורות תנאיות מאוחרות הנסובות על משנת קידושין (תוספתא למשנה ח) ובתלמודים מצינו שלל עמדות ביניים. לכולן משותפת הגישה שבעצם אין להאמין לבעל אלא במקרה מיוחד, לתת ולא לקחת, כשהדבר "בידו", בסיוע עדות עזר, על בניו נאמן אך לא על נכדיו, והסברים דומים. כולם באים לרכך את החידוש הגדול שהאב (או האם) נאמנים על בניהם. לפנינו, אפוא, מחלוקת עקרונית רב־דורית ושלל עמדות ביניים.
משנתנו והתלמודים שסביבה מהלכים בדעה שעדות רגילה היא שני עדים. לפיכך נשאלת השאלה מדוע בדין סוטה עד אחד נאמן (לפי רבי אליעזר גם על פי עצמו). והתשובה היא ש'רגלים לדבר' כלומר עצם העובדה שהסתירה חוזרת מסייעת לעדות. וכבר העלינו את הקושי שבפרשנות זו. אם ה'קינוי' הראשון הוא התראה ללא כל ראיה, והקינוי השני הוא על פי עצמו, אין כאן רגליים לדבר. ברם, בפירושנו ליבמות פט"ז מ"ז העלינו כי קיימת מחלוקת תנאים עקבית בין בית שמאי ובית הלל, האם עד אחד נאמן באיסורים (ובתחומים נוספים, אך לא בדיני ממונות). בית שמאי ורבי אליעזר ממשיכם סבורים שעד אחד נאמן, וכן הוא עצמו נאמן. ואילו בית הלל וממשיכיהם (רבי יהושע, רבי עקיבא) סבורים שעדות שאיננה שלמה (שני עדים כשרים) איננה קבילה. לכאורה משתקפת מחלוקת זו גם במשנתנו. בפרק ו' (מ"ג) גם רבי יהושע מסתפק בעדות שאיננה ממש עדות, אך במשנתנו הוא דורש שני עדים. לעומת זאת אין קשר בין המחלוקת ביבמות לבין המחלוקת על ה'קינוי' הראשון, שהוא התראה בלבד, ולכן במשנתנו לדעת הכול הקינוי הראשון צריך להיות בפומבי (בפני שניים).

Mishnah 2

<b>כיצד הוא מקנא לה</b> – משנה זו מסבירה את משנה א, והיא בסגנון הקרוב לזה של תוספתא הנסובה על משנה ומסבירה<sup class="footnote-marker">17</sup><i class="footnote">וויס, משניות תוספתא.</i> אותה. מסתבר שמשנתנו מאוחרת למשנה א וכבר מכירה אותה. <b>אומר לה בפני שנים אל תדברי עם איש פלוני</b> – עד כאן נוסח ההתראה. בדרך כלל רשאית האישה לדבר עם מי שתחפוץ,<sup class="footnote-marker">18</sup><i class="footnote">במקורות אחרים מורחבת ההתנגדות לכך שאישה תדבר עם סתם גבר אחר בשוק. לא נעסוק כאן בנורמות הצניעות של חז"ל, ובוודאי לא בסיבות לכך שהנהיגו נורמות אלו, ומה גרם להקלה או להחמרה; ראו למשל בן סירא ט א; משנה, אבות פ"ג מ"ה. על כך נכתבה ספרות נרחבת, ראו בייקר, בית, עמ' 79-78; רוזן־צבי, עילות גירושין; הנ"ל, טקס, עמ' 47-37; זלוטניק, דינה, ועוד. רוזן־צבי מתמקד בעילות הגירושין; נכון שעילות אלו משקפות את נורמות הצניעות שדרשו חכמים, ואולי את אלו שדרש הממסד החברתי בכלל, ברם, באלו אין ביטוי לכלל שאלות נורמות הצניעות ומידת מימושן. מן הראוי להדגיש שהמגמה המחמירה שולטת במקורות הבתר־אמוראיים. ראו, למשל, במדרש אגדה בובר, ג טז, בהשוואה לאבות דרבי נתן, נו"א פ"א, עמ' 4. באדר"ן "אל תדברי עם פלוני" הוא מדרכי שלטונו של הבעל המופעל בשעת קינוי בלבד, ואילו במדרש האגדה המאוחר (אגדת בובר) זו אחת מהקללות הרובצות על האישה תמיד, בלא קשר לעניין סוטה. להחמרה בתקופה הבתר־אמוראית ראו להלן הדיון בשאלה האם הקינוי הוא רשות או חובה.</i> אבל הבעל רשאי לאסור עליה אפילו את הדיבור עם אותו פלוני. <b>ודברה עמו אדין היא מותרת לבעלה ומותרת לאכל בתרומה</b> – אמנם היא הפרה את הוראת בעלה, אך עדיין היא אישה נשואה לכל דבר, ואין זו עילה לגט או להשקיה. לכאורה קשה, אם הדיבור מותר מדוע נקטה הרישא בלשון "אל תדברי". הירושלמי מסביר שזו לשון נקייה, והבבלי מתרץ בשיטת "חיסורי מחסרא" (מבלי להשתמש במינוח) ש"אל תדברי" איננו קינוי, ורק "אל תיסתרי" הוא קינוי יעיל.<sup class="footnote-marker">19</sup><i class="footnote">ירושלמי, כה ע"ג; בבלי, יג ע"א. ל"לשון נקייה" ראו להלן בדיון על המילים "כדי טומאה".</i> אין צריך לומר שתירוץ זה הוא פורמלי בלבד. הבבלי דורש מינוח מדויק בלשון יום־יום.<sup class="footnote-marker">20</sup><i class="footnote">עד כאן דברי אפשטיין, מבוא, עמ' 375-374, ורוזן־צבי מקבל זאת (טקס, עמ' 24-22).</i> לדעת אפשטיין אכן הסיפא סותרת את הרישא, והיא שלב מאוחר. לדעתנו אין כאן ראיה לשני שלבים. ברור שהמשנה מודעת לסתירה לכאורה בין שני המשפטים, והיא עצמה מיישבת אותם כהסבר משלים. זו, להערכתנו, "רגישות יתר" לשלבי העריכה במשנה, רגישות שהובילה את אפשטיין ואת מדע התלמוד להישגים גדולים, אך במקרה זה איננה מוכחת.
גם הסבר הירושלמי בעייתי. אמנם "לדבר" משמעו חשד ליחסי אישות, כמו בכתובות: "ראוה מדברת עם אחד בשוק..." (פ"א מ"ח), וברור מההמשך שמ"דיבור" זה נולד ילד שיש לברר את טיבו. ברם, ברור שלא ראו אותה מקיימת יחסי אישות בשוק, אלא שעצם הדיבור עם גבר שאיננו בעלה הוא מקור לחשד, ואם היא גם נכנסה להיריון מן הסתם זה מאותו פלוני, שהרי רחוק הוא לחשוד שיש לה שני גברים זרים בחייה. מכל מקום, "אל תדברי" הפך בספרות האמוראית לכינוי של קינוי: "...מקנא לה שלא תדבר עם כל אדם" (אבות דרבי נתן, נו"ב פמ"ב, עמ' נט<sup class="footnote-marker">21</sup><i class="footnote">משפט זה חסר במקבילות, ראו אבות דרבי נתן, נו"א פ"א, עמ' 4. לכך ולהערות טקסטואליות שונות ראו רוזן־צבי, טקס, עמ' 31.</i>). נראה שהסיפא מבינה את הדיבור כפשוטו; אילו הייתה "אל תדברי" לשון מוסכמת ליחסי אישות הרי שהמשך הסיפא היה מיותר. לפי פשוטם של דברים הבעל אסר עליה לדבר, ואכן הדיבור עם גבר זר מגונה, והיא חטאה ודיברה, אבל זו איננה עדיין עילה לקינוי, עד שתיסתר. זה ביטוי נוסף לתהליך המיסוד, וגם לתהליך ההופך את השקיית הסוטה לנדירה יותר ומורכבת יותר.
המשנה אינה עוסקת בשאלה למה האיש חושד, או בלשון אחרת מה פירוש "רוח קנאה" שבתורה, ואנו בעקבות המשנה לא נעסוק בשאלה זו.<sup class="footnote-marker">22</sup><i class="footnote">רוזן־צבי, טקס, עמ' 30-26.</i>
עד כאן באשר לדיבור, אבל אם: <b>ניכנסה עימו לבית הסתר</b> – מקום שניתן להסתתר בו, שאנשים אינם יכולים לראות את מעשיה (מעשיהם),<b> ושהת כדי טומאה</b> – זמן המספיק למעשה אישות. בתוספתא, במדרשים ובתלמודים מובאת ברייתא ארוכה ובה סדרת הגדרות מהו "כדי טומאה". הברייתא נסובה על משנתנו:
וכמה היא טומאה? כדי ביאה, וכמה היא כדי ביאה? כדי העראה, וכמה היא כדי העראה? רבי אליעזר אומר כדי חזרת דקל, רבי יהושע אומר כדי מזיגת הכוס, בן עזיי אומר כדי מזיגת הכוס לשתותו, רבי עקיבא אומר כדי לצלות ביצה, רבי יהודה בן פתירה<sup class="footnote-marker">23</sup><i class="footnote">הוא רבי יהודה בן בתירה, מחכמי דור יבנה הצעירים, שגלה בשליחות לבבל ולימד שם.</i> אומר כדי לגמוע שלש ביצים זו אחר זו, רבי לעזר בן ירמיה אומר כדי שיקשור גרדי נימה, חנן בן פנחס אומר כדי שתשוט אצבעה לתוך פיה, פלימו אומר כדי שתפשוט ידה ותטול ככר מתוך הסל. אף על פי שאין ראיה לדבר זכר לדבר, שנאמר "כי בעד אשה זונה עד ככר לחם" (תוספתא, פ"א ה"ב).
רשימה זו חוזרת במדרשים ובתלמודים בשינויים קלים בשמות הדוברים.<sup class="footnote-marker">24</sup><i class="footnote">ספרי, נשא פ"ז, עמ' 12; ספרי זוטא י"ג, עמ' 233; ירושלמי, טז ע"ג; בבלי, ד ע"א; תנחומא בובר, נשא יא, עמ' טז; במדבר רבה פרשה ט.</i>
<b>כמה הוא כדי טומאה</b>
קל להיווכח שכל המסורות הן למעשה אותה מסורת בשינויי מסירה קלים בשמות הדוברים, ובכתיב השמות. מסורת הירושלמי קרובה לזו של התוספתא.
מחלוקת דומה יש על תאריך בגרותה של קטנה:
עד מתי תינוקת ממאנת? עד שתביא שתי שערות, דברי רבי מאיר, ורבי יהודה אומר: עד שירבה שחור על הלבן. רבי יוסי אומר: עד שתקיף עטרה. רבי שמעון אומר: עד שתפשט את הכף. בן שלקית אומר: עד שתכלכל. אמר רבי שמעון: מצאני חנניה בן כינאי בצידן, אמר לו: כשתלך אצל רבי עקיבא אמור לו עד מתי תינוקת ממאנת? אם יאמר לך עד שתבוא שתי שערות, אמור לו: והלא במעמד כלכם העיד בן שלקות ביבנה עד שתכלכל? כשבאתי והרציתי דברים לפני רבי עקיבא אמר לי: כילכול איני יודע, בן שלקית איני מכיר, אלא עד שתביא שתי שערות (תוספתא, נדה פ"ו ה"ה-ה"ו, עמ' 647; בבלי, נב ע"א)<sup class="footnote-marker">25</sup><i class="footnote">ראו גם דיוננו בשבת פ"ח מ"ד ובנדרים פ"א מ"א.</i>.
תכלכל פירושו תסלסל בשערה. כל הסימנים הם סימני המין של האישה, וכל תנא הגדיר אותם בדרכו. מבנה דומה שבו תנאים מספר מציעים הגדרות כמותיות שונות לאותה מידה מצוי במשנת מקוואות (פ"ב מ"י) בהקשר לשאלה מהי כמות הטיט המצויה במקווה ועדיין יהיה המקווה שלם.
<b>לשון התיאור של מעשי טומאה</b>
על כל ההגדרות הללו של זמן טומאה אמר רבי יוחנן: "כל אחד ואחד בעצמו שיער" (ירושלמי, טז ע"ג; בבלי, ד ע"ב). שתי אפשרויות יש להבנת הרשימה. האחת היא "תמימה", שכל אלו הגדרות זמן למעשה אישות הנעשה בחופזה. רבי יוחנן אמר עליהן שכל אחד מהחכמים שיער על פי התנהגותו הוא כמה זמן נדרש למעשה אישות מהיר ביותר. על כך שואלים התלמודים כיצד משער בן עזאי "בעצמו", הרי הוא היה כידוע רווק ולא התנסה בכגון זה. על כך הם משיבים "נתחמם" או "בעל ופירש" (ירושלמי), והבבלי מקבל רק את ההסבר השני, ומוסיף ששמע מרבו או "סוד ה' ליראיו" (ד ע"ב), כלומר הוא ידע זאת בתבונתו ובחסדו של בורא עולם. ההבדל בן התלמודים מעניין, שכן הבבלי מתנגד לקבל הסבר הפוגע בתומתו של בן עזאי. מנגד הסבר הבבלי קשה, שהרי רבותיו של בן עזאי היו רבי יהושע ורבי עקיבא, ולשני אלו דעה שונה הנמסרת בברייתא שצוטטה.
על כן נראה שיש להבין את הרשימה באופן שונה. כל ההגדרות הללו הן הגדרות מעודנות למעשה האישות, מעין קודים חברתיים או זוגיים המשמשים לתיאור אותו מעשה. תופעה זו מכונה בספרות "יופמיזם". בספרות הלטינית התופעה הפוכה: מונחים מתחום המין משמשים בשפת היום־יום.<sup class="footnote-marker">26</sup><i class="footnote">אדמס, מילון המיניות. ראו עוד פירושנו לגיטין פ"ז מ"ו.</i> יש בכך זילות של מעשה האישות והפיכתו נדוש וחסר עדינות. בעברית התופעה הפוכה. חכמים נזהרים מלהשתמש במונחים מיניים גלויים. מעשה האישות נחשב למקודש, ואין מדברים עליו בפומבי. לפנינו חלק מהכינויים הסמויים שלו. כך, למשל, המונח "להיטמא". מבחינה מילולית אישה ניטמאת כאשר היא נידה, או נוגעת בשרץ. אחרי מעשה אישות היא טמאה טומאה קלה ביותר, אך הביטוי בא לרמז למעשה אישות בצורה מעודנת. המונחים "ביאה" ו"העראה" עדינים פחות. התנא השואל מהו "כדי טומאה" אינו שואל על הבלתי ידוע, אלא רוצה להפגין את עושר אוצר הכינויים העומד לרשותו, והוא הדין בשאלה כמה הוא "כדי ביאה". ריבוי המונחים והכינויים (מעין תמונות קצרות) משקף תרבות שיח בחברת בית המדרש שיש בה עיסוק באותו המעשה ב"לשון נקייה".<sup class="footnote-marker">27</sup><i class="footnote">ראו עוד המונח "קבר" ככינוי לרחם, משנה, אהלות פ"ז מ"ד ועוד.</i> עיון ברשימה מראה שלפחות חלק מהמונחים הם רמזים למעשה אישות.
חזרת הדקל – הדקל הוא סמל הגבריות, וב"חזרתו" הכוונה למצב שבו ההתרגשות המינית הסתיימה. אין לנו מקבילות תנאיות לשימוש בדקל במשמעות זו, אך פעם אחת בבבלי מכונה איבר המין "דיקלא" (ערכין ד ע"ב). במדרש מובא סיפור על התאווה המינית של התמר: "מה תמרה וארז יש להם תאווה כך...", ובהמשך סיפור על מעין מעשה אישות של עץ תמר (בראשית רבה פרשה מ [מא] א, עמ' 388-387; מדרש תהילים, צב, עמ' 410). יש לזכור גם שתמר הנזכרת במקרא התחפשה כאילו הייתה זונה (בראשית ל', יג; כד), ובספרות חז"ל "תמר" הוא שמה של זונה מפורסמת אחרת, וספק אם זה שמה או כינויה המקצועי (ירושלמי, מגילה פ"ג ה"ב, עד ע"א). גם שמה של תמר אחות אבשלום, שנאנסה, איננו מקרי ובא לסמל על רגישות לתחום המין (שמואל ב יג). דימויו של הגבר המיני כתמר או כדקל מובן וברור.
מזיגת הכוס – מזיגת הכוס אף היא רמז אינטימי. במקורות נזכרת מזיגת הכוס בקשר לכוס של ברכה, שנהוג היה לשלח ממנה גם לאישה לאחר הסעודה. על רקע זה נדונה התופעה: "המשגר כוס של ברכה לאשה שלא מדעת בעלה חייב מיתה, מפני שדעתו רבה עליה, רבי אומר מפני שיצר הרע רבה עליה. וכן בני חבורה ששגרו כוס של ברכה לאשה שלא מדעת בעלה חייבין מיתה, מפני שדעתן רבה עליה, רבי אומר מפני שיצרן רבה עליה".<sup class="footnote-marker">28</sup><i class="footnote">כלה פ"א ה"ה; השוו בבלי, בבא מציעא פז ע"א. בירושלמי, ברכות פ"ב ה"ו, ה ע"ב, נקבע שאין לנטול מיד הכלה מאותה סיבה של צניעות.</i> שיגור הכוס היה רגיל, והיה מחווה של ברכה ואינטימיות, וחז"ל מרסנים מרכיב זה בסעודה. כן מתואר שיגור הכוס במעמד של סעודת קידוש החדש: "...וגמר על הכוס ברכת הזימון, אותו הכוס נותנו לאשתו, לקיים מה שנאמר, להניח ברכה אל ביתיך" (סופרים פי"ט ה"ה). אם כן הכוס יש בה ברכה, וסתם ברכה היא ברכת הזרע, על כן יש במחווה ממד אינטימי שאינו ראוי אלא בין בעל לאשתו. בעל פרקי רבינו הקדוש מדגיש שיש לשלוח לאישה את הכוס מלאה, ומסמיך לכך את הפסוק "דודי שלח ידו מן החור".<sup class="footnote-marker">29</sup><i class="footnote">פרקי רבינו הקדוש, פרק העשרה, אוצר המדרשים, עמ' 514.</i> גם לפסוק זה משמעות אינטימית, וכאמור גם לשליחת הכוס משמעות אינטימית מוסווית. כך גם שומעים אנו שנידה לא תמזוג לבעלה כוס משום שיש בכך מחווה אינטימית. על שמואל מסופר שאשתו, כשהייתה נידה, הייתה מוזגת לו בשמאל (כתובות סא ע"א). ברור שאין הבדל בין טומאת יד שמאל לטומאת יד ימין, אך מעשה המזיגה נחשב למחווה אינטימית, ואשת שמואל סימנה לו את מגבלות האינטימיות. בספרות הגאונים מובא מעשה הנרמז בתלמוד ובו מסופר על סימן סודי שהיה בין שמואל לאשתו, שהיה משגר לה כוס של ברכה ואם הייתה מחזירה לו את הכוס סימנה לו בכך שהיא נידה.<sup class="footnote-marker">30</sup><i class="footnote">בבבלי, כתובות כב ע"א-ע"ב. רמז למעשה ופירוטו בתשובות הגאונים ראו אוצר הגאונים לכתובות כב ע"א, עמ' 91.</i> גם כאן כוס של ברכה היא רמז אינטימי ומעודן למעשה האישות האמור לבוא אחר הסעודה. סיפור אחר הקושר בין הכוס לאינטימיות הזוגית מסופר בספרות הגאונים:
דרב איקלע לבי שמואל, שדר ליה שמואל לדביתהו כסא דברכתא ולא קבלה. (איכא דאמרי דכי הוות יתבא נדה, הות מודעא ליה בכסא דברכתא. [ואיכא דאמרי נדה לא שתיא כסא דברכתא]<sup class="footnote-marker">31</sup><i class="footnote">בסוגריים הסבר למדני של העורך על מנהגו של שמואל.</i>. דאמר מר משגרו לאנשי ביתיה במתנה כי היכי דליהוו שלמא, ואי שתייא אתייא לידי הרגל עבירה). ולבסוף אמרה טהורה אני. אחתך [אחותך] היא דאיקלעא לגבאי. ואמרנא אי שתינא אנא, [היא] אמרה לא קא עבדא לי יקרא. אשדרתיה לך דתשתייה אנת. [אמר ליה רב אף בזו אם נותנת אמתלא לדבריה נאמנת. תנא מיניה ארבעין זימנין למימרא דקבלה, ואפילו הכי שמואל לא עבד עובדה בנפשיה, וכן הילכתא"<sup class="footnote-marker">32</sup><i class="footnote">שאילתות דרב אחאי גאון, שאילתא צו; אוצר הגאונים לכתובות, עמ' 91. נוסחאות מספר לסיפור זה, והאחת ציורית מחברתה, ראו ההערה שאחרי הבאה. בסוגריים המרובעים השלמות לפי הנוסח המצוטט באוצר הגאונים.</i>. רב נקלע לביתו של שמואל. שלח שמואל כוס של ברכה<sup class="footnote-marker">33</sup><i class="footnote">להביא כוס של ברכת המזון, וכפי שעולה מהסיפור האישה אינה משתתפת בסעודה, ושליחת הכוס יש בה מחוות חיבה ורמזים אינטימיים בין בני הזוג. עסקנו בכך בהרחבה בפירוש למסכת ברכות פ"ז מ"ה.</i> לאשתו ולא קיבלה. (יש אומרים שכאשר הייתה יושבת נידה לא שתתה כוס של ברכה ויש אומרים נידה אינה שותה כוס של ברכה, ואמר האדון שלחו את הכוס לאשתי כדי שיהיה שלום<sup class="footnote-marker">34</sup><i class="footnote">הנוסח מגומגם, ובספר והזהיר: “לסוף נכנס שמואל לביתו ומצא את אשתו ישנה על מטתה", והסיפור ברור. בנוסח ספר והזהיר עוד תוספת מרתקת. שמואל שאל את השאלה כנושא הלכתי טהור, ורב בחושו המחודד חש שאין כאן בירור הלכה אלא שאלה אישית. בירושלמי (כו ע"ג) הסיפור מסופר כבירור הלכתי עקרוני, ללא סיפור המעשה האישי.</i>). לבסוף אמרה אשתו של שמואל לשמואל טהרה אני, אלא שאחותך ישבה לידי ואמרתי אם אשתה אני היא אומרת שלה אינך עושה כבוד. אמרתי אשלחיה (את הכוס) אליך שאתה תשתהו. אמר לו רב אף בזו אם נותנת אמתלה לדבריה נאמנת<sup class="footnote-marker">35</sup><i class="footnote">לצד ההלכתי ראו פירושנו לכתובות פ"ב מ"ה.</i>. שאל ממנו ארבעים פעמים אומרו וקיבלה, ואפילו כך שמואל לא עשה מעשה בעצמו.
מזיגת הכוס ושתייתו – היא העצמה של הרמז האינטימי.
כדי לצלות ביצה – הביצה היא סמל ברור למיניות הגבר, במקרה זה צלייתה או גלגולה (בישול קל) וגמיעתה הם מה שהאישה עושה.
כדי שיקשור גרדי נימה – אין לנו מקבילות שמטבע לשון זה שימש בהן כרמז מיני או אינטימי.
תושיט אצבע לתוך פיה – ברור שהגדרת זמן זו מהירה מכדי להספיק למעשה טומאה של ממש. ואכן גם כאן לפנינו רמז מעודן למעשה האישות. הברייתא מספרת על אישה שנבעלה לתינוק ודימתה זאת למי שנתנו לו דבש על אצבעו והושיטה לתוך פיו ומצצה (ירושלמי, פ"ד ה"ד, יט ע"ד; בבלי, נידה מה ע"א; במדבר רבה פרשה ט י). במשמעות זו מופיע הביטוי אצלנו.
כדי שתפשוט ידה ותטול ככר מתוך הסל – כאן הרמז המיני גלוי, והברייתא מביאה אותו במפורש: "אף על פי שאין ראיה לדבר זכר לדבר, שנאמר כי בעד אשה זונה עד ככר לחם" (תוספתא, פ"א ה"ב). באופן כללי דימו את מעשה האישות לסעודה, ו"אוכלת" שבמשנה (כתובות פ"ה מ"ט) הוא לשון נקייה, כדברי הפסוק העוסק בזו המשרכת דרכיה: "כן דרך אשה מנאפת אכלה ומחתה פיה ואמרה לא פעלתי און" (משלי ל' כ).<sup class="footnote-marker">36</sup><i class="footnote">ראו פירושנו לכתובות פ"ה מ"ט.</i>
אם כן, לפנינו סדרת מטבעות לשון המתארים את מעשה האישות המהיר. כך מלמד המורה לתלמידיו, ומסתפק ברמז כדי שלא לומר מילים "גסות" מפורשות, והעורך צירף את כל הרמזים והביטויים. הוא הדין למקבילות "טומאה", "ביאה", "העראה" – כל תנא השתמש במינוח אחר והעורך צירף אותם לסדרה שלפנינו. במקביל מצויים גם כינויים אחרים, כגון אכילת פגי שביעית (ספרי במדבר פיסקא קלז, עמ' 183),<sup class="footnote-marker">37</sup><i class="footnote">ראו ליברמן, יוונים ויוונות, עמ' 126-125.</i> או "בין שאמרו להדליק ובין שאמרו שלא להדליק שניהן לדבר אחד נתכוונו" (בבלי, פסחים נג ע"ב; ירושלמי, שם, לא ע"א).<sup class="footnote-marker">38</sup><i class="footnote">ראו פירושנו לפסחים פ"ד מ"ד.</i> גם "דבר אחר" הוא עצמו כינוי למעשה המיני, וכינויים נוספים.
<b>אסורה לביתה</b> – אישה כזאת נתפסת כנואפת, ואסורה לביתה. כאן המשנה נוקטת עמדה ברורה. הגירושין אינם רשות אלא חובה. <b>אסורה לאכל בתרומה</b> – בספרות חז"ל אכילת התרומה היא קריטריון ברור למעמד האישה. בת ישראל הנשואה לכוהן אוכלת בתרומה, ובת כוהן הנשואה לישראל מנועה מכך. מעבר לשאלה המעשית, אכילת התרומה נחשבה למעין "נייר לקמוס" המאפשר לבדוק את מצב האישה.<sup class="footnote-marker">39</sup><i class="footnote">כגון כתובות פ"ה מ"ג; גיטין פ"ג מ"ג; פ"ו מ"ד, ועוד.</i> <b>ואם מת חולצת ולא מתיבמת</b> – כהסברו של הבבלי (ה ע"ב) האישה אינה מתייבמת, שכן היא אסורה לבעלה ולכן אסורה לאחיו, אך חולצת, שכן גם האח המת חייב היה בגט. 
לפנינו שרשרת היסטורית חשובה. משנה א קבעה את ההלכה, משנה ב מפרשת אותה וחכמי דור יבנה מפרשים את משנה ב. ניכר שהניסוח במשנה "כדי טמאה" (טומאה) היה מוכר לחכמי יבנה. משנה א היא, אפוא, משנה ערוכה קדומה, אולי אפילו מימי הבית. אמנם בניסוח שלפנינו היא אולי מאוחרת יותר, אך הגרעין ההלכתי הערוך קיים היה, ומנוסח היה, כבר קודם.
הירושלמי מעיר שלמילה "לדבר" במשנתנו משמעות כפולה. ברישא היא לשון נקייה, שהרי אין בכוחו לאסור עליה לדבר בלבד. אבל בסיפא הכוונה שרק דיברה עמו, ובכך עדיין אין עילה לגט. לעומת זאת הבבלי פותר את השאלה בסגנון של "חיסורי מחסרא" (מבלי להזכיר את המונח) כאילו היה כתוב "ודיברה ונסתרה". אם כן ההתראה היא על דיבור, ואף על פי שהפרה הוראה אין זו עילה לגט עד שתיווצר אפשרות למעשה אישות. עוד מהראוי להעיר שלפי הבנת חכמים "מעלה בו מעל" של המקרא מתייחס להפרת ההסכם הסמוי שבין איש לאשתו, פגיעה במהות הקשר ביניהם. הביטוי מתייחס לכל הפרשה, לחשש שנטמאה ולהפרת התרעת הבעל. דבר הבעל ואזהרתו מקבלים מעין מעמד של קודש והפרתם היא "מעילה", ביטוי המתייחד למשתמש בקודש למטרות חול.
<b>מפגש נשים וגברים בבית הכנסת</b>
הירושלמי מעיר שהבעל אינו יכול לאסור מפגש פומבי, כגון זה שבבית הכנסת, בין נשוא הקנאה והאישה, אלא רק פגישה נסתרת. מכאן למד חכם אחד שבבית הכנסת נפגשו גברים עם נשים, הווה אומר שהנשים לא התכנסו בעזרת נשים מופרדת.<sup class="footnote-marker">40</sup><i class="footnote">ספראי, עזרת נשים, עמ' 168-159.</i> לא כאן המקום לעסוק בהרחבה בשאלה. מכל מקום נעיר שפירושנו נכתב יותר מארבעים שנה לאחר כתיבת הצעה זו שנתפסה בשעתה כנועזת; אז נטען שאין כל אזכור לעזרת נשים בכתובות בתי הכנסת הרבות שנמצאו בארץ ובתפוצות. אמנם היו בבית הכנסת עזרות (גלריות), אך אין כל ראיה לכך שאלו שימשו לתפילת נשים. מאז עסקו רבים בחקר בתי הכנסת ונתגלו כתובות נוספות, והובעו דעות שונות בנושא הנדון. אך עדיין הטיעון תקף, ואין ראיה לכך שהייתה עזרת נשים, לא ארכיאולוגית ולא מעיון במקורות. זאת אף שיש עדויות, כגון התלמוד למשנתנו, שנשים השתתפו בחיי בית הכנסת כמתפללות וכשומעות דרשות. בחוץ לארץ אף שימשו נשים כארכוניות<sup class="footnote-marker">41</sup><i class="footnote">"ארכון" הוא תוארו של פקיד בכיר במנהל הרומי, ובהשאלה שימש גם כתואר לעומד בראש בית הכנסת. חלוקת התפקידים בין "ראש בית הכנסת", "אב בית הכנסת" וה"ארכון" אינם ברורים, ואולי הם שמות נרדפים. כל התארים משמשים בעיקר בארמית.</i> וראשות בתי כנסת (איור 2).
במדרש אחד מאוחר, המכונה "פרקי משיח", מסופר על בית המדרש של מעלה "וכל הנשים השאננות שהיו נותנות שכר על בניהם ללמדם תורה, מקרא ומשנה, עומדות במחיצת קנים העשויים כגדר שומעות קול זרובבל בן שאלתיאל שמתרגם לפני הקדוש ברוך הוא ועונות לאחריו יהי שמו הגדול מברך ומקדש לעולם ולעולמי עולמים"<sup class="footnote-marker">42</sup><i class="footnote">פרקי משיח, מדרשי הגאולה, עמ' 341.</i>. הנשים השאננות המביאות את בניהן לתלמוד תורה נזכרות בתלמוד הבבלי (ברכות יז ע"א), ובתנא דבי אליהו נאמר שבבית המדרש של מעלה תשתתפנה נשים אלו: "עתיד הקב"ה לישב בבית המדרש הגדול שלו, וצדיקי עולם יושבין לפניו, הן ונשיהן, ובניהן, ובנותיהם, ועבדיהם, ואמהותיהם ועושין להן צורך בתיהן. שנאמר 'והיה אחרי כן אשפוך רוחי' וגו' 'וגם על העבדים ועל השפחות' וגו' (יואל ג א-ב), 'נשים שאננות קמנה' וגו' (ישעיה לב ט)" (תנא דבי אליהו, ד, עמ' 19). עניין הפרדת הנשים מאחורי המחיצה הוא חידוש של מדרש מאוחר זה. "פרקי משיח" התחבר על רקע מסעי הצלב, אך ייתכן שמדרש זה קדם לעריכתו, מכל מקום זו העדות הראשונה לעזרת נשים בבתי מדרש, ואף היא הפרדה זמנית ומאולתרת. לעומת זאת בכתבי הגניזה נמצאו עדויות רבות לעזרת נשים. נראה, אפוא, שעזרת נשים הונהגה אי שם במאות השמינית והתשיעית.
קשה לקבוע מדוע הונהגה עזרת הנשים. האם באה בכך לביטוי השפעתם של הכובשים האסלאמיים, או אולי לפנינו התפתחות פנימית של החמרה בדיני צניעות, החמרה הבאה לביטוי בחיבורים לא "קנוניים" כברייתא דנידה?<sup class="footnote-marker">43</sup><i class="footnote">ברייתא דנידה היא חיבור בתר תלמודי, המרכז את הלכות נידה. בחיבור חומרות רבות מעבר להלכה של חז"ל. לדעתנו המחבר של חיבור זה לא היה תלמיד חכם אלא הוא משקף 'הלכה עממית מחמירה'. חלק מההחמרות הקשות שבמסכת נקלטו בספרות ההלכה, דרך חסידי אשכנז וחיבורו של רבי משה איסרליש. ראו הורביץ, ברייתא דנידה; מריאנברג, ברייתא דנידה; למונח 'דת עממית' בהקשר זה ראו ספראי, דת עממית.</i> מכל מקום, דומה שבתקופת התלמוד הייתה התפילה מעורבת, ולכל היותר הייתה הפרדה מעשית בין גברים ונשים, באותו אולם, אך ללא מחיצה.
<b>מגמות המשנה</b>
במשנה זו מתחזקת המגמה למסד את משמעות הקינוי כמערכת משפטית. הקינוי הראשון נעשה כמעמד משפטי, והעבֵרה של האישה נתונה לבירור משפטי. המגמה המשפטית שבמשנה הקודמת באה לביטוי גם במשנתנו. יתר על כן, המסגרות ההלכתיות מעבירות את ההחלטה לבית הדין של חכמים, ובמבוא עסקנו במשמעות החברתית וההלכתית של התהליך.

Mishnah 3

<b>אילו אסורות מלאוכל בתרומה</b> – גם משנה זו, כמו משנה ב, היא הסבר למשפט במשנה שלפניה. מבחינת התפתחות ההלכה היא מקבילה לברייתא מדור יבנה המסבירה מהו זמן טומאה. נראה שמשנה זו היא לכל המוקדם מדור אושא, שהרי רבי יהודה משתתף בה. אבל רבי יהודה כבר מגיב על הרישא של המשנה. השאלה "כיצד הוא עושה לה?" שבהמשך היא שאלת הבהרה על הרישא. על כן נראה להעריך שגם משנתנו היא מדור יבנה. עם זאת, עריכתה ועיצובה הסופי של משנתנו, כמו גם של המשניות הקודמות, הן מתקופה מאוחרת יותר. בתקופה זו, לא לפני דור אושא, סודרה המשנה כמות שהיא לפנינו. כל הרשימה שלפנינו חוזרת להלן (פ"ד מ"ב) כאלו שאינן שותות ואינן נוטלות כתובה, וכפי שנראה שם יש להניח כי הרשימה נוצקה בהקשר של המשנה שם. <b>האומרת טמאה אני לך</b> – אישה המודה שנאפה תחת בעלה ולכן נטמאה לו. אישה מנאפת ראויה לעונש מוות הנאמר במקרא.<sup class="footnote-marker">44</sup><i class="footnote">ראו על כך במבוא.</i> משנתנו אינה עוסקת בעונש זה; כנראה אין זה נובע מכך שחכמים ויתרו על העונש, או שהקלו בו, אלא משום שאין הוא עִסקה של המשנה. המשנה עוסקת רק בחובה לגרש את האישה (בגט, כפי שראינו במשנה הקודמת), ובעיקר באחת המשמעויות הנוספות, והיא אכילת תרומה. בתחום זה מניחה המשנה חידוש גדול, שהאישה המנאפת אסורה לבעל, ומנסחת זאת במינוח מתחום טומאה וטהרה: "טמאה אני לך". ברור שלפנינו מינוח מקובל, שהרי האישה אינה טמאה אלא לכל היותר אסורה לבעלה ולבועלה. הלכה זו אינה בתורה, אבל בספרות חכמים היא ברורה והלכות נוספות מסתעפות ממנה. כך, למשל, הוויכוח ההלכתי על אישה שנאנסה, או שנחבשה על ידי גויים. המחלוקת אם היא אסורה או מותרת מבוססת על ההנחה שהמנאפת אסורה, והשאלה היא רק האם זו נחשבת למנאפת או שמניחים שנאנסה, ולא רק ראשיתה הייתה באונס אלא גם סופה.<sup class="footnote-marker">45</sup><i class="footnote">ראו פירושנו לכתובות פ"ב מ"ט.</i>
המינוח "טמאה" הוא כאמור מושאל, אך בתוספתא הוא כבר הופך לזהה לטומאה רגילה: "שנים אומרים נטמא ושנים אומרים לא נטמא, ברשות היחיד טמא ברשות הרבים טהור. שאלו את בן זומא מפני מה ספק רשות היחיד טמא? אמר להם סוטה מה היא לבעלה ודאי או ספק? אמרו לו ספק, אמר להן מצינו שהיא אסורה לבעלה ומכאן אתה דן לשרץ" (תוספתא טהרות פ"ו הי"ז, עמ' 667). איסור האישה לבעלה הוא מוחלט, אף שהסוטה לא יצאה מכלל ספק, ודין ספק זה כספק טהרה רגיל. ההשוואה קשה, שהרי סוטה אינה בספק. אם שתתה והמים ביררו שחטאה – היא קרובה לוודאי (בתפיסתם של חכמים הוודאות מלאה, יותר מכל ודאות הנובעת מהחלטת בית דין בשר ודם), ואם רק נסתרה, הרי שרגליים לדבר שנטמאה. אולי התנא מתכוון לסוטה שטרם הגיעה לבית המקדש ושבעלה אסור עליה, כפי שעולה מהמשך המשנה. מכל מקום, טומאת האישה היא כטומאת רגילה לכל דבר, ועצם ההשוואה הזאת קשה לעצמה. תוספתא זו מצטרפת לפרשנותנו שההלכה במשנה היא מדור יבנה לכל המאוחר, ובן זומא מכיר אותה.
במשנת נדרים מתנהל דיון באישה האומרת "טמאה אני לך, שמים ביני לבינך, נטולה אני מן היהודים" (פי"א מי"ב). שם נקבע שלפי משנה ראשונה אישה כזאת יוצאת ונוטלת כתובה, ומאוחר יותר נקבע שאפילו אינה יוצאת אלא "תביא ראיה לדבריה", ואם לא הביאה הרי שהיא מותרת לבעלה. רק בדוחק ניתן לפרש את המשנה שם שלפי המשנה האחרונה היא מגורשת ללא כתובה. הירושלמי שם (מב ע"ד), מכל מקום, קובע במפורש שהיא מותרת לבעלה. הירושלמי למשנתנו (טז ע"ד) רואה בכך סתירה בין המשניות, משנתנו קובעת שאינה אוכלת בתרומה ומגורשת ללא כתובה, ואינה כמשנה ראשונה בנדרים הקובעת שיוצאת בכתובה, ואף לא כמשנה אחרונה הקובעת שאינה יוצאת כלל. הירושלמי מתרץ שבמשנתנו "רגלים לדבר", ולכן היא אסורה. תירוץ זה הוא רק קצה הקרחון של ההבדל בין המשניות. שם מדובר באישה המעוניינת שבעלה יגרשה, ומדובר בסדרת מקרים שבהם האישה יוזמת גט. החשש נאמר במשנה שם במפורש: "שלא תהא אשה נותנת עיניה באחר ומקלקלת על בעלה" (נדרים שם שם). במשנתנו מדובר בבעל החושד ובאישה החוששת ממעמד השקאת סוטה ומודה באשמה. הירושלמי שם (מב ע"ד) מבחין בין מקרה שהאישה מודה בו שהיה מעשה מיני, אך ללא מעשה אישות, וטוען שבמקרה כזה האישה אסורה. הנימוק הוא שהאישה רוצה לפתור את עצמה ולכן אנו חושדים בה, ובמקביל אם היא באה מרצונה לאסור את עצמה, שוב אנו חושדים במניעיה. הירושלמי שלנו מנסח את חלקו השני של הנימוק כ"רגלים לדבר": היא באמת טמאה, והודאתה באה לפתור את עצמה מעונש קשה יותר ופומבי יותר.
הבבלי (נדרים צא ע"א) אינו עוסק ישירות בשאלה, ברם, הוא מניח שאישה האומרת "טמאה אני" אסורה לבעלה וודאי שאינה אוכלת בתרומה, אבל שם מדובר באשת כוהן הטוענת שנאנסה ולכן יוצאת בכתובה. הסבר זה מתאים לרישא, אך קשה להלום בו את הסיפא האומרת שמשנה אחרונה היא שעליה להביא ראיה לדבריה ואם לא היא מותרת לבעלה. קשה עד מאוד לפרש שהבבלי הבין שאם אין לה ראיה היא אסורה לבעלה ויוצאת בלא כתובה, שהרי אין דינה חמור מסתם שבויה. יהא הסבר הבבלי אשר יהא, עולה מדבריו שבעצם אישה שאמרה "טמאה אני" אסורה לבעלה ואינה אוכלת בתרומה, כמשנתנו. גם בירושלמי נדרים (מב ע"ד) דעה המובעת בתמיהה, וכי ייתכן שאישה שאמרה טמאה אני תאכל בתרומה?!
דומה שמשנתנו מייצגת את ההלכה הרגילה: מי שהואשמה והודתה בניאוף אינה אוכלת בתרומה; מי שבאה מיזמתה וטוענת טמאה אני (באונס), ויש מקום לחשד שרוצה להשיג בכך גט מבעלה בכתובה וללא בושה רבה מדי, אין מאמינים לה, ודינה נדון במשנת נדרים.
טמאה אני לך עשויה לומר גם אישה שפירסה נידה, ואסורה לבעלה לימים מספר (בבלי, כתובות כב ע"א).
משנתנו מתמקדת באכילת תרומה, אף על פי שהכלל ההלכתי העיקרי הוא שחייב לגרשה ושאין לה כתובה, ואיסור אכילת תרומה הוא רק אחת המשמעויות. אנו מכנים משניות אלו "משניות כוהניות" במובן זה שהן עוסקות במה שמעניין במיוחד את הכוהנים. הן נשנו במסגרת הלימוד בבית המדרש, אך עִסקן בנושאי כהונה.
<b>ושבאו לה עידים שהיא טמאה</b> – אם יש עדים שנטמאה (ניאפה) חייב הבעל לגרשה, אבל עוד לפני שגירשה היא אסורה לבעלה וממילא הופקעה מזיקת נישואין. אם זו ישראלית שנישאה לכהונה, הרי זו אסורה בתרומה. לא נאמר אם גם הצד השני מקביל. כלומר, אם זו כוהנת שנישאה לישראל ובנישואיה אסורה לאכול בתרומה, האם היא עתה מותרת בתרומה. משפט זה אינו קשור לסוטה, שהרי אם יש עדים שנאפה אין צורך במים המאררים. המשנה הביאה זאת למען שלמות הרשימה של נשים שטרם גורשו, אך כבר חלים עליהן דיני אישה גרושה. [<b>ו</b>]<b>האומרת איני שותה</b> – אישה שאינה רוצה לשתות ממי הסוטה נתפסת כמודה באשמה. היא אסורה בתרומה כאילו הודתה במעשה האיום של סוטה.<b> ושבעלה אינו רוצה להשקותה</b> – לעתים הבעל עצמו נבהל מהמצב החדש שנוצר וחושש מהמעמד מטיל האימה, או שאינו חפץ בגט, ורוצה לקיים את אשתו למרות החשד שסטתה, אך המשנה מניחה שהוא חייב להשקותה אם הוא חושד בה. כל זאת כדעת בית שמאי. במשנה א, כפי שראינו כבר, קישר התלמוד הבבלי את משנתנו ואת משנה א לדעת בית שמאי. אם כן, משנתנו מבטאת עמדות הקרובות לבית שמאי. בדרך כלל נפסקה הלכה כבית הלל, ורוב המקורות הסתמיים והתנאיים שלאחר דור יבנה מבטאים את דעת בית הלל. אבל לעתים מצינו משניות סתמיות ותנאים מאוחרים כבית שמאי, ומשנתנו מצטרפת לתמונה זו.<sup class="footnote-marker">46</sup><i class="footnote">על כך ראו ספראי, הכרעה כבית הלל, ובמהלך פירושנו איתרנו עוד משניות רבות כבית שמאי, או שמרכיבים מדעתם חדרו להלכה.</i> <b>ושבעלה בא עליה בדרך</b> – אם הבעל בא עליה בדרך לירושלים למעמד ההשקיה. המשנה מניחה שאישה חשודה אסורה לבעלה, וכפי שראינו לעיל גם בן זומא בתוספתא טהרות שציטטנו מניח בפשטות שהאישה נאסרת מספק. אם הבעל קיים אִתה יחסי אישות אין היא שותה את מי המרים, שהרי הבעל הראה שאיבד מקנאתו, אבל היא אסורה עליו. במקרה כזה איבד הבעל את האפשרות להתיר את הספק.<b> כיצד הוא עושה לה</b> – זו שאלה משלב כרונולוגי מאוחר יותר של התפתחות ההלכה. לאחר שנקבע שאסור לו לקיים אִתה יחסי אישות בדרך, הרי שחלים עליהם כל הדינים הרגילים החלים על זוג לא נשוי. <b>מוליכה לבית דין שבאותו המקום</b> – מדין תורה אין כל אזכור למעורבות של בית הדין. אחד החידושים של מסורת תורה שבעל פה היא שכל התהליך נעשה בחסות בית הדין ואישורו. מסירת התהליך לבית הדין הופכת את ההליך כולו לפומבי מצד אחד, אך גם למבוקר. בית הדין עשויים "לצנן" את חמתו של בעל שאין "רגליים" לטענתו. הם מאפשרים בירור שקט ומוקדם של הפרשה ו"סגירתה" ללא מעמד השקיית הסוטה. מצד שני בית הדין גם מונע "סגירת" הפרשה בחוג המשפחה. ראינו שאם הבעל מוותר על השקיית הסוטה ההלכה מונעת זאת ממנו, בית הדין יקפיד על כך, אם כי אין הוא יכול להחליף את הבעל ולהשקותה במקומו (ספרי זוטא ה' יב, עמ' 233 ומקבילות). למעשה עשוי בית הדין לצמצם אפשרות של גישור ופיוס. הגישה ההלכתית היא של "ייקוב הדין את ההר".<sup class="footnote-marker">47</sup><i class="footnote">לעיל במשנה א הצענו כמה דעות המצויות בספרות חז"ל סביב השאלה האם רשאי הבעל 'למחול' או להעלים עין. אחת מהן הייתה שהבעל רשאי למחול. לפי הבבלי רשאי הבעל למחול גם לאחר שהתחיל התהליך. לא ברור מה תהיה עמדת 'בית הדין' בעניין ה'מחילה'. אך ברור שברגע שהנושא עבר לבית הדין יש לבית הדין מה לומר. הם ינחו את הבעל וייעצו לו. מה הם ייעצו? הדבר תלוי בעמדות השונות בנושא, ומן הסתם גם במצב הראיות.</i> הדין אולי מתון יותר ונתון פחות לגחמות, מצד שני הוא נעדר פייסנות ורחמים. <b>ומוסרין לו שני תלמידי חכמים שמא יבוא עליה בדרך</b> – בית הדין מחליט על הבאת האישה למקדש, ומשגיח על ההליך בדרך. מוסרים לו שני מלווים כדי למנוע אפשרות שיתייחד עִמה. במשנה יש ביטוי מעניין לתפיסתם של חכמים את עצמם. אדם נאמן ומהימן הוא "תלמיד חכם". תלמידי חכמים אינם תלמידים אלא חכמים; אולי מדרג שני, אך חכמים. כדי להבין את משמעותה של עדות זו, עלינו להרחיב מעט בדבר הרקע החברתי.
<b>תפקידי חכמים</b>
כל הנהגה (שכבת עילית) מספקת שירותים לציבור, ושירותים אלו נתפסים כשירותי הנהגה. אנו מדגישים שהם "נתפסים כשירותי הנהגה" משום שהגדרת שירות כשירות "הנהגה" תלויה במוסכמות החברתיות. בחברה אחת עשויה הנהגה כלכלית להיתפס כהנהגה לאומית חיונית, כמו בחברה בת זמננו, לעומת זאת בעולם הרומי לא נחשבו סוחרים כראויים לעמדות הנהגה. באופן טבעי ההנהגה מעוניינת להגדיל את מערך השירותים שהיא מספקת לחברה. לשאיפה זו שתי פנים. מבחינה אידאית בני השכבה מאמינים שהם מסוגלים לבצע את התפקיד באופן הטוב ביותר. כך, למשל, פוליטיקאים בני זמננו מעוניינים ש"נציגי הציבור" (הם כנבחריו) יאיישו עמדות שלטון במועצות מנהלים, ניהול משרדים, חברות ועמותות ושאר תפקידים. זאת משום שהם זכו לאימון הציבור וכך הם ישרתו אותו בנאמנות. הפן השני הוא אינטרסנטי. בני השכבה מעוניינים בעמדות הכוח ובתמלוגים על החזקתו, ולא פחות מכך הם מעוניינים שלא לאפשר צמיחתה של עילית מתחרה על עמדות כוח. בדרך דומה ניתן לנתח את תהליך תפיסת עמדות הכוח של כל שכבת הנהגה חברתית, ולא נרחיב בכך. תפיסה זו מסמלת תפנית ברורה, ויש לה משמעות חברתית. בדרך כלל "עול" שמירת מצוות מוטל על היחיד; ברצונו שומר, וברצונו מתעלם מהן. מובן שללחץ החברתי משמעות רבה, אבל אין פיקוח על שמירת מצוות. רק בהלכות בודדות מופיע מרכיב של פיקוח מצדם של חכמים.
ניתן לעקוב אחר תהליך הגידול בתפקידים החברתיים של שכבת החכמים. מלכתחילה סיפקו חכמים רק שירותי הנהגה הלכתית ו"אקדמית" (הוראת התורה וההלכה) לאלו שפנו אליהם. מי שרצה לבקש הדרכה מקבוצות דתיות אחרות (צדוקים או איסיים) יכול היה לבחור בדרך זו. חכמים לא ניהלו את הציבור בפועל ולא היו המנהיגות הפוליטית בסוף ימי בית שני. הם אפילו לא ניהלו את מעמדות הציבור בתחום הדתי המובהק. לא הם ניהלו את המקדש אלא הכוהנים. הם לא ניהלו את התפילות, לא את החתונות ואפילו לא את טקסי הגירושין והחליצה,<sup class="footnote-marker">48</sup><i class="footnote">ראו פירושנו ליבמות פי"ב מ"א.</i> הגיור, הטהרה ומעמדות דומים. הם כמובן קבעו את ההלכות העקרוניות, כיצד יש לכתוב גט, אך הגט ניתן במעמד שניים, ולאו דווקא שלושה חכמים. אט אט פורסים חכמים את כנפיהם על תפקידים ציבוריים נוספים. הם מתעצמים עם שכבת ההנהגה הפוליטית על תפקידי השיפוט, ותובעים למלא תפקיד זה, שכן הם אלו שיודעים כיצד לשפוט כהלכה.<sup class="footnote-marker">49</sup><i class="footnote">ספראי, גבוה.</i> הם הממונים על התרת נדרים<sup class="footnote-marker">50</sup><i class="footnote">ראו במבוא למסכת נדרים.</i> ותפקידים נוספים. ניתוח התהליך מחייב דיון מפורט, ובמסגרת זו נסתפק בכך שבמשנה תובעים לעצמם חכמים תפקיד במעמד הציבורי למחצה של השקאת הסוטה. הם המלווים את הסוטה ושומרים על התנהגות נאותה של בני הזוג.
במקרה זה של ליווי הסוטה התפקיד היה וירטואלי, ולא היה צריך להפקיעו בפועל מקבוצה אחרת. ההלכה היא מדור אושא, כפי שנדגיש להלן בסוף המשנה. בדור זה כבר לא נהג דין השקאת הסוטה, וממילא לא ליווה אותה בפועל איש לשום מקום. על כן לא היה מי שיתנגד לתביעתם של חכמים "לזכות" בתפקיד זה. עם זאת אנו שומעים על ליווי דומה, על רבי חייה בר יוסף ששלח את אשתו לבירור בדבר מעמדה לאחר שנשבתה בין הגויים. הוא שלח עִמה שלושה תלמידים, וכנראה לא ליווה אותה בעצמו. שלושה, כדי שאם אחד מהם יתפנה לצרכיו יישארו עִמה שניים (ירושלמי, טז ע"ד; כתובות פ"ב ה"ט, כו ע"ד). התלמודים מפרשים שהוא ושני העדים הם יחד אותם שלושה (ירושלמי, שם; בבלי, ז ע"א). אם כן יש דעות שונות לשם מה נדרשים שלושה מלווים. לפי פשוטם של דברים דומה שהתביעה לשלושה מאוחרת יותר ומשקפת שלב נוסף, מתקדם יותר, של מיסוד המעמד. שלושה הם בית דין, כלומר מעמד ציבורי.<sup class="footnote-marker">51</sup><i class="footnote">הקביעה שאישה מותר לה לשהות רק בחברת שני גברים לפחות מופיעה בקידושין פ"ד מי"ב.</i>
דוגמה נוספת לתפקיד דומה של תלמידי חכמים יש בנושא אחר. המשנה קובעת כיצד מטהרים בית פרס (אהלות פי"ח מ"ה).<sup class="footnote-marker">52</sup><i class="footnote">"בית פרס" הוא שטח קרקע שיש חשש שיש בו קבר, או שאבד בו קבר.</i> בתוספתא נוספה מגבלה מרכזית ומשמעותית: "בית הפרס שטהרוהו היה זה טהור וצריך לעמוד על גבי שני תלמידי חכמים" (שם פי"ז ה"ו, עמ' 615). כך גם נדרשים שני תלמידי חכמים כדי לשמור על כמות המים הנחוצה למקווה (תוספתא, מקוואות פ"ו ה"ב, מהדורת צוקרמנדל, עמ' 658).
פיקוח של שני תלמידי חכמים נזכר בסדרת הלכות נוספות. לפי משנת מכות שני תלמידי חכמים מלווים את הרוצח בשגגה לעיר המקלט (מכות פ"ב מ"ה); לפי התוספתא המסית נבדק על ידי שני תלמידי חכמים. בראשית התוספתא זו הלכה עקרונית, ולאחריה סיפור מעשה בבן סטדא שעל בסיס עדות כזאת הוציאוהו להורג (תוספתא, סנהדרין פ"י הי"א). במקרה זה לפנינו ספק פיקוח ספק צורך בעדות מהימנה. מכל מקום, יש להטיל ספק אם סיפור המעשה הוא דמיוני או שהוא אכן סיפור היסטורי. ברם, גם אם הוא דמיוני, ניסוחו משקף את החזון של חכמים ואת החברה שהיו רוצים להקים.
כל המקרים שהובאו כאן דומים למשנתנו, אך אינם זהים לה. בכולם מדובר בנושאים שאינם הלכה למעשה, אלא בטלו מעולם ההלכה. דיני נפשות נלקחו מידי הרשויות היהודיות לפני החורבן, ואף דין סוטה בטל לאחר החורבן, וכנראה גם לפניו.<sup class="footnote-marker">53</sup><i class="footnote">ראו במבוא.</i> חז"ל יכולים היו לתבוע לעצמם עמדות כוח בנושא שלא היה בר תוקף ממשי ולהציג עצמם כאחראים ובעלי עמדות כוח בתחומים אלו. בדרך כלל לנטילת אחריות חברתית גם "מחיר חברתי", שכן היא מעמידה את החכם בעמדת תיווך בין משפחת האישה למשפחת הבעל. ברם, במקרה זה התפקיד הוא הצהרתי בלבד, וממילא אין לו "מחיר חברתי".
בבבלי מופיעים שני תלמידי החכמים גם בעוד שני מעשים. התלמוד מספר שעל הכוהן הגדול בערב יום הכיפורים שומרים ומדריכים שני תלמידי חכמים (יומא ד ע"א). במשנה מדובר בסתם "זקנים" המלמדים את הכוהן הגדול (יומא פ"א מ"ג). כאן הפך, אפוא, המונח "שני תלמידי חכמים" למושג ספרותי המחליף את בית הדין או "זקנים" סתם. כן מספר התלמוד על שני תלמידי חכמים ששלח רבי לבבל כדי "לדכא" את ניסיון המרידה של חנניה בן אחי רבי יהושע שניסה לקדש חודשים ולעבר שנים בבבל. במקבילה הארץ־ישראלית מדובר על שליחת איגרות<sup class="footnote-marker">54</sup><i class="footnote">ירושלמי, סנהדרין פ"א ה"ב, יט ע"ט; נדרים פ"ו ה"ח, מ ע"א; בבלי, ברכות סג ע"א.</i>; בפועל נשלחו האיגרות בידי שני תלמידי חכמים, אך הבבלי כבר מכיר את שני תלמידי החכמים כמושג ומונח לפיקוח פעיל מצד שכבת החכמים, או ההנהגה של חכמי ארץ ישראל.
תלמידי חכמים המנהלים טקס דתי מופיעים גם בבבלי במעמד הגיור. שם הם מודיעים לגר את מקצת המצוות ומפקחים על הטבילה (יבמות מז ע"ב). בתקופת התנאים נתפס הגיור כמעמד פרטי, אדם מקבל עליו עול מצוות בינו לבין עצמו. בבבל בימי האמוראים נשמעת התביעה שהגיור יהיה בבית דין (בבלי, יבמות מו ע"ב), אבל שני תלמידי החכמים נדרשים לא להכרעת הדין אלא לפיקוח על קיום המצווה או להאדרת הטקס, ושני הנימוקים חד הם.
עדות מרתקת נוספת למעמדם של שני תלמידי החכמים במעמד ציבורי היא תפילות הודאה שאדם נושא על ישועתו:
תמן תנינן ארבעה צריכין להודות, ואלו הן הולכי מדברות... ומי שהיה בבית האסורין ויצא... ומי שחלה ונתרפא... יורדי הים... אמר רבי יהודה וצריכים להתוודות בעשרה בצבור, שנאמר וירוממוהו בקהל עם, וצריכין להיות מהן שני תלמידי חכמים, שנאמר ובמושב זקנים יהללוהו (מדרש תהילים, קז ה, עמ' 463-462; בבלי, ברכות נד ע"ב<sup class="footnote-marker">55</sup><i class="footnote">בבבלי שם מתנהל דיון על הדרשה.</i>).
תפילה בציבור היא בנוכחות שני תלמידי חכמים המעניקים למעמד הדרת כבוד. המדרש התלמודי מעלה בזיכרוננו מעמד אבל שבו מתפאר האב בכך שבלוויה השתתפו שליחים ותלמידי חכמים.<sup class="footnote-marker">56</sup><i class="footnote">פרי, כתובות, מס' 611.</i>
כל אלו מקורות אמוראיים המוכיחים שבתקופה זו נוכחות "שני תלמידי חכמים" כבר הפכה למרכיב טקסי ידוע. במקורות התנאיים העדויות מצומצמות יותר. האחת היא התוספתא למשנת אהלות (פי"ח מ"ה) שציטטנו, וכן בהמשך התוספתא שם: "מצא שדה מצויינת ואין ידוע מה טיבה, אם יש בה אילן בידוע שנחרש קבר בתוכה, אין בה אילן בידוע שאבד קבר בתוכה.<sup class="footnote-marker">57</sup><i class="footnote">ברייתא זו צוטטה לעיל בפירושנו למשניות ב-ג.</i> אמר רבי יהודה במה דברים אמורים בזמן שיש זקן אחד או תלמיד חכם אחד, שאין כל אדם בקיעין בכך" (פי"ז הי"ב, עמ' 616). אם כן הנתונים ידועים, אבל נדרשת ההכרעה האישית של תלמיד חכם. הכרעה דומה אינה נדרשת בבעיות משפטיות סבוכות. על השאלה האם מלאכה מסוימת מותרת בשבת צריך האדם לענות בעצמו. הוא רשאי לשאול את הזקן, אך אינו חייב בכך. ואילו כאן, בבעיה עובדתית פשוטה, נדרשת הכרעה אישית של הזקן, ואנו מוסיפים: "הכרעה טקסית" שלו.
מקרה דומה מסופר בתוספתא מקוואות: "אמר רבי יהודה מעשה במקום שבין אושה לשפרעם ושל שפרעם היה והיה רבי דוסא משיב עליה שני תלמידי חכמים כדי שיהיו בו המים ארבעים סאה" (פ"ו ה"ב, עמ' 658). גם כאן מופיעים שני תלמידי חכמים, אם כי כאן אין זה טקס אלא שמירה על טהרת מקווה שכמות המים שבו הייתה גבולית.<sup class="footnote-marker">58</sup><i class="footnote">שתי העדויות הללו על פעילותם של שני תלמידי החכמים מופיעות רק בתוספתא ובפי רבי יהודה.</i>
שני תלמידי חכמים הם אפוא סימן למעמד טקסי, מעמד זה מתחיל בתקופת התנאים ומתרחב בימי האמוראים בכלל, ובמיוחד בבבל. בכך לא מיצינו את שאלת מקומם של חכמים במעמדות ציבוריים וכמפקחים על שמירת ההלכה והכרעתה. את מלוא התמונה הצגנו במקום אחר.<sup class="footnote-marker">59</sup><i class="footnote">ראו ספראי וספראי, תפקידי ציבור.</i>
בתלמוד הבבלי נאמר שאם היו פרוצים יש צורך בעשרה כדי ללוותה, ומעשה שהביאוה עשרה איש "במטה",<sup class="footnote-marker">60</sup><i class="footnote">אפשר שהכוונה שהביאוה לקבורה ועשו בה מעשה מכוער.</i> כלומר נשואה במיטה, כראוי לבנות עשירים (ז ע"א; קידושין פ ע"ב). ספק אם מדובר בסוטה, או בסתם ליווי של אישה.
<b>רבי יהודה אומר בעלה נאמן עליה</b> – לדעת רבי יהודה הבעל נאמן על ליוויה, שכן הוא נאמן עליה בחיי הנישואין לכל דבר. בתוספתא: "בעלה נאמן עליה מקל וחומר ומה נדה שחייבין על ביאתה כרת בעלה נאמן עליה, סוטה שאין חייבין על ביאתה כרת אינו דין שיהא בעלה נאמן עליה" (פ"א ה"ב; ירושלמי, טז ע"ד; בבלי, ז ע"א), וחכמים דוחים את הקל וחומר מנימוקים טכניים. קל וחומר זה עוסק רק בהיבט צר של התופעה. הנידה היא איסור חמור מהתורה השייך לשגרת הנישואים, והסוטה היא מצב מיוחד וחריג של ספק, של בני זוג העומדים יחדיו למבחן בפני בורא עולם. חכמים אומרים זאת במעודן: "בנדה שיש לזה התר אחר איסורה" (שם שם), אך כאמור הקל וחומר כלל אינו תקף. בהמשך התוספתא מובא טיעון נוסף לשיטת רבי יהודה: "רבי יוסה אומר הכתוב האמינו עליה, דכתיב 'והביא האיש את אשתו אל הכהן' " (פ"א ה"ג). בירושלמי מובאים דברי התוספתא בהדגשה שזו גזרת הכתוב (טז ע"ד). הבבלי מפשר בין שתי העמדות במשנה. הוא מביא את דרשתו ודעתו של רבי יהודה ומוסיף: "אבל אמרו חכמים מוסרין לו שני תלמידי חכמים..." (ז ע"א). אם כן כל המשנה היא דברי רבי יהודה, ותנא קמא החולק מוצג כאילו היה שלב מתקדם יותר של תקנת חכמים. דומה שזה ניסיון לפשר בין הדעות שלכל אחת נימוק בר תוקף.
כאמור, במשנתנו ארבעה רבדים כרונולוגיים של עריכה:
א משנה א, הכלל העקרוני.
ב משנה ב מסבירה את משנה א.
ג משנה ג והברייתא בדבר זמן טומאה מסבירות משפט ממשנה ב. הברייתא היא מדור יבנה.
ד סוף משנה ד מסביר את המשפט הראשון של משנה ג, והיא מדור אושא, ושייכת לסגנון המיוחד של המשניות המתארות זיכרונות מימי המקדש.<sup class="footnote-marker">61</sup><i class="footnote">ראו במבוא בקצרה, ובהרחבה במבוא למסכת ביכורים.</i>
בית הדין המקומי מוצג במשנתנו כגוף ביצועי שאינו רשאי לשקול את הטענות, אלא רק לארגן את העלאת הסוטה ובעלה לירושלים. בשאלה האם היה לו גם תפקיד שיפוטי נעסוק במשנה הבאה.

Mishnah 4

משנה זו מתקשרת לקודמתה, לתיאור העלאת הסוטה לירושלים, כלומר היא כבר הכירה את סוף המשנה הקודמת או שנשנתה יחד עִמה. המשנה ערוכה בסגנון הסיפורי הרגיל במשניות המתארות את מעמדות המקדש.
<b>היו מעלין אותה לבית דין הגדול שבירושלם – </b>בתורה נזכר רק שמביאים את האישה אל הכוהן: "והביא האיש את אשתו אל הכהן" (במדבר ה', טו). הכוהן הוא המטפל בנושא. הבאת האישה לבית הדין היא חידוש. אין זה חידוש שחידשו חכמים, כאמור במבוא הדבר מופיע גם בפילון. מכל מקום, עצם שילוב בית הדין מבטא תהליך של מיסוד מעמד הסוטה, כפי שהראינו לעיל (פ"א מ"א-מ"ב). ניכר שחכמים עשו מאמץ לשלב את עצמם בתהליך, ובמבוא הרחבנו בכך. אי אפשר לדעת האם שילובם של חכמים התחולל בפועל כבר בימי בית שני, או שמא זו תפיסתם של חכמים כפי שעוצבה מאוחר יותר, לאחר החורבן, וכאשר כבר לא נהגה מצוות סוטה למעשה.
בית הדין הגדול בירושלים הוא מוסד שעליו איננו יודעים רבות, ושקיומו ופעולותיו עוררו מחלוקת ארוכת שנים במחקר. ספרות חז"ל מתארת תמונה שלמה של מבנה היררכי ברור. בכל יישוב היה בית דין קטן של שלושה אנשים. בנוסף לכך היה בית דין, מעין בית דין "מחוזי", של עשרים ושלושה דיינים, ובפסגת השיפוט בית הדין הגדול בירושלים, הוא הסנהדרין, ובו שבעים ואחד אנשים. במחקר ניטשת מחלוקת מסועפת עד כמה משקף תיאור זה מציאות היסטורית בתקופה כלשהי, ואם כן באיזו תקופה נהג מבנה זה. במקרה זה בית הדין הגדול בא בניגוד ל"בית דין שבאותו מקום".<sup class="footnote-marker">62</sup><i class="footnote">רוזן־צבי, טקס, עמ' 53. לדעתו זו עדות לכך שהתיאור איננו היסטורי. בנקודה זו אנו חולקים. אפשר באמת שזה מרכיב ספרותי בלבד, אך עצם הגדרת הניסוח כספרותי אינה מחייבת שאין כאן היסטוריה. אפשר שהיה זה בית דין כלשהו אחר שפעל בזיקה למקדש (מועצת המקדש, בית דין של המקדש, בית דין של כוהנים או גוף דומה אחר).</i> אם כן, ייתכן שאפילו עורך המשנה לא התכוון לסנהדרין אלא לבית דין כלשהו בירושלים, או בזיקה למקדש.
מכל מקום, אין הכרח לשער שכל המשנה בלתי מציאותית, שכן על הבירור בבית הדין מספר גם פילון.
במשנה לא ברור מהם תפקידי בית הדין הגדול. נזכר רק שהם מאיימים עליה (בהמשך), וכאילו אין להם תפקיד שיפוטי.<sup class="footnote-marker">63</sup><i class="footnote">בכך עסק רוזן־צבי בסדרת בירורים. ראו טקס, עמ' 52 ואילך.</i> תמונה זו הולמת את ההסבר שכל התיאור הוא מאוחר ואידאולוגי בלבד (ללא רקע רֵאלי). ברם, כבר פילון מזכיר את בית הדין, ומסביר שהוא מברר את התביעה. עדיין אנו סבורים שמי שעיצב את דיני סוטה הפנים לתוך המסגרת המקראית את הממסד, או הציבור, כגורם מרכזי, והממסד אינו מסתפק בשילובו בטקס אלא מעמיד את עצמו כמוקד ההכרעה. הכוהן מנהל טקס, ואילו בית הדין מחליט. בהמשך נדון בדרשה הטקסית הנאמרת לסוטה ונראה שבכל המקבילות למעמד זה (דיני נפשות וקידוש החודש) בית הדין (הממסד) מקיים לא רק טקס אלא גם בירור משפטי, או בעיקר בירור משפטי. אדרבה, לעורכים היה ברור שהופעה בבית דין משמעה בירור משפטי, והם רק עסקו בתוספות הטקסיות לבירור.<sup class="footnote-marker">64</sup><i class="footnote">לדעת ביכלר את האיומים השמיע הכוהן הגדול (ביכלר, הסנהדרין, עמ' 51). אלון (מחקרים ב, עמ' 92) ואלבק בפירושו הסבירו כמשנתנו. אלון מסתמך בבירור על משנתנו.</i> אין לנו ספק שזה פירושה הברור של המשנה. במקרה זה לפנינו דקדוק יתר של החוקרים בלשון המשנה, ובפן המתודולוגי נעסוק בסוף משנה זו.
כך גם בדין זקן ממרא:
אין ממיתין אותו לא בבית דין שבעירו, ולא בבית דין שביבנה אלא מעלין אותו לבית דין הגדול שבירושלים. ומשמרין אותו עד הרגל, וממיתין אותו ברגל, שנאמר 'וכל העם ישמעו ויראו ולא יזידון עוד', דברי רבי עקיבא. רבי יהודה אומר: אין מענין את דינו של זה, אלא ממיתין אותו מיד. וכותבין ושולחין שלוחים בכל המקומות איש פלוני בן איש פלוני נתחייב מיתה בבית דין (משנה, סנהדרין פי"א מ"ד).
לדעת חוקרים אחרים זו ראיה שבית הדין משמש רק לטקס.<sup class="footnote-marker">65</sup><i class="footnote">רוזן־צבי, טקס, עמ' 55.</i> אנו מתקשים להאמין שפעילות כה מרכזית תגיע לבית הדין הגדול ובית הדין הגדול לא יפתח את הדיון מחדש ויאפשר לנאשם להתגונן, ולאחרים להאשימו. תפיסה כזאת מנוגדת לכל היגיון בירוקרטי. לא כך נוהגים מוסדות מרכזיים, בוודאי לא בעניין כה חשוב של הריגת אחד מבני הקבוצה של החכמים. איננו טוענים שיש כאן זיכרון היסטורי כלשהו. ספק רב אם דין זקן ממרא הופעל, ונדון בכך בפירושנו שם. אבל גם אם זה תיאור תאורטי ברור לנו שלפי רבי עקיבא בית הדין הגדול לא מילא רק תפקיד טקסי.
<b>ומאיימים עליה כדרך שהן מאיימים על עידי נפשות</b> – על עדים המעידים שפלוני הרג את הנפש היו "מאיימים", כדברי המשנה בסנהדרין (פ"ג מ"ו). לא נאמר שם מה היה תוכן האיום, והמשנה ממשיכה בתיאור חקירת העדים. המשנה מסבירה את אותו "איום":
כיצד מאיימין את העדים על עדי נפשות? היו מכניסין אותן ומאיימין עליהן: שמא תאמרו מאומד, ומשמועה, עד מפי עד, ומפי אדם נאמן שמענו. או שמא אי אתם יודעין שסופינו לבדוק אתכם בדרישה ובחקירה? הוו יודעין שלא כדיני ממונות דיני נפשות. דיני ממונות אדם נותן ממון ומתכפר לו, דיני נפשות דמו ודם זרעיותיו תלוין בו עד סוף העולם. שכן מצינו בקין שהרג את אחיו. שנאמר (בראשית ד' י) דמי אחיך צועקים. אינו אומר דם אחיך, אלא דמי אחיך, דמו ודם זרעיותיו. דבר אחר דמי אחיך, שהיה דמו מושלך על העצים ועל האבנים. לפיכך נברא אדם יחידי, ללמדך שכל המאבד נפש אחת מישראל מעלה עליו הכתוב כאילו איבד עולם מלא. וכל המקיים נפש אחת מישראל, מעלה עליו הכתוב כאילו קיים עולם מלא. ומפני שלום הבריות, שלא יאמר אדם לחבירו, אבא גדול מאביך. ושלא יהו מינין אומרים הרבה רשויות בשמים, ולהגיד גדולתו של הקדוש ברוך הוא. שאדם טובע כמה מטבעות בחותם אחד וכולן דומין זה לזה, ומלך מלכי המלכים הקדוש ברוך הוא טבע כל אדם בחותמו של אדם הראשון, ואין אחד מהן דומה לחבירו. לפיכך כל אחד ואחד חייב לומר בשבילי נברא העולם. ושמא תאמרו מה לנו ולצרה הזאת? והלא כבר נאמר 'והוא עד או ראה או ידע, אם לא יגיד' וגומר, ושמא תאמרו מה לנו לחוב בדמו של זה? והלא כבר נאמר "באבוד רשעים רנה'" (סנהדרין פ"ד מ"ה; מדרש תנאים דברים י"ז ו, עמ' 101).
ספק רב אם דברים אלו משנה הם, שכן בירושלמי ובבבלי מובאת ברייתא ארוכה שאינה מוסיפה הרבה על הדברים במשנה (ירושלמי, פ"ד ה"ה, כב ע"א; בבלי, לז ע"א). לפיכך ייתכן שלפנינו ברייתא שחדרה למשנה. מכל מקום, ה"איום" ברור. למעשה זו דרשה בדבר חשיבות העדות והסכנה שבעדות שקר. איום על העדים יש גם בעדות החודש (בבלי, ראש השנה כ ע"א), וגם שם מן הסתם היה ה"איום" דרשה על חשיבות קידוש החודשים או עיבור השנים.
ה"איום" מתחיל למעשה בדרשה, אשר כדרך הדרשות סוטה מהנושא והדרשן מתיר לעצמו "לשוטט" ברחבי עולם המחשבה של חז"ל. אגב האיום אנו שומעים על החובה להציל נפש מישראל, והתנגדות למינים הטוענים "שתי רשויות הן" (מכילתא דרבי ישמעאל, יתרו, מסכתא דבחדש, ה; מכילתא דרבי שמעון בר יוחאי, טו ה; בבלי, ברכות לג ע"ב, לעניין אחר).<sup class="footnote-marker">66</sup><i class="footnote">הכוונה למאמיני הדת הפרסית הזורואסטרית שהאמינו שהעולם נשלט על ידי אל טוב ואל רע. בספרות קומרן יש ביטוי לתפיסה זו, ומן הסתם נגדם מכוונת הדרשה.</i> הדרשה נקראת "איום" משום שבהמשכה נכללים גם דברי איום.<sup class="footnote-marker">67</sup><i class="footnote">בכך אנו עונים על השאלה איזה איום יש כאן, הרי הדרשה מתחילה בזכות. אך מבנה הדרשה הקדום הוא שמתחילים בעניין רחוק ומגיעים בסוף לנקודה המרכזית. לכן האיום הוא בסוף. דברי האיום הם העיקר. ראו רוזן־צבי, טקס, עמ' 56 ואילך.</i>
קשה להניח ששלושת דברי האיום נוצרו בכל מקום לגופו; ניכרת כאן מסורת ספרותית זהה. אפשר שהמודל לשלושת התיאורים הוא דברי איום אמִתיים שנאמרו בבית הדין הקהילתי בימי תנאים והועברו לכל שלושת ההקשרים שתיארנו. מכל מקום, המשנה מדגישה שמאיימים עליה כדרך שמאיימים על עדי נפשות, כלומר שמבנה הדרשה שאוב או מועבר ממסגרת דיני נפשות. מכל מקום בימי תנאים גם דין סוטה בטל, גם דיני נפשות בטלו, ורק בית הדין של קידוש החודש פעל, ואולי זה הרקע הרֵאלי לשלוש היחידות הללו. אפשר גם שזו מסורת ספרותית מלאכותית שאין לה בסיס מציאותי. אלא שהשאלה האם באיזה מקום שהוא נהגו למעשה דברי איום אלו חשובה פחות. מבחינתנו, יהא הרקע ההיסטורי אשר יהא, חשובה העובדה שהסגנון והמבנה של הדרשה כאן שאובים ממשנת סנהדרין. גם הביטוי "פותח בזכות" שבספרי (במדבר יב) מושפע ממשנת סנהדרין, כפי שנראה להלן.
<b>ואומר לה ביתי הרבה יין עושה – </b>הכהן מנסה להמעיט כביכול מחומרת החטא וליצור מצג כאילו חטאה נסלח ומתגמד לעומת החשש שיתברר מפני שתיית המים המרים. לשאלה עד כמה מצג זה אמִתי נחזור להלן. משנתנו ורוב עדי הנוסח גורסים "ואומר", בווי"ו. אם היא וי"ו החיבור הרי שזו תוספת לאיום. אבל ב־<b>ג5</b>, <b>גט</b>, <b>י</b>, <b>מ</b> בלא וי"ו החיבור, ומשמע שמילים אלו הן הן האיום עצמו. ברם, פרשנות זו מוטעית. וי"ו בראשית משפט או עניין (ואף בראש משנה או פרק משניות) היא תופעה תדירה, ואינה אלא להדגשה. השאלה האם אלו הם דברי האיום או לא אינה קשורה, אפוא, לנוסחה.
משנתנו גורסת ביחיד, "אומר", כלומר הכוהן אומר, והדבר מבליט עד כמה אין לבית הדין הגדול תפקיד של ממש. אבל בעדי נוסח אחרים<sup class="footnote-marker">68</sup><i class="footnote">ג8, ג12, ד, ט, א2, הפ, ז, ת, ג10, ן.</i> בלשון רבים: "אומרין", "אומרים" וכו', או שהמילה מקוצרת (אומ'). נראה שזהו תיקון במטרה לתת לבית הדין תפקיד: הם אלו האומרים לסוטה.
<b>הרבה שחוק עושה</b> – למונח "שחוק" משמעויות שונות. לעתים זה סתם המונח לתיאור שמחה, בדיחות הדעת, בניגוד לבכי (תהלים קכ"ו, ב; איוב ח', כא; קהלת ג', ד), ובמקביל ל"קלות ראש" (תוספתא, ברכות פ"ג הכ"א; משנה, אבות פ"ג מי"ג). השחוק הוא גם הכינוי למשחק הילדים בחגב מת או בגרעינים.<sup class="footnote-marker">69</sup><i class="footnote">בבלי, שבת צ ע"ב; שמחות דרבי חייא, פ"ג ה"ה, עמ' 222; משנה, שבת פ"ט מ"ז.</i> אך לעתים "שחוק" הוא גם המונח לעבירה על דיני עריות. אין הכוונה רק לעבירה עצמה,<sup class="footnote-marker">70</sup><i class="footnote">לעתים גם המעשה עצמו הוא בבחינת "שחוק", כגון שמות רבה פרשה ל כא; תוספתא, פ"ו ה"ו.</i> אלא לאווירה העלולה להוביל לכיעור, ובמשמעות זו מופיע המונח במשנתנו. במשנת דמאי נתבעת התרחקות מ"שחוק" כסממן לחבר (פ"ב מ"ג). לעתים המשמעויות מעורבות, בבחינת: "שחוק וקלות ראש מרגילין לערוה" (משנה, אבות פ"ג מי"ג); "אל תבוא לידי שחוק שלא תבוא לעבירה" (אבות דרבי נתן, נו"ב פל"ג, עמ' 72). בקטע זה רשימת עבירות: אכילה עם כהן עם הארץ, נדרים,<sup class="footnote-marker">71</sup><i class="footnote">בקטע שבידינו באבות דרבי נתן נאמר לא להרבות בשבועות שמא יבוא לנדרים, ודומה שצריך להיות ההפך, לא לנדור שמא ימעל בשבועות, כמו באבות דרבי נתן, נו"א פכ"ו, עמ' 82; כלה רבתי, פ"ג הי"ט, עמ' 243; מסכת גרים פ"א ה"ה, עמ' 70.</i> הימנעות מכניסה למצב של ספק ושחוק. נראה, אפוא, שהרשימה שם, המיוחסת לרבי עקיבא, גובשה בעקבות משנת דמאי, או שמשנת דמאי גובשה בעקבות המימרה שהשתמרה באבות דרבי נתן. על כל פנים, יש קשר בין שתי המסורות, וזה מעין גילוי דעת מה משמעות השחוק אצלנו. דומה שכאן הכוונה לבדיחות וקלות ראש העלולים להביא להתנהגות לא מכובדת, ולא מעבר לכך. החבר נדרש, אפוא, להתנהגות מכובדת, בבחינת "סייג לכבוש שלא לשחוק".<sup class="footnote-marker">72</sup><i class="footnote">אבות דרבי נתן, נו"ב פל"ג, עמ' 71; נו"א פכ"ו, עמ' 82.</i> אם כן, השחוק הוא התנהגות לא נאותה אך אינו חטא של ממש, והסוטה יכולה להתגונן בטענה ש"השחוק עשה" ונגררה לחטא.
בית הדין שבמשנה אינו פוסק ואינו מברר אלא רק משמש לכאורה בימה להצהרה. אם מתבוננים רק במשנה שלנו, ובתוספתא שלנו, הרי שזו מסקנתן. אלא שיש לראות את הדברים בהכללה, מנקודת מבט של שלושת האיומים (סוטה, דיני נפשות וקידוש החודש). בשני האחרונים בית הדין בוודאי עסק בבירור, אלא שהמשנה שימרה רק את ההצהרה ולא את החקירה והדרישה המפורטות. במשנת סנהדרין הדבר בולט. קודם המשנה סודרת את סדרי הדיון (פ"ד מ"א), היא מסבירה את ה"איום" (פ"ד מ"ה), וממשיכה בסדרי החקירה (פ"ה מ"א). ברור שאין לקרוא את משנה ה לבדה. יתר על כן, בתוספתא שם קובעת הברייתא: "כיזה צד הן דנין? הדיינין יושבים, ובעלי דינין עומדין לפניהם. וכל התובע את חבירו, הוא פותח ראשון. ואם יש עדים מכניסין אותו, ומאיימין עליהן, ומוציאין אותן לחוץ, ומשיירין את הגדול שבהם ושומעין דבריו" (סנהדרין פ"ו ה"ג, עמ' 424). אם כן, ברור שהאיום הוא דרשה בפתיחת הדיון.<sup class="footnote-marker">73</sup><i class="footnote">בשאלה של מקום הדרשה עסקו רבים, ראו דיוננו במילים "בית הדין הגדול".</i>
הדרשה פותחת ב"זכות", כלומר באפשרות שהיא אשמה פחות (להלן נברר מה משמעותה). ההגדרה שזו הזכות היא רק בספרי במדבר פיסקא יב (עמ' 14). ברור שהמשפט לקוח שוב מסנהדרין, ששם נאמר שבדיני נפשות "פותחין בזכות" (פ"ד מ"א).<sup class="footnote-marker">74</sup><i class="footnote">ראו ברויאר, טכס. לדעתו בימי התנאים "פתח" הוא רק במשמעות של גילה (מצא). לא נעסוק בשאלה זו, אלא שבמקרה שלנו הפתח הוא העברה בלבד מסדרי הדיון בדיני נפשות. משם הועבר לתיאור הדרשה בספרי, ואצלנו הוא פתיחה של ממש. כעין זה רוזן־צבי, טקס, עמ' 63.</i> אלא שהבדל גדול בין השניים. בספרי הכוונה למרכיב הדרשה, שפותחים באפשרות החמורה פחות, ואילו בדיני נפשות (משנת סנהדרין) הכוונה שהדיון מתחיל בטיעונים לזכות הנאשם.<sup class="footnote-marker">75</sup><i class="footnote">אבנר, עריכה, עמ' 136-134; רוזן־צבי, טקס, עמ' 57.</i> נראה, אפוא, שגם המונח הזה הועבר מדיני נפשות, ובמקרה זה ההעברה של הספרי אינה מדויקת. כלומר מחבר הספרי, שהכיר את משנתנו, הפנים בתוכה את משנת סנהדרין.
<b>הרבה ילדות עושה</b> – המשנה מרמזת לאפשרות שהאישה היא צעירה, והילדות נקשרת להתנהגות מופקרת.<b> הרבה שכנים הרעים עושים</b> – כל ההסברים הללו באים למעט מכובד החטא ולהציגו כהיגררות תמימה. הכהן כאילו מציע לאישה עילות לכך שחטאה איננו כה חמור, מעין דרך לאישה לשמור על כבודה למרות הכשלון (החטא). <b>אל תעשי לשמו הגדול שניכתב בקדושה שימחה על המים</b> – המשנה מבטאת את התפיסה ששמו הגדול, אולי השם המפורש, הוא בעל קדושה עצמית, והאפשרות שיימחה במים היא עוון כבד ביותר.
קדושתו של השם הובילה להלכות של חכמים האוסרות הזכרת שם שמים לבטלה או ברכה לבטלה. הביטוי "שם שמים לבטלה" מופיע במדרש תנאים ובירושלמי, אך משמעותו שם מצומצמת. במדרש התנאים הוא מכוון לכך שלא יאמר אדם "לה' עולה" אלא "עולה לה' ", כדי ששם ה' ייזכר על הקרבן ולא סתם (ספרי ויקרא, דבורא דנדבה, פרשה ב ה"ד, ד ע"ג). בירושלמי "שם שמים לבטלה" הוא הזכרת ה' בלא להוסיף אחריו דברי תהילה לבורא עולם (ברכות פ"ו ה"א, ו ע"א). אבל בתלמוד הבבלי משמעות מחודשת למונח, שלא ייזכר שם שמים אלא בשעת צורך חשוב או לשם מצווה.<sup class="footnote-marker">76</sup><i class="footnote">בבלי, ט ע"ב; מגילה ג ע"א; סנהדרין מד ע"א; תמורה ג ע"ב - ד ע"א; נדרים ח ע"ב ועוד.</i> הבבלי משתמש במונח כדי להסביר מדוע אין לנדור ומדוע אין להישבע לשווא, וקל וחומר שאין להישבע לשקר. מעניין לעקוב אחר היחס לשם בקמֵעות. מצד אחד ראו כותבי הקמעות בַשם כוח פועל עצמאי המסוגל לחולל נסים, ומצד שני כתבו אותו ללא הסתייגות בכל קמע פעמים מספר. מכל מקום, היחס להוצאת שם שמיים לבטלה השפיע על יחסם של חכמים לתרבות הנדרים, השבועות והקמעות. ההסתייגות משימוש בשם מופיעה, כאמור, כבר במשנתנו, אך כאן הוא משמש במשמעות פיזית, השם נכתב ונמחק, ולא במשמעות וירטואלית של אמירת השם ללא צורך מצווה. היחס לאמירת השם לשווא השפיעה בתחום נוסף, והוא המונח "ברכה לבטלה" המופיע רק בספרות הגאונים.
ניכר במשנה שחכמים חוששים מההשקיה עצמה. היא תתבצע רק באין ברירה. המשנה גם רומזת למה מנסים חכמים להימנע מההשקיה עצמה: החשש הוא שמא תהיה בדבר פגיעה בשם המקודש. או ליתר דיוק פגיעה בשמו ודאי תהיה, אלא שהיא מוצדקת רק בנסיבות המיוחדות. אם אפשר להימנע מכך (במקרה של ודאות שהיא חטאה, או ודאות שהיא חפה מפשע), רצוי להימנע. חוקרים הדגישו מרכיבים אחרים או נוספים, כגון הצלתה מעונש מוגזם (מוות, שכן אם תודה תגורש, אך לא תיהרג), או התקווה שהאיום יגרום לה להודות, ובעצם זו מטרת הטקס. לדעתנו הדברים אמורים במפורש במשנה, והם הגיוניים לאור דרכם של חז"ל ועולמם הרוחני, לפיכך אין טעם לנחש טעמים נוספים.<sup class="footnote-marker">77</sup><i class="footnote">כך אלון, מחקרים א, עמ' 92; רוזן־צבי, טקס, עמ' 64 ואילך; ליברמן, תוספתא כפשוטה, עמ' 615.</i> אמנם ייתכן שהאיום נועד רק להפחדת האישה, אך כאמור החשש "אמִתי" וסביר.
<b>ואומרין לפניה דברין שאינה כדיי לשומען היא וכל משפחת בית אביה</b> – כאן נרמזים דברי איום של ממש שעורך המשנה רומז אליהם ונמנע מלפרטם. מן הסתם אלו איומים במוות ובעונש משמיים שיוטל עליה ועל בית אביה.
דברי ההטפה של הכוהן אינם מבטאים פיוס וסלחנות לחטא. אם האישה תודה היא תגורש, והמעשה שעשתה ראוי לעונש מוות. אולי העונש לא יבוצע על ידי בית דין, שכן חסרה עדות נוספת שהיא תנאי להוצאה להורג (אין אדם נהרג על בסיס הודאתו), אבל אין במשנה ניסיון אמִתי להמעיט מחומרת החטא. לאמִתו של דבר אם תודה האישה בחטא תחסוך לעצמה את הביזוי שבשתיית המים המאררים, אך כנגד זה תגורש מבית בעלה ותהיה חשופה לדיראון בעירה ובמשפחתה. לעומת זאת שתיית המים מותירה לה סיכוי של ממש. אפילו לפי השקפת חכמים יש סיכוי שזכויותיה יגנו עליה. דברי השכנוע מוצגים כאילו מנקודת מבטה של האישה, אבל הם מייצגים את הממסד הדתי שעבורו מחיית השם הקדוש במים המאררים היא הנזק הגדול ביותר.
הכוהן מפתה את האישה להתוודות, אחרת יימחה שמו הגדול. ההתנהגות היא כאילו כבר הוכחה אשמת האישה, וברור שהיא עשתה את מה שהואשמה בו. רק בתוספתא, למען האיזון, תעלה האפשרות שהיא זכאית: "וכדרך שמאיימין עליה בית דין שתחזור בה, כך מאיימין עליה שלא תחזור בה. אומר לה בתי, אם ברור לך הדבר שטהורה את, עמדי על בורייך ושתי. שאין המים הללו דומין אלא לסם יבש שנתון על גבי בשר חי ואין מזיקו, ולכשמוצא שם מכה מחלחל ויורד" (תוספתא, פ"א ה"ו; ירושלמי, טז ע"ד; בבלי, ז ע"ב). לעיל הציגה המשנה מקרה שבו האישה אומרת "טהורה אני" ומסרבת לשתות. הפחד מפני מחיית השם היה גדול, והאווירה סביב המעמד היה בה הרבה יותר משמץ של איום. החשש שהאישה תודה במה שלא עשתה היה גדול. אמנם חכמים מנסים גם לעודד את האישה לעמוד "על בורייה", אך האווירה הכללית לא הקלה על החלטה בכיוון זה.
בספרי מובאים אותם דברים, אלא שהם מוצגים בתור דרשה לפסוק "אם לא שכב איש אֹתך" (במדבר ה יט): "מלמד שפותח לה בזכות, אומר לה הרבה יין עושה וכו' " (ספרי דברים פיסקא יב, עמ' 18). ה"זכות" אינה האפשרות שהיא טהורה, אלא שחטאה אינו כה חמור. לעומת זאת רבי ישמעאל שם אומר שה"זכות" היא דברי העידוד לאישה החפה מפשע שלא תפחד מהמבחן: "המים המאררים למה הם דומים לסם יבש...".
אבל הבבלי (ז ע"ב) מפרש שהכוהן דורש לפניה "דברים של הגדה ומעשים שאירעו בכתובים הראשונים", בפרשיות התנ"ך על אבות האומה שחטאו והודו בחטאם, כמעשי ראובן ויהודה. יסוד הדברים בדרשת הספרי (במדבר, פי"ב, עמ' 18). קשה להניח שלִבה של הסוטה היה פתוח לדרשות למדניות אלו, ואין זאת אלא ביטוי לאווירה בבית המדרש המאוחר, כשם שבמשנת סנהדרין שציטטנו משולבות דרשות המסתעפות מהדרשה המאיימת על העדים.
הביטוי "כתובים ראשונים" הוא יחידאי, ומופיע במקורות רק בהקשר זה. "כתובים" הם בדרך כלל מינוח לחלק האחרון של התנ"ך, אך מן הסתם לא בכך מדובר. אפשר שהמילים רומזות גם למעשים נוספים שלא השתמרו בתנ"ך אלא בזיכרון הלאומי, כגון פיתוח של סיפור בת שבע שלמעשה נאפה, או תמר, דינה וכיוצא באלו נשים שניתן להאשימן בניאוף בנסיבות שאולי היום היו מוגדרות כמקלות, אך ניתנות להתפרש גם לכל כיוון אחר.
כפי שאמרנו, הדרשה מוגדרת בספרי כ"פותחין בזכות". במקרה שלנו שני פירושים אפשריים לזכות. הראשון הוא שהם דברי עידוד לה והבטחה לשכר אם לא חטאה. מרכיב זה מופיע בתוספתא למשנתנו, כהמשך לדרשה (להלן). ההסבר השני הוא שהם העלאת טיעונים "מקלים" הממעטים מעט (מעט מאוד) מחומרת המעשה האיום ("הרבה יין עושה" וכו'), ולמעשה הם בבחינת פיתוי לאישה שלא תמשיך להכחיש את חטאה. הבדל תהומי משתרע בין שתי הפרשנויות הללו. לפי הפירוש הראשון "פותחין בזכות" הוא כמו במשפט רגיל, ולפי הפירוש השני ה"זכות" מצומצמת ביותר. הפירוש השני כמעט אינו מותיר פתח תקווה לזיכוי האישה, ולכל היותר יש לה סיכוי לטעון להקלת העונש. המשנה ומקבילותיה אינן מזכירות את המשמעות הראשונה. מבחינתן ברור שהאישה אשמה, לכל היותר בנסיבות מקלות מעט. בתוספתא (פ"ו מ"א) מופיעה גם האפשרות שהיא באמת זכאית, אך אין היא פתיחה לזכות אלא המשך לדרשה: "וכדרך שמאיימין עליה בית דין שתחזור בה, כך מאיימין עליה שלא תחזור בה. אומר לה בתי, אם ברור לך הדבר שטהורה את עמדי על בורייך ושתי, שאין המים הללו דומין אלא לסם יבש שנתון על גבי בשר חי ואין מזיקו". התוספתא נזעקת, כביכול, לתקן ולאזן את המשנה ולהשלים את המערכת באפשרות החפות (הנזכרת במפורש בתורה). בדרשת הספרי (יב, עמ' 18) רבי ישמעאל הוא שאומר שבתחילת הדרשה מסבירים לה שאישה זכאית איננה צריכה לחשוש משתיית המים המאררים. מכיוון דאתינו להכא ייתכן שהמונח "פותחין בזכות" שבספרי בלבד הוא לשיטת רבי ישמעאל. במבוא ריכזנו את העדויות לאפשרות שהאישה חפה מפשע.
דברי הטפה דומים מושמים בפי הכוהן הבודק את הנגעים:
היה בא אצל הכהן, והכהן אומר 'ואמר לו' צא <b>ופשפש בעצמך וחזור בך</b>, שאין הנגעים באין אלא על לשון הרע, ואין הצרעת בא אלא על גסי הרוח, ואין המקום דן את האדם אלא ברתיון. הרי הן באין על ביתו, חזר בו טעון חליצה, ואם לאו טעון נתיצה. הרי הן באין על בגדיו, חזר בו טעון קריעה, ואם לאו טעון שריפה. הרי הן באין על גופו, חזר בו חוזר, ואם לאו "בדד ישב מחוץ למחנה מושבו". רבי שמעון בן אלעזר אומר משום רבי מאיר אף על גסות הרוח נגעין באין, שכן מצינו בעזיהו (תוספתא, נגעים פ"ו ה"ז, עמ' 625).
הכוהן מטיף לבעל הבית לחזור בו מחטאו, ומדגיש שהקב"ה מביא את העונש במתינות (ברתיון): בתחילה על הבית, אחר כך על הבגד ולבסוף בגופו של אדם. כפי שהדגשנו בפירוש המשנה משנתנו רואה בכוהן את דמות המפתח, והתוספתא מוסיפה על כך ומעניקה לו תפקיד לא רק כפרשן של הלכות טהרה, אלא גם כמטיף בשער. במדרש חוזרת נימה זו והדרשה מפותחת יותר: 
<b>ידקדק הכהן</b> כיצד בא הנגע לביתו, לאמר יאמר לו הכהן <b>דברי כיבושים</b> בני אין הנגעים באים אלא על לשון הרע. שנאמר "השמר בנגע הצרעת לשמור מאד ולעשות", "זכור את אשר עשה ה' למרים", וכי מה ענין זה לזה? אלא מלמד שלא נענשה אלא על לשון הרע. (ח) והלא דברים קל וחומר ומה אם מרים שדברה שלא בפניו של משה כך, מדבר גנאי של חבירו בפניו על אחת כמה וכמה. (ט) רבי שמעון בן אלעזר אומר אף על גסות הרוח נגעים באים, שכן מצינו בעוזיה שנאמר "וכחזקתו גבה לבו עד להשחית... " (ספרא, מצורע פרשה ה ה"ו-ה"ט, עג ע"א).
גסות הרוח בהקשר זה היא הניסיון לדחוק את הכוהנים מעמדות הכוח שלהם.
דברי כיבושין הם גם מה שנושא הזקן לפני הציבור בתענית (משנה, תענית פ"ב מ"א), וכן פונים זקני בתי דין (חכמים) למי שבא להעיד או להישבע לפניהם:
שבועת הדיינין באי זה צד? הרי מי שנתחייב שבועה לחברו אומרין לו: הוי יודע שכל העולם כולו מזדעזע ביום שנאמר 'לא תשא שם ה' אלהיך' וגו'. כל עברות שבתורה כתוב בהן 'ונקה', וזו כתוב בה 'לא ינקה'. כל עברות שבתורה נפרעין ממנו, וזו ממנו ומכל העולם, ויהא עון העולם כולו תלוי בו. שנאמר 'אלה וכחש' וגו', 'על כן תאבל הארץ'. כל עברות שבתורה נפרעין ממנו, וזו ממנו ומקרוביו, שנאמר 'אל תתן את פיך לחטיא את בשרך', ואין בשרו אלא קרובו, שנאמר 'ומבשרך אל תתעלם'. כל עברות שבתורה תולין לו לשנים ולשלשה דורות, וזו לאלתר, שנאמר 'הוצאתיה נאום ה' צבאות', 'הוצאתיה' מיד. 'ובאה אל בית הגנב', זה משביע לשקר, ויודע שאין לו בידו, וגונב דעת הבריות. 'ואל בית הנשבע בשמי לשקר', כשמועו. כל עבירות שבתורה בממונו, וזה בממונו ובגופו, שנאמר 'ולנה'. בא וראה שדברים שאין האש אוכלתן שבועת שקר מכלה אותן" (תוספתא, פ"ז ה"ב).
האיום הוא כפול: אל הנשבע לשקר ואל המשביע "ויודע שאין לו בידו", וזאת לפי תפיסתם שהשבועה מוטלת על שני הצדדים.<sup class="footnote-marker">78</sup><i class="footnote">ראו פירושנו לפ"ו מ"א ומ"ד.</i> תהליך דומה מתואר במסכת סנהדרין שבה "מאיימים" על העדים (סנהדרין פ"ג מ"ז). ההטפות והדרשות במסכת סוטה דומות, אפוא, לאלו הנמנות בעניינים אחרים.
יש מקום להערכה שדברי ההטפה שאומרים חכמים לעניין נגעים ומשפטים נגזרים מדברי הכיבושין של הכוהן הבודק את הנגעים ומשקה את הסוטה.<sup class="footnote-marker">79</sup><i class="footnote">דברי חיזוק דומים משמיע הכוהן משוח המלחמה לפני היוצאים לקרב (להלן פ"ח מ"א).</i> אמנם המדובר בגלגול מסורות ספרותיות בלבד; הרי ספק רב אם דין נגעי בתים התחולל אי פעם. ברם, דברי כיבושין כאלה מתאימים לכל מקרה של אדם נגוע המתייצב לבדיקה לפני הכוהן. במערכת הפולמוס המוסתר והתחרות שבין חכמים לכוהנים קשה להניח שחכמים היו "מעבירים" לכוהנים תפקידים שלהם. אדרבה, הם מנסים לנכס לעצמם תפקידים ומעמדות שבידי כוהנים, וכבר עמדנו על כך במסגרת משנתנו. על כן סביר להניח שדברי ההטפה היו מתפקידי הכוהן, וחכמים נוטלים לעצמם תפקידים אלו בבתי המשפט ובתענית ציבור.
<b>הערות לפן המתודולוגי </b>
בסיום המשנה ברצוננו להדגיש את הפן המתודולוגי, ונשתמש לשם כך במונחים כוללניים בלי שמות חוקרים וללא פירוט, שכן הפירוט רק יבלבל. במבוא עסקנו בשאלה זו בהרחבה, וכאן נסכם את הדברים לנוחות המעיין הלומד משנה זו. שיטת הלימוד המסורתית הניחה שכל הכתוב במשנה הוא אמת היסטורית ורֵאלית. המחקר ההיסטורי בראשיתו קיבל הנחת יסוד זו והרחיב את הסקת המסקנות, עיצב שיטות לניתוח היסטורי והשתמש בכל המקורות הקדומים (כולל תוספתא, ירושלמי, פילון וכו'). חוקרים גם שִכללו את הפילולוגיה הגבוהה, ועמדו על ההבדלים שבין התיאורים במקורות השונים. המחקר המודרני משתמש בפילולוגיה הגבוהה ככלי לערעור האמינות ההיסטורית. כך, למשל, העובדה שטקס האיום ראשיתו במסכת סנהדרין מאפשרת לחוקר להסיק שאין הוא רֵאלי אלא העברה ספרותית. אם בית דין הגדול הוא ניגוד ספרותי לבית הדין בירושלים, הרי שאולי זו ראיה נוספת לכך שהוא מרכיב מלאכותי בעל חשיבות תאולוגית, בעיני חכמים, אך לא זיכרון היסטורי.
טיעונים אלו מנחים חוקרים להטיל ספק בתיאורים רבים. גם אנו משתמשים בטיעונים אלו, אם כי אנו נוקטים זהירות רבה יותר. במקרה זה העובדה שפילון מזכיר במפורש בירור משפטי בבית הדין הגדול מהווה עבורנו ראיה לכך שאכן מרכיב זה הוא היסטורי.
כל חוקר ישר דרך צריך להודות בשני נתונים:
1. התיאורים אכן מבטאים מגמות תאולוגיות וגם השפעות ספרותיות.
2. שני מרכיבים אלו אינם בהכרח א־היסטוריים.
בהחלט ייתכן שעיצוב המשנה מושפע מתאולוגיה וממרכיבים ספרותיים, אבל הוא מתאר בדרך דתית או ספרותית מאורע או מציאות היסטורית. לשם דוגמה, אם לפנינו שיר אסוציאטיבי על חורבן ברלין בסוף מלחמת העולם השנייה, והמשורר מדמה אותה לסדום ועמורה, הרי שיש בתיאור מגמות ערכיות וניסוח ספרותי. אבל הפשעים עצמם אירעו, והחורבן עצמו אכן התרחש. אמת שברלין המשיכה לשגשג (תוך זמן קצר), ומבחינה ארכיאולוגית החורבן היה זמני, אך הוא תיאור מציאותי.
יתר על כן. על סמך אותה שיטה של מציאת מקבילות הגענו להצעה שהאיום המתואר במשנה איננו כל התיאור, אלא הוא רק חלק ממה שהתחולל בבית הדין הגדול, כשם שכך הדבר בתיאורי הטקס במקבילות האחרות. עדיין אפשר להציע (וגם אנו משערים שכך היה) שבימי הבית היה בית הדין הגדול מוסד מעורב (צדוקים ופרושים), ואולי היה מכונה בשם אחר. בפועל התרחש הטיפול בסוטה בבית המקדש במסגרת מוסדותיו, וגם בית הדין הזה פעל במסגרת זו. אין לנו על כך ראיות מסייעות, אך הדבר מסתבר לאור הרקע של התקופה.
יש עניין היסטורי רב בניתוח המגמות האידאולוגיות של המשנה כפי שהיא ערוכה. בסופו של דבר זו עדות לעולמם הרוחני של החכמים שעיצבו את ראשיתה של ההלכה הנוהגת בעם ישראל לדורותיו. עם זאת, לאחר הבנת הפן התאולוגי של המשנה, עדיין נשארת פתוחה השאלה ההיסטורית מה התחולל באמת, ובמקרה שלנו מה הם המרכיבים של הזיכרון ומה הם המרכיבים שהוסיפו חכמים. שאלה נוספת ושונה היא עד כמה הזיכרון נאמן למציאות ההיסטורית, שכן הזיכרון הפרטי, ועוד יותר הזיכרון הלאומי, הם כלי הפכפך ובעייתי ביותר.

Mishnah 5

משניות ה-ו עוסקות בסדרי השקיית סוטה. המשך החטיבה הוא בפרק ב עד פרק ג משנה ו. אלא שבמהלך הצעת הדברים גולשת המשנה לנושאי ביניים באגדה (פרקנו מ"ז-מ"ט; פ"ג מ"ד-מ"ו; פ"ג מ"ד-מ"ה). החטיבה מתחילה בתחילת המסכת, כמו שהסברנו במבוא ב"סדר המשנה" ובראשית הפרק.
<b>אם אמרה טמאה אני</b> – לפני שתיית המים המאררים יכולה האישה להודות בחטאה. כאמור במשנה הקודמת, הכוהן מנסה לפתות אותה לכך.<b> שוברת כתובתה ויוצאת</b> – האישה מגורשת ואינה מקבלת את הכתובה. כדי להבהיר שאין לה טענות לקבלת הכתובה גם בעתיד היא כותבת על כך שובר, מעין קבלה. לכאורה יש פתרון פשוט יותר, והוא שהאישה תיתן לבעל את כתובתה ובכך לא יהיה לה סיוע לטענתה. הבבלי מסיק שמדובר במקומות שבהם לא נהוג היה להחזיר את הכתובה, ואביי שונה במשנה "מקרעת", כלומר קורעת את כתובתה (ז ע"ב). רבא אומר שמדובר במקום שאין כותבים בו כתובה. כפי שראינו בפירושנו למסכת כתובות אכן היו מקומות ומקרים שבהם לא נכתבה כתובה (כתובות פ"ט מ"ט). מבחינתם של חכמים תנאי הכתובה תקפים גם אם לא נכתבה, ונראה שבפועל לא בכל מקום נכתבה כתובה. על כן אם באה אישה ובידה גט ללא כתובה – יש לה אפשרות לגבות את המינימום שצריך היה להיכתב בכתובה (משנה, שם שם). המשנה אינה עוסקת בכתיבת הגט, אך ברור שהבעל חייב לכתוב לה גט, כפי שיוצא בבירור ממשנה ב לעיל, כפי שפירשנוה, בעקבות התלמוד הבבלי. המשנה גם אינה מדברת על עונשים נוספים הצפויים לאישה; כל זה אינו מעִסקה של המשנה, ואין במשנה התייחסות לכך. בטיב העונש הצפוי לה עסקנו במבוא.
<b>ואם אמרה טהורה אני</b> – אם האישה מתעקשת על חפותה נפתח הליך השקאתה במים המאררים, והמשנה מפרטת את פרטיו. <b>מעלין אותה לשערי מזרח לשערי ניקנור<sup class="footnote-marker">80</sup><i class="footnote">וכן ב־ג9, ז, פ, פ1, ג10, ל, י, ד, ו. בעדי נוסח אחרים הנוסח שונה במקצת, ויש הגורסים "שער ניקנור" (ביחיד). כפי שנראה בפירושנו למשנת מידות פ"ב מ"ו היו מסורות שונות בדבר מניין השערים: הייתה מסורת שמנתה שבעה שערים, והייתה מסורת שמנתה שלושה עשר שערים. אחד ההבדלים היה האם למנות את שער ניקנור כאחד, ויש לו שני פשפשים, או שאלו שלושה שערים נפרדים. במסורת המונה רק שבעה שערים מופיע שער ניקנור כשער אחד, ובמסורות המונות שלושה עשר שערים שער ניקנור נמנה כשלושה שערים. אם כן שתי הגרסאות למשנתנו נכונות: אפשר לומר "שער ניקנור", והגורס "שערי ניקנור" אינו טועה.</i></b> – שער ניקנור היה השער הראשי של הכניסה למקדש. הוא ניצב בין עזרת נשים ועזרת ישראל (איור 3). השער היה מורכב משלושה שערים, האחד ראשי ושני פשפשים (משנה, מדות פ"ב מ"ו; שקלים פ"ו מ"ג). לפי יוספוס היו לשער ניקנור שני פשפשים משני צדדיו. על שני הפשפשים אנו שומעים גם במסורות נוספות של חז"ל,<sup class="footnote-marker">81</sup><i class="footnote">משנה, תמיד פ"ג מ"ז. לכל השערים הגדולים שני פשפשים משני צדיהם, ראו משנה, מדות פ"ד מ"ב.</i> ובגללם כונה גם "שער התוך", שהוא בין שני שערים נוספים (ירושלמי, עירובין פ"ה ה"א, כב ע"ג ).
בשאלה זו של מספר שערי המקדש, וכן בשאלת זיהוי שער ניקנור, עסקנו בקצרה במסכת שקלים (פ"ו מ"ג), ונעסוק בהרחבה בפירושנו לתמיד-מידות.
שער ניקנור ידוע היטב מהמקורות, זהו שער המזרח או שער העליון שהיה השער הראשי של המקדש. המקורות מציעים שני הסברים למקור השם. או שהשער נקרא על שם הניצחון על ניקנור,<sup class="footnote-marker">82</sup><i class="footnote">כך מציע רבי נתן אב הישיבה, על סמך ספר יוסיפון שהיה לפניו, ראו שוורץ, ניקנור, וקדמו לו בכך חוקרים נוספים (ספראי, עליה לרגל, עמ' 82).</i> או שהוא נקרא כך על שם עושה השער. חז"ל אף יודעים לספר על הנס שנעשה לדלתות הכבדות שהובאו ממצרים: האנייה שנשאה אותם טבעה, אך הדלתות ניצלו. משום כך לא ציפו אותן בזהב כיתר הדלתות, והשאירו את ציפוי הנחושת על כנו. לסיפור הנס אין לנו כמובן עדויות בנות הזמן, ברם, ניקנור עצמו הוא דמות היסטורית רֵאלית, וקברו של "ניקנור עושה הדלתות" נמצא באזור הר הצופים בירושלים<sup class="footnote-marker">83</sup><i class="footnote">שובה, כתובות, עמ' 367.</i> (איור 4). יוספוס מספר שאכן היה זה השער היחיד מנחושת שלא צופה בזהב או בכסף,<sup class="footnote-marker">84</sup><i class="footnote">מלח', ה 201.</i> והמשנה מסבירה: "כל השערים שהיו שם נשתנו להיות של זהב חוץ משער ניקנור מפני שנעשה בהן נס ויש אומרים מפני שנחשתן מצהיב" (מידות פ"ב מ"ג).
<b>ששם משקים את הסוטות – </b>כמו שאמרנו, <b>ומטהרין את היולדות –</b> היולדת המביאה את הקרבן מביאה אותו שם, <b>ומטהרין את המצורעים – </b>המצורע מביא קרבן ומניף אותו כשהוא עומד בשער ניקנור (משנה, נגעים פי"ד מ"ח; תוספתא, פ"ח ה"ט, עמ' 628; ספרא מצורע, פרק ג ה"ד, עב ע"א). התוספתא מסבירה את טעמה של הלכה מיוחדת זו: "כל הסמיכות שבמקדש תכף שחיטה, חוץ מזו שהיתה בשער ניקנור. כל הסמיכות שבמקדש היו לצפונו של מזבח, חוץ מזו שהיתה בשערי ניקנור, שלא יכול ליכנס בעזרה עד שיזרוק עליו מדם חטאתו ואשמו" (נגעים פ"ח ה"י, עמ' 629-628)<sup class="footnote-marker">85</sup><i class="footnote">ראו עוד תוספתא, נזיר פ"ו ה"א; בבלי, זבחים לג ע"א; נידה ע ע"א, שם מדובר באדם שהוא ספק נזיר ספק מצורע, ומחילים עליו דיני מצורע ומביא את קרבנו בשער ניקנור.</i>. בדרך כלל התנהלה הסמיכה על ראש הקרבן באזור השחיטה מצפון למזבח, שם היו שולחנות של שיש לשחיטה, ובדרך כלל נעשתה השחיטה מיד אחרי הסמיכה. אבל המצורע מנוע מלהיכנס למקדש שכן הוא עדיין טמא, על כן סמיכתו בשערי העזרה, וממילא השחיטה מתעכבת קמעא. הסבר פורמלי זה אינו מספק. המצורע טבל לטהרתו לפני הכניסה למקדש או בערב הקודם (משנה, נגעים פי"ד מ"ח); אם טבילה זו מספקת, הרי שהייתה צריכה להיות מספקת גם לכניסה עד המזבח, ואם אינה מספקת, המצורע מנוע מלהיכנס גם לעזרת נשים, שכן שנינו: "עזרת נשים מקודשת ממנו שאין טבול יום נכנס לשם" (כלים פ"א מ"ח). הסיבה, אפוא, אינה רק הלכתית פורמלית, אלא קשורה לנוהלי המקדש.
שער ניקנור היה השער המרכזי של המקדש והכניסה העיקרית לעזרת נשים (ממזרח), ואליו הוביל גרם מדרגות מפואר. מי שניצב בפתח השער נראה לעין כול, ורק טבעי הוא שכאן נערכו מעמדות שהיה בהם עניין ציבורי.
לכאורה היה מקום להסיק מהמשנה שנשים מנועות מלהיכנס לעזרת ישראל, וממילא המקום הקדוש ביותר עבורן הוא שער ניקנור. כך גם מסביר יוספוס את המונח "עזרת נשים". ברם, לפי ההלכה (משנה, כלים פ"א מ"ח) אין הבדל בין נשים וגברים (שאינם כוהנים) ושני המינים רשאים להיכנס לפחות עד המזבח. אבל מרמזים נוספים ניתן להבין שאכן הייתה דעה או נוהג מקובל שנשים מצויות בעיקר בעזרת נשים. כך, למשל, מספר המדרש התנאי: "אמר רבי יוסי אמר לי אבא אלעזר, היה לנו עגל זבחי שלמים, והוצאנוהו לעזרת הנשים, וסמכו עליו הנשים. לא מפני שהסמיכה בנשים אלא מפני נחת רוח של נשים" (ספרא ויקרא, דבורא דנדבה פרשה ב ה"ב, ד ע"ג; בבלי, חגיגה טז ע"ב). אם כן סתם נשים נמצאות בעזרת נשים, ואם היה מקובל שהן נכנסות לעזרת ישראל מדוע לא התקרבו הנשים לקרבן? כל זאת על רקע הטענה שבכלל הוצאת קודשים לעזרת נשים עלולה להיות בעייתית. במקרה זה הסיפור הוא זיכרון, אולי בלתי מדויק, אך לתנא או לעורך ברור שנשים נמצאות בעזרת נשים, כפי שמלמד גם שמה של העזרה. מנגד יש מסורות אחרות שנשים נכנסו עד המזבח.
אם כן, יש רגליים לטענה שהיו עמדות שאכן אישה מנועה מלהיכנס לעזרת ישראל, דעה שהמשנה מתנגדת לה. ודאי שהיה ניתן לקיים את המעמד באחת הפינות בעזרת נשים, או בפנים עזרת גברים, אבל ניכר שרצו לבצע את המעשה בפומבי, כדברי הבבלי: "ומראה קלונה לכל" (ח ע"ב).<sup class="footnote-marker">86</sup><i class="footnote">עיקרון זה חוזר בתוספתא בהקשרים שונים, ראו פ"ג ה"ב; פ"ג ה"ד.</i> הפומביות היא מצד אחד חלק מהעונש המוטל על האישה, ומצד שני הולמת את האופי הנסי למחצה של המעמד. אשר למצורע, נראה שגם כאן שאפו לבצע את מעמד הקרבן באופן פומבי ככל האפשר.
גם על הנזיר נאמר "וגלח הנזיר פתח אהל מועד" (במדבר ו יח), ואכן המדרש שואל האם אמנם הוא מגלח בפתח, הרי זה דרך ביזיון, ומסביר שאין הכוונה להעמיד את הנזיר בפתח ממש, ואת הפסוק מפרשים באופן סמלי.<sup class="footnote-marker">87</sup><i class="footnote">ספרי במדבר פיסקא לח, עמ' 39; בבלי, מה ע"א.</i> ספק אם אכן התכוונו חכמים לעקור פסוק מפשוטו ולומר שהנזיר אינו מגלח בפתח, וממקורות אחרים משמע שהוא מגלח בפתח, ומחלוקת חכמים היא האם הנזירה מגלחת בפתח. שם השיקול הוא שיש בגילוח חוסר צניעות, ואין לחשוף את האישה למעמד כזה.<sup class="footnote-marker">88</sup><i class="footnote">ספרי זוטא ו' יח, עמ' 245; בבלי, מה ע"א-ע"ב, וראו להלן פירושנו לפ"ג מ"א.</i> מכאן משמע שאכן הגילוח נעשה בפתח ממש. מכל מקום, מן הראוי להעיר שהעמדה של אדם בפומבי מבליטה אותו ואת מעשיו. אם הוא ראוי לכבוד – יש בכך כבוד פומבי, ואם הוא ראוי לביזיון – יש בכך ביזיון פומבי. הכול תלוי בפרשנות החברתית של המחווה.
רשימת מעמדות הציבור שבשער ניקנור אינה מלאה, ואין היא כוללת אלא דוגמאות בלבד.<sup class="footnote-marker">89</sup><i class="footnote">ייתכן שהמשנה התמקדה במעמדות שהם קרבנות ממש, אך אבחנה זו אינה פשוטה.</i> בשער המזרח העמידו את הכוהנים הטמאים לבוז ולקלון (משנה, תמיד פ"ה מ"ו; ספרי במדבר פיסקא ט, עמ' 15); מכאן יצאה שיירת ניסוך המים (סוכה פ"ד מ"ה) ושיירת שורפי הפרה האדומה (משנה, מדות פ"א מ"ג)<sup class="footnote-marker">90</sup><i class="footnote">ייתכן שכאן הכוונה לשער המזרחי של עזרת נשים.</i>; כאן ניצב הכוהן הגדול בימי ההכנה שלו (משנה, יומא פ"א מ"ג), וכאן עמדו הכוהנים וחצוצרות בידם ותקעו בעת ניסוך המים ובתעניות, וכנראה גם בהזדמנויות אחרות (משנה, תענית פ"ב מ"ה ומקבילות). בספרא נאמר שגם את שני השעירים העמידו בשער המזרח (אחרי מות פרק ב ה"א, פ ע"ד). במסורת אחת מסופר על רבן גמליאל שנשאל שאלה בעמדו שם, ושוב ההדגשה על המיקום באה להבהיר את פומביותו של המעמד (ערלה פ"ב מי"ב).
עם זאת, איננו סבורים שבדרך כלל היה הפסוק הסיבה להעמדה בפתח המקדש. הבבלי אמנם מנמק את ההתייצבות בשער ניקנור בכך שנאמר בתורה שיש להעמיד את הסוטה "לפני ה' " (סוטה ג ע"א), וגם בספרא (שם) מופיעה דרשה זו, ברם המינוח "לפני ה' " מופיע במקרא פעמים רבות לחלקים שונים של המקדש, לארון הקודש שבקודש הקודשים (שמות ט"ז ט ועוד), לפרוכת שלפני קודש הקודשים (ויקרא ד', ו-ז), לפני המזבח (ספרא, דבורא דנדבה פרק ד ה"א, פ ע"ד ועוד) ולמזבח הזהב (משנה, יומא פ"ה מ"ה ועוד). התוספתא מפרשת את המילים "לפני ה' " כמתייחסות לכוהן, כלומר שכל הבאה לפני ה' היא תפקיד המוטל על כוהנים בדווקא (יומא, פ"א ה"ה). אין זה פירוש מילולי אלא זו דרשה בלבד הבאה לנמק את ההלכה, ואין מקשים על המדרש.
זאת ועוד. לגבי הסוטה נאמר שיש להעמידה לפני ה' (במדבר ה טז), ואף על פי כן העמידוה בשער ניקנור. המינוח "פתח אהל מועד" מופיע רבות במקרא; כל העדה נקהלת פתח אהל מועד, וברור שאין הכוונה לפתח ממש, אלא למשטח שלפני המשכן (ויקרא ח', ג; במדבר כ"ז, ב). כמו כן נאמר פסוק זה על המביא כל קרבן שהוא (ויקרא א', ג; א', ה; י"ז, ה; י"ט, כא). רק בנזיר, יולדת ומצורע פורש פסוק זה כפשוטו, שיש להעמיד אותם בשער ניקנור. אך את הזב, שגם עליו נאמר "פתח אהל מועד" (ויקרא טו יד), לא הורו חכמים להעמיד בשער ניקנור. אם כן, לפסוק עצמו חשיבות שולית. אבל בדיני מצורע דומה שהיו לפסוקים השפעה יתרה. אלו פורשו כפשוטם, כפי שראינו במהלך פירושנו למשנה בכלל, ולפרק זה בפרט.
אפשר שקרבן היולדת וקרבן המצורע עוצבו, אולי בלא מודע, כטקסי מעבר.<sup class="footnote-marker">91</sup><i class="footnote">לטקסי מעבר – טקסים לימינליים – בכלל, ולעיצובם ביהדות התקופה, ראו רובין, שמחת החיים, עמ' 28-24.</i> היולדת עוברת לא רק ממצב טומאה למצב טהרה (מעבר שכל מיטהר עובר), אלא ממצב שבו חדלה להיות אישה והוקדשה לאימהות בלבד למצב של אישה רגילה, והמצורע עובר ממצב נידוי לחברות מלאה בקהילה. על כן הם עומדים בפתח המקדש, שהוא נקודת המעבר בין הקודש לחול (הקדוש פחות). מכל מקום, אי אפשר להתעלם מהפן המעשי. לא הייתה אפשרות שכל מביאי הקרבנות יתייצבו לטקסים ממושכים בפתח המקדש. אמנם הפתח היה רחב (40 אמות, 20 מ' לערך), אך לא מספיק לכל הפעילות. אבל מצורעים ונזירים לא היו כה רבים. מספר היולדות היה רב יותר, ואם אכן ניצבה היולדת בשער ניקנור<sup class="footnote-marker">92</sup><i class="footnote">הלכה זו נזכרת בתוספתא, פ"א ה"ד, ואיננה בכתב יד וינה, וראו הערת ליברמן בתוספתא כפשוטה לסוטה, עמ' 613.</i> הרי שהדבר יצר המולה רבה.
בתוספתא נקבע שהכוהן עומד בחוץ והאישה בפנים (תוספתא, פ"א ה"ה; ירושלמי, יז ע"א), כלומר שפני האישה אל הציבור. ייתכן שהתוספתא היא דרשה אחרת למינוח המקראי "לפני ה' ". מעבר לכך, העמדת האישה כשפניה אל הציבור מהווה השפלה נוספת, שכן הכול רואים את מערומיה ואת היחס אליה. כל מעמדות הציבור בבית המקדש התבצעו כשפני הכוהנים אל המערב, לכיוון קודש הקודשים.<sup class="footnote-marker">93</sup><i class="footnote">לחשיבות המזרח ראו בפירושנו לסוכה פ"ה מ"ד.</i> שיירת ניסוך המים יוצאת מהמקדש ומהלכת מזרחה כשפני ההולכים למזרח, אך בהגיעם לקצה המסלול הם פונים מערבה (משנה, סוכה פ"ה מ"ד). רק הסוטה פניה למזרח (ופני הכוהן למערב), ושוב נועד הדבר להבלטת העלבון כדי "שיראה קלונה ברבים".
להלן נראה שחכמים התחבטו במידת הצדק שיש בהשפלת האישה בפומבי. מהמשנה ברור שהשפלה זו היא מטרתו של המעמד. רצו שהסוטה תועמד לעין כול, ערומה למחצה בצורה מבזה ומושפלת ככל האפשר. מעבר לכך, העיצוב הספרותי של עריכת המשנה מדגיש את הביזוי בצורות ספרותיות שונות הרומזות לעולם הדימויים של ההלכה ושל ספרות חז"ל.
<b>וכהן אוחז בבגדיה – </b>הוא אוחז בבית הצואר ומושך.<b> אם ניקרעו</b> – הבגדים<b> ניקרעו ואם נפרמו ניפרמו</b> – קריעה היא קריעת האריג, ופרימה היא קריעת החוט התופר את הבגד. ברוב הבגדים לא הייתה תפירה כלל והכותנת הפשוטה הייתה אריג שלם, אבל בבגדים מהודרים היו תפירות. <b>עד שהוא מגלה את ליבה</b> – בתנאי התקופה יש בכך השפלה מרבית. האישה עומדת למעשה ערומה למחצה. אישה שמהלכת כך בציבור הרי שזו עילה לגט וללגלוג ציבורי,<b> וסותר את סערה</b> – שיער האישה מסודר, והכוהן פורע אותו. ושוב בתנאים רגילים, כשאישה עושה זאת בעצמה זו עילה לגט (כתובות פ"ז מ"ו – להלן), וביזיון גדול (בבא קמא פ"ח מ"ו).
<b>רבי יהודה אומר אם היה ליבה נאה לא היה מגליהו ואם היה סערה נאה לא היה סותרו</b> – רבי יהודה שומר מעט על צניעות האישה. ברם לא הדאגה לאישה נגד עיניו, שהרי אם כך היה שומר על כבודן של כל הנשים, גם אלו ש"לִבן" אינו נאה במיוחד, ושערן אינו נאה. רבי יהודה דואג לצניעותם של הצופים, ובלשון התוספתא: "לא היה סותרו מפני פרחי כהונה" (פ"א ה"ז). התלמודים מדגישים: "שמא תימצא טהורה ויתגרו בה פירחי כהונה" (ירושלמי, יז ע"א; סנהדרין פ"י ה"ד, כג ע"א) ובלשון הבבלי: "אמר רבה שמא תצא מבית דין זכאית ויתגרו בה פרחי כהונה" (ח ע"א).<sup class="footnote-marker">94</sup><i class="footnote">שני התלמודים מדגישים את ההבדל בין משנת סנהדרין למשנתנו. במשנת סנהדרין האשה הולכת למות ואילו אצלנו אולי תימצא זכאית. בשני התלמודים אין הסבר מה תפקיד הגורם שהיא הולכת למות. אפשר להסביר שאם היא הולכת למות הצעירים לא יתפתו ממנה. נימוק זה מתאים לדברי רבי יהודה, שרק אם ליבה היה נאה משאירים את בגדיה, כלומר כל השאלה היא רמת הפיתוי של פרחי הכהונה. יש להדגיש שניתן להסביר את הנימוק של התלמודים באופן שונה. אין דואגים לצניעותה של ההולכת למות משום שהגברת בודאי פשעה ומגיע לה עונש. אבל החשודה כסוטה עשויה להימצא זכאית ואז היא נענשת על לא עוול בכפה. זה הסבר כמובן לדעתו של רבי יהודה שאם היה ליבה נאה, חסים על צניעותה. מכל מקום בבבלי ההסבר "התם קא מסתלקא" הוא תוספת של ה'סתמא' של הסוגה, הסבר לדברי רבה. (רבה עצמו אמר את טעמו בעברית, והלשון הארמית מהווה תוספת לדבריו. בירושלמי ההסבר שהיא צועדת למותה מצוי כבר בסוף דברי התלמוד.</i> רבי יהודה חש, אפוא, ל"הרהור עבֵרה" ("הרהורא" בלשון הבבלי שם). רק אם תימצא טהורה יש לחשש משמעות, אך אם היא חייבת בדין, אפילו טיעון זה מתבטל. אם כן, צניעותם של פרחי הכהונה היא המדאיגה את רבי יהודה. הוא גם איננו דואג לכבודה של מי שתימצא עבריינית, זו דמה הותר ולכבודה אין משמעות, ופרחי הכהונה שיתגרו בה יעשו כהוגן.
פרחי כהונה הם הצעירים. כך, למשל, הם מופיעים כמי שמטפסים ועולים לראות את הקישוטים בתקרת המקדש (משנה, מדות פ"ג מ"ח), והם מוציאים להורג, במעין לינץ', את מי שחילל את קדושת הבית (משנה, סנהדרין פ"ט מ"ו). פעם אחת נאמר במפורש "ארבעה ילדים מפרחי כהונה" (משנה, סוכה פ"ה מ"ב), והם גם מי שניסו למנוע את הקפת המזבח בערבות.<sup class="footnote-marker">95</sup><i class="footnote">לעיל פירושנו למ"ה.</i> גם בסוגיות אחרות הם נחשדים בעבֵרות על הלכות צניעות (בבלי, ו ע"א; נזיר מה ע"ב).
לא נעסוק כאן בהרחבה בשאלת כיסויי הראש של הנשים באותם ימים, ונסתפק בדברים אחדים. נפתח בכך שאצל הגבר ראש פרוע ובגדים פרומים הם מסימני האבל: "את ראשו לא יפרע ובגדיו לא יפרֹם" (ויקרא כ"א, י).
המשנה בשבת (פ"ו מ"א ומ"ה) מדברת על קישוטים לשער ראש האישה ומניחה ששער הנשים היה גלוי, שאם לא כן מה טעם לשזור בו קישוטים. מנגד, מקורות רבים מספרים שהנשים היו מכסות את שערות ראשן. משנתנו מונה את פריעת השער, הנזכרת כבר במקרא (סוטה פ"א מ"ה), והתלמוד אומר שפריעת הראש היא אות לחשד שזינתה. המשנה אף אומרת שאישה היוצאת לשוק וראשה פרוע, מתגרשת בלא לקבל את דמי כתובתה, מפני שעברה על דת יהודית (כתובות פ"ז מ"ו). שני המקורות הללו ואחרים מעידים לכאורה על מנהג נפוץ של כיסוי הראש. נראה שהפתרון לסתירה בין דברי משנתנו לעולה מן המקורות הללו הוא פשוט: השער המגולה שבדברי חז"ל הוא הוא פריעת הראש האמורה במקרא. המקרא אומר שמביאים את הסוטה אל המקדש והכוהן פורע את ראשה (במדבר ה', יח), ואילו המשנה אומרת: "מגלה את לבה <b>וסותר </b>את שערה", כלומר הכוהן סותר את שערה, כלומר מפרק את התסרוקת הבנויה לתלפיות, והמדרש מזכיר את כיסוי הראש במפורש: "ופורעה... לימד על בנות ישראל שהן מכסות ראשיהם. ואף על פי שאין ראיה לדבר, זכר לדבר: 'ותקח תמר אפר על ראשה' " (שמות רבה פרשה יג יט)<sup class="footnote-marker">96</sup><i class="footnote">ספרי במדבר פיסקא יא, עמ' 17. האפר הוא מעין הכיסוי של הראש.</i>.
היפוכו של שער מגולה הוא שער מכוסה, ואין מגולה אלא פרוע. מכאן שכיסוי הראש<b> </b>האמור בספרות חז"ל אינו כיסוי במטפחת או בבד, אלא סידורו בתוך רשת הדוקה במטרה כפולה: לשמור את השער סדור, ולשמש מעין כיסוי לשער. רשת זו היא הסבכה האמורה להלן ומופיעה רבות במקורותינו (איור 5). בפסיפסים אחדים מתוארות<b> </b>נשים יהודיות כשראשן מכוסה במטפחת<b> </b>גדולה או ברשת. כיסוי הראש נעשה, אפוא, בצורות אחדות. בתוספתא שבת נוספו דברי רבי שמעון בן אלעזר: “כל חפוי מלמטה משערה, יוצאה בו. למעלה משערה, אין יוצאה בו" (פ"ד ה"ז); בתלמוד הבבלי הלשון הוא: “כל שהוא למטה מן השבכה יוצאין בו, כל שהוא למעלה מן השבכה אין יוצאין בו" (שבת נז ע"ב),<sup class="footnote-marker">97</sup><i class="footnote">שבכה היא היא סבכה, ושי"ן מתחלפת בסמ"ך.</i> ואילו בתלמוד הירושלמי: “דבר שהוא טמון, מותר" (שבת פ"ו ה"א, ז ע"ד). אם כן, נהגו לקשור חוטים לסבכה או לשער שמתחת לסבכה, אך עדיין הם נראים מבחוץ. בדרך זו מובנת גם העובדה שההפך של שער פרוע איננו שער סדור אלא שער גלוי, ברם לא גלוי לעין אלא גלוי ללא רשת הסודרת אותו.
נראה שבדרך כלל היה לנשים שער ארוך, ולכן קלעו אותו ועיצבו אותו. קליעת השערות נזכרת רבות במקורותינו.<sup class="footnote-marker">98</sup><i class="footnote">הירשברג, יפיה. קליעה היא גדילה הנזכרת אף היא רבות, ואף היה מקצוע מיוחד, "גודלת".</i> הסבכה נועדה לשמור על עיצוב השער לזמן רב, משום שהנשים נהגו בימי קדם לעצב את שערן לעתים רחוקות, ואף רחצו כששערן עשוי, וכפי שראינו, גם הנידה טובלת ושומרת על תסרוקתה ורק מרופפת אותה קמעה (משנה, שבת פ"ו מ"ה).
אם כן, במצב רגיל שער האישה איננו סתור, וזהו פירושם של חז"ל ל"פרע את ראש האשה". פריעה היא, אפוא, לא גילוי אלא פתיחת התסרוקת הבנויה לתלפיות.<sup class="footnote-marker">99</sup><i class="footnote">בכך אנו חולקים הן על הפרשנים המסורתיים והן על כמה מחוקרי המשנה. לסיכום דברים קודמים ולהצעה פרשנית משלו ראו רוזן־צבי, טקס, עמ' 83-77.</i> עם כל זאת, בנוסף לרשת כיסו לעתים הנשים את ראשן בהימטיון או בבגד אחר, אך לא תמיד היה כך (איור 6).
התלמוד מתחבט בשאלה מדוע היחס לגילוי הגוף של הסוטה שונה מיחסה של המשנה לגילוי הגוף של הנידונת למוות. בשעת הוצאתה של זו להורג מפשיטים אותה, כאמור במשנה: "היה רחוק מבית הסקילה ארבע אמות, מפשיטין אותו את בגדיו. האיש מכסין אותו מלפניו והאשה מלפניה ומאחריה, דברי רבי יהודה. וחכמים אומרים האיש נסקל ערום ואין האשה נסקלת ערומה" (סנהדרין פ"ו מ"ג<sup class="footnote-marker">100</sup><i class="footnote">ראו להלן פירושנו לפ"ג מ"ח.</i>). שאלת הגמרא היא כפולה: ראשית, שם היחס לעירום שונה (מפשיטים, אך גם מכסים), יתר על כן, שם רבי יהודה הוא המחמיר. הגמרא (ירושלמי, יז ע"א) תולה את ההבדל ביחס השונה לאדם חי ולנדון למוות, או בהבדל שבין רוצחת ונואפת. בשני המקרים ברור שההלכה מתעלמת משיקולים של כבוד הנאשם.
הירושלמי מסביר שהאיש אין ניוולו מרובה (פ"ג ה"ח, יט ע"ב), ואכן עירום גברי היה תופעה נפוצה בבית המרחץ ובאולמות הספורט, ועירום נשי נחשב לפריצות. על רקע זה בולטת ההתעללות בסוטה.
בעולם הקדום מקובל היה שנידון למוות או העומד בפני משפט מופקעות ממנו זכויות אנוש, והוא חשוף להתעללות ולביזוי. דוגמה לכך יש בטיפול המבזה ובעלבונות שסופג המוצא להורג, כפי שעולה מתיאור צליבתו של מנהיג הנוצרים.<sup class="footnote-marker">101</sup><i class="footnote">ראו עוד להלן, פ"ג מ"א.</i>
השוואה אחרת היא בין הנזירה לבין הסוטה. גם הנזירה מתייצבת בפתח אוהל מועד, וחכמים מתדיינים על מקומה של הנזירה בהקשר זה: "רבי שמעון שזורי אומר: האיש משלח תחת הדוד, ואין האשה משלחת תחת הדוד, מפני פרחי כהונה" (תוספתא, נזיר פ"ד ה"ו). במדרש: " 'וגלח הנזיר' (במדבר ו יח), רבי שמעון השזורי אומר לא הנזירה. רבי אלעזר ברבי שמעון אומר 'גלח' 'וגלח' – אף הנזירה. רבי יוחנן הסנדלר אומר: 'נזיר אל פתח אהל מועד' (שם), אין הנזירה פתח אהל מועד. [אמרו לו: למה? אמר להם:] שלא להרגיל פרחי כהונה לעבירה. אמרו לו: והלא שוטה<sup class="footnote-marker">102</sup><i class="footnote">סוטה.</i> תוכיח! אמר להם: לא דומה שוטה לנזירה, ששוטה לא גודלת ולא כוחלת ולא פוקסת, והנזירה מותרת בכל אלו" (ספרי זוטא ו' יח, עמ' 245). המסורת בבבלי, משמו של רבי שמעון השזורי, אינה מחייבת נשים, גם לא בגילוח: "רבי שמעון שזורי אומר: 'וגלח הנזיר פתח אהל מועד', ולא נזירה" (בבלי, נזיר מה ע"א), ואפשר שאין זו אלא פרשנות ספרי זוטא לעיל. במסכת נזיר (פ"ד מ"ה) הגילוח של האישה מהווה סיבה להפרת הבעל,<sup class="footnote-marker">103</sup><i class="footnote">ראו דיוננו במסכת נזיר פ"ד מ"ה.</i> ויחד הם משקפים את תחושת הזרות של חכמים כלפי גילוח של נשים. במשנתנו, כמו בפ"ד, ברור שהגילוח והשער הם חלק מן המשיכה המינית של נשים ומהווה סיבה להדיר נשים מן הטקסים במקום הקודש במקדש.
הנימוק להבחנה בין נזירה וסוטה הוא שהנזירה באה למקדש מטופחת, והסוטה בלתי מטופחת. יש להודות שהנימוק אינו משכנע: בסופו של דבר שתיהן עשויות לגרות. ושתיהן עלולות להיעלב מהפרת צניעותן באותה צורה. דומה שההבדל נעוץ במהותו של הטקס. את הסוטה משפילים, וחכמים יזמו השפלת יתר והתעלמו מכבודה של הנאשמת ומזכותה לחפות עד שתוכח אשמתה, ואילו הנזירה באה לטקס מכובד שבו היא תופסת מקום מרכזי. ההתנגדות אינה באה בשל בעיות צניעות, שאם כך גם על המצורעת היו חסים, אלא בשל בעיות של מעמד וכבוד הציבור. לדעת חלק מהתנאים עצם נוכחותה בשער ניקנור איננה לכבוד הציבור, ופגיעה כזאת מיתרגמת לבעיית צניעות, וחלק מהתנאים סבורים שנוכחותה חיונית ואין אפליה מגדרית בתחום הנזירות. כפי שנראה להלן, גם על כבוד הסוטה היו תנאים שהגנו.
רבי יוחנן בן ברוקה חולק על שני התנאים שבמשנתנו ואומר: "אין מנוולים בנות ישראל יותר ממה שכתוב בתורה, אלא 'לפני ה' ופרע את ראש האשה'. סדין של בוץ היה פורס בינו לבין העם, כהן פונה לאחוריה ופרעה כדי לקיים בה מצוות פריעה. אמרו לו כשם שלא חסתה על כבוד המקום כך אין חסין על כבודה, אלא כל הניוול הזה היה מנוולה" (ספרי במדבר פיסקא יא, עמ' 17). רבי יוחנן בן ברוקה "מסתפק" בפריעת ראש האישה, ואף זאת מאחורי סדין לבל יראוה. אין צריך לומר שאם המגמה היא לבצע את הדבר בהסתר, לא היה זה ראוי לבצע את המעמד בראש גרם המדרגות המוביל לשער ניקנור. ההסדר של פריסת סדין של בוץ להסתרת הגוף לקוח מסדרי העבודה של הכוהן הגדול ביום הכיפורים: "פרסו סדין של בוץ בינו לבין העם, פשט ירד וטבל, עלה ונסתפג. הביאו לו בגדי זהב ולבש, וקדש ידיו ורגליו" (משנה, יומא פ"ג מ"ד). לא מן הנמנע שהמשפט מועבר מדיני כוהן גדול, ולכן הוא מנוסח במדרש בלשון זכר.
ברור שכל זה מרכיב בלתי אפשרי מבחינה היסטורית, שכן אם רוצים להסתירה פשוט יותר לא לקיים את הטקס בשער המזרח. ההסתרה היא לשם פרסום, במטרה להפגין צניעות<sup class="footnote-marker">104</sup><i class="footnote">בניגוד לעולם היווני־רומי שלעתים קרובות אישי ציבור ואלים מתוארים בו עירומים, ולא נרחיב בהשוואה.</i> ולפרסם את הטקס. לפיכך, ביום הכיפורים התיאור נשמע מקורי (אם כי אין לו ראיות חיצוניות), ואילו בסוטה דברי רבי יוחנן בן ברוקא הם עמדה דתית ולא תיאור היסטורי. סביר מאוד שגם דברי חכמים אינם תיאור היסטורי, שכן קשה להאמין שנהגו כך הלכה למעשה, זאת בגלל המדיניות הכללית של צניעות בחברה היהודית. יתר על כן, סביר מאוד שלרבי יוחנן בן ברוקא, וכנראה גם לתנא קמא, אין מסורת על נוהגי הסוטה, לכל היותר הייתה מסורת כללית על המיקום. אחרת לא היו מתפתחות מחלוקות מעין אלו. יש כאן דיון של חכמים כיצד צריך המעמד להיראות, ואילו ערכים מנחים אותו, במסגרת מסורת כללית קדומה.
אמוראים חשו אי נחת מביזיון האישה. הרי יש סיכוי שתצא טהורה וזכאית, ואף אם המים לא יזיקו לה, ואפילו יביאו לה ברכה, הרי שאת ההשפלה הפומבית תשא עִמה. הירושלמי שואל: "ומבזין על הספק?" (יז ע"א), ומתרץ: "אמר רבי שמלאי כל מקום שאת מוצא זנות את מוצא אנדרולמוסיה באה בעולם.<sup class="footnote-marker">105</sup><i class="footnote">נראה שכך יש לגרוס. בכתב יד ליידן המשפט משובש מעט.</i> אכן ייתכן שייווצר מצב בו האישה נענשת על לא עוול בכפה, אך ענישה זו הכרחית למנוע נזק חמור הרבה יותר, הנגרם מהזנות. הביזוי בא כחלק ממאבק ציבורי נגד אנדרלמוסיה בעולם. בלבול המינים והסדרים, ומאבק זה מצדיק ביזוי האישה, למרות שהיא רק ספק עבריינית. זה אחד ההסברים לעונש המוטל על האישה עוד בטרם נשפטה. הסברים אחרים נדונו במבוא (משום שהכניסה עצמה לספק, משום שעצם ההיסתרות היא קלקול, וכן הלאה).
בעולם המודרני ניתנת זכות קדימה לזכותו של היחיד הנהנה מחזקת חפות עד שיוכח אחרת, יתר על כן, הוא זכאי לשמור על כבודו גם אם הוחלט להענישו. בעולמם של חכמים ניתנת עדיפות לצורכי הציבור, וברור שהרגישות לכבוד האישה קטנה יותר, זאת על אף ההקפדה הרגילה על כבודה וצניעותה. במבוא הרחבנו בכך.
במשנה לא נאמר מי הוא אותו כוהן המבצע את הפריעה והמאיים עליה. התוספתא קובעת: "כהנים מטילין ביניהן גורלות, כל מי שעלה גורלו, אפילו כהן גדול, יוצא ועומד בצד הסוטה ואוחז בבגדיה" (פ"א ה"ז). מלשון התוספתא ניתן להבין שהתפקיד נתפס כמאוס, אבל מי שעלה עליו הגורל ציית. דומה שזו סכמה תאורטית. הכוהן הגדול לא השתתף בעבודת היום־יום, וקשה להניח שהיה ממלא תפקיד כזה. מאידך גיסא קשה גם לתאר שאת התפקיד המשמעותי הזה ביצע כל כוהן מהשורה, או כל פרח כהונה. שיטת הפיס היא שיטה רגילה במקדש. הכוהנים הטילו ביניהם פייסות וכך חולקו עבודות היום,<sup class="footnote-marker">106</sup><i class="footnote">ראו יומא פ"א מ"א-מ"ג; תמיד פ"א מ"ב; פ"ג מ"א. פיס מופיע גם במעמד הבחירה בין שני השעירים ביום הכיפורים, ראו יומא פ"ד מ"א.</i> וזה היה הנוהג הקבוע בשלהי ימי הבית. בתיאור הפייסות הללו נזכרות רק העבודות השגרתיות, וכאמור לפי התוספתא גם תפקיד הטיפול בסוטה הוגרל באופן דומה. פילון אומר שהכוהן המכהן באותו יום עושה את התפקיד של הטיפול בסוטה.<sup class="footnote-marker">107</sup><i class="footnote">על החוקים ג, סעיף 55.</i> פילון מהלך כאן בדרך שונה מהתוספתא, אך גם דבריו קשים. בפועל לא היה "כוהן המכהן באותו יום". לפחות לפי המשנה היו כוהנים רבים שחילקו ביניהם את עבודת היום. אמנם פילון חי כדור לפני החורבן, ועל כן ניתן לטעון שהוא מתאר את עבודת המקדש בימיו וסדרי הפיס נקבעו רק מאוחר יותר, ברם גם לפני סדרי הפיס היו כוהנים רבים, בני המשמרת שבאו להשתתף בעבודה. על הפעלת המשמרות בידינו עדויות רבות שבהן עסקנו במבוא למסכת תענית, ואין ספק שהסדר המשמרות פעל הלכה למעשה לפחות בעשרות השנים האחרונות של ימי הבית. אפשר לפרש שפילון התכוון לכוהן הממונה, ברם לפי המשנה<sup class="footnote-marker">108</sup><i class="footnote">ראו פירושנו לשקלים פ"ה מ"א.</i> "ממונה" זה היה פקיד קבע, ולא מישהו המכהן באותו יום בלבד.
על כן עלינו להבין שפילון אינו מדייק, ולא הכיר את סדרי חלוקת התפקידים במקדש. כוונתו לכוהן מבני המשמרת שכיהנו באותו שבוע במקדש, או מבית האב שכיהן באותו יום, ואולי הוא נבחר בהגרלה, או בהגרלה מוגבלת בין מספר מועמדים הולמים מבני בית האב של אותו יום.

Mishnah 6

<b>היתה מכוסה לבנים מכסה בשחורים</b> – המדרש והתלמודים מדגישים שהמטרה היא לבזותה. על כן אם הבגד השחור הולם אותה, אין להלבישה אלא בבגדים "שאינן נאין לה" בלשון הירושלמי (יז ע"א), או "כעורים" בלשון המדרש והבבלי (ספרי במדבר פיסקא יא, עמ' 17; בבלי, ח ע"ב). יש להניח שהחלפת הבגדים קדמה לקריעתם כפי שהיא מתוארת במשנה הקודמת. אם החליפו את הבגדים לאחר הקריעה, הרי ששיפרו בכך את מעמדה של האישה שעברה מעירום חלקי לכיסוי צנוע. יתר על כן, אין צורך לקשור חבל מצרי על חזה, הרי החזה מכוסה בבגד. מחוות אלו קדמו, אפוא, למתואר במשנה ה, ומן הסתם הן התחוללו מיד לאחר שבית הדין פסק שהיא תובא למקדש. <b>היו עליה כלי זהב</b> – קטליות, נזמים וטבעות הן הדוגמאות לכלי זהב, ואלו שמות של תכשיטים, <b>קטליות</b> – סדרה זו של קטליות, נזמים וטבעות חוזרת תדיר במקורות כקישוטי האישה הרגילים,<sup class="footnote-marker">109</sup><i class="footnote">משנה, שבת פ"ו מ"א; עבודה זרה פ"א מ"ו; תוספתא, בבא בתרא פ"ד ה"ג; עבודה זרה פ"ה (ו) ה"א, עמ' 468; מעילה פ"ב ה"א, עמ' 559, ועוד, וראו פירושנו לנדרים פ"ד מ"א.</i> אם כי סדר התכשיטים שונה ממקור למקור וחלו בו אף חילופי נוסח. התוספתא, לעניין אחר, מתארת במפורש "את הקטלאות שבצוארה" (בבא בתרא פ"ד ה"ג). קטלה הוא מונח רגיל לשרשרת התלויה סביב הצוואר. בתלמוד הבבלי: "מנקטא פארי" (שבת נט ע"ב). רש"י מציע שני פירושים: האחד, מעין בד רקום התלוי ברצועה על הצוואר והרקמה נתונה כנגד לבה; האחר, תכשיט זהב, כמין חצי עיגול הנתון על הצוואר. אבל במסכת מעילה פירש רש"י לפי עניינו שם, "ענק של זהב", כלומר תכשיט רוחבי התלוי על הצוואר (מעילה יח ע"א). הבבלי עצמו מציג את הקטלה כאחד מסוגי "החבקין" שבהם "אשה חונקת את עצמה", ולפי ההסבר שם משמע שמדובר בשרשרת מתוחה על הצוואר.<sup class="footnote-marker">110</sup><i class="footnote">בבלי, נז ע"ב; וכך פירש הרמב"ם, הלכות כלים פ"ט ה"ה.</i> ההסבר המלא הוא במסכת כלים: "קטלה שחוליות שלה של מתכות בחוט של פשתן או של צמר, נפסק החוט החוליות טמאות, שכל אחת ואחת כלי בפני עצמה. חוט של מתכות וחוליות של אבנים טובות ומרגליות ושל זכוכית, נשתברו החוליות החוט בפני עצמו קיים טמא, שירי קטלא כמלוא צואר קטנה, רבי אליעזר אומר אפילו טבעת אחת טמאה שכן תולין בצואר" (פי"א מ"ח). אם כן הקטלה היא מחרוזת, החוט החורז הוא מצמר או פשתן, והחוליות ממתכת; ולפעמים החוט ממתכת (חוט זהב או כסף) והחוליות מאבנים יקרות. "שיירי קטלה" היא שרשרת שנקרעה. היא נחשבת לכלי שלם אם היא מספיקה להקיף צוואר של ילדה קטנה. רבי אליעזר מחמיר, ואומר שאפילו חוליה אחת (טבעת) טמאה (נחשבת לכלי) שכן לפעמים תולים סביב הצוואר חוט ועליו חוליה אחת נאה.
במקום אחר נאמר: "קטלא שחליות שלה של אילמוג ואוחזות באונקלאות של מתכת הרי אלו טהורות" (תוספתא מסכת כלים [בבא מציעא] פ"א ה"ט, עמ' 579). החוליות של קטלה זו היו מאלמוג, שהוא ודאי אחד מהאבנים היקרות הנרמזות במקור הקודם שצוטט. קטלה זו מורכבת מחוט מחומר כלשהו, וווים של מתכת שעליהם מחוברות חוליות מאלמוג (איור 7). <b>נזמים</b> – המשנה אומרת שאישה לא תצא בנזם בשבת (שבת פ"ו מ"א), והבבלי שם (נט ע"ב) מסביר: "נזמי האף". לכאורה זהו הסבר של שם התכשיט, אבל רש"י מוסיף שאין אישה יוצאת בנזמי אף אך יוצאת בנזמי האוזן. רש"י בחושו הלשוני הבחין בתופעה מעניינת. במקרא משמש הנזם קישוט לאוזן וגם לאף, מעין טבעת התלויה בקצה האף, "ואתן נזם על אפך" (יחזקאל טז יב), "נזם זהב באף חזיר" (משלי יא כב).
משקל הנזם הנזכר במקרא, כנזם מפואר, הוא בקע (בראשית כד כב). בחפירות ארכיאולגיות נמצאו משקולות הנקראות "בקע" ומשקלן מעט יותר מ־6 גרם, כחצי מהשקל המקראי (איור 8).
בספרות חז"ל הנזמים הם, כנראה, נזמי אוזן. במשנה מתואר נזם: "כקדרה מלמטן וכעדשה מלמעלן" (כלים פי"א מ"ט); זהו תכשיט הנראה כחצי עיגול ועליו מעין מכסה שטוח (איור 9). אי אפשר לתלות על קצה האף תכשיט כזה, וברור שזהו עגיל התלוי באוזן. כן מתאר רב הונא את הנזם שבקע משקלו: "אבן יקרה היה בו ומשקלה בקע" (בראשית רבה, פרשה ס כב, עמ' 646). אם כן זהו תכשיט שמשובצת בו אבן, ושוב לא ייתכן שזהו תכשיט אף. רב הונא רצה להגדיל בערך התכשיט, וכבדרך אגב חשף את תפיסתו שהנזם הוא לאוזן. נזמי האף נזכרים (משנה, כלים פי"א מ"ח), אך אז מודגש "נזמי אף", להוציא מנזמים רגילים.
המונח "עגיל" נזכר גם הוא מעט במקורות, לעתים הוא "דפוס של דדין", כלומר בגד עגול המונח על החזה, מעין חזייה של ימינו.<sup class="footnote-marker">111</sup><i class="footnote">בבלי, שבת סד ע"א; מסכת כלה רבתי, פ"א ה"י. מכל מקום, יש מקום לאסור תכשיט שיש חשש שיסירוהו. על כן יש חשש שיסירו את הקישוט התלוי על האוזן, אך קשה להניח שיסירו את התכשיט התחוב באוזן או באף. הבבלי הכיר כנראה מצב שיש בו חשש שאישה תסיר גם נזם אף, ואולי אסרו זאת דווקא משום שאין דרך נשים לצאת כך ואין זה בבחינת לבוש רגיל.</i> פעם אחת נזכר העגיל של האוזן בירושלמי, שם מתורגם העגיל הנזכר במקרא כ"קדשייא", והדרשן נשען על הדימוי המקראי "ועגילים על אזניך" (שבת פ"ו ה"ד, ח ע"ב). נראה שמובנו המילולי של "עגיל" הוא טבעת על האוזן, והנזם הוא תכשיט התלוי על טבעת זו. לפי המשנה מותר לצאת בעגיל בשבת, והא ראיה – הרי התירו לבנות לצאת בחוטים שבחור האוזן (להלן מ"ו), ואם מותר לצאת בחוט שנועד למנוע סתימת החור שבתנוך האוזן, על אחת כמה וכמה שמותר לצאת בשבת בעגיל עצמו. נראה, אפוא, שמותר לצאת בטבעת עצמה, הבעיה התעוררה רק בקשר לקישוטים שנתלו על הטבעת. מכאן ניתן ללמוד על שיטתם של קדמונינו להרכיב על האוזן טבעת קבועה ועליה לתלות קישוטים מתחלפים, ואלו נקראים נזמים.
כפשוטה אסרה המשנה רק על יציאה בנזם משום שאותו ניתן לפרק מהעגיל ולהראותו לחברות, או שמא ייפול הנזם ויש חשש שהאישה תישא אותו ברשות הרבים. הבבלי פירש "נזמי אף" לומר שרק הם נאסרו (כפי שפירש רש"י), או שמא לא הכירו בבבל את תכשיטי ארץ ישראל ופירשו את הנזמים כמשמעם המקראי, ללא קשר למציאות בת זמנם. מכל מקום, בציורי פסיפסים מופיעות נשים רבות מקושטות בתכשיטים, ולא ראינו נזמי אף עליהן, אלא עגילים שונים ושרשראות.
<b>וטבעות</b> – כשמן היום, טבעות המונחות על האצבעות.
<b>מעבירים ממנה כדי לנוולה – </b>המשנה מניחה שאישה המופיעה בציבור מעוטרת בתכשיטים, ובלעדיהם היא מנוולת. אין במשנה כל ביטוי לאי נחת מהתקשטות, או שהורדת התכשיטים היא להפגנת צניעות. נימות כאלו אמנם מופיעות בספרות חז"ל ביחס לתכשיטים באופן כללי, אך לא בהקשר של הסוטה. יתר על כן, ניתן לקבוע שנימות אלו מקורן בעיקר בתקופה הבתר־תנאית, כפי שהראינו בפירושנו במקום אחר (שבת פ"ו מ"א<sup class="footnote-marker">112</sup><i class="footnote">ראו פירושנו לפ"א מ"א.</i>). עולם ההקשרים והדימויים של הניוול רחב למדי: בעלה של נערה 'יפת תואר' מצווה לנוולה לזמן מה (ספרי דברים פיסקא ריג, עמ' 246); העניות והזקנות מנוולות; מנהגי האבל מנוולים, וההבדל בין האבלה לסוטה בולט, שבתולה אינה רשאית לנוול את עצמה גם בימי האבל (בבלי, תענית יג ע"א). במועד אסור לאישה להסיר את שערותיה בסיד משום שבזמן התהליך היא מנוולת באופן זמני (משנה, מועד קטן פ"א מ"ז, וראו פירושנו לה). ניוול האישה הוא עילה להפרת נדר (משנה, נדרים פ"ט מ"י), ואם האישה מתעקשת על נדרה זו עילה סבירה לגרשה ללא כתובה. לעומת כל אלה את הסוטה מצווים לנוול.<sup class="footnote-marker">113</sup><i class="footnote">על כך בהרחבה נוספת ראו רוזן־צבי, טקס, עמ' 91-83.</i> הביטוי במשנה בא אפוא להדגיש את מעמדה המיוחד של האישה. מחילים עליה בפומבי עונשים של ביזוי ועירום, בניגוד לאישה מהוגנת, שכן כבר נקבע שהיא איננה מהוגנת. המשנה מגייסת את עולם הדימויים הקדום לחיזוק הרושם. אם כן, לא רק שמשנה ד מציגה דרשה בעלת אופי רֵטורי ובעל מגמה לבזות, אלא שגם התיאור ההלכתי מוצג באופן זה.
<b>ואחר כך מביא חבל מצרי וקושרו למעלה מדדיה</b> – אצלנו חבל מצרי, וכן בציטוטי התלמודים שנביא להלן, אבל בספרי זוטא: "חבל של מגג" (נשא, ה' יח, עמ' 235). חבל מצרי מופיע למעשה רק בהקשר של סוטה, הקשר שאינו מאפשר לזהותו במדויק. לעניין אחר אומר האמורא: "תני רב יוסף: שלשה חבלים הם: של מגג, של נצר ושל פשתן. של מגג לפרה, דתנן: כפתוה בחבל המגג, ונתנוה על גב מערכתה. של נצרים לסוטה, דתנן: ואחר כך מביא חבל המצרי וקושרו למעלה מדדיה. של פשתן – למדידה" (בבלי, עירובין נח ע"א). אם כן חבל מצרי הוא חבל העשוי מנצרים, ואולי הצורה "מָצרי" היא היגוי אחר ל"נָצרי", עשוי מנצרים. מכל מקום, ודאי לא ייבאו לארץ ישראל חבלים ממצרים. אם המקור הוא "מצרים" הרי שזה היה סוג חבל הרגיל במצרים, ויש להניח שהכוונה לחבל העשוי מגבעולי הפפירוס.
הירושלמי (יז ע"א; במדבר רבה, פ"ט) אומר שהשימוש בחבל מצרי הוא בבחינת "מידה כנגד מידה": היא עשתה כמעשה מצרים ולכן חוגר לה חבל מצרי. ברור, אפוא, שהדרשן גרס והבין "מִצרי", ממצרים. רעיון זה של מידה כנגד מידה מופיע להלן במשנה (מ"ז), אבל ספק אם מתכנני מעמד הסוטה כבר השתמשו בדימוי זה. הבבלי אומר שהחבל בא כדי שלא יישמטו בגדיה. בגד האישה הרגיל היה תלוי על כתפיה. את בית הצואר של הבגד קרעו וגילו את לִבה, וממילא יש חשש שכל בגדיה יישמטו. אין בכך הסבר מדוע השתמשו דווקא בחבל מצרי. בעל הספרי זוטא הציע, כאמור, שהחבל היה מ"מגג" והשתמשו בחבל שמובילים בו בהמה, כדי לבזות את האישה. נראה שגם חבל הנצרים הוא בכוונה חבל פשוט שאין משתמשים בו ללבוש אדם. מעין דימוי זה יש בסיפור מעשה מאוחר שמסופר בו על אישה המוצאת להורג וחבל מצרי בצווארה (אוצר המדרשים, שיט, עמ' 343). בדימוי דמיוני זה יש ביטוי ברור להובלת האישה כבהמה. בלבוש חגיגי של אישה מופיע מרכיב קבוע של חגורה הקשורה מעל החזה או מתחתיו; תפקידו להדק את הבגד ולהדגיש את חזה האישה. דומה שתמונה זאת עומדת לנגד עיני בעל המשנה. הסוטה לבושה בגד מנוול וקרוע של אישה, במצב כזה יש בחגורה הפשוטה לגלוג כפול על זאת שאיבדה את כל הדרה ויופייה (איור 10).
להערכתנו חבל מצרי כמו חלון מצרי וסולם מצרי (בבא בתרא פ"ג מ"ו) הם חפצים פשוטים, בניגוד לחפץ 'צורי' שהוא מפואר.
כאמור, בבגד האישה הרגיל הייתה החגורה מעל החזה או מתחתיו. אין צריך לומר שהחגורה התחתונה נועדה להרים את החזה ולהדגישו. ואכן בברייתא אחרת נאמר במפורש שאת החבל קושרים גם מתחת לחזה: "רבי אליעזר אומר שני חגורים היה חוגרה אחד למעלה מדדיה ואחד למטה מדדיה" (ספרי זוטא, נשא ה' יח, עמ' 235). אם כן, העלבון מודגש וכפול.
<b>וכל הרוצה לראות בא ורואה</b> – כל הציבור מוזמן לראות את ה"מחזה". ההשתתפות היא כמובן רשות בלבד, והמדרש מדגיש: "אחד האנשים ואחד הנשים אחד הקרובים ואחד הרחוקים מותרים לראותה, שנאמר 'ונוסרו כל הנשים ולא תעשינה כזימתכנה' (יחזקאל כ"ג מח)" (ספרי במדבר פיסקא יא, עמ' 17). הבאת הפסוק יוצרת רושם שאמנם ההסתכלות היא רשות אך רצויה, וחכמים רוצים שהמעמד יהיה פומבי ו"מחנך" ככל האפשר, ומשפיל לאישה כמה שיותר. להלן נחזור למשפט זה.
<b>חוץ מעבדיה ושפחותיה מפני שליבה גס בהן</b> – "ליבה גס" הוא בדרך כלל ביטוי לכך שהאישה אינה נזהרת בצניעות בפני עבדיה, משום שהם אינם נחשבים בעיניה כבני אדם.<sup class="footnote-marker">114</sup><i class="footnote">לפירושים אחרים ושלילתם ראו רוזן־צבי, טקס, עמ' 91 ואילך.</i> בחברה המודרנית נשמע הסבר זה כמוזר, אך בחברות של עבדים ומשרתים אנו שומעים על תופעה זו של בני אדם "מחוקים", שאינם נחשבים כבני אדם של ממש. אין גם כל איסור לגרותם, שכן אין הם נתפסים כבעלי רצון (וגירוי), אלא בבחינת חפץ. במשמעות זו מופיע המונח במדרש: "למה הדבר דומה למלך שנשא אשה, והביא הנייר והלבלר משלו, עיטרה משלו והכניסה לביתו. ראה אותה המלך שוחקת לעבד אחד משלו, כעס עליה והוציאה. בא שושבינה אצלו ואמר לו מרי, אי את יודע מהיכן נטלת אותה, לא בין העבדים גדלה? וכיון שגדלה בין העבדים לבה גס בהן?!" (דברים רבה, פ"ג יז). הכלה מתרועעת עם עבדים ואינה רואה בכך פריצות, כי לִבה גס בהם.
כמו כן: "לא תתיחד עמו אלא בפני עדים, אפילו עבד אפילו שפחה, חוץ משפחתה מפני שלבה גס בה בשפחתה" (משנה, גיטין פ"ז מ"ד ומקבילות). אישה עשויה לקיים יחסי אישות עם גבר זר בנוכחות שפחתה, שכן זו אינה נחשבת כבן אנוש מלא.
לב גס מופיע גם שלא בהקשר של עבדים, אלא של גברים ונשים רגילים: "רבי יהודה אומר הנשואות יתארסו והארוסות ינשאו חוץ מן הארוסות שביהודה מפני שלבו גס בה" (משנה, יבמות פ"ד מ"י). המדובר באיסור לשאת אלמנה אלא לאחר שלושה חודשים ממות בעלה, כדי שיתברר שאינה בהיריון. רבי יהודה מתיר זאת בהנחה שסתם אישה שמרה על בתוליה ואינה בהיריון, אבל נשואות רק יתארסו ולא יינשאו, וכן "ארוסות ביהודה". ביהודה נהגו לקיים יחסי אישות לאחר האירוסין, וממילא ייתכן שהאישה בהיריון מפני שלִבו של בעלה גס בה, ורגיל לקיים עִמה יחסי אישות (בהיתר).<sup class="footnote-marker">115</sup><i class="footnote">למנהג יהודה ראו במפורט במבוא לקידושין ובפירושנו לכתובות פ"א מ"א ומ"ה.</i>
באותה משמעות מופיע המונח בהלכות דומות (משנה, גיטין פ"ח מ"ט ומקבילות).<sup class="footnote-marker">116</sup><i class="footnote">משנה, עדיות פ"ד מ"ז; תוספתא, כתובות פ"א ה"ד; שמחות פ"ב הי"ב, עמ' 108.</i> וכן: "אמר רבי יהודה ביהודה בראשונה היו מפשפשין את החופה ואת החתן ואת הכלה שלשה ימים קודם לחופה, ובגליל לא נהגו כן. ביהודה בראשונה היו מיחדים את החתן ואת הכלה שעה אחת קודם לחופה, כדי שיהא לבו גס בה" (תוספתא, כתובות פ"א ה"ד).
כמו כן משנת כתובות הדנה במי ש"עוברת על דת משה ויהודית" (פ"ז מ"ו). המדובר בעבֵרות שהן בבחינת כיעור, בעיקר בתחום הצניעות. בתוספתא למשנה זו נאמר: "וכן היא שיוצאה וראשה פרוע, יוצא ובגדיה פרומים, ולבה גס בעבדיה ובשפחותיה, בשכנותיה, יוצא וטווה בשוק, רוחצת ומרחצת במרחץ עם כל אדם, תצא שלא בכתובה, מפני שלא נהגה עמו כדת משה וישראל" (פ"ז ה"ו). "בגדיה פרומים" אינה רק מי שבגדיה אינם מסודרים. ראיה לכך היא המקבילה ש"צדדיה פרומים" (להלן), והכוונה לחלוק או לכותונת המורכבים משני מלבנים גדולים המחוברים באזור הצוואר. את שני צדדי הבגד קשרו בשרוכים שיצאו מצדי מלבני הבד (איור 11). כך נסגרו צדדי הבגד, וגוף הלובש או הלובשת לא נראה. "לבה גס" משמעו שאין היא נוהגת בצניעות בפניהם, כמו שאמרנו.
אם כן, במקורות מספר מצאנו התייחסויות לאישה שלִבה גס בעבדיה. משנתנו רואה בכך דרך עולם שאינה ראויה לגינוי מיוחד. תוספתא כתובות רואה בכך עוון הראוי לגנאי ועילה לגרש אישה ללא כתובה, ותוספתא סוטה רואה בכך לא רק עילה אלא חיוב, בבחינת "מצווה לגרשה". אין בהכרח מחלוקת בין המקורות. "לִבה גס" אינה התנהגות קונקרטית, יש לב גס ויש לב גס, ומשנתנו מדברת במצב הרגיל של זלזול מה בבגדים, והמקורות האחרים באישה המשילה מעליה, בפני עבדיה, את כל חובות הצניעות.
במשמעות זהה מופיע הביטוי "הגס לבו בהוראה" (אבות פ"ד מ"ז), כלומר מזלזל בהוראה (פסיקת הלכה עקרונית או מעשית).
עד כאן הסבר הכתוב במשנה, אבל הסבר זה אינו מספק. לפי הסברנו אין ערך "חינוכי" השפלתי לכך שהעבדים יראו את גבירתם מבוזה וערומה למחצה, אך למה לאסור זאת? על כן יש צורך בהסבר משלים.
הפרשנים המסורתיים הסבירו בפשטות שהעבדים מחזקים את האישה. כך הבין המדרש את המשנה. במדרש מובא הסבר אחר: "והעמידה, שלא יעמיד עמה לא עבדיה ולא שפחותיה מפני <b>שלבה סמוך עליהם</b>" (ספרי במדבר פיסקא י, עמ' 15). האישה רואה את עבדיה הכפופים לה והם ממלאים אותה בביטחון בכוחה הכלכלי, ומטרת ההלכה לזעזע את ביטחונה זה. "לבה גס" איננו "לבה סמוך". אדרבה, המדרש שינה מלשון המשנה כנראה משום שהתקשה בה. בתוספתא: "אין משקין שתי סוטות כאחת, שלא יהא לבה גס בחברתה (על חברתה<sup class="footnote-marker">117</sup><i class="footnote">כך בכתב יד ערפורט ובקטע גניזה.</i>)..." (פ"א ה"ו). בהקשר זה אפשר להסביר את שני ההסברים, שאחת לא תזלזל בחברתה, או שאחת לא תסמוך על כך שחברתה לוקחת עליה את כל הקללה.
צודק רוזן־צבי בטענתו שאם החשש הוא שהיא תסמוך על עבדיה חשוב יותר היה שמשפחת בעלה לא תופיע.<sup class="footnote-marker">118</sup><i class="footnote">לדיונו ראו טקס, עמ' 91 ואילך.</i> אנו הראינו לעיל שהסבר זה של הספרי ושל פרשנינו הגדולים איננו הולם את פירושו המילולי של המונח "לִבה גס", כמו שהראינו לעיל. אפשר לצרף את שני ההסברים המבוססים על מה שאנו מכירים מתוך ההווי ההלניסטי־רומי. החברה ההלניסטית־רומית הייתה רוויית עבדים. עבדים רבים פעלו בתוך בתי המגורים הגדולים. האישה רגילה להיראות לפני עבדיה בלבוש מנוול, ואפילו בעירום. הם אינם בחזקת בני אדם (או גברים) אלא הם מעין 'רהיטים מהלכים'. אם עבדיה בשטח הרי שהיא תרגיש כאילו היא בביתה, בלבוש מוזנח כרגיל בביתה. הסבר כזה אפשרי מבחינה לשונית, אך איננו רֵאלי. האם בגלל העבדים לא תחוש האישה בממד המשפיל? הרי כל האווירה היא כה משפילה שאי אפשר שלא לחוש בהשפלה או לחמוק ממנה!
אנו נחזור להסבר בסוף המשנה.
כנימוק משלים אפשר להציע שמונעים מעבדיה ושפחותיה לראות את גבירתם בקלקלתה, גם כדי למנוע את ערעור הסדר החברתי ההיררכי הקיים. אמנם האישה פשעה, עבור הכול מעמדה כנואפת, היא נעדרת כבוד, ואפילו חוקי הצניעות המינימליים אינם חלים עליה. אך כלפי העבדים גברת היא גברת, ואסור לערער מבנה היררכי זה. אין צריך לומר שייתכן שהאישה תצא זכאית, ועבדיה יבואו לזלזל בזאת שראוה ערומה למחצה. הסבר משלים זה רֵאלי, אך אין בו הסבר למשפט "מפני שלבה גס בהן".
<b>ושאר כל הנשים</b> – שאינן שפחותיה<b> מותרות לראותה שנאמר וניסרו כל הנשים לא תעשינה כזימתכנה</b> – פסוק זה ביחזקאל (כג מח) עוסק בנואפת שנתפסה וחטאה הובהר. נואפת זו דינה מוות. צירופו של הפסוק למשנתנו הוא בבחינת דרשה לפסוק ביחזקאל והסבתו לסוטה שחטאה עדיין ספק. נראה שהניסוח "ושאר כל הנשים מותרות..." נגזר מניסוח הפסוק ונועד ליצור מעבר טבעי בין המשנה לפסוק העוסק בתופעה אחרת. הבאת הפסוק מלמדת שבעיני המשנה אין לאישה חזקת חפות אלא חזקת חטא, וזאת הסיבה לכך שהמשנה הופכת את מעמד הסוטה ממעמד הבא לברר את האמת לחלק מהותי מהעונש על הנואפת. 
הזמנת הצופים מעוררת במלוא חריפותה את שאלת הצניעות. כאמור, רבי יוחנן בן ברוקה סבור שאין מבזים את האישה כלל, וברור שמשנתנו סבורה שמבזים אותה ופורצים בכך גדרי צניעות רגילים. הבבלי, המודע מאוד לכללי הצניעות שנקבעו בהלכה, שואל: הרי הפסוק אומר "ונוסרו כל הנשים", והמשנה הגדירה זאת "כל הנשים מותרות לראותה"<sup class="footnote-marker">119</sup><i class="footnote">כך מצטט הבבלי אצלנו, "שאר כל הנשים".</i>; לכאורה רק הנשים צריכות לראותה! אביי "תרגמה אנשים", תרגם את המשנה על נשים בלבד, כלומר שגברים מנועים מלראותה, ורבא הסביר שגברים מותרים לראותה ונשים חייבות (ח ע"ב). השאלה מדרשית, והתשובה מדרשית עוד יותר. הפסוק לא נאמר רק על מעמד הסוטה, אלא על אישה נואפת באופן כללי המוצאת להורג. זאת ועוד, ברור שהמשנה מאפשרת לגברים לראותה. לעיל ראינו את החשש מפרחי כהונה, ובמשנתנו נאמר שעבדיה מנועים מלראותה ומשמע שגברים רגילים מוזמנים לכך. גם תשובתו של רבא מדרשית; אי אפשר לחייב נשים להיות נוכחות במעמד, הרי אין חובה לכל הנשים להיות במקדש בסתם יום של חול. הסבר הבבלי מחדד את הקושי שרואים חכמים בסתירה בין דיני צניעות ונוהגי הסוטה, קושי שעמדנו עליו גם במשנה הקודמת ובמבוא.
לדעת רוזן־צבי המשנה קוראת לכולם להשתתף במעמד ולהיות שותפים בו, שכן עצם השתתפותם הופכת את המעמד לפומבי. עבדים מנועים מלהשתתף, ונשים גם הן מוזמנות אך הן לא בהכרח חלק מהטקס, אלא הטקס מיועד להן, כדי להפחידן. ההבדל בין גברים ונשים איננו בצורת ההשתתפות אלא בייעודה. אותה פעולה עשויה להתפרש למטרות שונות. הגברים שותפים, והנשים משתתפות כדי שתפחדנה ותלמדנה לקח. כך גם הפריעה והניוול. באבל הוא אות אבל, בסוטה צורת ענישה. אותו ביגוד יכול היה גם לבטא ענווה של המצטיין והעשיר (מצטיינת עשירה, צדקת), בקשה לכפרה או מחווה אצילית אחרת.
מן הראוי להדגיש היבט נוסף. "הכל" שברישא הם גברים בלבד, זה הציבור, וכן במשנת חגיגה פ"א מ"א ובמקורות רבים נוספים. אמנם נשים נמצאות במקדש, וחלקן גם חשוב ומרכזי כתורמות ונדבניות, אבל הן אינן שותפות. אין זה תיאור היסטורי של מידת ההשתתפות שלהן, אלא זה מקומן החברתי, כפי שחז"ל או החברה העמידה אותו. כך גם בתיאור הדרשה במעמד הקהל: " 'הקהל את העם האנשים והנשים והטף' (דברים לא יב)... אמרו לו כך דרש בה: אנשים באים ללמוד, ונשים לשמוע, טף למה הם באים? כדי לתת שכר טוב למביאיהם" (אבות דרבי נתן, נו"א פי"ח, לד ע"א ומקבילות בתלמודים ובמדרשים). התורה משדרת מסר של שוויוניות, כולם מתאספים. התנא מדרג את הבאים. הגברים לומדים, כלומר משתתפים בתהליך (שואלים, מציעים פתרונות וכו'), הנשים שומעות (מקביל לתפקידן במעמד הסוטה לראות ולהפנים לקח), והילדים הם ב"תפקיד" אחר. קשה להתעלם מן הדמיון בין שני העניינים השונים כל כך, ואולי התנא מעצב בכוונה את הטקס האחד כהשלמה לטקס האחר. אלא שאצלנו העבדים תופסים את מקום הילדים שבדרשה השנייה. אין הבדל מעשי בין גברים ונשים. הרי חז"ל פירשו את מעמד ההקהל כקריאה בתורה במקדש. ודאי שלא היה זה מעמד לימודי, אלא טקס. אפילו אם למדו בהזדמנות זו (בניגוד לפרשנותם של חז"ל), רק בודדים יכולים היו לשאול ולהשתתף. בפועל היה מעמד הגברים כנשים (אולי ישבו יחד ואולי בנפרד), אך ההבדל איננו רק בצורה החיצונית אלא במשמעות החברתית הניתנת לאותה מחווה חיצונית. הגברים שותפים, הנשים פסיביות והקטנים או העבדים משניים, ואצלנו השתתפותם אסורה.
סיום המשנה הוא סיום דרשני. בדרך כלל אין המשנה מביאה מדרשים, והמדרש התומך בהלכה מובא בעיקר במדרשי ההלכה. עם זאת, יש גם במשנה יותר משלוש מאות מדרשים. חלקם פשט הכתובים,<sup class="footnote-marker">120</sup><i class="footnote">כגון ברכות פ"א מ"ב; פאה פ"ח מ"ט; תרומות פ"ג מ"ו, ועוד.</i> כלומר שאין זו דרשה אלא הבאת המקור להלכה, וחלקם מדרשים רחוקים.<sup class="footnote-marker">121</sup><i class="footnote">ברכות פ"ז מ"ג; שביעית פ"י מ"ח, וכמותן משניות רבות.</i> יש מהם אף המובאים בלשון "זכר לדבר",<sup class="footnote-marker">122</sup><i class="footnote">כגון משנה, שבת פ"ט מ"ד, וראו פירושנו לה.</i> כלומר שהמדרש נתפס כרחוק ואינו אלא אילוסטרציה להלכה. אם כן, המדרש אינו זר למשנה אלא חלק מהותי ממנה. עם זאת, במסכת זאת יש ריבוי של מדרשים, ודוגמה לכך היא המשניות הבאות עד סוף הפרק. דומה שכל פרשת סוטה נתפסה בעיני חכמים כנושא חוץ־הלכתי, יותר בבחינת דרשה מאשר הלכה למעשה. אין זה רק משום שסוטה לא נהגה, הרי גם דיני זבחים לא נהגו ואף על פי כן הדיון בהם הוא הלכתי לכל דבר. אלא שהסוטה נתפסה כפרשה מחנכת, כמו פרשת בן סורר ומורה,<sup class="footnote-marker">123</sup><i class="footnote">אם יזכנו החונן לאדם דעת נעסוק בכך בפירושנו לסנהדרין פ"ח מ"ד.</i> ולא כהלכה למעשה.
תפיסה זו אִפשרה להדגיש גורמים "חינוכיים", להרבות בהשפלת האישה ומרכיבים נוספים שאינם עולים בקנה אחד עם ההלכה הצרופה. זו דרכו של המדרש המרשה לעצמו להעצים את ההלכה ולהגזים בדרישות ההלכתיות מעבר להלכה עצמה. דוגמה לכך יש במדרשים על הלכות ההרחקה מהשומרונים. בהלכה יש מגבלות על קשר עם השומרונים, אך במדרש מפריזים בכך בהרבה, ואוסרים אפילו מים של שומרונים.<sup class="footnote-marker">124</sup><i class="footnote">על כך בנספח למסכת ברכות.</i> זו עצמתו של המדיום המחנך שאינו כפוף לנוקשות ההלכתית. חכם אחד הגדיר שלמדרש "פנים שוחקות";<sup class="footnote-marker">125</sup><i class="footnote">ביאליק, בהקדמתו לספר האגדה; גינצבורג, הלכה ואגדה.</i> אכן כך, אך למדרש גם פנים אכזריות: מה שההלכה עידנה מתוך אחריות ציבורית וראייה כלל מערכתית, המדרש מרשה לעצמו להציג בחריפות ובשפה בוטה יותר.
<b>לסיכום המשנה</b>
בתורה נאמרת הנחיה לכמה מחוות חיצוניות (העמדה לפני ה', פריעה וכו'). הפירוש החברתי של המחוות הוא בידי הציבור, והחברה וחכמים מעצבים את הפרשנות למחוות. פריעה יכולה להיות מחווה של ענווה, אבלות או צדיקות יתר (כך אצל הפקיר ההודי למשל). העמידה לפני ה' יכולה להתפרש כמחוות כבוד, כמו בנזירה. אך התוספתא (פ"ג ה"ב) מדגישה: "להראות קלונה". כך גם להלן, נתינת המנחה על הכפיים וההנפה (להלן פ"ג מ"א) עשויות להיות סמל ההשתתפות בקרבן, כמו שגבר מניף את קרבנו וכמו שהנזירה זוכה לכבוד. הוא הדין לרוב המחוות דלהלן, כגון הבאת קרבן משעורים דווקא (פ"ב מ"א – היו במקדש עוד קרבנות שעורים, כגון העומר); הכלי של החרס (פ"ב מ"ב); הפומביות והשתתפות הציבור ביום הכיפורים היא לכבוד, ואצלנו פגיעה וענישה; היעדרות העבדים וכו'. ברור כי הפרשנות שחז"ל נותנים למעמד היא של פגיעה באישה. הקריעה והסרת התכשיטים כדי לנוולה ולהעליבה (אם כי למען האמת לא כתוב שהניוול בא להעליב ולפגוע, אך הדבר משתמע); הנפת המנחה, סמל ההשתתפות הגברית, היא "כדי לייגעה" (פ"ב מ"א); כלי החרס נועד להפוך את המעמד לעלוב; העמידה בשער המזרח לשם ביזיון (בניגוד לנזירה); קרבן השעורים כדי לרמוז שהיא כבהמה, וכן הלאה. רק העירום שונה, שכן זו מחווה שבחברה היהודית, לפחות במחשבת חז"ל, אי אפשר לפרשה אלא כעונש, ובין החכמים עצמם יש הנרתעים ממנו.
עם זאת, עלינו להדגיש. אמנם תופעת העירום נראית מוזרה בספרות חז"ל, ברם, היא הייתה מקובלת בעולם הרומי, ובמידת מה גם בעולם המזרחי הקדום. לפי האיורים שבידינו, ספורטאים, אלים ואנשי מעלה מתוארים ערומים. העירום הנשיי מעט צנוע יותר, אך חצי גוף עליון ערום הוא תופעה רגילה בפסיפסים ובפסלים. אדרבה, החלקים שאנו כיום, וחז"ל בזמנם, מבינים אותם כסמל החשיפה, מודגשים הדגשת יתר באמנות הקדומה (מסיבות בנות זמננו איננו מדגימים זאת באיורים). עירום כזה עשוי, אפוא, להתפרש כלגיטימי על רקע הלניסטי־רומי. ייתכן שגם אנו משליכים מהשקפות זמננו על המקורות. אפשר שבימי הבית נחשב עירום נשיי חלקי לפחות בלתי צנוע. כשם שהתבוננות בריקודי בתולות בכרמים נחשב בחברה הדתית כיום כבלתי צנוע, אך לפחות בימי הבית נהגו בכך בט"ו באב וביום הכיפורים. אם כן, גם העירום עשוי להיחשב כמחוות כבוד (לפחות בעולם הרומי), ואילו חז"ל בפרקנו מפרשים אותו כמחוות עלבון חריפה אך לגיטימית. אם אכן כך הוא, הרי שמרכיב העירום הוא קדום, שכן בתחומים אחרים חז"ל נמנעו ממנו (אבלות, פרשנותם לדין יפת תואר, הוצאה להורג). גם כאן היה מקום לאשר מחווה זו, אך חכמים נמנעו מכך מטעמי צניעות. המחווה מתאימה, כאמור, יותר לרקע של ימי בית שני, ואינה מובנת על רקע מחשבת חז"ל לאחר החורבן. חשיבה מסוג זה מובילה למסקנה שבפרט זה משמרים חכמים זיכרון קדום. חכמים כרבי יוחנן בן ברוקא, המסתייגים מעירום ומפומביות, מנסים "לתקן" את ההלכה הקדומה ולהתאימה להשקפת העולם של בית המדרש. דווקא אי ההתאמה מלמדת על רקע קדום, ואיננה מתאימה לתיאור תאולוגי ספרותי־תאורטי.
מעתה עלינו לשאול אותה שאלה על יתר המחוות. האם עיצובן של כל המחוות האחרות, כטקס שכולו עלבון וחלק מהענישה, הוא הפרשנות הקדומה שהייתה בימי הבית השני, או שמא יש לראות בפרשנות זו חידוש של חכמים לאחר החורבן? להערכתנו באופן כללי זו גם הפרשנות החברתית הקדומה לכל מעמד הסוטה. גם בן סירא, יוספוס ופילון משדרים מסר דומה של פגיעה מכוונת, עונש ואי אמון באישה, אם כי רוב המחוות אינן מפורטות בחיבורים אלו, שכן בהם הדיון בעניין הסוטה קצר למדי. להערכתנו זו הייתה הפרשנות הקדומה מאז ומעולם. חז"ל קוראים נכון את שכתוב בין שורות המקרא, או את שחוו במקדש בזמנו אך מעצימים את המסר. עורך המשנה העצים את המסר עוד יותר בסגנון הרטורי של המשנה ובעריכתה. כפי שכתבנו במבוא אנו מניחים שבמקדש התנהלו מדי פעם טקסי סוטה. אי אפשר שמשהו מהזיכרון הקדום לא נשאר. גם אם הפרטים מוטעים, הרי הרושם נשאר. התנאים שפירשו שלא היה שם עלבון מנסים לפרש את הטקס הקדום ולרככו מסיבות ההולמות את התפתחות ההלכה בת זמנם (יותר משפטית, הנחת חפות, כבוד לאישה וכד').
העיקרון של מידה כנגד מידה משמש הסבר נוסף (משלים וגם סותר) לסדרת המחוות. "היא הראתו באצבעה לפיכך צפרניה נושרות. היא הראתו את בשרה, לפיכך כהן קורע חלוקה ומראה <b>קלונה לרבים</b>. היא חגרה לו בציצים לפיכך כהן מביא חבל מצרי וקושר למעלה מדדיה, וכל הרוצה בא ורואה. היא פשטה לו יריכה, לפיכך יריכה נמסית. היא קבלתו על כריסה, לפיכך בטנה צבה. היא האכילתו מעדנים, לפיכך מנחתה מאכל בהמה. היא השקתו יינות משובחין בכוסות משובחין, לפיכך כהן משקה אותה מים מרים במקידה של חרס" (תוספתא, פ"ג ה"ד<sup class="footnote-marker">126</sup><i class="footnote">בבמדבר רבה פרשה ט עוד מרכיבים מספר לרשימה הספרותית. הרשימה מעצימה את הרטוריקה נגד האישה, אך גם מהווה מסגרת מותרת והזדמנות לתיאור מעשים ארוטיים שבחברת הלומדים אסור לדבר עליהם.</i>).

Mishnah 7

כפי שהדגשנו בסוף המשנה הקודמת, במסכת סוטה מדרשים רבים. כל המשניות עד סוף הפרק הן מערכת מדרשית מלוכדת המדגישה את העיקרון של מידה כנגד מידה. אנו נפרש את המשניות, ולאחר מכן נתייחס למערכת המלוכדת והערוכה כיצירה ספרותית.
<b>במידה שאדם מודד בה מודדין לו</b> – זה הכלל המסכם את כל הדוגמאות להלן. הדוגמה הראשונה היא סוטה, שהיא עניינה של משנה זו.<b> היא קישטה את עצמה לעבירה והמקום ניוולה</b> – אין פסוק מפורש שהיא קישטה עצמה, ואף אין לכך עדות, אך יש להניח שהעבֵרה צמחה מתוך שקישטה את עצמה. <b>היא גילתה את עצמה והמקום גילה עליה</b> – כאן משמש המונח "לגלות" בשני מובנים: להפיץ בציבור, וזה מטרתו של מעמד השקאת הסוטה, "להראות את קלונה", ו"גילוי" בלשון המקרא שמשמעו קיום יחסי אישות: "לא תגלה ערותה" (ויקרא י"ח, ז-יז, בכל אחד מהפסוקים בצורה שונה במקצת).<b> ירך התחילה בעבירה תחילה ואחר כך הבטן לפיכך תילקה הירך תחילה ואחר כך הבטן</b> – הפסוק אומר: "בתת ה' את ירכך נֹפלת ואת בטנך צבה" (במדבר ה', כא). המדרש מדמה לעצמו יחסי אישות רגילים, ובמקבילות דלהלן גם דימויים אחרים. מבחינה מדרשית בתורה יש גם סדר אחר, ובפסוק הבא נאמר: "ובאו המים המאררים האלה במעיך לצבות בטן ולנפִל ירך" (שם כב), ובהמשך: "ובאו בה המים המאררים למרים וצבתה בטנה ונפלה ירכה" (שם כז). מבחינת המשנה, הפסוקים השני והשלישי אינם מבטלים את הרעיון המדרשי. האמוראים דנים בסתירה כביכול שבין הפסוקים. הירושלמי מסיק שמקרא אחד מכריע שני מקראות (יז ע"א), ומסביר את ההבדל שהבועל בטנו צבה קודם, והאישה ירכה נופלת ראשונה, או שהסדר הוא ככתוב במשנה והפסוקים האחרים אינם כסדר המעשה. הבבלי מתרץ בדרך דומה, שיש הבדל בין סדר המעשה ובין הקללה (ט ע"ב).
המילים "הירך תחילה" משמעם שהיא לוקה קודם כול בירך. המשנה מתעלמת מהדעות שעוד לפני הירך היא לוקה בכל מיני פורעניות אחרות (ראו להלן פירושנו לפ"ג מ"ד).
<b>ושאר כל הגוף לא פליט</b> – שאר הגוף אינו ניצל מהעונש; משפט זה מנותק מהדרשה בדבר מידה כנגד מידה. בתוספתא (פ"ג ה"ב) ובתלמוד הבבלי יש הרחבה של הדרשה. הדרשן מוצא עוד מרכיבים לרעיון זה של מידה כנגד מידה (ח ע"ב-ט ע"א; במדבר רבה פרשה ט). במשנה הסדר הוא כיאסטי:
משחק הלשון מלמד שאף על פי שמשניות ז-ט הן יחידה לעצמן, הרי שהעורך חיבר אותן למשנה וניסח את שתי היחידות כך שתתאמנה זו לזו. איננו יודעים באיזה שלב עריכה נעשה הדבר.

Mishnah 8

<b>שמשון הלך אחרי עיניו</b> – כמו שנאמר "אותה קח לי כי היא ישרה <b>בעיני</b>" (שופטים י"ד, ג; בבלי ט ע"ב),<b> לפיכך ניקרו פלשתים את עיניו</b> – כמו שנאמר "ויאחזוהו פלשתים וינקרו את <b>עיניו</b>" (שופטים ט"ז, כא). בחלק מעדי הנוסח המאוחרים ובדפוסים<sup class="footnote-marker">127</sup><i class="footnote">הפסוק חסר ב־א, א2, מ, ר, ל, הפ, ע, ג5, ג9, ג28, ג29, ז, פ, ת, ב, ן.</i> הפסוק מופיע כחלק מהמשנה. במקרים רבים שהמשנה מצטטת בהם הרשו מעתיקים לעצמם להוסיף או לקצר בציטוט הפסוקים. התופעה מוכרת, ואין בכך חידוש. מכל מקום הבבלי מביא את הפסוק, ומשמע שהוא היה לפניו במשנה, כעדות כתבי היד הטובים (ט ע"א).<b> </b>התלמוד הבבלי (ט ע"ב) מנצל את הזכרת שמשון לסדרה ערוכה של מדרשים העוסקים בגיבור זה, בבחינת "מדרש שמשון". ראשיתו של המדרש בעוד דוגמה של מידה כנגד מידה בשמשון, והמשכו אינו קשור לרעיון זה.<sup class="footnote-marker">128</sup><i class="footnote">יצירות מעין אלו רגילות במדרשים, ונדירות בתלמודים. עם זאת יש בתלמודים פרקים שלמים שהם בבחינת מדרש מגובש. הבולט בהם הוא "מדרש אסתר" שבמסכת מגילה, או מדרש תשעה באב שבמסכת תענית, ועוד.</i> 
<b>אבשלום ניתנווה</b> – כך בעדי הנוסח הטובים. בכמה עדי נוסח משניים: "נתגאה",<sup class="footnote-marker">129</sup><i class="footnote">ניתנווה, או בצורה דומה, ב־ת, ג28, ן, א2, פ, פ1, ל, ז, ג9, ג5.</i> <b>בשערו</b> – על שערו הארוך של אבשלום אנו שומעים במפורש (שמואל ב י"ד, כו). בפסוק הקודם מדובר על יופיו של אבשלום, ומשמע שהשער היה מרכיב ביופיו. בתנ"ך לא נאמר שהיה חטא בגידול השער, ואכן הנוסח "ניתנוה" אינו מלמד על חטא אלא על יופי בלבד. הנוסח "נתגאה" כבר מהווה פרשנות מדרשית למקרא. <b>לפיכך ניתלה בשערו</b> – שנאמר: "ויחזק ראשו באלה ויֻתן בין השמים ובין הארץ" (שמואל ב י"ח, ט), <b>ולפי שבא על עשר פילגשי אביו</b> – הדרשן מצרף כאן פסוקים מספר. דוד השאיר עשר פילגשים לשמור על הבית (שמואל ב ט"ו, טז), לאחר מכן נאמר שאבשלום בא על פילגשי אביו, אך לא נאמר שעשה זאת לכל העשר (שם טז כא). בחזרתו של דוד לירושלים נאמר שהניח את עשר הפילגשים למשמרת ולא קרב אליהן (שם כ', ג), ומשמע שכל העשר נטמאו, כמסקנת המשנה כאן, <b>לפיכך ניתנו בו עשר לונכיות שנאמר ויסובו עשרה נערים נושאי כלי יואב וגו'</b> – שמואל ב י"ח, טו. "לונכי" היא כלי מלחמה חד העשוי מברזל, ולכן מתאר המדרש שנעצו בעיני צדקיהו לונכיות של ברזל (דברים רבתי ואתחנן), ובנשק זה נהרג רבי יהודה בן בבא (בבלי, סנהדרין יד ע"א; עבודה זרה ח ע"ב).<sup class="footnote-marker">130</sup><i class="footnote">המסורת הבבלית מספרת על מותו בין אושא לשפרעם בעת שסמך חכמים. מסורות דומות כוללות אותו בין עשרת הרוגי מלכות (ירושלמי, פ"ט הי"ג, כד ע"ב), ובאחרות מתואר שהוא נהרג בשלב מאוחר של הגזרות (שמחות פ"ח ה"ח, עמ' 154; שם ה"ט, עמ' 154). אבל בהלכה י של הירושלמי (כד ע"א) נאמר שמת על מיטתו בשלום לפני הגזרות ולא הספיקו להספידו כהלכה. המסורות סותרות, אפוא, זו את זו.</i> הלונכי מוכרת בארסנל כלי הנשק של הלגיון הרומי. המילה עצמה יוונית, loncή (איור 12). הלונכיות אינן נזכרות במקרא. הדרשן לומד על קיומן מהניסוח "נושא כלים".
<b>ולפי שגנב שלוש גניבות לב אביו ולב בית דין ולב אנשי ישראל לפיכך נתקעו בו שלשה שבטים שנאמר ויקחו שלושה שבטים בכפו ויתקעם בלב אבשלום</b> – שמואל ב יח יד. אבשלום אכן רימה והעמיד פנים, לכך קורא לו התנא "גנב לב אביו". הוא אכן גנב את לב אביו ואת לִבם של כלל ישראל, אך בית הדין איננו נזכר בסיפור המקראי, ואף אין לו מקום בסיפור. לו נאמר שהוא גנב את לבו של יואב או את לבו של אחיתופל היה לכך בסיס מקראי, אך גניבת לבו של בית הדין אינה משתלבת כלל בסיפור. ההשוואה בין המעשה הרע והעונש היא אפוא מלאכותית מאוד ואינה מבוססת, בניגוד ליתר הדימויים דלעיל שיש להם בסיס במילות התנ"ך.

Mishnah 9

<b>וכן לעניין הטובה</b> – על מעשה טוב מגיב ריבונו של עולם במעשה טובה, <b>מרים המתינה למשה שעה אחת שנאמר ותתצב אחתו מרחוק וגו'</b> – שמות ב', ד. הכוונה לכך שמרים ניצבה והמתינה לראות מה ייעשה במשה הנמצא בתיבה,<b> לפיכך נתעכבו לה ישראל שבעת ימים במדבר שנאמר והעם לא נסע עד האסף מרים</b> – במדבר י"ב, טו. בדרך כלל המינוח "וכן" בא ללמד על דמיון, ברם לעתים הדמיון אינו מוחלט אלא חל על אחד ממרכיבי העניין. במקרה זה הגמול הוא הרבה מעבר למעשה הטוב. מרים המתינה שעה אחת לראות מה עולה בגורלו של אחיה, וכל העם המתין לה שבעה ימים שלמים.
<b>יוסף זכה לקבור את אביו ואין באחיו גדול ממנו שנאמר ויעל יוסף לקבור את אביו</b> – בראשית נ', ז,<b> ויעל וגו' ויעל עמו גם רכב גם פרשים ויהי המחנה כבד מאד </b>– בראשית נ', ט. לא נאמר במפורש שיוסף היה גדול מאחיו, אבל הדבר משתמע מהסיפור המקראי. הפסוק מעיד על גודל השיירה והכבודה, אך אינו מעיד ישירות על "גדולה מאחיו". <b>מי לנו גדול ממשה ומשה זכה בעצמות יוסף ואין בישראל גדול ממנו שנאמר ויקח משה את עצמות יוסף עמו</b> – שמות י"ג, יט. משה היה גדול ישראל, ויוסף זכה שגדול ישראל הביאו לקבורה. למעשה המידה היא כפולה, עצם העלאת העצמות לקבורה בארץ, ובכך שעשה זאת גדול ישראל.
בתורה מסופר על העלאת עצמות יוסף וקבורתן בארץ, ובולטת הקרבה בין בקשתו של יוסף לבקשתו של אביו יעקב. לא נאמר דבר על העלאתם לקבורה של יתר השבטים. אבל מסורת יהודית קדומה מספרת שכל השבטים הועלו לקבורה ונקברו בחברון. מסורת זו משובצת בפסוק הסיום של כל אחד מהחיבורים האסופים ב"צוואות השבטים".<sup class="footnote-marker">131</sup><i class="footnote">"צוואות השבטים" או "צוואות בני יעקב" הוא חיבור מהספרים החיצוניים, או אולי לקט של שנים עשר חיבורים ובהם צוואתו כביכול של כל אחד מבני יעקב. החיבור נכתב בשלהי ימי הבית השני והשתמר בעיבוד יווני במסגרת הקנון הנוצרי. קטעים ממנו בעברית ובארמית נמצאו במערות ים המלח. עם זאת נראה שלא היה זה חיבור כיתתי אלא משותף לכל הכתות.</i> בעל ספר הישר יודע לספר על מקום קבורתו של כל אחד מהשבטים. "ספר הישר" הוא חיבור דמיוני יהודי מהמאה השתים עשרה לערך, אך משובצות בו מסורות קדומות מחיבורים שהלכו לאיבוד. רשימת מקומות הקבורה של בני יעקב נראית אותנטית ומכילה פרטים סבירים, ולא כאן המקום לעסוק בכך.
<b>ומי לנו גדול ממשה שלא נתעסק בו אלא המקום ברוך הוא שנאמר ויקבר אתו בגיא וגו'</b> – דברים ל"ד, ו. לפנינו סדרה של שלושה: מידה כנגד מידה וכנגד מידה. ה' גמל למשה על מה שעשה ליוסף, ומשה גמל ליוסף על מה שעשה לאביו.
<b>ולא על משה בלבד אמרו אלא בכל הצדיקים שנאמר הלך לפניך צדקך וכבוד ה' יאספך</b> – ישעיהו נ"ח, ח. משפט זה מהווה סיום נאה לדרשה, אך בשיבוצו הנוכחי אין לו קשר ישיר לעניין מידה כנגד מידה. הדרשה עצמה רחוקה, והפרק אינו מתקשר לשעת פטירתו של אדם. הרעיון הוא שכל הצדיקים זוכים לכך שה' ילווה אותם כביכול "באופן אישי", וזאת ללא קשר ישיר של מידה כנגד מידה מדויקת אלא כתגמול רגיל. אבל נראה ששיבוץ הפסוק לפנינו הוא כבר פרי עיבוד נוסף. במדרשים תנאיים נדרש הפסוק למיתת משה, וממנה למיתתם של שאר צדיקים. המדרש מתאר את מיתת משה ומוסיף: "אין לי אלא מיתת משה מפי הקב"ה, מנין אף מיתת אהרן, אמרת כאשר מת אהרן אחיך (דברים ל"ב, נ), ומנין אף מיתת יהושע, שנאמר כאשר הייתי עם משה אהיה עמך (יהושע א ה), ומנין אף מיתת הצדיקים, אמרת והלך לפניך צדקך כבוד י"י יאספך (ישעיה נח ח), ומנין שהיו מכבדין אותן עד שהיו בחיים, ת"ל כבוד ה' יאספך" (ספרי זוטא כ"ז יב, עמ' 319).<sup class="footnote-marker">132</sup><i class="footnote">השוו מדרש תנאים דברים ל"ד ה, ועוד. אותו רעיון מופיע בספרי במדבר פיסקא קו, עמ' 105.</i> במדרשים אחרים נדרש הפסוק על מעשי צדקה סתם, ללא קשר למיתתו של אדם.<sup class="footnote-marker">133</sup><i class="footnote">כגון תוספתא, פאה פ"ד הי"ח, ועוד.</i> כמו כן: "כיוון שראה משה להב"ה (לקדוש ברוך ה') עמד בתפלה ונפל על פניו, ואמר לפניו: רבונו של עולם במדת רחמים בראת את עולמך במדת רחמים אתה מנהג את עמך, תתנהג עמי במדת רחמים. יצתה בת קול ואמרה משה משה אל תתירא כי הלך לפניך צדקך וגו' " (הוספה ב לאבות דרבי נתן, נו"א פ"ד, עמ' 156). דרשה זאת גם קושרת את הפסוק למותו של משה, ואף מנוסחת בצורה חיצונית של מידה כנגד מידה (רחמים מול רחמים). במדרש ספרי (במדבר פיסקא קו, עמ' 105) נדרש הפסוק על מיתת משה, אבל ללא קשר למידה כנגד מידה.
בדרשות אחרות נקשר הפסוק למותם של צדיקים באופן כללי:
שלשה בני אדם הם, אחד עסוק בכסף ובזהב, ואחד עסוק בנכסים ובקרקעות, ואחד עסוק בתורה ובגמילות חסדים וביראת שמים... בשעת פטירתו מן העולם הוא אומר... זה שעסוק בתורה ובגמילות חסדים וביראת שמים, אינו מספיק לגמור את הדבר עד שהמלאכים אומרים לו, הרי הן הולכין לפניך, שנאמר "והלך לפניך צדקך כבוד ה' יאספך" (מסכת שמחות דרבי חייא, פ"ב ה"ג, עמ' 218-217).
אם כן, הפסוק עוסק בשעת מותו של צדיק והמלאכים עצמם מלווים אותו לבית עולמו. כמו כן: "אוי להן לרשעים שהן נמסרין למלאכי חבלה, אבל הצדיקים, והלך לפניך צדקך" (שם, פ"ד ה"ה, עמ' 229), וכן במדרשים נוספים (פסיקתא רבתי, פ"ב, ה ע"א, ועוד).
אנו מציעים, כהשערה, שבראשיתו של המדרש נאמר בו רק שה' הביא בעצמו את משה לקבורה, כפי שמתואר בספר דברים, ועל כך דרש הדרשן את הפסוק "והלך לפניך צדקך". במקביל נדרש פסוק זה על כלל הצדיקים. במשנה שלפנינו צורפו הדברים והפסוק הועבר ממשה לכלל הצדיקים, ובכך חרג העורך מהמסגרת הספרותית של דרשת "מידה כנגד מידה" והרחיב את דבריו על כלל הצדיקים.
נמצאנו למדים שבמשנה מערכת מדרשית מפותחת ושלמה שאנו מזהים בה יסוד מגובש ותוספות. המערכת היסודית כללה שלוש מידות רעות (סוטה, שמשון, אבשלום), וכנגדן שלוש מידות טובות (מרים, יוסף, משה). הסוטה נזכרת ראשונה, שכן מקובל במדרש לפתוח במה שעוסקים בו. נוהג אלטרנטיבי היה לסיים במה שעוסקים בו. הסוטה איננה ממש מידה כנגד מידה. בדרך כלל כל מידה מעוגנת בכתוב המקראי או בפרשנותו, מה שאין כן בסוטה. המידה כנגד מידה אינה במקרא אלא בהלכות המשנה (ניוול האישה והפרסום שבהצבתה בשערי ניקנור אינם במקרא). ייתכן שבשלב המקורי נכלל רק ההמשך (עניין הבטן והירך), אך גם הוא אינו נאמר במפורש במקרא והוא תיאור ספרותי מאוחר בלבד.
מערכת זו זכתה למקבילות ותוספות מדרשיות רבות.
בספרי זוטא מופיע העיקרון של המשנה, אך בניסוח אחר שאינו עושה שימוש במונח "מידה כנגד מידה":
ממקום שהתחילה העבירה משם התחיל הפורענות: הירך התחילה בעבירה תחלה, ואחר כך הבטן, לפי כך תלקה הירך תחלה, ואחר כך הבטן, ושאר הגוף לא פלט. וכה"א "וימח את כל היקום מאדם ועד בהמה" (בראשית ז', כג), מי שהתחיל בעבירה תחלה ממנו התחילה הפורענות, וכן הכתוב אומר "ואנשי העיר אנשי סדום נסבו על הבית", וכתוב "ואת האנשים אשר פתח הבית הכו בסנורים" (שם בראשית י"ט, ד, יא), מי שהתחיל בעבירה תחלה ממנו, התחילה הפורענות. וכן הכתוב אומר "ומת כל בכור ארץ מצרים" (שמות י"א ה), מי שהתחיל בעבירה תחלה ממנו התחילה הפורענות. שמשון הלך אחר עיניו ולפיכך ניקרו פלשתים את עיניו" (ספרי זוטא ה' כא, עמ' 236).<sup class="footnote-marker">134</sup><i class="footnote">ממשפט למשפט הדרשן מקצר את דבריו ואינו חוזר על המשפט הקבוע "מי שהתחיל בעבירה" וכו'.</i>
המסורת במדרש ספרי היא בת אותה משפחה כמו ספרי זוטא:
והשקה את המים וגו' וצבתה בטנה ונפלה ירכה, אין לי אלא בטנה, וירכה שאר איבריה מנין? ת"ל "ובאו בה", אני אקרא "ובאו בה", מה תלמוד לומר "וצבתה בטנה ונפלה ירכה"? אבר שהתחיל בעבירה ממנו, יתחיל הפורענות. כיוצא בו אתה אומר "וימח את כל היקום אשר על פני האדמה מאדם ועד בהמה" (בראשית ז', כג), מי שהתחיל בעבירה ממנו התחיל הפורענות. כיוצא בו אתה אומר "ואת האנשים אשר פתח הבית הכו בסנורים" (בראשית י"ט, יא), מי שהתחיל בעבירה ממנו היתה מתחיל הפורענות. כיוצא בו אתה אומר "ואכבדה בפרעה ובכל חילו" (שמות י"ד, ד), פרעה התחיל בעבירה ממנו התחיל הפורענות. כיוצא בדבר אתה אומר "הכה תכה את יושבי העיר ההיא לפי חרב" (דברים י"ג, טז), מי שהתחיל בעבירה ממנו התחיל הפורענות. אף כאן "וצבתה בטנה ונפלה יריכה", אבר שהתחיל בעבירה ממנו הוא מתחיל הפורענות. והלא דברים קל וחומר: אם מדת פורענות ממועטת אבר שהתחיל בעבירה ממנו התחיל הפורענות, קל וחומר למדת הטוב מרובה" (ספרי במדבר, פי"ח, עמ' 22; במדבר רבה, פ"ט).
להערכתנו המסורות בשני המדרשים קרובות למשנה אך הן באות מבית מדרש אחר, שם לא הופיעה כלל מידת הטוב ומידת הרע הייתה מפותחת יותר, והמינוח שונה: במקום "במידה שאדם מודד..." מופיעה הנוסחה "מי שהתחיל בעבירה ממנו התחיל הפורענות". ניסוח זה חוזר בסדרת מדרשים תנאיים הדנים בכל אחד מהמקרים הללו הנכללים ברשימה הערוכה. כך, למשל, אגב דיון בפרעה אומרת המכילתא שהוא לקה במה שהתחיל בעבֵרה (מכילתא דרבי ישמעאל בשלח, מסכתא דויהי בשלח, א, עמ' 78), וכן מדרשים נוספים. לעתים גם מופיעה אותה סדרה כמו במדרשים שלנו, אך בסדר שונה כך שהנושא הנדון מופיע ראשון ברשימה. במדרש לפרשת מכות מצרים תופיע הדוגמה של מכות מצרים ראשונה, כרגיל במדרש:
מאדם ועד בהמה, מי שהתחיל בעבירה תחלה ממנו התחילה הפורענות. כיוצא בדבר אתה אומר: "וימח את כל היקום אשר על פני האדמה" וגו' (בראשית ז', כג) [כיוצא בדבר אתה אומר: "ואת האנשים אשר פתח הבית הכו בסנורים" (בראשית יט יא). כיוצא בדבר אתה אומר: "ואכבדה בפרעה ובכל חילו" (שמות י"ד, ד). כיוצא בדבר אתה אומר: "הכה תכה את יושבי העיר ההיא" וגומר (דברים י"ג, טז). כיוצא בדבר אתה אומר: "וצבתה בטנה ונפלה יריכה" (במדבר ה', כז) [אבר שהתחיל בעברה תחלה], אף כאן אתה אומר: "והכיתי כל בכור", מי שהתחיל בעברה תחלה ממנו התחילה הפורענות. והלא דברים קל וחומר, ומה אם מדת פורענות מעוטה מי שהתחיל בעבירה לוקה תחלה, קל וחומר למדת טובה שמרובה (מכילתא דרבי ישמעאל, מסכתא דפסחא בא פ"ז, עמ' 24; פי"ג, עמ' 46).
הסדר הוא כמו במדרש ספרי, אלא שמתחיל ומסיים במכות מצרים, ופרשת סוטה משובצת לקראת הסוף ולא ראשונה כבמדרש ספרי.
בתוספתא (פ"ג ופ"ד) מופיעות שתי סדרות של "במידה שאדם מודד...", והראשונה כוללת הרחבות רבות. בסוטה נמנים עשרה מרכיבים של מידה כנגד מידה, ואחר כך עוד תשעה מקרים אחרים של מידה כנגד מידה (מבול, אנשי המגדל, סדום, מצרים, סיסרא, שמשון, אבשלום, סנחריב ונבוכדנצר). אחר כך שלושת המקרים של מידת הטוב, ואחריהם (פ"ד ה"י) סדרה שנייה של מידת הרע (סוטה, מבול, מרגלים, שכני ארץ ישראל, נביאי ירושלים, סוטה, נחש הקדמוני), ועוד אזכור של גיבורי מקרא כקין, קרח, בלעם וכיוצא באלו. ברור שזו הרחבה למשנה וצירוף של שתי רשימות לרשימה אחת.
בתלמודים מופיעה הרשימה הבסיסית של המשנה, אך כל אזכור של גיבור מקראי זוכה להרחבה מדרשית ערוכה, מעין "מדרש שמשון", "מדרש אבשלום" וכיוצא באלו.
לסיכום, המדרש שבמשנה הוא יצירה ערוכה ומסודרת. אי אפשר לדעת האם המדרש נוצר כיצירה ערוכה, או שקדמו לו דיונים מקומיים בכל אחד מהמקרים והעורך אסף את כולם ליצירה ערוכה ומגובשת. במקביל למשנה היה מדרש דומה, מבחינה רעיונית, שנקט במינוח אחר: "מי שהתחיל בעברה תחלה ממנו התחילה הפורענות". מדרש זה משובץ בספרי ובספרי זוטא והיה עשיר יותר בדוגמאות. בתוספתא יש שילוב של שתי היצירות; הניסוח שאוב מהמשנה, ורשימת הדוגמאות עשירה כמו במדרש, ואף נוספו דוגמאות נוספות. במדרשים אחרים מופיעות חלק מהדוגמאות או אף ריכוז של כמה מהן, אך רק אצלנו הסוטה מופיעה ראשונה.
העיקרון הרעיוני של מידה כנגד מידה נחשב, בעיני חכמים, לעיקרון תאולוגי חשוב ומרכזי. כן אומר הדרשן:
אמר רבי שמעון בר אבא "הנה טוב מאד" זו מדת הטוב, ו"הנה טוב מאד" זו מדת הפורענות, וכי מדת הפורענות טובה היא מאד? אלא שוקד על הפורענות היאך להביאה. אמר רבי סימון בשם רבי שמעון בר אבא כל המידות בטלו, מדה כנגד מדה לא בטלה. רבי הונא בשם רבי יוסי מתחילת ברייתו של עולם צפה הקב"ה שבמדה שאדם מודד בה מודדין לו, לפיכך אמרו חכמים "והנה טוב מאד, הנה טוב מידה " (בראשית רבה פרשה ט יא, עמ' 73).
מידה כנגד מידה היא, אפוא, עיקרון מרכזי המבטא את הצדק האלוהי, והיא תמציתה המבנית של תורת הגמול. הקב"ה מתכנן את התגובה לטוב ולרע, וממילא מאופי ה"תגובה" ניתן ללמוד גם על אופיו של המעשה הטוב או הרע שגרר את אותה החלטה אלוקית.
העיקרון "במידה שאדם מודד" חוזר במדרשים רבים, בכל אחד מהמקרים הנזכרים, אך בדרך כלל מבלי להציג את מכלול המקרים כמו במשנה. המשנה, כיצירה מדרשית, מצוטטת אפוא רבות ונעשה בה שימוש במדרשים רבים. מרכזיותה הפכה אותה לנדרשת בציבור, וכך למשל אנו שומעים על חכם אחד שהיה משתמש בדרשה כ"אפטרתא", פרק הסיום בדרשה הציבורית (ירושלמי, יז ע"א).

Chapter 2



Mishnah 1

<b>היה מביא</b> – הסגנון של כל הפרק הוא סגנון סיפורי ולא הלכתי. כך בהמשך "היה מביא" (מ"ב), "בא לו לכתוב" (מ"ג), "אינו כותב" (מ"ד), וכן הלאה. בכך מצטרף פרקנו לסדרת פרקים שאינם עוסקים בקביעת הלכה אלא בתיאור הווי המקדש.<sup class="footnote-marker">1</sup><i class="footnote">ראו שקלים פ"ה מ"ד; יומא פ"ג מ"ח; פ"ד מ"ב; זבחים פ"ו מ"ה; מנחות פ"י מ"ד; תמיד פ"ד מ"א; מ"ג ועוד.</i> כאלה הם הפרק השני במסכת ביכורים המתאר את העלייה לרגל, או כמה פרקים במסכת יומא המתארים את עבודת הכוהן הגדול, וכן פרקי מסכת מידות  ותמיד המתארים את המקדש. בכל המקרים הללו מדובר בתיאור ההווי במקדש. אבל פרק זה מכיל בכל זאת פרטים הלכתיים רבים והוא אפוא מעין פרק ביניים, סיפורי בסגנונו והלכתי בפרטיו. <b>את מנחתה בקפיפא מצרית</b> – קפיפא או כפיפה<sup class="footnote-marker">2</sup><i class="footnote">חילופי נוסח דומים הבאנו גם בפירושנו לשבת פ"כ מ"ב. "קפיפא" בכתב יד קופמן וברוב עדי הנוסח; "כפיפה" בדפוס וילנא, דו, דש, מ, ה5, ר, מג.</i> היא סל ארוג מנצרים או מעלי דקל.<sup class="footnote-marker">3</sup><i class="footnote">ראו ערוך השלם, ערך כפיפה, ח"ד עמ' רצח.</i> הכפיפה המצרית נחשבת לסל פחוּת ערך, על כן מנחת הסוטה באה בה כדי להביאה לידי ביזיון. המשנה בשבת (פ"כ מ"ב) קובעת שמותר לסנן יין בשבת דרך כפיפה מצרית משום שאין זה דרך סינון, ודרך הבד או הסל אין השמרים נקלטים אלא בחלקם. היין ראוי לשתייה לפני הסינון, אך הוא טוב פחות. הסינון מותר יותר מסינון במשמרת משום שאין זו דרך הסינון הרגילה, וכידוע בשבת וביום טוב יש עדיפות לעבודה שלא כדרך חול. הכפיפה המצרית מנויה גם כאחד הכלים שהוא מעשה הדיוט מובהק (משנה, כלים פכ"ו מ"א). ייתכן שהכוונה לכפיפה של נצרים. <b>ונותנה על ידיה כדי לייגעה</b> – וכן בספרי במדבר (פיסקא יא, עמ' 17) בשם רבי אליעזר. המשפט מורכב משני חלקים. הראשון הוא ההלכה עצמה, והחלק השני הוא הנימוק שאותו הגדרנו כ"פרשנות חברתית של המחוות". כפי שראינו לעיל (פ"א מ"ו) לא תמיד הנימוק הוא הנימוק ההיסטורי, אלא הוא פרי מחשבתו של תנא מאוחר יותר. כך גם במקרה זה. את כל המנחות מביא אדם בכלי כלשהו ומחזיק אותן בידיו. בכל המקרים הללו החזקת המנחה היא לכבוד, וחלק מההשתתפות במעמד המכובד. על כן קשה להבין מדוע במקרה זה נתפסת נשיאת המנחה כעינוי. ואכן הירושלמי שואל מדוע הכוהן מחזיק את המים המאררים, הרי אם הייתה המטרה לייגעה צריך היה להטיל עליה להחזיקם (יז ע"ד). התלמוד מתרץ: "כדי להטיל אימה עליה", כלומר משתפים את הכהן במעמד שכן נוכחות הכהן מוסיפה לתחושת האימה (הכהן הקדוש מחזיק את החפץ המאיים עליה. כך האישה תהיה שותפה לתחושת אימת הקודש. ההשתתפות במעמד, והעובדה שהיא ממלאת בו תפקיד אקטיבי, הופכת אותה לשותפה. שותפות זו היא שותפות בכול: בחרדת הקודש, באימה, במאמץ וברוממות הרוח. ניתן היה להדגיש כל אחד ממרכיבים אלו, אך האמורא מדגיש את מרכיב האימה שבהחזקת המים ואת מרכיב המאמץ שבנשיאת המנחה. הרחבנו בכך בסוף הפרק הקודם. כמובן אפשר היה להחליף ולתת לכהן לשאת את המנחה, ושהיא תחזיק את המים, אך כך עוצב המעמד במקדש, וחכמים מפרשים את המחוות בהתאם לתחושה שהם רוצים ליצור.
<b>כל המנחות תחילתן וסופן בכלי שרת וזו תחילתה בקפיפא מצרית וסופה בכלי שרת</b> – מנחה היא אחד הקרבנות הרגילים במקדש, ולמעשה על כל קרבן מביאים מנחה. את המנחה מביאים בכלי שרת עשוי כסף או זהב, והכוהן מקבל אותה לאכילה. קפיפא מצרית היא כאמור כלי פשוט העשוי כסל נצרים בניגוד לכלי שרת, ונועד להבליט את דלותו של קרבן הסוטה. בהבאת קרבן יש חגיגיות ופאר, וקרבן הסוטה מצטייר כקרבן של עניים. בולטת ההשוואה לקרבן הביכורים: "העשירים מביאים בכוריהם בקלתות של כסף ושל זהב והעניים מביאין אותם בסלי נצרים של ערבה קלופה והסלים והבכורים ניתנין לכהנים" (משנה, ביכורים פ"ג מ"ח). אם כן, הסלים מנצרים מאפיינים את העניים. בתוספתא מתואר סדר הבאת המנחות:
כיצד סדר מנחות? היה מביאין מתוך ביתו בכלי כסף ובכלי זהב, נותנה בתוך כלי שרת, ומקדשה בתוך כלי שרת. ונותן שמנה ולבונה עליה. נכנס ומגישה בקרן מזרחית דרומית לדרומה של קרן, מניחה במזבח ודיו. ומסלק את לבונתה מצד אחד וקומץ ממקום השמן, ונותנו בתוך כלי שרת ומקדשו בתוך כלי שרת. ומלקט את הלבונה ונותנה על גביו ומעלה אותו על גבי המזבח (מנחות פ"א הט"ז, עמ' 513; בבלי, יד ע"ב).
מנחה רגילה מביאים בכלי מפואר ומעבירים לכלי שרת מפואר לא פחות, מוסיפים נסכים ועוסקים בה בהדר וקדושה. מנחת סוטה פשוטה ועלובה הרבה יותר. התוספתא במנחות היא דוגמה לכתיבה הלכתית רגילה, ואילו משנתנו (כל הפרק) ערוכה בסגנון סיפורי.<sup class="footnote-marker">4</sup><i class="footnote">במבוא למסכת תמיד ומידות נסכם את דעתנו על משניות המקדש.</i>
מנחת סוטה חריגה בארבעה דברים, ולכל אחת מהחריגות הללו יש מקבילות, אך רק במנחת סוטה חלות כל החריגות הללו. חלק מהכללים מצויים במשנתנו, וחלק במקורות אחרים.
<b>כל המנחות טעונות שמן ולבונה וזו אינה טעונה לא שמן ולא לבונה</b> – המשנה אומרת אמנם "כל המנחות", אך הכלל תקף רק לגבי רוב המנחות. המשנה במסכת מנחות מונה את החריגות והן מנחת נסכים שטעונה רק שמן, לחם הפנים הטעון רק לבונה, שתי הלחם, מנחת חוטא ומנחת סוטה שאינם טעונים שמן ולבונה (משנה, מנחות פ"ה מ"ג; כן משמע מהמשנה שם פ"ב מ"ה).
החלק השני הולם את משנת מנחות, אבל החלק הראשון, "כל המנחות טעונות שמן ולבונה", נראה כסותר את משנת מנחות שלפיה רוב המנחות אינן טעונות לבונה ושמן, ורק מנחת נדבה על סוגיה השונים חייבת בשמן ולבונה. מבחינה מילולית משמעה של משנתנו הוא שכל המנחות, ולא רק מנחת הנדבה, מחויבות בשמן ולבונה. כן משמע ממדרש ההלכה:
(א) 'תורת המנחה' תורה אחת לכל המנחות, שיהו טעונות שמן ולבונה. (ב) וכי מנין יצאו מכלל שנאמר 'ויצק עליה שמן ונתת עליה לבונה והנותרת מן המנחה לאהרן ולבניו', יכול אין טעונה שמן ולבונה אלא מנחות ששיריהם נאכלים? מנחות שאין שיריהם נאכלין מנין? תלמוד לומר 'תורת המנחה', תורת אחת לכל המנחות שיהו טעונות שמן ולבונה. (ג) אמר רבי עקיבא מה מצינו שלא חלק הכתוב בין מנחת חוטא של ישראל למנחת חוטא של כהנים ללתיתין, לא נחלוק בין מנחת נדבה של ישראל למנחת נדבה של כהנים ללתיתין. אמר לו רבי חנניה בן יהודה וכי מה ראיה לאו להין עשה ללא תעשה, תלמוד לומר תורת המנחה תורת אחת לכל המנחות כשיהו טעונות שמן ולבונה (ספרא צו, פרשה ב ה"א-ה"ג, ל ע"ג).
שני נושאים במדרש: האחד שכל המנחות חייבות בשמן ולבונה, גם אלו שאינן נאכלות, כלומר לא רק מנחות נדבה הנאכלות על ידי כהנים אלא גם מנחת כהן משיח, מנחת כהנים ובעיקר מנחות קרבנות החג. אם כן, הביטוי במשנתנו "כל המנחות טעונות שמן ולבונה" מתפרש כפשוטו, וכחולק על משנת מנחות. ברם, חנניה בן גמליאל חולק וסבור שתורה אחת לכל המנחות כשתהיינה טעונות שמן ולבונה, כלומר כל המנחות הטעונות שמן ולבונה דינן שווה. הנושא השני הוא שמנחת חוטא של ישראל דומה למנחת חוטא של כוהנים (מנחת כוהנים) לגבי נושא ה"לתיתין", ואפשר שגם על כך חולק רבי חנניה בן גמליאל.
<b>כל המנחות באות מן החטים וזו אינה באה אלא מן השעורים</b> – אבל <b>מנחת העמר אף על פי שהיא באה מן השעורים והיא היתה באה גרש וזו היתה באה קמח</b> – אם כן "כל המנחות" אינו כולל את מנחת העומר שהיא באה משעורים, אך שעורים מעובדות וטחונות (גרוסות) בקפידה, ואילו מנחת סוטה היא מקמח שעורים בלתי מעובד. 'גרש' הוא גרס כלומר שעורים גרוסות. בניגוד לקמח וכן בויקרא ב', יד: "וְאִם תַּקְרִיב מִנְחַת בִּכּוּרִים לַה' אָבִיב קָלוּי בָּאֵשׁ גֶּרֶשׂ כַּרְמֶל תַּקְרִיב אֵת מִנְחַת בִּכּוּרֶיךָ" גרעין גרוס בהיותו לח (כרמל). כל התרגומים הארמיים מתרגמים זאת בשרש 'פרך' (אונקלוס, יונתן, ניאופיטי, פשיטתא). 
<b>רבן גמליאל אומר כשם שמעשיה מעשי בהמה כך קורבנה מאכל בהמה</b> – קרבן בהמה בא בניגוד ל"מעדני עולם" שמהם האכילה, כביכול, הסוטה את המאהב (בבלי, ט ע"א; במדבר רבה פרשה ט). העיקרון הוא שמנחתה פשוטה, מביאים אותה בכלי פשוט ביותר, משקים אותה בכלי פשוט ביותר (להלן מ"ב) וכל המעשה בא להפגין עליבות ודכדוך ולא רוממות רוח של קרבן.<sup class="footnote-marker">5</sup><i class="footnote">וכן בספרי, נשא פיסקא ח, עמ' 14.</i> עיקרון זה של דמיון לבהמה הופיע גם לעיל במשנה ו.
התוספתא משלימה את החסר בהשוואה בין מנחת סוטה למנחות אחרות: "כל המנחות שבתורה טעונות שמן ולבונה, חוץ ממנחת חוטא ומנחת קנאות, שנאמר 'לא יצק עליה שמן ולא יתן עליה לבונה'. רבי שמעון אומר כל חטאות שבתורה אין טעונות נסכים, חוץ מחטאתו ואשמו של מצורע, שלא יהא קרבן חוטא מהודר" (תוספתא פ"א ה"י).<sup class="footnote-marker">6</sup><i class="footnote">ספרא ויקרא, דבורא דנדבה, פרשתא יא ה"א-ה"ו; השוו בבלי, מנחות ס ע"א-ע"ב.</i> קרבן שאינו מהודר אמנם זול יותר, אך לחכמים ברור שאדם רוצה להוציא הוצאות לצורכי קרבנו, ופשטות היא אמנם חיסכון אך היא נתפסת כעונש. במדרש ובתלמודים מוצעים נימוקים מדרשיים לסדרי העבודה, תוך הרחבת ההשוואה:
הלא דין הוא: מה אם מנחת חוטא שאינה טעונה תנופה, טעונה הגשה. מנחת סוטה שהיא טעונה תנופה אינו דין שתטען הגשה? לא, אם אמרת במנחת חוטא שהיא מן החיטין, תאמר במנחת סוטה שאינה מן החיטין. מנחת העומר תוכיח, שאינה באה מן החיטין וטעונה הגשה. לא. אם אמרת במנחת העומר שהיא טעונה שמן ולבונה, תאמר במנחת סוטה שאינה טעונה שמן ולבונה. הרי את דן מבנין אב לא מנחת חוטא שהיא מן החטין כהרי מנחת העומר שאינה מן החטין, לא מנחת העומר שהיא טעונה שמן ולבונה, כהרי מנחת חוטא שאינה טעונה שמן ולבונה. הצד השוה שבהן ששוו לקמיצה ושוו להגשה, אף אני אביא מנחת סוטה ששוה להן לקמיצה שתשוה להן להגשה. או: מה הצד השוה שבהן שלא כשרו לבא קמח, אלא סולת וטעונות הגשה, יצאת מנחת סוטה שכשרה לבא קמח, שלא תטען הגשה. ת"ל והקריבה לרבות מנחת סוטה להגשה. רבי יהודה אומר והבאת לרבות מנחת סוטה להגשה שנאמר והביא את קרבנה עליה (ספרא ויקרא, דבורא דנדבה, פרק יג ה"א-ה"ה<sup class="footnote-marker">7</sup><i class="footnote">ראו עוד ירושלמי, יח ע"ג-ע"ד; בבלי, יט ע"ב; מנחות ס ע"ב; ספרא ויקרא, דבורא דנדבה, כל פרשה יא.</i>).
<b>הטיפול במנחות</b>
הדיון המלא והשיטתי הוא במשנת מנחות:
יש טעונות שמן ולבונה, שמן ולא לבונה, לבונה ולא שמן, לא שמן ולא לבונה. ואלו טעונות שמן ולבונה: מנחת הסולת, והמחבת, והמרחשת, והחלות, והרקיקין, מנחת כהנים, ומנחת כהן משיח, ומנחת גוים, ומנחת נשים, ומנחת העומר. מנחת נסכין טעונה שמן ואין טעונה לבונה. לחם הפנים טעון לבונה ואין טעון שמן. שתי הלחם, מנחת חוטא ומנחת קנאות לא שמן ולא לבונה (פ"ה מ"ג).
לגבי ההגשה:
יש טעונות הגשה ואינן טעונות תנופה, תנופה ולא הגשה, הגשה ותנופה, לא תנופה ולא הגשה. אלו טעונות הגשה ואינן טעונות תנופה: מנחת הסלת, והמחבת, והמרחשת, והחלות, והרקיקין, מנחת כהנים, מנחת כהן משיח, מנחת גוים, מנחת נשים, מנחת חוטא. רבי שמעון אומר: מנחת כהנים, מנחת כהן משיח, אין בהן הגשה מפני שאין בהן קמיצה, וכל שאין בהן קמיצה אין בהן הגשה. אלו טעונין תנופה ואין טעונין הגשה. לוג שמן של מצורע ואשמו והבכורים כדברי רבי אליעזר בן יעקב, ואמורי שלמי יחיד וחזה ושוק שלהן. אחד אנשים ואחד נשים בישראל אבל לא באחרים ושתי הלחם ושני כבשי עצרת. כיצד הוא עושה? נותן שתי הלחם על גבי שני כבשים, ומניח שתי ידיו מלמטן, מוליך ומביא מעלה ומוריד שנאמר (שמות כט) אשר הונף ואשר הורם. תנופה היתה במזרח והגשה במערב ותנופות קודמות להגשות. מנחת העומר ומנחת קנאות טעונות תנופה והגשה, לחם הפנים ומנחת נסכים לא תנופה ולא הגשה (שם מ"ה-מ"ו).
הדמיון בין המצורע לסוטה איננו מקרי ומופיע גם לעיל (פ"א מ"ה),<sup class="footnote-marker">8</sup><i class="footnote">שם מדומה מנחת הסוטה לקרבן יולדת ולמצורע. הדמיון ליולדת הוא בכך שבשני המקרים מדובר בקרבן אישה על מעשה אישות, אך בהבדל שבקרבן יולדת אין רמיזה לחטא האישה. הדמיון למנחת המצורע הוא בתפיסת החטא בלבד.</i> ובמשנה הבאה. שתי הפרשיות סמוכות, והמדרש מוצא קשר ביניהן:
ד"א איש איש מה כתיב למעלה (במדבר ה) וישלחו מן המחנה כל צרוע וגו' אמר רבי תנחום בר חנילאי למה נכתבה פרשת מצורע למעלן ואחריה פרשת סוטה? משל לחמורה שהיתה חולה והוליכה אצל האפייטרוס<sup class="footnote-marker">9</sup><i class="footnote">רופא חיות.</i> וכיוה אותה וילדה בן מרושם, למה שנכות אמו.<sup class="footnote-marker">10</sup><i class="footnote">התיאור שהבן נולד עם סימן כווייה אינו הולם את מושגי הרפואה בת זמננו.</i> כך הולידה פרשת מצורע, בן מרושם, זה הנואף. שכתוב בו לצבות בטל ולנפיל ירך, וכה"א בתת ה' את ירכך נופלת ואת בטנך צבה הוי איש איש וגו' " (במדבר רבה פרשה ט).
הרעיון היה חשוב למדרש, וכך הוא דורש את הקִרבה אף שבין שתי הפרשיות מבדילים שבעה פסוקים העוסקים במעילה בקודש (במדבר ה', ה-י). מעבר לכך, הצרעת נתפסת כעונש על מעשה חטא, והטהרה כסיומו, אך ללא זכות. מנחת המצורע היא אפוא מנחה הבאה על חטא, כמו הסוטה. גם בתפיסה זו בולט היחס לסוטה כאל אחת שחטאה מובטח. אמנם יש לה אפשרות לצאת זכאית, אך מניחים שהיא חוטאת.
מנחת סוטה חריגה בדבר נוסף. את כל המנחות מניפים, ורק גברים מניפים, אבל: "הסמיכות והתנופות וההגשות והקמיצות וההקטרות והמליקות וההזאות והקבלות נוהגין באנשים ולא בנשים חוץ ממנחת סוטה ונזירה שהן מניפות" (משנה, קידושין פ"א מ"ח). נדון בכך להלן (פ"ג מ"א).

Mishnah 2

<b>היה מביא פיילי</b> – פילי או פיילי הוא כלי חרס הנזכר בכמה מקורות. זו מילה יוונית (fialh – phiala) שבאה לתאר קערה רחבה ורדודה (איור 13), <b>שלחרס</b> – בספרי זוטא: "קערה של חרש" (נשא יז, עמ' 234), וזאת משום שהפילי היא קרובה לקערה של היום.<sup class="footnote-marker">11</sup><i class="footnote">ראו ברנד, כלי חרס, עמ' תכג-תכח.</i> <b>חדשה</b> – כך הגרסה בכתב יד קופמן ועדי נוסח נוספים,<sup class="footnote-marker">12</sup><i class="footnote">ב, ד, ל, פ, ת, א2כ, נ, ן, ז, ט, פ1 ובראשונים.</i> אבל ביתר עדי הנוסח המילה חסרה. בבירור הנוסח נעסוק להלן. בולט הדמיון בין הקערה של הסוטה לקערה שבה מובא קרבן המצורע: "כיצד מטהרין את המצורע היה מביא פיילי של חרש חדשה<sup class="footnote-marker">13</sup><i class="footnote">כך בדפוסים ובכתבי היד קופמן, נפולי, פרמא ועוד.</i> ונותן לתוכה רביעית<sup class="footnote-marker">14</sup><i class="footnote">רק בכתב יד קופמן למסכת נגעים "חצי לוג", ובספרא: "יכול בדם וודאי? תלמוד לומר 'מים חיים'. אי מים יכול עד שיהא כולם מים חיים? תלמוד לומר דם. הא באיזה צד? מים חיים שדם הציפור ניכר בהם. שיערו חכמים רביעית" (ספרא מצורע, פרק א ה"ה, ע ע"ג). אם כן, רביעית איננה קביעה שרירותית אלא הערכה כמה דם יש בציפור כדי שהתערובת תיראה כדם מהול.</i> מים חיים" (משנה, נגעים פי"ד מ"א; תוספתא, נזיר פ"ו מ"א). 
<b>משנת סוטה, משנת נגעים ותוספתא נזיר – הדמיון הלשוני</b>
בתחום הרעיוני ברור שהמשניות משדרות דמיון בין מצורע וחטאו לסוטה וחטאה, דמיון וזיקה שעליהם עמדנו בפירושנו למשנה הקודמת. מעבר לכך עולה שמשנת נגעים היא משנת רבי יהודה, ולפי חלק מהנוסחאות הטובות, דעת חכמים. כאמור, במשנת נגעים מדובר על כלי חדש, ואצלנו שנוי הדבר במחלוקת בין עדי הנוסח. מבחינה הלכתית שני התלמודים טוענים שגם אצלנו וגם במשנת נגעים יש מחלוקת תנאים אם הקערה צריכה להיות חדשה. רבי אליעזר (ירושלמי, יז ע"ד) ורבי ישמעאל (ספרי במדבר פיסקא י, עמ' 16; בבלי, טו ע"ב) סבורים שהיא צריכה להיות חדשה. עם זאת, שני התלמודים נחלקים באשר לנוסחת המשנה. הבבלי מביא ברייתא: "תנא פילי של חרס חדשה, דברי רבי ישמעאל", ומשמע שבמשנה לא גרסו "חדשה". בירושלמי מובאת הנוסחה "חדשה" בשם תני, כלומר נוסח של המשנה, והסוגיה מסיקה שמשנתנו כרבי אליעזר. כלומר, היו אלו שתי נוסחאות במשנה עצמה. אין צריך לומר שפרשנות התלמודים מחזקת את הדמיון בין מנחת המצורע למנחת הסוטה. מן הראוי להדגיש שלפי שני התלמודים גם אם אין צריך פיילי חדשה הרי שעליה להיות במצב טוב, לא מפוחמת או מאוכמת, דהיינו שצבעה השחיר מרוב שימוש. המשנה מדגישה "של חרס" מכיוון שיש גם פיילי ממתכת או מזכוכית, וחכמים רוצים שתביא את מנחתה בכלי פשוט.<sup class="footnote-marker">15</sup><i class="footnote">ראו ברנד, כלי חרס, עמ' תכג-תכח.</i> זו כמובן פרשנות למחווה, כמו שהסברנו בסוף הפרק הקודם.
מעבר לשאלה ההלכתית עמדנו במבואות למסכת ביכורים ולמסכת שלנו על כך שכל המשניות שאובות ממקור אחד שכינינו "ברייתת זיכרון המקדש".
המקורות המקבילים יוצרים זיקה בין ה"פיילי" ובין "המקדה" ("מקידה"), השוואה המחדדת את טיבו של הכלי ואת מגמת העליבות שבבחירה בו. בתוספתא ובברייתות שבתלמוד הבבלי נאמר בפשטות "מקידה" במקום "פיילי": "היא השקתו יינות משובחין בכוסות משובחין, לפיכך כהן משקה אותה מים מרים במקידה של חרס".<sup class="footnote-marker">16</sup><i class="footnote">תוספתא, פ"ג ה"ד; בבלי, ט ע"א; לב ע"ב; במדבר רבה פרשה ט.</i> בספרא הברייתא קובעת שאין להשתמש במקידה: "אי חרס יכול במקידה? תלמוד לומר 'כלי'. הא כיצד זו פיילי של חרס" (ספרא מצורע, פרק א ה"ד, ע ע"ג). בירושלמי יש על כך מחלוקת: "לא במקידה אית תניי תני אפילו במקידה" (יז ע"ד). ברור שמקידה דומה לפיילי, ולכן השאלה היא אם ניתן להשתמש בה למנחת הסוטה. המקידה היא כלי פשוט וגס. הברייתא אומרת לעניין אחר: "ואפילו בכלי חול ואפילו במקידה" (בבלי, זבחים כ ע"ב). המקידה הייתה גם הקערה שבה הגישו משקה לכל הסועדים וכל אחד מהם קירבה לפיו ושתה בה: "לא יטול את המקדה לשתות, ופיהו מלא, חיישינן לאניני הדעת" (כלה רבתי, פ"ט ה"ו, עמ' 332). על כן באה המקידה בניגוד לכוסות היין המשובחים והאישיים שהסוטה פינקה בהם את מאהבה. המקידה היא, אפוא, כלי פשוט ביותר, דומה לאותה פיילי. ממקורות אחרים משמע שלעתים לקחו גם שברי גוף גדולים של כלי חרס כ"מקידה".<sup class="footnote-marker">17</sup><i class="footnote">על אודות המקדה ראו ברנד, כלי חרס, עמ' שכב-שכה.</i> מכאן גם למדנו את המגמה שבבחירת הפיילי, כלי פשוט ועלוב ככל האפשר.
<b>ונותן לתוכה חצי לוג מים מן הכיור</b> – לטהרת המצורע משתמשים במים חיים, ואכן בתלמוד הבבלי מובעת דעה שגם לסוטה יש להשתמש במים חיים (טו ע"ב). אבל במדרש: "ולקח הכהן מים קדושים, אין קדושים אלא שקידשו בכלי ואלו הם אלו מי כיור" (ספרי במדבר, פיסקא י, עמ' 16). כמו כן: "ולקח הכהן מים קדושים, מקודשין מן הכיור ושיעורן חצי לוג – אי חרס יכול בשבר של חרס? ת"ל בכלי חרס הא מה הדבר בקערה של חרס" (ספרי זוטא, ה יז, עמ' 234). <b>רבי יהודה אומר רביעית כשם שהוא ממעט בכתב כך הוא ממעט במים –</b> במשנה הבאה קובע רבי יהודה שעל המגילה תהיינה כתובות רק מילים מספר, ומכיוון שכך גם כמות המים יכולה להיות קטנה יותר. בירושלמי מובאת דרשה המנמקת את ההלכה במשנה: " 'מים', יכול מראה מים? תלמוד לומר 'ארד', או ארד, יכול מראה דיו? תלמוד לומר 'מי'. הא כיצד מראה מים ומראה ארד? שיערו חכמים חצי לוג מים מן הכיור. והא תני רבי יודה אומר רביעית? רבי יודה כדעתיה, דתנינן כשם שהוא ממעט בכתב כך הוא ממעט במים" (יח ע"א). הדרשה מבוססת על הטענה שהמים שמהם משקים את הסוטה מתוארים כ"מי" או "מים" ו"ארד". בערבית "ארד" היא קרקע, וכנראה גם במדרש זה "ארד" היא אדמה, והתביעה היא שמי הסוטה יהיו שילוב של מים ואדמה.<sup class="footnote-marker">18</sup><i class="footnote">וכן במדרש בספרא מצורע פרק ד ה"ו, ע ע"ג: "עפר – אפילו חרסית, אפילו 'מדר' ". נראה ש"מדר" הוא שיבוש של "ארד", והכוונה אפוא לחול. לשימוש דומה במילה "ארד" ראו בראשית רבה פרשה צ ה, עמ' 1105, וראו עוד נוה, כתובות, מס' 33, המזכיר את יהודה "ארדי", ואולי שם הוא שם מקום או מקצוע (אדריכל), או כינוי לחקלאי בהתאם לפירוש המילה כאן. דרשות המבוססות על נוסח שונה של המקרא הן תופעה מוכרת. במקרה זה בתרגומים אין עדות לשינוי בנוסח המקרא.</i> בדרך כלל אחרי "תלמוד לומר" מופיע ציטוט מהפסוק, אבל "ארד" איננו בפסוק, והדרשה קשה. אין אלא לפרש שבנוסח שהיה לפני הדרשן נאמר במקום "מים מאררים" מים "מארדים", או שהדרשה בנויה על חילוף האותיות ד-ר. דרשות הבנויות על חילופי אותיות רגילות בספרותנו, אם כי מקרה כל כך בולט הוא נדיר למדי. מכל מקום, הדרשן מחפש פתרון למים שבהם מעורבת אדמה, אך את כמות המים אין הוא תולה במדרש אלא בכך ש"שיערו חכמים", כלומר זו אחת מהמידות שקבעו חכמים, והמחלוקת היא אפוא מחלוקת בהערכה.
קביעת השיעורים והמידות לאיסורים ומצוות היא ביטוי ברור לעיצובה של התורה שבעל פה. בתורה אין ביטוי לשאלה זו. כך, למשל, ברור שאם אסור ביום הכיפורים לאכול, אסורה כל אכילה. ברם חז"ל, ולא רק הם, תבעו לברר מתי בדיוק חל האיסור, ומה פירושו הכמותי של המונח "לאכול". בדברי חז"ל יש ביטוי לתפיסה שהשיעורים הם הלכה למשה מסיני (בבלי, יומא פ ע"א; ירושלמי, חגיגה פ"א ה"ב, עו ע"ב), ברם, אין להסיק מהגדרה זו מסקנות היסטוריות. בדברי תנאים המונח "הלכה למשה מסיני" אינו הערכה היסטורית אלא ביטוי למוצקותה של ההלכה ונכונותה, כפי שעולה ממקורות תנאיים רבים.<sup class="footnote-marker">19</sup><i class="footnote">ראו ספראי, הלכה למשה מסיני, וראו דיוננו במבוא הכללי לפירוש המשניות, המצוי לפני פירושנו לשבת.</i> לעתים מדגישים חכמים שהלכות מסוימות הן למשה מסיני, והן שנויות במחלוקת כיתתית, לפיכך ייתכן שהם הדגישו את אמִתותן דווקא בגלל המחלוקת. כך מונים האמוראים את דין ערבה (הקפת המזבח בערבות) ואת ניסוך המים כ"הלכה למשה מסיני", ושתיהן שנויות במחלוקת כיתתית.<sup class="footnote-marker">20</sup><i class="footnote">הצדוקים התנגדו לניסוך מים ולהקפת המזבח בערבות (בשבת או גם בימי חול) משום שאלו אינם נזכרים במקרא, וראו במבואנו למסכת סוכה. בתלמוד הבבלי הוסיפו לקבוצה זו גם את ההלכה בדבר "עשר נטיעות" (ההגדרה מתי שדה דגן נחשב למטע); הלכה זו אינה במחלוקת כיתתית, והיא תוספת של התלמוד הבבלי להלכה התנאית. ראו בבלי, מועד קטן ג ע"א ומקבילותיה, לעומת מקורות ארץ ישראל כגון ירושלמי, שביעית פ"א ה"א, לג ע"ב; סוכה פ"ד ה"א, נד ע"ב שמונים כהלכה למשה מסיני רק את דין ערבה ודין ניסוך המים. ייתכן גם ש"עשר נטיעות" נוספה לרשימה שבבבלי רק משום שדברי רבי יוחנן שערבה וניסוך המים הם "הלכה למשה מסיני" משובצים בדיון הירושלמי סביב הלכת "עשר נטיעות", וכן משום שרבי צדוק חולק ואומר שהם "מיסוד נביאים" ומצרף את "עשר נטיעות" לרשימה. מכל מקום, ברשימה הארץ־ישראלית דין "עשר נטיעות" חסר, ו"להלכה למשה מסיני" ייחסה סוגיה זו רק מחלוקות כיתתיות מובהקות (ערבה וניסוך המים).</i>
במקביל לטענה שהשיעורים הם הלכה למשה מסיני חכמים אומרים בפשטות "וכל השיעורין לא חכמים הן שנתנו?",<sup class="footnote-marker">21</sup><i class="footnote">ירושלמי, חגיגה פ"א ה"ב, עו ע"ב, וכן יוצא ממשפטים נוספים בתלמודים.</i> או "ושינו חכמים בשיעורן..." (בבלי, יומא פ ע"א), או סתם "שיערו חכמים" (תוספתא, בבא מציעא פ"ב הכ"ה; עדיות פ"א ה"ב, עמ' 454), וכמוהם עשרות מקורות. כאמור, אין הבדל משמעותי בין הגדרת ההלכה כדברי חכמים ובין הקביעה שהלכה זו היא בבחינת "הלכה למשה מסיני". עם זאת בתלמודים, ובעיקר בתלמוד הבבלי, הבינו את המונח "הלכה למשה מסיני" כאמת היסטורית, וכן פירש הרמב"ם<sup class="footnote-marker">22</sup><i class="footnote">משנה תורה, הלכות ממרים פ"א ה"א-ה"ד, ועוד.</i> ובעקבותיו חכמים רבים אחרים.
כבר תנאים ראשונים נחלקים בנושאים שונים של שיעורים, והמחלוקות הקדומות בנושא מיוחסות לבית שמאי ולבית הלל.<sup class="footnote-marker">23</sup><i class="footnote">משנה, עדיות פ"א מ"ג; מ"ז; אהלות פ"ב מ"א, ועוד.</i> לשמאי הזקן מיוחסת העמדה שהאיסור הוא בכלשהו (משנה, ערלה פ"ב מ"ד-מ"ה),<sup class="footnote-marker">24</sup><i class="footnote">וראו פירושנו לאהלות פ"ב מ"א.</i> אם כי כבר רבי דוסתי איש כפר יתמה, מהחכמים שפעלו בשלהי הבית השני, טוען שלא כך אמר שמאי הזקן. במקום אחר סובר רבי שמעון שהאיסור הוא בכלשהו (משנה, מכות פ"ג מ"ב). בשני המקרים אין התנאים טוענים כי כל השיעורים הם בכלשהו, אלא זו עמדה בהלכה נקודתית בלבד. גם בספרות הכיתתית יש התייחסות ברורה לשיעורים. כפי שרמזנו חלקו האיסיים על השיעורים שקבעו חכמים. כך קובעים חכמים איזו כמות עצמות מטמאה בטומאת מת,<sup class="footnote-marker">25</sup><i class="footnote">משנה, אהלות פ"ב מ"א; עדיות פ"א מ"ז.</i> ובעל מגילת המקדש טוען כנראה שהעצם מטמאה בכל שהוא, אם כי הקטע קטוע ולא ברור איזה עמדה נקט, אך ודאי עסק בכך.<sup class="footnote-marker">26</sup><i class="footnote">מקצת מעשה תורה, מגילות מדבר יהודה, כז, עמ' 54.</i> בקטע אחר יש דיון נוסף ובו נקבעים שיעורים שונים.<sup class="footnote-marker">27</sup><i class="footnote">4Q266 קטע שישי. וכהולדר, קטעים א, עמ' 14, 32, 38, כולם מברית דמשק או מחיבור דומה. יש גם עדויות נוספות לכך שייתכן שלחלק מהשיעורים התנגדו בני הכת.</i> אם כן הייתה בנושא מחלוקת כיתתית, ומכאן ההדגשה כי השיעורים השונים שחז"ל קבעו הם אמת מוכחת, ולא רק החלטה טכנית.
<b>ניכנס להיכל ופנה לימינו</b> – הכוהן נכנס דרך שער ניקנור ופנה לימינו. במקדש הקפידו על כך שכל הפניות תתחלנה מימין, נגד "כיוון השעון": "כל העולים למזבח עולין דרך ימין ומקיפין ויורדין דרך שמאל" (משנה, זבחים פ"ו מ"ג; פסיקתא רבתי, פ"ז, כו ע"א), וכן הנכנס להר הבית (משנה, מדות פ"ב מ"ב; תוספתא, סוכה פ"ג הי"ג ועוד). הבבלי מדגיש "כל פינות שאתה פונה לא יהו אלא דרך ימין".<sup class="footnote-marker">28</sup><i class="footnote">טו ע"ב; יומא טו ע"ב; יז ע"א; מה ע"א; זבחים סב ע"ב; סד ע"ב; ברייתא דמלאכת המשכן יב, ועוד.</i> כל זאת משום שהימין נחשב לצד הטוב, שבו שורים המזל והשכינה, בניגוד לשמאל המייצג ומסמל את מעון הרע. הפנייה לימין שייכת אולי לקטע הסיפורי המושפע מסגנון משניות "זיכרון המקדש", אם כי אין מקבילה מלאה לניסוח זה, וראו להלן.
<b>ומקום היה שם אמה על אמה וטבלה של שייש וטבעת היתה קבועה בה כשהוא מגביהה נוטל עפר מתחתיה</b> – המדרשים מדגישים שהעפר צריך להיות מוכן.<sup class="footnote-marker">29</sup><i class="footnote">ספרי זוטא, יז, עמ' 234; ספרי במדבר, פ"י (עמ' 16): "מגיד הכתוב שאם לא היה שם עפר מביא עפר ממקום אחר ונותנו למקום מפני שהמקום מקדשו איסי בן עקביה אומר להביא את קרקע בית עולמים". משנתנו מצוטטת בספרי זוטא שם.</i> מעבר לכך, זו שאלה מעשית. קרקע המקדש הייתה מרוצפת, וצריך היה להקדיש מקום שבו יהיה עפר מוכן. כמובן ניתן היה להביא עפר מבחוץ, אך רצו להביא מעפר המקדש המקודש. כך גם מציג פילון את ההלכה (על החוקים, ג 55). בסגנון של משנתנו שנויות שתי משניות נוספות: "ומקום היה שם אמה על אמה וטבלה שלשייש וטבעת היתה קבועה בה<sup class="footnote-marker">30</sup><i class="footnote">בדפוס נפולי למידות נוסף: "ושלשלת שהמפתחות היו תלויות בה", ואיננו בכתב יד קופמן ובכתב יד פרמא, והוא כנראה תוספת.</i> היגיע זמן הנעילה הגביה את הטבלה מן הטבעת ונטל את המפתחות מן השלשלת ונעל הכהן מבפנים ובן לוי שישן לו מבחוץ" (מידות פ"א מ"ח לפי כתב יד קופמן), וכן: "מקום היה שם אמה על אמה וטבלא של שיש וטבעת היתה קבועה בה שבו יורדין לשית ומנקין אותו" (מידות פ"ג מ"ג). סגנון זה הוא סגנונה המיוחד של משנת מידות, שהוא סגנון סיפורי ולא סגנון הלכתי. אנו מכנים זאת סגנונה של ברייתת זיכרונות המקדש, ובמבוא למסכתות תמיד-מידות נעסוק בכך במפורט. גם בפרקנו משוקע רובד סיפורי השייך לקובץ זיכרונות המקדש, ועסקנו בכך במבוא.
<b>ונותן כדי שיראה על פני המים</b> <b>שנאמר ומן העפר אשר יהיה וגו' </b>– גם התוספתא מדגישה שעפר הסוטה צריך להיראות על המים (פ"א ה"ח ומקבילות), והלכה זו חוזרת במקבילות. זו הסיבה לכך שלקחו כלי רחב ושמו בו רק מעט מים.
בדרך כלל הדרשות מרוכזות במדרשי ההלכה, עם זאת גם במשנה מצויות דרשות רבות. כפי שאמרנו בפרק הקודם (מ"ז) במסכת זו מרובות הדרשות, וחז"ל ראו בכל הנושא תחום שהוא שילוב של דרשה, הגדה והלכה.

Mishnah 3

<b>בא לו לכתוב את המגילה</b> – כפי שאמרנו בשתי המשניות הקודמות הסגנון הוא סגנון סיפורי, אך התוכן הלכתי.<b> מאי זה מקום הוא כותב</b> – שלוש דעות יש בשאלה מה כתוב באותה מגילה. לפי התורה צריך לכתוב "את האלֹת האלה" (במדבר ה', כג). חז"ל הבינו שיש לכתוב את הפסוקים של הקללות (אלות) הקובעים כמה רע יהיה לאישה, אך נחלקו בפרטים. ניכר שלא הייתה לחכמים מסורת אפילו בשאלה הלכתית כה מרכזית.<b> אם לא שכב איש אותך וגו'</b> – במדבר ה' יט,<b> ואת כי שטית תחת אישך וגו'</b> – במדבר ה', כ,<b> ואינו כותב והשביע הכהן את האשה בשבועת האלה </b>– במדבר ה', כא, [וכותב] <b>ואמר הכהן לאשה</b> – שם שם [וכותב]<b> יתן ה' </b>– בכל הפרק כאן שֵם ה' כתוב בשלושה יו"דים (י<b>י</b>י) כאשר האות האמצעית מוגבהת, כמו בסוף הפרק הקודם. זה סגנון כתיבה רגיל בימי הביניים, אחת הצורות לציון שם הוויה. <b>אותך לאלה ולשבועה וגו'</b> – שם ה', כא,<b> ובאו המים המאררים האלה במעיך לצבות בטן ולנפיל ירך </b>– שם כב,<b> ואינו כותב ואמרה האשה אמן ואמן</b> – שם שם.
לפי תיאור זה נכתבו חלקי פסוקים, זאת בניגוד לכלל שמי שהתחיל לומר או לכתוב פסוק חייב לסיימו (ראו בביאור המשנה הבאה). לפנינו פעילות הנוגדת את רוח ההלכה, והכול כדי שלא לכתוב לאישה דברים שאין בהם קללה ישירה.
פירוט המגילה הנכתבת יסוכם במשנה הבאה.<b>רבי יוסה אומר לא היה מפסיק</b> – יש לכתוב פסוקים שלמים, כמקובל במקרים אחרים, <b>רבי יהודה אומר כל עצמו אינו כותב אלא יתן ה' אותך לאלה ולשבועה בתוך עמך בתת ה' וגו' ובאו המים המאררים וגומר ואינו כותב ואמרה האשה אמן ואמן </b>– אלו פסוקים כא וכב בלבד, ומפסיק בפסוק כב באמצע.
שאלה זו של הפסקת פסוקי המקרא, באופן כללי, נידונה במקומות אחרים. בדרך כלל התנגדו חכמים לקיטוע פסוקים. הירושלמי עוסק בכך בעיקר בהקשר של הוראת עשרת הדיברות (מגילה פ"ד ה"א, עה ע"ב), ובמקבילה בתלמוד הבבלי מדובר בהתנגדות לכל קיטוע של פסוקים (מגילה כב ע"א). על רקע זה תובן התנגדותו של רבי יוסי לקיטוע פסוקים, וגם המיוחד (לדעת שאר החכמים) בפרשה זו של הסוטה. מכל מקום, לדעת האוסרים קיטוע פסוקים יש כאן חריגה מכללים קבועים על מנת להתאימם למקרה הנדון.
<b>המגילה של הסוטה</b>

Mishnah 4

<b>ואינו כותב לא על הלוח ולא על הנייר </b>[<b>ו</b>]<b>לא</b> <b>על הדיפתרא</b> – וי"ו החיבור נוספה בידי מעתיק מאוחר,<b> אלא במגילה שנאמר בספר</b> – במדבר ה', כג. המשנה מונה את הצורות הרגילות לכתיבה. למשנתנו שלוש מקבילות חשובות:<sup class="footnote-marker">31</sup><i class="footnote">כן מצוטטת משנתנו באורח כללי בספרי במדבר פיסקא טז, עמ' 20.</i> משנת מגילה קובעת שאין לכתוב מגילה "בסם ובסיקרא ובקומוס ובקנקנתום, על הנייר ועל הדפתרא..." (פ"ב מ"ב). במסכת סופרים נקבע שאין לכתוב כן ספר תורה (פ"א ה"ה, עמ' 100-99; מסכת ספר תורה פ"א ה"ה). במסכת גיטין נאמר ש"בכל כותבין, בדיו, בסם, בסיקרא, ובקומוס, ובקנקנתום... רבי יהודה בן בתירא אומר אין כותבין לא על הנייר המחוק ולא על הדיפתרא, מפני שהוא יכול להזדייף, וחכמים מכשירין" (גיטין פ"ב מ"ג-מ"ד; ספרי דברים פיסקא רסט, עמ' 288; ספרי במדבר פיסקא טז, עמ' 21 ועוד). כל המשניות הללו הן מאותה עריכה, שכן הרשימה בהן דומה, אך כפי שנראה קיימים הבדלים ביניהן.
<b>לוח</b> הוא לוח שעווה שעליו חורטים בחרט. בלוח השתמשו בעיקר בבית הספר, כמעשה המלבב על רבי עקיבא:
מה היה תחלתו של רבי עקיבא? אמרו בן ארבעים שנה היה ולא שנה כלום. פעם אחת היה עומד על פי הבאר, אמר מי חקק אבן זו? אמרו לו המים שתדיר נופלים עליה בכל יום. אמרו לו עקיבא אי אתה קורא 'אבנים שחקו מים' (איוב י"ד יט). מיד היה רבי עקיבא דן קל וחומר בעצמו. מה רך פסל את הקשה, דברי תורה שקשין כברזל על אחת כמה וכמה שיחקקו את לבי שהוא בשר ודם? מיד חזר ללמוד תורה. הלך הוא ובנו וישבו אצל מלמדי תינוקות. אמר לו רבי למדני תורה, אחז רבי עקיבא בראש הלוח ובנו בראש הלוח. כתב לו אלף בית ולמדה. אלף תיו ולמדה" (אבות דרבי נתן, נו"א פ"ו, טו ע"א) (איור 14).
<b>נייר<sup class="footnote-marker">32</sup><i class="footnote">המילה "נייר" משמעה פפירוס, ומקורה במצרית. ראו הרן, ספרים, ומילון בן־יהודה, ערך "ניר" הערה 4.</i></b> הוא הפפירוס העשוי מקנים שנארגו בצפיפות. <b>דיפתרא</b> היא עור שעיבודו החל, אך טרם הכינו ממנו את הקלף. הגמרא מסבירה:
שלשה עורות הן, מצה וחיפה ודיפתרא; מצה, כמשמעו – דלא מליח ודלא קמיח ודלא עפיץ. וכמה שיעורו? תני רב שמואל בר רב יהודה: כדי לצור בו משקולת קטנה. וכמה? אמר אביי: ריבעא דריבעא דפומבדיתא. חיפה – דמליח ולא קמיח ולא עפיץ, וכמה שיעורו? – כדתנן: 'עור כדי לעשות קמיע'. דיפתרא – דמליח וקמיח ולא עפיץ, וכמה שיעורו? "כדי לכתוב עליו את הגט " (בבלי, שבת עט ע"א; גיטין כב ע"א).<sup class="footnote-marker">33</sup><i class="footnote">השוו בבלי, מגילה יט ע"א; הרן, כתיבה; בר אילן, ספר וסופר; כהן, עור, עמ' 20-17.</i>
כמו כן: "היתה כתובה בסם כו'. סם – סמא, סקרא – אמר רבה בר בר חנה: סקרתא שמה. קומוס – קומא. קנקנתום – חרתא דאושכפי, דיפתרא – דמליח וקמיח ולא עפיץ, נייר – מחקא" (בבלי, מגילה יח ע"ב - יט ע"א). שלבים רבים לעיבוד העור. אחרי פשיטתו מותחים אותו היטב ומשרים אותו בחומרים שונים, בעיקר באמוניה המצויה בצואה ובשתן. תפקידם להמיס את השומן והבשר הדבוקים לעור מבפנים. לאחר מכן מולחים את העור, ולאחר מכן משרים אותו בקמח ובעפצים שונים כדי לרכך את העור ולהחליקו. "מצה" הוא העור לפני שלב עיבוד זה. "חיפה" הוא העור לאחר המליחה אבל לפני העיפוץ, ו"דיפתרא" הוא העור המעובד והמתוח. איפוץ או עיפוץ משמעו כיווץ (אהלות פ"ט מ"ג; תוספתא, פ"י ה"ו, עמ' 607), והגיעו לכך על ידי שריית העור בעפצים של אלון התולע. בשלב זה עדיין אין העור מוכן לכתיבה, אך הוא מוכן לעיבוד, תפירה או הכנת מכסה ממנו. בשלב זה חותכים ומחלקים את העור לעוביו לשתי שכבות; החלק הפנימי נקרא "קלף" והחיצוני "דוכסוסטוס": "קלף במקום בשר, דוכסוסטוס במקום שער" (בבלי, שבת עט ע"ב).<sup class="footnote-marker">34</sup><i class="footnote">השוו סופרים פ"א ה"ה, עמ' 98; מסכת ספר תורה, פ"א ה"ד, ועוד.</i> נראה שהעור לפני החיתוך הוא "גויל". "כותבין על הקלף במקום בשר, ועל הגויל במקום שער, ואינו רשאי לשנות, הלכה למשה מסיני שאם שינה בזה ובזה, אין קורין בו" (מסכת סופרים פ"א ה"ה, עמ' 99-98).
גוויל הוא, אפוא, דיפתרא שהוחלקה (כמו אבן גוויל). על כן יש מחלוקת האם מותר לכתוב גט על דיפתרא: "רבי יהודה בן בתירא אומר אין כותבין לא על הנייר המחוק ולא על הדיפתרא, מפני שהוא יכול להזדייף, וחכמים מכשירין" (משנה, גיטין פ"ב מ"ד). את הדיפתרא מחליקים, וכך ניתן למחוק כתב ולזייף את המסמך (איור 15).
את ספר התורה יש לכתוב רק על קלף, או לכל היותר על גוויל, אך לא על דיפתרא שהיא במצב עיבוד ראשוני בלבד (מגילה פ"ב מ"ב ועוד).
<b>ואינו כותב לא בקומוס </b>– שרף אילן (Gum), <b>ולא בקלקנתוס </b>(או קנקנתום בעדי נוסח אחרים) – רבו הכתיבים למילה זו, והמעתיקים השתבשו בה קשות. הנוסח הנכון הוא "קלקנתוס", והוא מילה יוונית (kalkantos – κάλκαντος), גפרת נחושת שהיו מוסיפים לדיו, <b>ולא בכל דבר שהוא רושם אלא בדיו</b> – גם ספר תורה אין לכתוב אלא בדיו, <b>שנאמר ומחה כתב שהוא יכול להימחות</b> – המגילה כתובה בספר ובכתב הנמחה. דרשה זו מסבירה מדוע יש צורך בקלף כמו במגילה מצד אחד, אך לא בלוח, שהרי הוא איננו נמחה. הדרשה מסבירה מדוע אין לכתוב בקומוס ובקלקנתוס; אמנם דיו נמחקת גם עם תוספות אלו, אך היא נמחקת בקלות יותר בלעדיהן. מעבר לכך, אין לכתוב באלו גם ספר תורה רגיל (מגילה פ"ב מ"ב). מצד שני מותר לכתוב בהם גט, והם כולם בבחינת דבר הרושם (גיטין פ"ג מ"ג). אם כן, הדרשה אינה מסבירה את כל ההלכות הנוגעות לקלקנתוס, והנושא הוא כנראה עקרוני יותר. כן שנינו במסכת סופרים:
אין כותבין לא על גבי דיפתרא, ולא על גבי נייר מחוק. לא בשחור, ולא בשיחור, לא בקומוס, ולא בקנקנתוס, ולא במי טריא. ואין נותנין קנקנתוס בדיו. אמר רבי יעקב משום רבי מאיר שמעתי שנותנין קנקנתוס לתוך הדיו. אמר רבי יהודה לא היה אומר כך, אלא חוץ מפרשת סוטה שבמקדש, מפני שהיא נמחקת. אבל רבי שמעון בן אלעזר אומר משום רבי מאיר שאמר משום רבי ישמעאל שנותנין קנקנתוס לתוך הדיו.<sup class="footnote-marker">35</sup><i class="footnote">שתי המסורות במסכת סופרים, פ"א ה"ו, עמ' 100-99. ראו קראוס, ארכאולוגיה תלמודית ג, עמ' 152-148; הרן, הסופר, עמ' 91-75.</i>
עד למאה השנייה למניינם השתמשו מעתיקי הספרים בישראל בדיו הפחם בלבד. רבי מאיר, אשר היה מעתיק ספרים ולבלר, הטיל קלקנתוס לתוך הדיו, וכן הוא מספר: "דתני אמר רבי מאיר כל ימים שהיינו למידין אצל רבי ישמעאל לא היינו נותנין קלקנתוס בדיו" (ירושלמי, יח ע"א). אם כן, יש בכך סיוע לנוסחתו של רבי שמעון בן אלעזר שרבי ישמעאל היה שותף לחידוש הכנסת הקלקנתוס לדיו. מסורת קרובה לזו יש בתלמוד הבבלי, בשינויים חשובים:
דתניא, אמר רבי מאיר: כשהייתי אצל רבי ישמעאל הייתי מטיל קנקנתום לתוך הדיו, ולא אמר לי דבר. כשבאתי אצל רבי עקיבא אסרה עלי. איני? והאמר רב יהודה אמר שמואל משום רבי מאיר: כשהייתי לומד אצל רבי עקיבא הייתי מטיל קנקנתום לתוך הדיו ולא אמר לי דבר. וכשבאתי אצל רבי ישמעאל אמר לי: בני, מה מלאכתך? אמרתי לו: לבלר אני. אמר לי: בני, הוי זהיר במלאכתך, שמלאכתך מלאכת שמים היא, שמא אתה מחסר אות אחת או מייתר אות אחת – נמצאת מחריב את כל העולם כולו. אמרתי לו: דבר אחד יש לי וקנקנתום שמו, שאני מטיל לתוך הדיו. אמר לי: וכי מטילין קנקנתום לתוך הדיו? והלא אמרה תורה: 'וכתב', 'ומחה'!... תניא, רבי יהודה אומר, רבי מאיר היה אומר: לכל מטילין קנקנתום לתוך הדיו, חוץ מפרשת סוטה. ורבי יעקב אומר משמו: חוץ מפרשת סוטה שבמקדש (עירובין יג ע"א<sup class="footnote-marker">36</sup><i class="footnote">בבבלי סוטה כ ע"א מופיע נוסח חלקי, כמו מסקנת הבבלי בעירובין.</i>).
לפי נוסח אחד הסכים עמו רבי עקיבא אולם רבי ישמעאל התנגד לכך, ובנוסח אחר רבי ישמעאל הכיר בכך ורבי עקיבא התנגד. כפי שראינו לעיל משנה ב אינה כרבי ישמעאל, וייתכן שגם משנתנו אינה כרבי ישמעאל. אם כן, שלוש דעות הן: הראשונה שאין להטיל קנקלתוס בדיו (בספר תורה ובמגילת הסוטה), השנייה שמותר להטיל חומר זה בדיו, והשלישית שאין לעשות כן בסוטה, אך מותר להטיל קנקלתוס בדיו בספר תורה. משנת סוטה היא כאחת משתי הדעות (הראשונה או השלישית), משנת מגילה ומסכת סופרים הן כדעה הראשונה. משנת גיטין היא כנראה כמשנת מגילה. להערכתנו כל המשניות יצאו מתחת ידי אותו עורך, ויעיד על כך סגנונם המשותף, על כן להערכתנו הם כדעה הראשונה. מגילת הסוטה נכתבת, אפוא, כספר תורה כל דבר. ההתנגדות לקלקנתוס נובעת, בין השאר, מהרצון לשמור על החומרים המסורתיים של הדיו, ומההתנגדות לשינוי.<sup class="footnote-marker">37</sup><i class="footnote">בימי הביניים השתמשו לכתיבה בכל מיני חומרים, וראשונים ניסו לזהותם עם החומרים שמוזכרים במשניות, ראו למשל מחזור ויטרי, תקי"ז. הנושא מחוץ לתחום דיוננו.</i>

Mishnah 5

<b>ולמה היא אומרת אמן אמן </b>[<b>על</b>] <b>האלה</b> <b>– </b>נוסף בידי מעתיק בשוליים. לא נאמר במשנה שהיא אומרת אמן, אך הדבר כתוב בתורה (פס' כב). למילה "אמן" סדרת משמעויות, והכפלת המילה בתורה גוררת אחריה מדרשים. גם משנה זו ממשיכה במבנה המדרשי של הפרק, תופעה שהחלה בפרק הקודם, <b>אמן </b>[<b>על</b>]<b> השבועה</b> – אמן אחד הוא אישור על הקללה, והשני אישור על השבועה, ואכן, זו אחת מדרכי השבועה המקובלות. אדם אחד משביע את חברו, והשבועה חלה כאשר הוא עונה אמן: "שבועת העדות כיצד... משביע אני עליכם <b>ואמרו אמן</b> – הרי אלו חייבין" (משנה, שבועות פ"ד מ"ג, ועוד).
שתי המשמעויות המוצעות חוזרות במקורות אחרים: "אמר רבי יוסי ברבי חנינא: אמן, בו שבועה, בו קבלת דברים, בו האמנת דברים. בו <b>שבועה</b>, דכתיב 'ואמרה האשה אמן אמן'. בו <b>קבלת דברים</b>, דכתיב 'ארור אשר לא יקים את דברי התורה הזאת לעשות אותם ואמר כל העם אמן' " (בבלי, שבועות לו ע"א). כמו כן: "אמר רבי יהודה בר סימון אמן הזה יש בו שלשה אספליאות, שבועה וקבלה ואמנה. <b>שבועה</b> מנין שנאמר (במדבר ה') והשביע הכהן וגו' ואמרה האשה אמן אמן, <b>קבלה</b> מנין שנאמר (דברים כ"ז) ואמר כל העם אמן, <b>אמנה</b> מנין שנאמר (מלכים א א') ויען בניהו בן יהוידע את המלך ויאמר אמן..." (דברים רבה פרשה ז א). אם כן, לאמן משמעות של שבועה ושל אישור, ו"אמן אמן" שבפרשה נועד לשתי משמעויות אלו.<sup class="footnote-marker">38</sup><i class="footnote">בכל המדרשים שציטטנו אין הסבר לכפל המילים "אמן ואמן", אך המונח "קבלה" מוכיח כי כל המדרשים מתכוונים לאותה מטרה.</i>
<b>אמן מאיש זה אמן מאיש אחר</b> – האמן הראשון הוא על החשד הנוכחי, והאמן השני החשד מאיש אחר, אנונימי ובלתי ידוע. בספרות ההלכתית מוכר המונח "גלגול שבועה". מי שחייב שבועה על דבר אחד ויש נגדו טענה אחרת שאי אפשר להשביעו עליה ניתן להשביעו גם על הדבר האחר, הווה אומר, השבועה תחול על שני הנושאים. "גלגול שבועה" הוא מונח תנאי (שבועות פ"ז מ"ח) שחכמים קשרו אותו לשבועת הסוטה.<sup class="footnote-marker">39</sup><i class="footnote">ירושלמי, יח ע"ב; בבלי, בבא מציעא לה ע"א; קידושין כז ע"ב. המונח התנאי הוא "זוקקין שבועה" (משנה, קידושין פ"א מ"ז; שבועות פ"ו מ"ג).</i> במקורות תנאיים אחרים הוא מכונה במונח "זוקקים (זוקקין) שבועה...".<sup class="footnote-marker">40</sup><i class="footnote">ראו שבועות פ"ו מ"ג; קידושין פ"א מ"ה ופירושנו לה. גלגול שבועה נזכר אולי גם בכתובות פ"ט מ"ד.</i> התלמודים מציגים את גלגול השבועה כאילו הוא נלמד מפרשת סוטה, אלא שבפרשת סוטה זה רק אחד הפירושים. לפיכך העדפנו לנסח שיש לכל היותר קשר בין פרשת סוטה לגלגול שבועה, וזהו מעין מדרש למדרש.
<b>אמן שלא ניטמאתי ואם ניטמאתי יבוא</b>[<b>ו</b>?]<b> בי</b> – פירוש זה קרוב לפירוש הראשון דלעיל, אמן אחד על העובדות ואמן שני על קבלת העונש.<sup class="footnote-marker">41</sup><i class="footnote">וכן ספרי במדבר פיסקא טו, עמ' 20.</i><b> אמן שלא סטיתי ארוסה ונשואה ושומרת יבם וכנוסה</b> – אמן אחד על החשד הנוכחי ואמן שני על חשדות אחרים. החשדות האחרים הם בלתי ידועים, ואולי גם כאלה שאי אפשר להשקות בגללם את החשודה. הם בלתי מוגדרים ולא הייתה בעבר טענה ממשית נגד האישה, ואפילו לא חשד בעלמא. ארוסה ונשואה הן חשודות כסוטה לכל דבר. "כנוסה" היא נשואה לכל דבר. שומרת היבם, לעומת זאת, מעמדה חריג. בבבלי מסיק רב המנונא ששומרת יבם שזינתה אסורה לבעלה (יח ע"ב; בבלי, גיטין פ ע"ב; יבמות צו ע"ב). זאת לפי הכלל במשנה הבאה שעיקרו: כל שתיבעל והיא אסורה לבעלה משקים אותה. על כן שומרת יבם חשודה משקים אותה כאישה סוטה.
הבבלי מעיר ש"אמרי במערבא לית הילכתא כרב המנונא", ואכן בירושלמי יש מחלוקת בנושא. יש מי שאוסרה ליבמה, ויש האומר שמותרת לביתה ואפילו דין מלקות אין לה, משום שפסוקי התורה מדברים במפורש על מי שאשתו סטתה, וזו אין לה איש (ירושלמי, יח ע"ב). עוד מסופר בירושלמי על אישה אחת כזאת שהייתה כוהנת והתירוה לביתה. לא ברור האם זה זיכרון היסטורי על שומרת יבם שנחשדה בימי הבית, או סיפור מאוחר על שומרת יבם שנחשדה בניאוף, אך לא עלתה כלל אפשרות של השקאתה במי סוטה, שכן המדובר שנים רבות לאחר החורבן. הירושלמי קושר את מחלוקת האמוראים על שומרת יבם למחלוקת התנאים האם יש ממזר ביבמה. בתוספתא יבמות יש מחלוקת ביבמה שנבעלה בטעות (חשבה שפטורה מייבום), שרבי עקיבא סבור שהוולד ממזר וחכמים אומרים שאין ממזר ביבמה (פי"א ה"ו). התלמוד עושה כאן היקש פשוט: "ממזר" משמעו שאסורה לבעלה, ומשמעו דין סוטה. ברם שיטתו של רבי עקיבא נובעת מגישתו העקרונית בדבר ממזרים. רבי עקיבא סבור שבכל נישואי פסול הוולד ממזר, וחכמים מצמצמים את הממזרות לאשת איש בלבד (משנה, יבמות פ"ד מ"ב). לשיטת רבי עקיבא שומרת יבם שקיימה יחסי אישות הוולד שלה ממזר לא משום שדינה כנואפת, אלא משום שעברה על לאו בלבד.
מכל מקום, משנתנו מתפרשת בקלות על בסיס ההנחה ששומרת יבם שזינתה אסורה ליבם, ולכן מותר לגלגל עליה שבועה, ואם הייתה טענה בזמן היותה שומרת יבם היו משקים אותה על חשד זה. אבל אפשר להסבירה גם לשיטה השנייה. באמת אין להשקות שומרת יבם שנחשדה, אבל כאן מגלגלים עליה שבועה מהמקרה הנוכחי אל המקרה שכרגיל אינה חייבת בו שבועה. דומה ששתי הצעות אלו עולות מסוגיית הירושלמי. זאת ועוד; מסקנת הירושלמי היא שהשאלה האם משקים שומרת יבם תלויה בהגדרה האם נדרש בעל מלא כדי להשקות את אשתו, או מספיק בעל שאינו מושלם, כמו היבם שטרם נשא את יבמתו, ואלי אף לא יישאנה בעתיד. מכל מקום, במשנה להלן (פ"ד מ"א) ברור ששומרת יבם שהואשמה כ"סוטה" אינה שותה ואינה נוטלת כתובה.
<b>רבי מאיר אומר אמן שלא ניטמיתי ואמן שלא אטמא</b> – האמן הראשון כרגיל, והשני התחייבות עתידית. כלומר, אם תנאף בעתיד יבואו בה המים המאררים ששתתה מראש וימיתו אותה מאוחר יותר ויזיקו לה כמובטח בתורה (בבלי, יח ע"ב). במדרש מובאת עמדת רבי מאיר וחכמים מתנגדים לה: "ואין חכמים מודים בדבר", ומציעים את ההסברים שבמשנה (ספרי במדבר פיסקא טו, עמ' 20). בספרי זוטא מצויה רק דעת חכמים (ה' כב, עמ' 236). במדרש ספרי נזכרת שומרת יבם כמו במשנה ואילו בספרי זוטא היא נעדרת, אולי משום שסברו ששומרת יבם אינה שותה.
חכמים מציעים ארבע הצעות בדבר האמן השני, והן מתחלקות למעשה לשתיים. הראשונה שהאמן השני הוא קבלה של האלות ("על האלה" ו"יבואו בי"), וההצעה השנייה שהאמן השני הוא מעין גלגול שבועה (איש אחר או בעבר). סדר ההצעות הוא א, ב, ג, ד, כאשר א ו־ג הם זוג ו־ב הוא בן זוגו של ד. ייתכן שבעבר היו ההצעות כתובות בשני טורים, כך:
א ב
ג ד
המעתיק קרא את ההצעות בסדר אנכי: א, ג, ב, ד, וכך נוצר הסדר התמוה במשנה. במשניות קודמות הצענו לפתור שיבושים בסדר המשניות על בסיס הנחה דומה.<sup class="footnote-marker">42</sup><i class="footnote">ראו פירושנו לשבת סוף פ"ו.</i>
הפרשנות שניתן להשביע את האישה על העתיד מעוררת את השאלה האם סוטה שותה ושונה או לא,<sup class="footnote-marker">43</sup><i class="footnote">הדיון ההלכתי קשור כנראה לביטוי המקראי "תורת קנאות" המלמד על קינוי כפול.</i> כלומר האם ניתן להשקות במי סוטה אישה שבעבר כבר שתתה. לכאורה על כל חשד יש להשקות, אך אם היא כבר נשבעה ונבדקה על העתיד, אין טעם לבדיקה מחודשת. אין צריך לומר שאפשרות של שתייה חוזרת יש בה משום זילות של המעמד. גם שבועה על העתיד יש בה בעיות הלכתיות.<sup class="footnote-marker">44</sup><i class="footnote">ראו פירושנו לשבועות פ"ג מ"א; נדרים פ"ג מ"א.</i> אלא שההסבר במשנה איננו הלכה אלא מדרש, ואין כאן שבועה במובן הפורמלי של המילה.
מסורת אחת הנוגעת לשאלה זו היא של "כרכמית", השפחה המשוחררת. מסורת זו היא העדות היחידה המובהקת להשקיית סוטה בפועל.<sup class="footnote-marker">45</sup><i class="footnote">עסקנו בכך במבוא למסכת.</i> במשנה, במדרש ובתלמוד הבבלי מסופר על השקייתה, ולמעשה המחלוקת היא האם השקוה כסוטה רגילה או כ"דוגמא", כלומר מעין מעמד ההשקיה אף על פי שבפועל (מבחינה עקרונית) לא היה זה מעמד רגיל.<sup class="footnote-marker">46</sup><i class="footnote">משנה, עדיות פ"ה מ"ו; מדרש ספרי פיסקא ז, עמ' 11; בבלי, ברכות יט ע"א.</i> אבל בירושלמי נאמר שהשקוה פעמים מספר, והרי זו ראיה לכך שסוטה שותה ושונה (יח ע"ב). מסורת שנייה העוסקת בשאלה מצויה בשני התלמודים בשינויים:
אמר רבי יודה העיד נחמיה איש שיחין את רבי עקיבה האשה שותה ושונה. אמר רבי עקיבה אני אפרש, מאיש אחד אין האשה שותה ושונה, משני אנשים האשה שותה ושונה. וחכמים אומרים בין מאיש אחד בין משני אנשים <אין האשה> שותה ושונה. כורכמית תוכיח, ששתת ושנת ושילשה לפני שמעיה ואבטליון מאיש אחד" (ירושלמי, יח ע"ב).
בתלמוד הבבלי יש מסורת דומה: "זאת תורת הקנאות – מלמד שהאשה שותה ושונה; רבי יהודה אומר: זאת – שאין האשה שותה ושונה. אמר רבי יהודה: מעשה והעיד<sup class="footnote-marker">47</sup><i class="footnote">נראה שרבי יהודה מספר על מעשה שראה כיצד נחוניה איש שיחין מעיד לפני חכמים. ואין זו עדות על מעשה בפועל של השקאת סוטה. לשאלה זו ראו במבוא.</i> לפנינו נחוניא חופר שיחין שהאשה שותה ושונה, וקיבלנו עדותו בשני אנשים, אבל לא באיש אחד. וחכמים אומרים: אין האשה שותה ושונה, בין באיש אחד בין בשני אנשים" (בבלי, יח ע"ב).
גוף המסורת דומה: נחמיה איש שיחין העיד שסוטה שותה ושונה. אבל בשני התלמודים אין מקבלים את עדותו בצורה פשוטה ומבחינים בין מקרים שונים. לפי הירושלמי השתמש כאן רבי עקיבא בטכניקה של "אני אפרש". מינוח זה בא כאשר יש מסורת חידתית, כגון "תמורת הפסח קריבה ותמורת הפסח אינה קריבה" (משנה, פסחים פ"ט מ"ו), או "הסריס חולץ וחולצין לאשתו" ו"הסריס לא חולץ ולא חולצין לאשתו" (משנה, יבמות פ"ח מ"ד). בשני מקרים אלו מוסיף רבי עקיבא "אני אפרש". אם רבי עקיבא אומר "אני אפרש" – מכאן שהניסוח היה תמוה וכלל איזו אבחנה סמויה.
המסורת הייתה כנראה "סוטה שותה ושונה ואינה שונה", והיא מסוג המסורות החידתיות המקובלות בספרותנו. לפי הירושלמי רבי עקיבא פירשה בדרכו, לפי הבבלי ה"פירוש" או הקבלה היו שונים, וההבחנה הייתה בין עדות של ממש הגוררת שתייה בשנית לבין עדות לפי עד אחד הגוררת השקאת סוטה רגילה, אך לא השקאתה בשנית.
כך או כך, האפשרות שסוטה תשתה בשנית היא אפשרות הלכתית מקובלת, בניגוד למשתמע מפרשנותו של רבי מאיר במשנה שלנו. לאחר כל הדיון ההלכתי יש לזכור שהסברו של רבי מאיר איננו הלכה אלא מדרש, והשבועה המעורפלת הטמונה במילים "אמן ואמן" איננה סותרת שבועה פורמלית בעתיד.
עדותו של נחמיה או נחוניה איש שיחין היא מעניינת. האיש היה מבין פרנסי המקדש, והיה אחראי על חפירת בורות מים בירושלים.<sup class="footnote-marker">48</sup><i class="footnote">ראו משנה, שקלים פ"ה מ"א ופירושנו לה.</i> בתוספתא מובא נחוניה כדוגמה לאדם פרטי החופר בור לרבים. ככל אדם פרטי הבור היה שלו ובאחריותו עד שנמסר לרבים, "וכשבא הדבר אצל חכמים אמרו עשה זה כהלכה" (תוספתא, בבא קמא פ"ו ה"ה).<sup class="footnote-marker">49</sup><i class="footnote">הסיפור מנוסח בצורה רֵאלית. נחוניה פעל לפי הבנתו, הוא לא שאל את חכמים כיצד לנהוג, ואלו הסכימו עמו בדיעבד. יש להניח שכך פעלו רבים ממנהיגי העילית הירושלמית, וחכמים גינו או הסכימו עם המעשה, אך השפעתם על הנוהג הייתה שולית.</i> אם כן, נחוניה הוא קבלן פרטי החופר ומוכר את בורות המים לציבור. על כל פנים אין הוא פקיד של המקדש, אחרת לא היה צריך למסור את הבורות לציבור. נראה שנחוניה חי בשלהי ימי הבית ופעל גם לאחר החורבן. בירושלמי מובא סיפור שלו על מעשה צדקה שעשה ל"ירושלמי" עני, מן הסתם לאחד מבני הטובים שירד מגדולתו עקב חורבן הבית והרס ירושלים. לפי המסורת בתלמודים הוא הספיק "להעיד", כלומר היה מקורב לחכמים ופעל בראשית דור יבנה, ורבי יהודה יודע לספר על כך.
במקורות ארץ ישראל מובא סיפור מימי פנחס בן יאיר על חסיד אחד חופר שיחין (ירושלמי, שקלים פ"ה ה"א, מט ע"ב; דברים רבה פרשה ג ג), אבל בבבלי הסיפור הוא על נחמיה שלנו עם חנינא בן דוסא (בבלי, יבמות קכא ע"א; בבא קמא נ ע"א). נראה שהסיפור הוא מאוחר, מימי רבי פנחס בן יאיר (מאה ג), ורק הבבלי סיפח אותו לדמויות מוכרות כחנינא בן דוסא (חסיד מפורסם במקום חכם חסיד פחות ידוע), ואת מקומו של חופר השיחים האנונימי תפסה דמותו המפורסמת יותר של נחוניה חופר שיחין.
ההסברים להכפלת הקריאה "אמן אמן" הם דרשות. כפשוטה הקריאה הכפולה באה להדגשה, ואכן במעמדות ציבור במקדש נהגו לכפול קריאות מעין אלו. כך אנו שומעים שבזמן קצירת העומר מוביל המעמד שואל "אקצור?" והם עונים לו "קצור" שלוש פעמים (משנה, מנחות פ"י מ"ג). המקורות מסבירים שהדבר נעשה להוציא מלבם של צדוקים (תוספתא, מנחות פ"י הכ"ג; בבלי, סה ע"א), אבל כאמור הקריאה הכפולה (או אפילו משולשת) מופיעה גם שלא בזיקה לעימותים כיתתיים. כך גם יש להבין את התפילה הכפולה "אנא ה' הושיעה נא, אנא ה' הושיע נא", וכן "יופי לך מזבח, יופי לך מזבח" (משנה, סוכה פ"ד מ"ה). כן עונים כל העם במעמד קידוש החודש "מקודש, מקודש" (ראש השנה פ"ב מ"ז), וכן להלן קוראים פעמיים להוצאת הסוטה שחלתה "הוציאוה, הוציאוה" (פ"ג מ"ד), ולהלן בפרק ז (מ"ח) חוזר הקהל פעמיים על הקריאה "אחינו אתה". אף במעמד קידוש החודש הקהל אומר פעמיים "מקודש, מקודש" (ראש השנה פ"ב מ"ז). גם מעמד חליצת אישה מסתיים בהכרזה כפולה "חלוץ הנעל, חלוץ הנעל",<sup class="footnote-marker">50</sup><i class="footnote">יבמות פי"ב מ"ו, וראו דיוננו על חילופי הנוסח שם.</i> בשרפת הפרה האדומה חזרו על הקריאות שלוש פעמים (משנה, פרה פ"ג מי"א), וכן במעמדות נוספים.<sup class="footnote-marker">51</sup><i class="footnote">כגון יומא פ"ד מ"ה.</i> גם באגדה באה קריאה כפולה להדגשה "בעל החוטם, בעל החוטם" (בבלי, תענית כט ע"א).
על רקע זה יש להבין את הקריאה: "אמן אמן", שכאמור יסודה בדברי התורה. כך גם במעמד משפטו של ישו מופיעה קריאה כפולה להדגשת הרצון להוציא להורג את המתיימר להיות משיח.<sup class="footnote-marker">52</sup><i class="footnote">לוקס כג 21.</i> קריאה כפולה מופיעה כאמור כבר בתנ"ך כמו בפרשת סוטה, וכן "אל תבטחו לכם אל דברי השקר לאמר היכל ה' היכל ה' היכל ה' המה" (ירמיהו ז', ד).
הפרשנויות השונות הניתנות במקורות עצמם לאמירת האמן של הסוטה מוכיחות כי לא הכול ראו במעמד השבעה פורמלית ככל שבועה, מאלו הנידונות במסכת שבועות. ואכן, במשנה הקשר בין האלה לשבועה מטושטש, ושתיהן נתפסות כיחידה אחת. אבל בתוספתא מתפרשים הדברים אחרת: "...שיבוא עליך זו אלה, משביע עליך זו שבועה" (פ"ב ה"א), וכן במדרש: "אין לי אלא אלה, מנין לעשות שבועה כאלה... אף אלה האמורה להלן עשה שבועה כאלה" (ספרי במדבר פיסקא יד, עמ' 19), ובהמשך ברור ש"אלה" זו היא בשם ה' (יו"ד ה"א בלבד). אם כן שתי גישות לפנינו, האחת (במשנה) רואה בה מעמד כללי שאיננו דומה לשבועה פורמלית, והאחרת (תוספתא ומדרש ספרי) רואה במעמד טקס שיש בו שבועה פורמלית וקללה פורמלית (אָלָה). הגישה השנייה מושפעת מכך שהשבועה בימי חז"ל התחלקה לשתיים, לשבועה ולאלה: "...יככה אלהים – זו היא אָלָה הכתובה בתורה..." (משנה, שבועות פ"ד מי"ג). בבואנו לפרש משנה זו נראה שהייתה מחלוקת תנאים האם כל שבועה חייבת להיות מלווה באָלָה, או לא.<sup class="footnote-marker">53</sup><i class="footnote">לייבזון, שבועות, עמ' 29-23.</i>
המשך הדיון במשנתנו כרוך, אפוא, בדיון במקומה של האָלָה בשבועה בכלל. בשאלה האם נדרשת אלה עם השבועה עסק לייבזון במפורט, ואת עמדתו סיכמנו בטבלה להלן:
<b>האם נדרשת אלה עם השבועה (לפי לייבזון, שבועות)</b>
עצם המחלוקת התנאית מוכחת, אם כי אנו מסתייגים מהחלוקה הכוללנית למדרשים "דבי רבי ישמעאל" ו"דבי רבי עקיבא" ומעדיפים לראות בכך מחלוקת תנאים ללא ייחוסה לאסכולה מוגדרת. עם זאת, נראה שיש לחדד את הדברים מעט יותר. עיקר השוני לעומת ניתוחו של לייבזון הוא בניסיון לשבץ את המידע על עיצוב מעמד השבועה בתוך מסגרת של התפתחות ההלכה. המשנה בשבועות מזכירה את אפשרויות הקללה ונוסחאותיה, אך מציגה את הקללה בנפרד מהשבועה. כך שנינו:
משביע אני עליכם, מצוה אני עליכם, אוסרכם אני – הרי אלו חייבין. בשמים ובארץ – הרי אלו פטורין, באל"ף דלי"ת, ביו"ד ה"י, בשדי, בצבאות, בחנון ורחום, בארך אפים ורב חסד, ובכל הכנויין – הרי אלו חייבין. המקלל בכולן חייב, דברי רבי מאיר, וחכמים פוטרין. המקלל אביו ואמו בכולן חייב, דברי רבי מאיר, וחכמים פוטרין. המקלל עצמו וחברו בכולן, עובר בלא תעשה. יככה אלהים, וכן יככה אלהים – זו היא אלה הכתובה בתורה. אל יכך, ויברכך, וייטב לך, רבי מאיר מחייב, וחכמים פוטרין (משנה, שבועות פ"ד מי"ג).
המשנה עוסקת בארבע קטגוריות: שבועה, קללה, אָלָה ואיחול הפוך מקללה, שאין לו מינוח פורמלי.
לפי המשנה יש שבועה ללא אלה, או אלה ללא שבועה. היא איננה מאפשרת לקשר בין השתיים, וכאילו אלו פעולות נפרדות שכל אחת תקפה לעצמה. אין בה כל אמירה שתאפשר להצביע על כך שהעורך היה מודע לאפשרות שהאָלָה היא חלק מהשבועה, והוא אפילו אינו שולל פרשנות כזאת. בתוספתא שבועות מוצגת מחלוקת: " 'קול אלה', רבי יהודה אומר אלה זו קללה, קול זו שבועה. רבי שמעון אומר אלה זו שבועה, קול אילו כינויין שבתורה, אוסרכם אני, קבלכם אני, בתמים, בצדיק..." (פ"ג ה"ז, עמ' 450). רבי יהודה מחייב בשבועה או בקללה, ולא ברור האם הוא מחייב צירוף של השתיים או שחייב על כל אחת לחוד. מכל מקום, רבי שמעון מחייב רק בשילוב של השתיים. השאלה היא האם יש מחלוקת הלכתית בין רבי יהודה לרבי שמעון, או שמא רק מחלוקת דורשים ביניהם.
בספרא מובא על הפסוק העוסק בשבועת עדות: "ושמעה קול אלה, אין אלה אלא שבועה. וכן הוא אומר 'והשביע הכהן את האשה בשבועת האלה', אין לי אלה שבועה, שיש עמה אלה. מנין לעשות שבועה שאין עמה אלה כשבועה שיש עמה אלה? תלמוד לומר 'ושמעה אלה' 'ושמעה קול', לעשות שבועה שאין עמה אלה כשבועה שיש עמה אלה" (ספרא ויקרא, דבורה דחובה, פרשה ח ה"ב, כב ע"ג). התנא מפרש ששבועת סוטה היא שילוב של שבועה ואלה כתוספתא סוטה, והיא הדגם לשבועה רגילה. עם זאת, שבועה בלי אלה תקפה. מדבריו משמע שאלה בלבד תקפה על אחת כמה וכמה, ובעצם כל אלה כוללת שבועה, אך יש שבועה שאין עמה קללה (אלה). כאמור, גם מדרש ספרי במדבר שהבאנו מדגיש: "אף פורטני בכל שבועות שבתורה שלא יהו אלא באלה ובשבועה" (יד, עמ' 19), זאת בניגוד לספרא.
הדרשה המקבילה בספרי זוטא עוסקת במפורש בשבועת הדיינים: "יכול אף שבועת הדיינים באלה? אמרת 'והשביע הכהן' וגו'. שבועת האשה באלה אין שבועת הדיינים באלה. מה תלמוד לומר 'והשביע הכהן את האשה בשבועת האלה'? אם השביע בשבועה יצא אם השביעה באלה לא יצא" (ספרי זוטא, ה כא, עמ' 235). שבועת הסוטה היא או בשבועה או בשבועה יחד עם אלה, אבל אם השביעה ללא אלה יצא, אולם שבועת הדיינים היא ללא אלה כלל. ניכר שדרשן זה מתנגד למיסטיפיקציה של השבועה. לדעתו האלה היא חסרת תוקף, ואפילו בסוטה אין היא אלא מרכיב נוסף שאינו נדרש להלכה.
בירושלמי למשנת שבועות מובא: "אין לי אלא אלה שיש עמה שבועה, מניין שאין עמה שבועה כשיש עמה שבועה, תלמוד לומר 'ושמעה אלה', 'ושמעה קול', לעשות שאין עמה אלה כשיש עמה אלה. הא אלה בלא שבועה לא. רבי יסי בשם רבי יוחנן, לא שנייא. היא אלה בלא שבועה היא כשבועה בלא אלה" (פ"ד הי"ד, לה ע"ד). הירושלמי מניח בפשטות שהשבועה כוללת אלה, ואת זו הכיר כשבועה התקנית והרגילה. האמורא הראשון האנונימי מחדש ששבועה בלבד תקפה, אך לא אלה בלי שבועה, ואילו רבי יוחנן מחדש שאלו פעולות נפרדות ויש אלה בלא שבועה או שבועה בלא אלה. במדרש ויקרא רבה (ו ה, עמ' קלט) ברור שהשבועה (שבועת הסוטה) כוללת אלה, ושתי אלו חד הן, והדרשן אף מעביר זאת לכלל השבועות. הבבלי למשנת שבועות משבץ את הדיון אגב נושא אחר. הוא מניח כהנחת מוצא ששבועת הסוטה כוללת אלה, וממשיך שאלה תקפה ללא שבועה ושבועה תקפה ללא אלה (לו ע"א). הבבלי מניח ששבועה רגילה כרוכה באלה והאלה בשבועה, אך מבחינה הלכתית כל אחת תקפה לחוד, כפי שמשתמע גם מהמשפט במשנת שבועות פרק ד שציטטנו. עוד אומר שם רבי אבהו שאָלָה היא שבועה (כרבי שמעון בתוספתא). הבבלי עוסק במשנה הדנה בשבועת עדות, אך במדרש עצמו אין סימן לכך שהאמוראים הבחינו בין שבועת עדות לשבועת הדיינים. גם אין סיבה להניח ששבועת העדות הייתה שונה משבועת הדיינים.
בהמשך משנת שבועות דנה המשנה בשבועת הדיינים, והתוספתא למשנתנו וכן הבבלי בשבועות מעצבים את מעמד השבועה כמעין "אלה" הכוללת איומים על המושבעים:
שבועת הדיינין באי זה צד? הרי מי שנתחייב שבועה לחברו, אומרין לו: הוי יודע שכל העולם כולו מזדעזע ביום שנאמר "לא תשא שם ה' אלהיך" וגו'. כל עברות שבתורה כתוב בהן ונקה, וזו כתוב בה לא ינקה. כל עברות שבתורה נפרעין ממנו, וזו ממנו ומכל העולם, ויהא עון העולם כולו תלוי בו, שנאמר "אלה וכחש" וגו', "על כן תאבל הארץ". כל עברות שבתורה נפרעין ממנו, וזו ממנו ומקרוביו, שנאמר "אל תתן את פיך לחטיא את בשרך", ואין בשרו אלא קרובו, שנאמר "ומבשרך אל תתעלם". כל עברות שבתורה תולין לו לשנים ולשלשה דורות, וזו לאלתר, שנאמר "הוצאתיה נאום ה' צבאות" – "הוצאתיה" מיד. "ובאה אל בית הגנב" – זה משביע לשקר ויודע שאין לו בידו, וגונב דעת הבריות. "ואל בית הנשבע בשמי לשקר" – כשמועו. כל עבירות שבתורה בממונו, וזה בממונו ובגופו, שנאמר "ולנה". בא וראה שדברים שאין האש אוכלתן שבועת שקר מכלה אותן (תוספתא, פ"ז ה"ב).<sup class="footnote-marker">54</sup><i class="footnote">הסוגיה בבבלי שבועות לח ע"ב - לט ע"א מקבילה לתוספתא. להתהוות מעמד השבועה ראו במבוא למסכת.</i>
האיום הוא כאמור כפול, אל הנשבע לשקר ואף אל המשביע "ויודע שאין בידו", וזאת לפי תפיסתם שהשבועה מוטלת על שני הצדדים.<sup class="footnote-marker">55</sup><i class="footnote">ראו פירושנו לפ"ו מ"א ומ"ד, ובמבוא הרחבנו בכך.</i>
מרכיב זה של הפחדה מודגש עוד יותר במקורות האמוראיים שבהם השבועה הופכת למעין חרם, ואת מעמד השבועה עיצבו כמעמד מאיים עם ספרי תורה ושופרות, ובבבלי הוסיפו גם אחיזת ספר תורה ביד ("נקיט חפצא"). הרחבנו בכך במבוא למסכת שבועות.
עוד בטרם הבירור ההיסטורי יש להעיר שאבחנתו של לייבזון בדבר הבדל בין שבועת עדות לשבועת דיינים אין לה עדות במקורות. אמנם ההבחנה עצמה ברורה במשניות, ולשבועת 'עדות' דינים שונים מאשר שבועת 'דיינים'. אבל לגבי מרכיב האלה לא מצינו הבדל בין השתיים. אדרבה, דומה שמקורות כמדרש ספרי זוטא המזכירים במפורש "שבועת דיינים" עוסקים גם בשבועת עדות, שהרי בעצם גם היא נעשית לפני דיינים, או בהקשר של משפט.
נראה שהתהליך ההיסטורי הכללי הוא ברור. בתחילה לא הייתה השבועה קשורה לקללה. אמנם בפרשת סוטה יש קללה ("אלה"), אך היא לא נתפסה כשבועה פורמלית ולא כדגם לשבועות בכלל. בתקופת התנאים מתפתח ויכוח על מקומה של אלה. משנת שבועות רואה בה מעמד שונה משבועה, ובעל ספרי זוטא מצמצם את האלה למינימום האפשרי. היא אפשרית (לא חובה) במעמד סוטה, אבל בשבועת עדות ושבועת דיינים היא כלל אינה תופסת.<sup class="footnote-marker">56</sup><i class="footnote">המדרש אמנם מדבר על שבועת דיינים בלבד.</i> עם זאת מצינו גם תנאים הסבורים שאלה ושבועה חד הן, והאלה היא חלק מהשבועה.
במקורות האמוראיים מצינו דיון כפול פנים. בדרך כלל האמוראים מתארים את השבועה כמעמד הכולל איומים, הפחדה ואָלָה. אמנם מבחינה פורמלית הם חולקים בשאלה האם האלה הכרחית, אבל מבחינה מעשית הם מכירים אותה כחלק תִקני ממעמד השבועה. בפועל החלו התנאים לעצב מעמד שבועה שיש בו מרכיב של הפחדה, והאמוראים המשיכו בתהליך זה בארץ ישראל, ובעוצמה רבה יותר בבבל. במבוא למסכת שבועות נעמוד על המשכו של התהליך בבבל ובארץ ישראל.
את סיכום העדויות הצגנו בטבלה להלן.
<b>עיצוב האלה כחלק מהשבועה</b>

Mishnah 6

<b>הכל שווים</b> – רבי מאיר וחכמים שבמשנה הקודמת,<b> שאינו מתנה עימה קודם לשניתארסה</b> – בתקופה זו גם אם קיימה יחסי אישות לא נטמאה במובן ההלכתי. המעשה אינו ראוי, במישור החברתי הוא ראוי לגינוי, ואולי גם הבעל לא היה חפץ לשאתה, אך אינו בבחינת ניאוף, והיא אינה סוטה. זאת אף שהמשנה הקודמת הזכירה את הארוסה כאחת מאלה שכפל המילים (אמן ואמן) מתכוון אליהן. אלא שההסבר שם מדרשי, ומשנתנו עוסקת בהלכה. <b>ולא משניתגרשה וניסתרה לאחר וניטמאת ואחר כך החזירה לא היה מתנה עמה</b> – האישה התגרשה, נחשדה עם פלוני והבעל החזירה. גם אם חטאה עם פלוני לא נטמאה לבעלה, שהרי כשנסתרה הייתה פנויה. "מתנה" הוא המונח לגלגול השבועה מהחשד הנוכחי אל חשדות בעבר, חשדות שאינם תופסים מבחינה הלכתית.
<b>זה הכלל כל שתיבעל לא תהא אסורה </b>[<b>לו לו</b>] – שתי המילים נכתבו בטעות ונמחקו בקו,<b> לא היה מתנה עמה</b> – הכלל הוא: אם ההסתתרות פוסלת אותה (אישה רגילה שהיא נשואה או ארוסה) – הוא רשאי להשקותה, וההנחה הפשוטה היא שהמנאפת אסורה לבעלה.<sup class="footnote-marker">57</sup><i class="footnote">ראו פירושנו לכתובות פ"ב מ"ט ולעיל פ"א מ"ג.</i><b> </b>אבל אם הסתתרות הייתה בהיתר (כלומר שאיננה נפסלת לבעלה – רווקה או גרושה), אסור לו להשקות אותה על העבירה שעשתה בעבר.

Chapter 3



Mishnah 1

<b>היה</b> – הכוהן,<b> נוטל את מנחתה מתוך קפיפא מצרית</b> – המשנה מדגישה שהאישה מביאה את מנחתה בכלי פשוט, כפי שהוברר בראשית הפרק הקודם. מעבר לכך, יש בפתיחה הקבלה ספרותית למשנה הקודמת:
<b>ונותנה בכלי שרת</b> – כפי שאמרה המשנה בפרק הקודם (מ"א) מרגע זה המנחה מקבלת טיפול ככל מנחה אחרת, בכלי מפואר כיאה למקדש, <b>ונותנה על ידיה</b> – כנאמר בפרק הקודם, <b>וכהן מניח את ידו תחתיה ומניפה</b> – זה המשפט המרכזי שבשבילו הובאה המשנה. בפרק הקודם לא נדונו סדרי העבודה שלאחר הכתיבה, ובכך ממשיכה משנתנו. את כל המנחות אדם מניף עם הכוהן. ההנפה נזכרת במקרא פעמים רבות, ובדרך כלל נקשרת לכוהן (ויקרא ט', כא; י', טו; י"ד, יב, כא ועוד). על כן קבעו חכמים שההנפה משותפת לכוהן עם ישראל.
בדרך כלל נשים אינן מניפות, אלא מנחת סוטה ומנחת נזירה: "הסמיכות והתנופות וההגשות והקמיצות וההקטרות והמליקות וההזאות והקבלות נוהגין באנשים ולא בנשים חוץ ממנחת סוטה ונזירה שהן מניפות" (משנה, קידושין פ"א מ"ח).
ההנפה נתפסת, בדרך כלל, יחד עם הסמיכה על ראש הקרבן, כשותפות של הישראלי, מביא הקרבן, בעבודת ה'. אלו זכויותיו של מביא הקרבן, וחלקו בנחלת ה'. כידוע מדין תורה, כפי שחכמים הבינו אותו, נשים אינן סומכות, אך תיקנו חכמים סמיכה בנשים: "בני ישראל סומכין ואין בנות ישראל סומכות. רבי יוסי ורבי שמעון אומרים הנשים סומכות רשות. אמר רבי יוסי אמר לי אבא אלעזר: היה לנו עגל זבחי שלמים והוצאנוהו לעזרת הנשים, וסמכו עליו הנשים לא מפני שהסמיכה בנשים, אלא מפני <b>נחת רוח של נשים</b>" (ספרא ויקרא, דבורה דנדבה, פרשה ב ה"ב; בבלי, חגיגה ז ע"ב). לא כאן המקום להרחיב בפרשה זו, אך ברור שנעשה כאן שינוי משמעותי בסדרי העבודה כדי להיענות ללחץ, גלוי או סמוי, שהופעל על ידי הנשים. גם אנשים (גברים) סירבו לוותר על זכותם לסמוך,<sup class="footnote-marker">1</sup><i class="footnote">ראו חגיגה פ"ב מ"ב ופירושנו לה. </i> ומן הסתם גם נשים רצו בכך, והנהגת המקדש או חכמים הבינו תביעה זו והתירו סמיכה. לעומת זאת לא התירו הנפה בנשים, כלומר הנפה משותפת של הכוהן עם אישה. מהמשך הדיון בהנפת סוטה עולה החשש שהדבר "כאור" ("כעור" – להלן), כלומר היה חשש שהנפה משותפת של כוהן ואישה עלולה לגרום לנגיעה או לקִרבה אסורה. זאת ועוד. ההנפה נעשתה קרוב למזבח וחייבה כניסה לעזרת ישראל והתקרבות למזבח, ונשים מנועות היו מכניסה לעזרת ישראל. בטרם נברר את הסיבה להלכה המיוחדת המתירה (מחייבת) לאישה להניף, מן הראוי לברר את דיוני התלמודים בנושא.
הירושלמי שואל: הרי הדבר "כאור", ומשיב: או שהכוהן היה מניח "מפה" (בד) לחציצה, או שהיה עושה זאת כוהן זקן, שאין יצר הרע תוקפו, או אולי כוהן "ילד", או שאין יצר הרע מצוי לשעה, כלומר שהנפה קצרה אינה מעוררת יצר הרע. כל ההסברים קשים. ילדים ממש לא עבדו במקדש, ופרחי הכהונה הם דווקא אלו שהיצר הרע מצוי בהם, והמקורות קובעים שאינם רשאים אפילו להתבונן בסוטה החשופה בחלקה.<sup class="footnote-marker">2</sup><i class="footnote">ראו פירושנו לפ"א מ"ה.</i> גם הקביעה שאין יצר הרע מצוי לשעה סותרת את אשר יודע כל אדם. אין זאת אלא שההסבר שונה. כפי שכבר אמרנו, מהסוטה ניטלים סימני נשיות והדר של אישה. היא מוצבת לקלון בפומבי, ערומה למחצה, ואין הקפדה על צניעותה. היא כביכול מופקעת ממעמדה כאדם, שכבודו בצניעותו, וחשופה (תרתי משמע) להתעללות. על רקע זה ניתן להבין שבאישה כזאת מותר ואפשר גם לגעת נגיעה קצרה, והרחבנו בכך לעיל (פ"א מ"ה).
על רקע כל זה קל להבין מדוע הכוהן מניף את התנופה עם הסוטה. קשה יותר להבין מדוע גם הנזירה מניפה.<sup class="footnote-marker">3</sup><i class="footnote">הבבלי, קידושין לו ע"ב, מנמק זאת בדרשת הכתוב.</i> אין כל ראיה לכך שחכמים, או הנהגת המקדש, רצו לבזות את הנזירה. אמנם קיים ויכוח על ערכה של נזירות, אך לא מצינו ביזוי נזיר או נזירה. אדרבה, המדרש אומר שאת הסוטה מעמידים בפתח המקדש כדי להעליבה, אבל, לפי אחת הדעות, את הנזירה נמנעים מלהעמיד בפתח ההיכל (בניגוד לגבר) כדי למנוע את ביזויה בידי פרחי הכהונה. המדרש מנסח זאת לא כתמיכה בנזירה אלא "שלא להרגיל פרחי כהונה בעבירה" (ספרי זוטא, ו יח, עמ' 245; בבלי, מה ע"א-ע"ב).<sup class="footnote-marker">4</sup><i class="footnote">בתוספתא הדברים מנוסחים בצרה סתמית, "מפני פרחי כהונה" (נזיר פ"ד ה"ו). בהעמדת הסוטה והנזיר בפתח ההיכל דנו לעיל פ"א מ"ה.</i> ייתכן שכאן פעל הנימוק ההפוך. הנזירה מביאה קרבן אישי שלה, שאינו תלוי בבעלה. לנזירה רוכשים כבוד והדר, ועל כן היא זוכה לזכויות כגבר. נמצאנו למדים שמנחת סוטה כמנחת נזירה, אך מנימוקים הפוכים. בשני המקרים האישה היא במרכז, וההנפה, כמו גם העמידה בשער ניקנור, היא ביטוי לכך. בטקס הסוטה היא במרכז ההשפלה, ובמעמד הקרבת קרבן נזירה היא במרכז לכבוד ולתפארת.
מן הראוי להדגיש שמשנת מנחות קובעת שמנחת נשים אינה מחויבת בהנפה (פ"ה מ"ה), ברם מנחת נשים מופיעה שם בקבוצה ספרותית הכוללת את כל מנחות הנדבה לסוגיהן. בהקשר של משנת מנחות ברור שמנחת נשים איננה חייבת בהנפה, אך לא מטעמי צניעות אלא משום שזה הדין בכל מנחות הנדבה. שיקול הצניעות אינו מוזכר שם. ההנפה במנחת סוטה מופיעה במפורש בתורה, וכל שנותר לחכמים הוא להסביר ולנמק את התורה, ולהתאים את ההלכה המקראית לתפיסת הצניעות שלהם. לגבי הנזירה זה חידוש של תורה שבעל פה, חידוש של חכמים או של הנהגת המקדש, ודברי חכמים כאן הם הסבר בדיעבד בלבד.
כל ההנפות שבמקדש היו לארבעה כיוונים, למעלה ולמטה, למערב ולמזרח (קדימה ואחורה). זו פרשנותם של חז"ל; ספק אם יש לה שורשים קדומים, אך זו ההלכה המאוחרת כפי שעוצבה בבית המדרש התנאי. כמו ששנינו: " 'והניף את המנחה', מוליך ומביא, מעלה ומוריד. מניין שנאמר אשר הונף ואשר הורם (שמות כ"ט, כז). מקיש הרמה לתנופה, מה תנופה מוליך ומביא, אף הרמה כן ומה הרמה מעלה ומוריד אף תנופה מעלה ומוריד. מיכן אמרו (במשנת מנחות פ"ה מ"ו) מצות תנופה מוליך ומביא מעלה ומוריד זה היא מצות תנופה" (ספרי במדבר פיסקא יז, עמ' 22; לז, עמ' 40) ומקורות נוספים.<sup class="footnote-marker">5</sup><i class="footnote">משנה, מנחות שם; ספרא צו, פרק טז ה"ג, לט ע"ד, וכן נענעו את הלולב. ראו דיוננו במסכת סוכה פ"ג מ"ט.</i> המדרש מעניק לנענוע גם הסבר שני, כללי יותר ופחות "מיסטי": "והניף את העומר לפני ה' (ויקרא כ"ג, יא). כיצד היה מניפו, רבי חמא בר עוקבא בשם רבי יוסי בר חנינא מוליך ומביא מעלה ומוריד. מוליך ומביא כדי לבטל רוחות רעות, מעלה ומוריד כדי לבטל טללים קשים. רבי סימון בשם רבי יהושע בן לוי אומר מוליך ומביא למי שהעולם כלו שלו, מעלה ומוריד למי שהעליונים והתחתונים שלו" (ויקרא רבה, כח ה, עמ' תרנח-תרנט), ובבבלי: "מוליך ומביא מעלה ומוריד [וכו']. אמר רבי חייא בר אבא אמר רבי יוחנן: מוליך ומביא למי שהרוחות שלו, מעלה ומוריד למי שהשמים והארץ שלו. במערבא מתנו הכי, אמר רב חמא בר עוקבא אמר רבי יוסי בר רבי חנינא: מוליך ומביא – כדי לעצור רוחות רעות, מעלה ומוריד – כדי לעצור טללים רעים" (מנחות סב ע"א; סוכה לז ע"ב).

Mishnah 2

<b>היניף והיגיש קמץ והקטיר והשאר נאכל לכהנים</b> – הכוהן מבצע את התנופה (יחד עם האישה), אחר כך הוא מגיש את המנחה למזבח, קומץ ממנה מלוא קומצו, אותו הוא מקריב, והשאר נאכל על ידי הכוהנים. כל אלו פרטי העבודה הרגילים במנחות.<b> </b>
סדר התנופה הוא: "כיצד הוא עושה? נותן שתי הלחם על גבי שני כבשים ומניח שתי ידיו מלמטן, מוליך ומביא מעלה ומוריד, שנאמר (שמות כ"ט, כז) אשר הונף ואשר הורם. תנופה היתה במזרח והגשה במערב" (משנה, מנחות פ"ה מ"ו),<sup class="footnote-marker">6</sup><i class="footnote">השוו ספרא צו, פט"ז ה"ג. סדר דומה של הנפה מתואר במדרש ספרי פיסקא יז, עמ' 22, לגבי סוטה, ושם לז, עמ' 40, לגבי נזיר.</i> ובתוספתא: "כיצד מניף? שלמי יחיד היה מפריש מהן שתי כליות, ויותרת הכבד, ואליה מן הכבש, חזה ושוק, ומוסיף עליהן הזרוע ותרומת הלחם ונותן לידי בעלים. וכהן מניח ידו תחת ידי הבעלים ומוליך ומביא ומעלה ומוריד וכך היתה תנופתן" (מנחות פ"ז הי"ז, עמ' 523).
נראה, אפוא, שמחילים על מנחת סוטה את הדינים הרגילים של מנחה, אם כי לכל מנחה דינים משלה. המשנה אומרת שיש מנחות שטעונות הנפה והגשה, יש שטעונות הנפה, יש שטעונות רק הגשה ויש שאינן טעונות לא הנפה ולא הגשה (מנחות פ"ה מ"ה). משנה אחרת מונה את המנחות הטעונות קמיצה (מנחות פ"ו מ"א), וביניהן מנחת הסוטה.
כך מסכמת הברייתא את סדר המנחות: "כיצד סדר מנחות? היה מביאין מתוך ביתו בכלי כסף ובכלי זהב, נותנה בתוך כלי שרת ומקדשה בתוך כלי שרת. ונותן שמנה ולבונה עליה, נכנס ומגישה בקרן מזרחית דרומית, לדרומה של קרן, מניחה במזבח ודיו. ומסלק את לבונתה מצד אחד, וקומץ ממקום השמן, ונותנו בתוך כלי שרת, ומקדשו בתוך כלי שרת. ומלקט את הלבונה, ונותנה על גביו, ומעלה אותו על גבי המזבח, ומולחו ונותנו על גבי המזבח. האישים והשריים נותנין לכהנים" (תוספתא, מנחות פ"א הט"ז, עמ' 513).
בפירושנו למסכת מנחות עסקנו בהרחבה בסדרי תנופה והגשה, ונסתפק אפוא בתיאור קצר זה.
המשנה אינה מאריכה בכתיבת המגילה ובמחיקתה. פרטים אלו מצויים בתוספתא: "היה נוטל את מגלתה, ונכנס לו לאולם. טבלה של זהב היתה קבועה בכותלו של היכל, והיא נראית מבאולם. ממנה רואה וכותב, לא חסר ולא יתר. יוצא ועומד בצד סוטה, קורא ודורש ומדקדק כל דקדוקי פרשה, ומשמיעה בכל לשון ששומעת, כדי שתהא יודעת על מה היתה שותה, ובמה היתה שותה. על מה היתה טמאה, ובמה היתה טמאה. ואומר לה 'משביע אני עליך, ויבא עליך'. 'שיבואו עליך', זו אלה, 'משביע עליך', זו שבועה" (פ"ב ה"א). עניין זה של ההסבר לסוטה בלשון שהיא שומעת יידון להלן (פ"ז ה"א). התיאור מבוסס ברובו על פרשנות הכתובים, אך ניכרת התוספת של תורה שבעל פה. "קורא ודורש", כלומר מפרש את הדברים, וחז"ל התכוונו כמובן לדרשות שלהם. קשה לדעת האם לפנינו עדות של זיכרון שהכוהן היה מפרש את הפרשה, כלומר מוסיף דברים "משלו" שנועדו לאוזנה של הסוטה ולאוזני הציבור, או שמא זו תוספת של חכמים ברוח השקפת עולמם. המינוח "מדקדק" כוונתו לדיוק בהגיית כל אות ואות (ברכות פ"ב מ"ג), וכן לדיוק בפרטי הלכות.
<b>היה משקה ואחר כך מקריב את מנחתה רבי שמעון אומר מקריב את מנחתה ואחר כך משקה</b> – המחלוקת היא על סדר הכתובים. רבי שמעון מסתמך על הסדר המתואר בפסוק: <b>שנאמר </b>[<b>ואחר ישקה את האשה את המים</b> – הפסוק המלא הוא "וקמץ הכהן מן המנחה את אזכרתה והקטיר המזבחה ואחר ישקה את האשה את המים" (במדבר ה', כו). השאלה היא מה ראו חכמים לשנות מסדר המקראות. ייתכן שחכמים רצו למנוע אפשרות שהמנחה תוקרב אבל האישה לא תשתה מסיבה כלשהי, כגון שחזרה בה והודתה, או שמתה, או שהבעל מת. כל המקרים הללו יידונו להלן, ולפי פירוש זה הביאם עורך הפרק כדי להסביר את המשנה, ולפי זה העריכה היא לשיטתם של חכמים. כך רומזים שני התלמודים (ירושלמי, יח ע"ד; בבלי, יט ע"ב).<sup class="footnote-marker">7</sup><i class="footnote">שני התלמודים מביאים את המשנה הבאה הדנה באישה שחזרה בה, אך אינם מקשרים זאת ישירות לסדר הפעולות.</i> ייתכן שלפנינו מחלוקת עקרונית יותר. לפי חכמים השקיית האישה אינה סוף הפרשה, אלא היא שלב בתהליך ארוך. לאישה יש זכויות, ואלו עשויות לעכב את עונשה (מ"ד). יתר על כן, העונש הוא אמנם מידי, אך לאישה הזכאית צפוי פרס עתידי שיתברר רק לאחר שנים (תוספתא, פ"ב ה"ג). רבי שמעון, לעומת זאת, סבור שהזכות אינה תולה (להלן מ"ה). כל הדיונים הללו מצויים בזיקה לפרקנו. לפי חכמים התהליך ארוך, ועל כן המעמד מעוצב כך שההשקיה אינה מהווה סיום למעמד. רבי שמעון, לעומת זאת, מעצב את המעמד כך שיהיה לו סוף חד־משמעי. האישה תשתה ותצא בריאה, זכאית וגאה בזכותה, או שתוצא נוטה למות ומוקעת בחטאה. בסדר של רבי שמעון אין מקום לשאלות ופרשנות אפשרית, וגם אין מקום להמשך המעמד לאחר ההשקיה שמהווה סיום ברור של כל הטעון בדיקה. אין צריך לומר שאין גם טעם בהקרבת מנחה כאשר האישה מגלה סימני מחלה (וחטא), ואף אם היא נותרה בריאה. הירושלמי מוסיף שלדעת חכמים המנחה היא הבודקת את האישה, בעצם כמו בכל הקרבנות הבאים לכפר על חטא. כתוצאה מכך נעשה מקומה של ההשקיה חשוב פחות מכפי שמשתמע מהפסוקים. כאמור, דברי רבי שמעון משקפים את פשט התורה בנושא סדרי ההשקיה, וגם בהבנת מקומו של הבירור (ההשקיה). חכמים הם אלו שעידנו את תוצאות הבירור והפכו את ההשקיה לשלב שאיננו סוף הפרשה.
באופן טבעי התלמודים מעמידים את המחלוקת על ניסוח כתובי התורה (ירושלמי, יח ע"ד; בבלי, יט ע"ב). לשיטתם של חכמים נאמר בפסוק כד "והשקה את האשה... ובאו בה המים..." ואחר כך מתוארת הקרבת המנחה, מכאן שההשקיה קודמת למנחה. כפשוטו פסוק כד הוא תיאור התכנית ופסוק כה מדבר על מימושה, אך די בכך כדי לבסס פרשנות מדרשית שקודם משקה ואחר כך מקריב.
<b>אם השקה</b>]<b> ואחר כך הקריב את מנחתה כשירה</b> – הכתוב בסוגריים נשמט בטעות (מראשית המשפט הקודם) והוסף בידי המעתיק הראשון בשוליים. בדיעבד שתי הדרכים כשרות. לא ברור האם גם חכמים יודו בכך, או שמא זו רק עמדת רבי שמעון. מכל מקום, רבי שמעון מודה שבדיעבד הסדר של חכמים אפשרי, אולי משום שלמעשה הוא חולק עמם את הגישה האידאולוגית המנסה למעט במידת מה את מרכזיותו של מעמד ההשקיה.
רבי שמעון אינו מתייחס לשאלה מתי מכינים את המים המאררים, לפני הקרבת המנחה או אחריה. שאלה זו תתברר בפירושנו למשנה הבאה.

Mishnah 3

המשנה עוסקת בשאלה מה קורה אם האישה חזרה בה במהלך הטקס. אישה חוזרת בה או משום שהיא מודה שהיא טמאה, או משום שהבעל מוותר, או משום שהיא מתה. אם היא מסרבת לשתות בעודה טוענת טענת חפות, הרי שמעמדה נשאר בלתי מבורר. מהמשנה משמע שבעיקרון אין להשקות את האישה בעל כורחה, אך סירוב לשתות הוא כהודאה בחטאה, היא מגורשת ללא כתובה ומבחינה הלכתית דינה כאילו נתקיימו בה כל הקללות. התלמודים מכירים בכך שייתכן שאישה מסרבת לשתות לא משום תחושת החטא אלא משום הפחד מהקללה הנוראה. אמנם הם "מרגיעים" את האישה המבוהלת, אך מכירים בכך שייתכן שהיא מסרבת וזכאית. עם זאת, מבחינה הלכתית אין לכך ביטוי. הסירוב הוא נתיב שיש לו מוצא אחד, גירושין ללא כתובה ודיראון עולם.
<b>עד שלא נמחקה המגילה אמרה איני שותה מגילתה ניגנזת</b> – במשנה אין הסבר למקום הגניזה. בתוספתא נוסף "תחת טירו של היכל" (פ"ב ה"ב), ובכתב יד ערפורט ובדפוס: "צירו" של היכל. הציר היה גדול דיו לקלוט מגילה קטנה. מי שהניח שם מגילה ציפה שסיבוב הציר יכתוש את המגילה, והיא תתפורר. בלשון הירושלמי: "בשביל לשחקה" (יח ע"ד). מאידך גיסא ברור גם שאי אפשר לטמון שם מגילות רבות, והתיאור הוא כאילו מדובר באירוע חריג ומיוחד ויוצא דופן עד למאוד.<b> ומנחתה מתפזרת על הדשן</b> – המנחה קדושה משום שהוקדשה, ואין מכך חזרה. דינה אפוא ככל מנחה שבטל הטעם להביאה (נטמאה המנחה, או מתו בעליה). המשפט "ומנחתה מתפזרת על הדשן" הוא משפט מקוצר. המשפט המלא הוא בתוספתא: "מנחתה מתפזרת <b>אבית</b> הדשן" (תוספתא, פ"ב ה"ג) כלומר היא נשרפת במתחם המיועד לקרבנות שנטמאו. להלן במשנה ז פעולה זו מכונה "מנחתה נשרפת".
דין ביעור בשר קודשים נשנה במשנה במסכת זבחים: "פרים הנשרפים ושעירים הנשרפים... ואם אינן נשרפין כמצותן, נשרפין בבית הבירה ואינם מטמאין בגדים".<sup class="footnote-marker">8</sup><i class="footnote">משנה, זבחים פי"ב מ"ה; תוספתא, שם פי"א הי"ח, עמ' 497; בבלי, שם פח ע"ב; קד ע"א.</i> היה אפוא מקום מיוחד בירושלים שבו שרפו קרבנות שמשום מה לא נאכלו כמצוותם, מפני שנטמאו או שעבר זמנם או שיצאו מירושלים. בדרך כלל "הבירה" היא מצודת אנטוניה ששכנה בצמוד למתחם המקדש, מצפון מערב לו.<sup class="footnote-marker">9</sup><i class="footnote">על הקִרבה שבין המקדש והבירה ניתן ללמוד מהמקורות המזכירים את הקשר בין השניים. כוהן שנטמא היה הולך "במסיבה ההולכת תחת הבירה" (משנה, תמיד פ"א מ"א; מדות פ"א מ"ט), ולכהן השורף את הפרה הייתה לשכה מיוחדת "על פני הבירה צפונה מזרחה" (משנה, פרה פ"ג מ"א).</i> יוספוס אומר שבימי אריסטובלוס (103 לפנה"ס) היה בירושלים מקום בשם "בריס" שנקרא "אחר כך אנטוניה".<sup class="footnote-marker">10</sup><i class="footnote">מלח', א 75.</i> הבירה היא, אפוא, המצודה של ירושלים שלימים כונתה "אנטוניה" על שמו של הקיסר אנטוניוס.<sup class="footnote-marker">11</sup><i class="footnote">מלח', א 118; קדמ', טו 403.</i> אם כן, כבר הורדוס שינה את שמו של המקום, אך חכמים ממשיכים להשתמש בשם הקדום. בזיהוי המדויק של המקום ותולדותיו עסקנו בפירושנו לפסחים פ"ג מ"ח (איור 16).
שרפת קרבנות שנפסלו, או שאריות הבשר, התנהלה כמעמד דתי ציבורי. היא נערכה במקום מוסדר, לפי כללי טקס שבהם נחתך הבשר כמו קרבנות העולה. ממשנתנו אנו שומעים אף על עצי הציבור שבהם שורפים את הבשר, ונראה שאין אדם רשאי להביא עצים מביתו לשרפת קרבנו ועליו להסתפק בעצי הציבור.
שרפת המנחה בבית הדשן מעניקה אפוא למנחה מעמד של קרבן שנפסל.
גניזת המגילה נובעת מכך שיש בה דברי תורה ושם ה' המפורש, ולפי ההלכה אי אפשר להשתמש בה אלה לאותה אישה חשודה בלבד. שכן: <b>אין מגילתה כשירה להשקות בה שוטה אחרת</b> – ולכן אין למגילה שימוש ואין מנוס מלגנזה. אבל במדרש ספרי: "רבי אחי ברבי יאשיה<sup class="footnote-marker">12</sup><i class="footnote">בבבלי, כ ע"ב, בר יאשיה, ובכתב יד מינכן של הבבלי: ברבי.</i> אומר משקים בה סוטה אחרת" (ספרי במדבר פיסקא יז, עמ' 21), ומכאן גם שמגילתה אינה נגנזת. הבבלי (כ ע"ב) מנסה לתרץ כך שמשנתנו תהיה גם לדעת רבי אחי בר (ברבי) יאשיה, אך כפשוטן אלו דעות חלוקות. המחלוקת מלמדת שלא הייתה כאן מסורת בדבר, אלא דבר הלכה התלוי בשיקול הדעת של חכמי בית המדרש התנאי המאוחר. שימוש סוטה אחרת באותה מגילה נאסר משום שכתיבת המגילה צריכה להיות ייעודית, כמו כתיבת גט, ובתוספתא מובאת דרשה לכך (גיטין פ"ב ה"ז). אשר למים – בשלב זה הם עדיין מים רגילים, ואין צורך לעשות בהם שום פעולה מיוחדת. בתוספתא למשנתנו הדבר מודגש: "המים נשפכין ואין בהן משום קדושה" (פ"ב ה"ב). ברייתא זו הובאה גם בירושלמי, אבל שם יש גם דעה שיש בהם קדושה. עוד מסופר בירושלמי ש"לול קטן היה שם" (יח ע"ד) ודרכו הוזרמו המים. "לול" הוא מעין צינור ניקוז בצורת ספירלה (מכאן המונח "מדרגות לולייניות"). תיאור זה מצטרף לעדות על הטבלה שבה הניחו עפר, הווה אומר שבניית המקדש תוכננה למקרים כאלה של מעמד סוטה. <b>נימחקה המגילה</b> – את המגילה משרים במים עד שהדיו נמחק,<b> ואמרה טמאה אני המים נישפכים</b> – במים אין שימוש והם נשפכים למערכת הניקוז שהייתה על הבית. גם הדם של קרבנות שעלו לרצון נשפך לאותה מערכת וכן המים שנוסכו על המזבח. שפיכת המים היא אפוא פעולה שאינה מבטאת קדושה או יחס של חולין. עם זאת בפועל שפיכת המים יש בה מעמד טקסי מסוים, והדבר בולט בהשוואה למקרה הקודם, שם (ברישא) המגילה טרם נמחקה ואין עושים מאומה במים, ואילו אצלנו המים נשפכים. בפועל בשני המקרים נשפכו המים לאותה מערכת ניקוז, אבל כאן ללא טקס וכאן ברטט של קדושה. <b>ומינחתה מתפזרת על הדשן</b> – כמקודם. יש להניח שבמקרה זה הבעל אמור לגרשה ללא כתובה, כמו לעיל (פ"א מ"ה). <b>נימחקה המגילה אמרה איני שותה מערערים אותה ומשקין אותה על כורחה</b> – לפי הספרי זו משנתו של רבי עקיבא (ספרי במדבר פיסקא יז, עמ' 21; ספרי זוטא, להלן). חכמים החולקים עליו שם הם דברי רבי שמעון במשנה הקודמת, והמחלוקת היא על סדר הפעילות. ל"מערער" משמעויות מספר שכולן קרובות לפרשתנו. במקרא "לערער" משמעו להרוס, ואת חומת בבל ה' מבטיח לערער (ירמיהו נא נח). בספרות חז"ל "לערער" משמעו בדרך כלל לקרוא תגר: "לא ערער אדם בדבר" (תוספתא, חגיגה פ"ב הי"א), וכן מערערים על מעמדו וייחוסו של אדם (כגון תוספתא, כתובות פ"ב ה"ג), וכיוצא באלו עשרות מופעים. "לערער" משמעו גם לגרגר (תוספתא, שבת פי"ב ה"י). במקרה זה נראה שהכוונה לפעולה אלימה של הרס, וכן במדרש: "והשקה את האשה על כרחה, רבי אליעזר אומר מכין אותה ברחבו של סייף, ומערערין אותה ומשקין אותה על כרחה. אמר לו רבי עקיבא לא נדע אם טהורה היא. אם אמרה טמאה אני ואם אמרה טהורה אני. אימתי משקין אותה על כרחה? משהשם נמחק" (ספרי זוטא, ה כד, עמ' 237-236; במדבר רבה פרשה ט כג). אם כן הכוונה לפעולה אלימה, בעל כורחה, ונראה שהכוונה שמגרגרים את האישה, כלומר שופכים מים לגרונה. בתוספתא נאמר: "רבי יהודה אומר בצבת של ברזל פותחין את פיה ומרערעין אותה ומשקין אותה על כרחה" (פ"ב ה"ג). אם כן אין מכים אלא פותחים בכוח את פיה, ונראה גם ש"מערערין" (מרערעין) משמעו משקים את האישה, כלומר שופכים מים לפיה נגד רצונה.
נראה, אפוא, שהייתה הלכה קדומה שמרערעין את האישה, והתנאים נחלקים מהו לרערע. משמעות אחת היא לשתות, וכן: "החושש בגרונו אל ירערענו שמן, אבל נותן שמן הרבה לתוך אניגרון ובולע" (תוספתא, שביעית פ"ו ה"ג). אבל בתלמוד הירושלמי מופיעה גם המילה במשמעות של להחליש או להרוס (לערער): "למה הדבר דומה לכיפה שלאבנים כיון שנתרערעה אחת מהן נתרערעו כולן" (מועד קטן פ"ג ה"ז, פג ע"ג<sup class="footnote-marker">13</sup><i class="footnote">ובמשמעות זו גם בירושלמי, סנהדרין פ"י ה"א, כז ע"ד.</i>).
המעמד מתואר גם במדרש ספרי:
והשקה את האשה, למה נאמר? והרי כבר נאמר "ואחר ישקה את האשה", מה תלמוד לומר "והשקה את האשה"? שאם נמחקה המגילה ואמרה איני שותה, מערערים אותה ומשקים אותה בעל כורחה, דברי רבי עקיבא. וחכמים אומרים "ואחר ישקה את האשה" למה נאמר? והלא כבר נאמר "והשקה את האשה" ומה תלמוד לומר "ואחר ישקה את האשה"? שלשה דברים מעכבים בסוטה עד שלא נמחקה המגילה, ועד שלא קרב הקומץ, ועד שלא קיבלה עליה את השבועה. נמחקה המגילה ואמרה 'טמאה אני' המים נשפכים והמנחה מתפזרת אבית הדשן, ואין מגילתה כשרה להשקות בה סוטה אחרת (ספרי במדבר פיסקא יז, עמ' 21).
לפי מדרש ספרי זוטא יש מחלוקת הלכתית. משנתנו כרבי עקיבא, ורבי אליעזר חולק וסובר שמשקים אותה בעל כורחה בכל מקרה, כלומר גם אם מגילתה טרם נמחקה. לפי מדרש ספרי המחלוקת היא אותה מחלוקת, אלא ששמות החולקים שונים: רבי עקיבא סבור שתמיד משקים אותה בעל כורחה, וחכמים סבורים שמשקים בעל כורחה רק אם נמחקה המגילה. משנתנו היא אפוא משנת חכמים, בניגוד לרבי עקיבא. חכמים מוסיפים עוד שני מצבים: "קרב הקומץ" ו"קבלת השבועה", כפי שיעלה בטבלה להלן.
משנתנו ומדרש ספרי זוטא, ואף רבי עקיבא במדרש ספרי, מניחים שהמנחה עדיין קיימת, ואם אין האישה שותה המנחה מתפזרת. ברור, אפוא, שלדעתם הקרבת המנחה באה לאחר השתייה, כדעת חכמים במשנה הקודמת.<sup class="footnote-marker">14</sup><i class="footnote">וכן מדגיש הירושלמי, יח ע"ד; בבלי, כ ע"ב. הבבלי מדגיש שרק הלכה זאת היא כדעת רבי שמעון, אבל לא כדעת רבי שמעון במשנה הבאה.</i> חכמים במדרש ספרי מניחים שהסדר הוא הכנת המים, הקרבת המנחה, השבועה וההשקיה. לרבי שמעון ייתכן אפוא מצב שהאישה תסרב לשתות ומנחתה כבר הוקרבה. עם זאת, אין להסיק בוודאות שמשנתנו אינה כרבי שמעון. רבי שמעון אומר אמנם שקודם מקריב ואחר כך משקה, אבל ייתכן שהכנת המים נעשית לפני ההקרבה.
אבל בתוספתא מובאת נוסחה אחרת לדברי רבי עקיבא: "אמר רבי עקיבא וכי למה בודקין את זו? לא לבודקה, הרי היא בדוקה ומנוולת. אלא לעולם יכולה היא שתחזור בה עד שתקרב מנחתה. קרבה מנחתה ואמרה 'איני שותה' – מרערעין אותה ומשקין אותה על כרחה" (פ"ב ה"ג). הדברים נאמרים לאחר המקרה של "נמחקה המגילה ואמרה טמאה אני", וקשה להבין על מה בדיוק חולק רבי עקיבא. לכאורה הוא סבור שאם נמחקה המגילה ואמרה "טמאה אני", אין משקים אותה בעל כורחה. אלא שבמקרה זה איש אינו חולק שאין משקים אותה, שהרי כבר נתבררה האמת. ייתכן שרבי עקיבא חולק על רבי אליעזר שנזכר במדרש, אלא שדבריו לא הובאו בתוספתא. ייתכן גם שרבי עקיבא אינו חולק על שלפניו אלא מהלך בשיטה המיוחסת במשנה הקודמת לרבי שמעון (שקודם מקריב ואחר כך משקה), ומנסח את הדברים באופן עצמאי.
משנתנו אינה מעלה את כל המקרים. ברישא דובר רק על מקרה שאמרה "איני שותה" ואין דיון במקרה שאמרה "טמאה אני", ובסיפא מדובר על שני המקרים, ואילו בתוספתא (שם) מדובר גם ברישא על שני המקרים, ודין אחד להם. מדרש ספרי העלה נקודת זמן נוספת והיא "קבלת השבועה", ולא פורטו דיניה.
<b>הפסקת מעמד השקיית הסוטה</b>

Mishnah 4

<b>אינה מספקת לשתות עד שפניה מוריקות</b> – נעשות ירוקות <b>ועיניה בולטות</b>,<b> והיא מיתמלא גידים</b> – הדבר לא נאמר, אך דומה שהמשנה מניחה שהסוטה שחטאה תמות משתיית המים במות ייסורים. <b>והן</b> – הצופים או הכוהנים מנהלי המעמד,<b> אומרין הוציאוה</b> – בעדי נוסח טובים אחרים הקריאה כפולה, <b>הוציאוה</b> <b>הוציאוה.<sup class="footnote-marker">15</sup><i class="footnote">כך בכתב יד פרמא, לאו ועוד.</i></b> הקריאה הכפולה נועדה לשוות חגיגיות מיוחדת לאירוע, ואכן במעמדות ציבור במקדש נהגו לכפול קריאות מעין אלו. כך גם הסברנו את הקריאה הכפולה של האישה "אמן ואמן" (פ"ב מ"ה), ושם הבאנו רשימת מעמדות ציבוריים דומים שבהם נקראת קריאה כפולה.<b> שלא תטמא את העזרה</b> – כפשוטו החשש הוא שהאישה תמות ותטמא את העזרה, וכן בספרי במדבר (פיסקא ח, עמ' 15). הבבלי מניח שטומאת מת מותרת בעזרת נשים (כ ע"ב) ומנסה למצוא טומאה אחרת, האופיינית לאישה והאסורה בעזרה. במקורות ארץ ישראל פשוט וברור שטמא מת אסור להיכנס לעזרה. דומה ששאלת סתם הסוגיה אינה שאלה הלכתית, אלא מעין דרשה כדי להביא את הדיון באפשרויות האחרות שהמים יגרמו לאישה לטומאת נידה. הסבר הבבלי נראה, אפוא, לא כפרשנות אלא כדרשה למשנה.<sup class="footnote-marker">16</sup><i class="footnote">דרשות למשנה אינן שכיחות, אך בהחלט ניתן למצוא בתלמודים הסברים דרשניים למשניות. ראו פירושנו לפאה פ"ד מ"א, פ"ה מ"ו, ושם רשימה ארוכה של חלק ממקרים דומים.</i> אפשר גם שהשאלה באה בגלל המשמעות הבעייתית של המונח "עזרה". סתם "עזרה" עשויה להיות עזרת נשים או עזרת ישראל. מעמדה של עזרת נשים שנוי במחלוקת. לפי משנת כלים פ"א מ"ו טמאי מת אסור להם להיכנס לחיל ולעזרת נשים (וכן תוספתא, כלים פ"א הי"ב, עמ' 570, ועוד), ולפי רבי שמעון טמאי מת נכנסים גם לחיל וגם לעזרת נשים (תוספתא, כלים פ"א ה"ח, עמ' 569).<sup class="footnote-marker">17</sup><i class="footnote">אנו קוראים את התוספתא כך: "1. טמא מת נכנס להר הבית ולא טמא מת בלבד אמרו אלא אפילו מת עצמו שנ' ויקח משה את עצמות יוסף עמו עמו - במחנה לויה. 2. ר' שמעון אומר החיל ועזרת נשים. 3. מעלה יתרה בבית העולמים והטמאין שנכנסו לשם פטורין". המשפט הראשון מציג בסיס מדרשי למשנה שלפיו עצמות יוסף היו ב'מחנה לויה', שבזמן שישראל על אדמתם הוא הר הבית. על כך מוסיף רבי שמעון שהחיל ועזרת נשים הם מחנה לוויה. המשפט השלישי מסכם את המשנה. המשנה קבעה ש־"א. עזרת ישראל מקודשת ממנה שאין מחסר כפורים נכנס לשם. ב. וחייבין עליה חטאת". על כך אומרת התוספתא: "א. מעלה יתירה בבית עולמים (הכוונה לעזרת ישראל וזה ניסוח חליפי למשנה), ב. טמאין שנכנסו לשם פטורים מחטאת – וחולקת בכך על המשנה. המונח 'בית עולמים' הוא המקדש בדרך כלל, בניגוד לאהל מועד ולמשכן. במקרה זה המונח בא לציין את החלק המקודש באמת (שאליו טמאים מנועים מלהיכנס) עם זאת ולמרות ההסבר נוסח התוספתא קשה. אפשר להציע גם קריאה אחרת: רבי שמעון אומר שהחיל ומחנה לוויה הם יחידות נוספות שהיו בבית עולמים (המקדש) ולא היו באהל מועד והם החיל ועזרת נשים שהם מעלה יתירה בבית עולמים, שאמנם לטמאים אסור להיכנס אליהם (כמו שכתוב במשנה), ברם, טמא שנכנס שם פטור מחטאת. הקושי הוא שבית עולמים שונה מאהל מועד לא רק בכך שיש לו חיל ועזרת נשים אלא גם במרכיבים אחרים. גם לפי קריאה זו יש צורך בהשלמת המשפט. מכל מקום לפי קריאה זו גם רבי שמעון סבור שלטמאים אסור להיכנס לחיל ולעזרת נשים.</i> התוספתא בכלים מדגישה שדין המת עצמו כדין טמא מת (וכן בבלי, פסחים סז ע"א). לכל אחת מהדעות בכלים מקבילות, ושאלה זו מסובכת. הבעיה התעוררה מן הסתם משום שעזרת נשים נבנתה מאוחר יחסית, בימי הורדוס, או אפילו בשיפוץ האחרון שמימי אגריפס השני, ותהליך התקדשותה היה אִטי ושנוי במחלוקת. מכל מקום, המסורת בתוספתא כלים חלוקה על משנתנו ולרבי שמעון בר יוחאי מיוחסות שתי עמדות הפוכות בנושא.
הסוטה ניצבה על מעלות עזרת ישראל לפני השער, כך שהייתה בתחום עזרת נשים, ועל כן התמקדנו בעזרת נשים. המשנה מבינה, אפוא, שלעזרת נשים עצמה אסור לטמא מת להיכנס, כדעת חכמים. אמנם יש למשנה הסבר הלכתי, אך היינו נזהרים מלהשתמש בו. לאור אופייה הרטורי של המשנה ייתכן שכל הקריאה "תטמא את העזרה" איננה מדויקת, והיא מופרזת ברוח ההפרזות שמצאנו גם במחוות עלבון אחרות. כך גם תיפתר הסתירה בדברי רבי שמעון בר יוחאי עצמו. אם כן, הרצון להעצים את העלבון גרם לניסוח שאיננו מדויק מבחינה הלכתית.
המשנה מניחה שהאישה מתה מיד לאחר השתייה. לעומת זאת פילון (על החוקים, ג 55) קובע שהיא מתה לאחר עשרה חודשים. זו דרך אחרת לענות על שאלת הטומאה, אם אכן זו הייתה השאלה שהטרידה אותו. נראה שפילון הוטרד משאלת הצדק, מדוע נגזרה על הוולד הפוטנציאלי מיתה, הרי לכל היותר הוא ממזר. אם כן פילון איננו כמשנה, אפשר שזו דעתו, או דעת קבוצה אחרת מהקבוצות הדתיות שפעלו בימי בית שני (כתות), או שמא זו עמדה רבנית שבמקרה לא נזכרה במקורות שבידינו. במדרש ספרי מסביר רבי שמעון שהיא מתה מיד, אבל המוות עצמו אִטי, ובשלב ראשון: "כיון שהיתה שותה פניה מוריקות ועיניה בולטות, וכמין שרביטין היו מזרקין בה. והן אומרים מהרו והוציאוה שלא תטמא העזרה" (ח, עמ' 15). כך פותר רבי שמעון את הבעיה ההלכתית (זו שלפי תוספתא כלים באופן פורמלי איננה קיימת). העונש מידי, אבל אִטי ויש פנאי להוציאה מהעזרה. גם בספרי זוטא העונש מידי אך אִטי, ומתוארים סימנים אחרים לבואו: "יהו עושין בה מיני פורעניות משונות. היתה מלובנת, עושין אותה שחורה. מאודמת, עושין אותה ירוקה. יתרע פיה, יתפח צוארה, יהא בשרה נצל, תהא זבה מבית השלחים, תהא מפהקת, תהא מתעטשת, תהא מתפרקת איברים איברים" (ספרי זוטא, ה כד, עמ' 237). זו עמדת רבי שמעון המופיעה ללא שם אומרה. התיאורים שונים, שניהם ציוריים, שניהם רטוריים, ואף אחד איננו מייצג זיכרון, אלא זו פרשנות טהורה.
<b>אם יש לה זכות היתה תולה לה</b> – בתורה נאמר שהחוטאת תיפגע, ובאופן מידי ושקוף לציבור. כל עניין הזכות הוא חידוש שחידשו חכמים. העיקרון הוא שאם לאישה זכויות הן "מקזזות" את העונש הצפוי. רעיון כזה עשוי לנבוע מכמה מקורות. מקור ראשון הוא משפטי. חז"ל פיתחו את תורת הגמול, ועל כל מעשה דתי יש גמול חיובי או שלילי. ניאוף הוא עילה ברורה לעונש, אבל לפי עקרונות הגמול והצדק אין המעשה עומד בפני עצמו ויש לקזזו עם מעשים אחרים, טובים ורעים כאחד. תפיסה כזאת עומדת, במידת מה, בניגוד לתפיסת הגמול במקדש. העיקרון במקדש הוא שהמביא קרבן מכפר על חטאו, אבל לפי תורת הגמול של חז"ל גם במקרה כזה שופטי שמים אמורים להביא בחשבון את כלל מעשיו של אדם. אבל בקרבן אשם רגיל לפחות יש גמול חיובי מסודר על מעשה בודד. הקרבן אינו מכפר על כלל חטאי אדם, אלא על מעשה בודד המנותק בכך ממכלול מעשיו של אדם. כנגד זה הזכות על מעשה צדקה מהווה תמיד רק חלק ממכלול העומד לשיפוט. המקרה של הסוטה עלול, אפוא, לגרום לחוסר צדק, אישה תיענש על חטא אבל לא יובאו בחשבון מעשי צדקה ומצוות שעשתה.<sup class="footnote-marker">18</sup><i class="footnote">ראו על כך דיוננו הקצר ביומא פ"ח מ"ח-מ"ט.</i>
עקרון הזכות התולה עשוי לנבוע גם מסיבה אחרת. יש בכך מעין הסבר למקרה שבו האישה לא נענשה. תמיד אפשר לטעון שהאישה אמנם חטאה בניאוף, אך לא נענשה כי הזכות תולה לה. יש בכך אפוא מעין "הסבר" מדוע לא נענשה האישה אף שחטאה. כך נוצר מצב שבו אי אפשר לתקוף את תוקפה של הבדיקה השמימית. מצד שני נוצר מצב שבו אישה שלא חלתה אינה זוכה בכך להכרה בזכאותה. תמיד יש מקום לטענה כי היא חטאה אבל העונש נדחה, ואולי הדחייה כה ארוכה עד שמתה לפני שעונשה התבצע. טיעון זה הנחה את רבי שמעון החולק על חכמים (המשנה הבאה). המשנה אינה אומרת שה"זכות" עשויה לכפר על המעשה באופן מלא. לכאורה לפי תורת הגמול יש מקום גם לטענה כזאת. מעבר לכל ההסבר הדתי, דרך המחשבה של חכמים ממעטת מתוקפה של הבדיקה, ומחשיבות מעמד ההשקאה בכלל.
<b>יש זכות תולה שנה אחת יש זכות תולה שתי שנים יש זכות תולה שלש שנים</b> – כגודל הזכות כן גודל הדחייה הזמנית בעונש. במדרש מובא לוח זמנים שונה: "ואם יש לה זכות זכות תולה לה [שלשה חדשים כדי הכרת העובר<sup class="footnote-marker">19</sup><i class="footnote">תיקון הוולד, והוא הנוסח העדיף והמתועד טוב יותר. ראו כהנא, אקדמות, עמ' 68.</i>] דברי אבא יוסי בן חנן. רבי אליעזר בן יצחק איש הדרום אומר תשעה חדשים, שנאמר 'ונקתה ונזרעה זרע' מה זרע בן תשעה חדשים אף זכות תשעה חדשים. רבי ישמעאל אומר שנים עשר חודש ואף על פי שאין ראייה לדבר זכר לדבר..." (ספרי במדבר פיסקא ח, עמ' 15).
קיים הבדל הלכתי או תוכני בין המקורות. המשנה מנתה סדרת דוגמאות, ויש מקום לדוגמאות אחרות, אך לדעת התנא במשנה קיים "תעריף" מדויק של זכויות, כמאמר המשנה "שהכל לפי החשבון" (אבות פ"ד מכ"ב) וכן "והכל לפי רוב המעשה" (שם פ"ג מט"ו<sup class="footnote-marker">20</sup><i class="footnote">כך לפי כתב יד קופמן, פרמא, לונדון ועוד. למשנה זו נוסחאות אחרות ועסקנו בהם בפירושנו למסכת אבות.</i>). כפי שראינו בפירושנו לפאה פ"א מ"א-מ"ב, ועוד נראה בפירושנו לקידושין פ"א מ"י, בספרות חז"ל עמדות חלוקות בשאלת השכר והעונש. משנת קידושין מציגה את העמדה שלעתים מצווה אחת מכריעה, ולעתים עבירה אחת מכריעה. העמדה המקובלת היא שהכל לפי "דין" או ב"חשבון", כלומר כלל המעשים נמדד בקפדנות והרוב קובע לטוב או לרע.
גם לפי הגישה ה"חשבונאית" שבמשנה אין אפשרות שמעשה הסטייה יימחק. לא מועלית אפשרות שכלל השקלול של מעשי האישה יוביל לזיכוי (אם המעשים הטובים יכריעו את מעשה הניאוף), כלומר גם לפי המשנה אין כאן התחשבנות מלאה אלא רק התחשבנות על משך הדחייה, וראו דברי רבי במשנה ו.<sup class="footnote-marker">21</sup><i class="footnote">לסיכום שיטות הכפרה ראו פירושנו ליומא פ"ח מ"ח; פאה פ"א מ"ב "לפי רוב הענוה", וכן קידושין פ"א מ"י.</i>
לעומת משנתנו בעל המדרש שולל את שיטת ההתחשבנות, ולדעתו הדחייה אינה נמדדת לפי טיבה אלא לכל הזכויות אותו ערך. אפשר להסיק מהמדרש שאורך הדחייה בעונש אינו תוצאה של עוצמת הזכות. המחלוקת במדרש היא בדבר אורך הדחייה הקבועה, וכך שואל הבבלי (כ ע"ב). אין הסבר מלא לקשר בין הכרת העובר לאורך הזכות. דומה שגם אין להתעמק בנימוקים, וכולם אינם אלא "זכר לדבר". בסופו של דבר כל התאריכים הנקובים משוערים, שהרי לא הייתה להם אפשרות למדוד את הדבר באופן אובייקטיבי.
הרעיון שהזכות תולה מצוי בספרות חז"ל. הוא משולב עמוק בארבעה חילוקי כפרה, ומצוי כבר במשנת יומא (פ"ח מ"ח). בתורה מצויות רק שתי אפשרויות: מות האישה או שכר טוב (נזרעה בזרע). האפשרות שהזכות "תתלה", כלומר שהיא מעניקה זמן המתנה (דחייה בעונש הבלתי נמנע), איננה בתורה, והיא פיתוח של חכמים. "הזכות תולה" היא כמובן רק אחד מהפיתוחים של חכמים בנושא. לדעת חלק מהחכמים ניתן גם לחזור בתשובה. אם אנו מעבירים מסגרת זו לדין סוטה הרי שאם תנצל האישה את הזמן שקיבלה לצבירת זכויות נוספות או לחזרה בתשובה תדחה את העונש, או אולי גם תבטל אותו.
במשנה לא עולה כלל האפשרות של חפות. לכל היותר היא יוצאת מהמקדש על רגליה וזוכה בדחייה. במשנה הבאה מובעות דעה מתונה יותר ודעה קיצונית יותר, אך גם בהן אין רמז לאפשרות שהאישה זכאית. כפי שאמרנו במבוא, זו דרכה של משנתנו. אפשרות החפות עולה רק ממקורות מקבילים.
המשך המשנה סוטֶה מעניין סוטָה לעבר בירור הזכות והמידע עליה.
<b>מיכן אמר בן עזיי חייב אדם ללמד את בתו תורה שאם תשתה תידע שהזכות תולה לה</b> – בן עזאי מעביר את הדיון בסוטה לשאלה אחרת, מרכזית עד למאוד, של לימוד תורה לנשים. בן עזאי אומר שאדם צריך להסביר לבתו את התפיסה בדבר ה"זכות", כדי שאם היא אכן נטמאה, ולא נענשה מידית, הרי זה בזכות מעשיה הטובים, ה"זכויות" שצברה בחייה. השאלה היא האם בן עזאי אכן תחם את דעתו לשאלה המצומצמת של זכות הסוטה, או שמא ראה לפניו את השאלה הכללית של לימוד תורה לנשים, ובכך נעסוק בהמשך. <b>רבי אליעזר אומר המלמד את בתו תורה מלמדה תיפלות</b> – הבת תדע שאם יש לה זכויות היא מוגנת מעונשם של המים המאררים, וכך תוכל "לצבור זכויות" ולהרשות לעצמה לטמא את גופה. בלשון חכמים "תפלות" משמעה ההפך מפרישות, כלומר חיי אישות בהיתר אך בעיקר בעבֵרה.<sup class="footnote-marker">22</sup><i class="footnote">כגון בבלי, פסחים צא ע"א; שמות רבה פרשה ה א.</i> "תפלות" היא אפוא מקבילה לפריצות, אך לפריצות יש היבט של עבירה, וה"תפלות" עשויה להיות גם בהיתר. הבבלי (כא ע"ב) "מתקן": "<b>כאילו </b>למדה תיפלות", שהרי ודאי שאין פגם בדברי התורה, אלא במה שתעולל האישה לדברי התורה או לעצמה.
המשנה עוסקת בדיני סוטה בלבד, ולכאורה אינה עוסקת בשאלה הכללית של לימוד תורה לנשים. ברם, התלמודים הבינו ששני החכמים עוסקים בשאלה הכללית, כפי שנראה להלן. עם זאת, רגליים לדבר שגם תנאי המשנה ראו לפניהם את הבעיה הכללית. לשיטת בן עזאי יש מקום לשאול האם צריך אדם ללמד את בתו תורה כדי שתדע שהזכות תולה לה. די בשיעור קצר, הרבה יותר קצר מאשר הסבר על דיני טהרתה. דומה שלדעת בן עזאי ה"זכות" היא עצם לימוד התורה, וכוונתו שלאישה תיצברנה זכויות רבות בשל לימוד ממושך.
יש גם מקום לטענה שרבי אליעזר מתייחס בעיקר להיבט הכללי. לכאורה טענתו של רבי אליעזר אינה מוצדקת, הרי ה"זכות" תולה רק באופן זמני! אף אישה לא תסתכן משום שתיקח בחשבון שהזכות תתלה לה ותגרום לדחייה זמנית בעונש. מעבר לכך, בתלמוד הירושלמי מובא מעשה ברבי אליעזר שנשאל שאלה בהלכה על ידי מטרוניתה זקנה, וסירב לענות לה, אף שהדבר גרם לו לאבדן הכנסות המעשר ממנה. טענתו היא: "ישרפו דברי תורה ואל ימסרו לנשים", ו"אין חכמתה שלאשה אלא בפילכה" (יט ע"א). אם כן, אכן רבי אליעזר מתנגד ללימוד תורה לנשים באופן עקרוני ורואה בכך עוון כשלעצמו.
בתלמודים הבינו שהמחלוקת היא עקרונית. הירושלמי אומר שבן עזאי אינו בדעתו של רבי אלעזר בן עזריה, ומביא את דרשתו המופלאה של חכם זה:
מעשה ברבי יוחנן בן ברוקה ורבי לעזר חסמא שבאו מיבנה ללוד והקפילו (הקבילו) פני רבי יהושע בפקיעין. אמר להם רבי יהושע, מה חידוש היה בבית המדרש היום? אמרו לו, תלמידיך אנו ומימיך אנו שותין. אמר להם, אי אפשר שלא יהא חידוש בבית המדרש. שבת של מי היתה<sup class="footnote-marker">23</sup><i class="footnote">כלומר מי דרש בשבת. היו שקישרו מינוח זה לפרשת הדחתו של רבן גמליאל מהנשיאות, ולא נרחיב בכך. פקיעין הנזכרת אינה בגליל אלא אי שם בין יבנה ללוד, ואף פרשה זו מצויה מחוץ למסגרת דיוננו.</i>? אמרו לו, של רבי לעזר בן עזריה היתה. אמר להם, היכן היתה הגדה? (ענו לו): 'הקהל את האנשים והנשים והטף'. אמר להם, מה דרש בה? אמרו לו, רבי, כך דרש בה: אם אנשים באו ללמוד, נשים באו לשמוע, טפילין למה הן באין? כדי ליתן שכר למביאיהן".<sup class="footnote-marker">24</sup><i class="footnote">תוספתא, פ"ז ה"ט; אבות דרבי נתן, נו"א פי"ח, עמ' 67; מסכת סופרים פי"ח ה"ח, עמ' 320 (ראו להלן); בבלי, חגיגה ג ע"א; ירושלמי, למשנתנו יט ע"א; שמות רבה פרשה יד ד.</i>
לכאורה דרשה זו היא בשיטת בן עזאי, הנשים באות לשמוע. אמנם אין זה תפקיד מרכזי כמו "ללמוד", אך למען האמת גם רוב הגברים אינם יותר משומעים, ובן עזאי אינו מדבר על יותר מלשמוע. אלא שכנראה הכיר הירושלמי נוסח אחר המצוי במסכת סופרים<sup class="footnote-marker">25</sup><i class="footnote">ראו ההערה הקודמת.</i> שלפיו האנשים באים לשמוע והנשים "כדי לקבל שכר פסיעות". אם כן, הנשים אינן שומעות ואינן לומדות. עצם השאלה מוכיחה שהירושלמי הבין את דברי בן עזאי כהנחיה כללית ללמד נשים תורה באופן שיטתי, ולא רק את בתו האישית של אדם. גם הבבלי עוסק בשאלה האם יש לאישה זכות בלימוד תורה, הרי אינה מצווה על כך (כא ע"א), ומכאן שהבין שהזכות היא עצם לימוד התורה, ושהדיון הוא כללי לגבי נשים בכלל.
משנת קידושין קובעת ש"לא תלמד אשה סופרים" (פ"ד מי"ג). ההקשר של המשנה הוא דיני צניעות, והחשש הוא שהאישה תבוא במגע קרוב עם אבות הילדים (בבלי, פב ע"א). אבל אין המשנה רואה לא איסור פורמלי בעצם העובדה שהאישה למדה ואף לא תמיהה על כישוריה של האישה, האם באמת מסוגלת היא ללמד? ייתכן אמנם שהאיסור הושפע גם מהרצון להרחיקה מעמדות הנהגה דתית, אפילו בתפקיד זוטר של מורה, ברם, פרשנות כזאת אינה רמוזה במשנה, ובתלמוד יש פרשנות מנוגדת. ממשנת קידושין ניתן להסיק שחכמים לא ראו איסור הלכתי בלימוד תורה של הנשים, אך גם אי אפשר לטעון שמשנה זו היא הוכחה לכך שאישה סופרת הייתה תופעה אפשרית, ואפשר שההלכה תאורטית בלבד.
כאמור פרשה זו של לימוד תורה היא מרכזית בכלל, ובדורנו הפכה לאחת מבעיות השעה. במסגרת זו אנו מנועים מלעסוק בהרחבה בשאלה זו.
<b>רבי יהושע אומר רוצה אשה בקב תיפלות מתשעת קבים ופרישות</b> – רבי יהושע אינו מתייחס לשאלת לימוד תורה לנשים, אלא עוסק בהצהרה כללית שאינה נוגעת לשאלה הנדונה. לדעתו אישה מעדיפה לחיות בדלות עם "תפלות", כלומר עם יחסי אישות, מאשר בעושר ובפרישות.<b> </b>המימרה באה משום שעלתה שאלת "רצונה" של האישה בחיי פרישות או ב"תפלות". פרישות זו איננה חטא או מעלה, אלא מצב של היעדר בעל.
עמדתו של רבי יהושע שייכת לסדרה של הצהרות או הערכות בדבר אופייה ה"אמִתי" של האישה. לסדרה זו שייכת גם ההערכה "טב למיתב טן דו מלמיתב ארמלו" (בבלי, כתובות עה ע"א) או "אין אדם דר עם נחש בכפיפה" (שם פו ע"ב), ועסקנו בכך בהרחבה במבוא למסכת כתובות. הערכות אלו אינן אלא ניסוח של חכמים, ולא של הנשים עצמן, שקולן בנושא זה, שהוא כה מרכזי עבורן, לא נשמע. 
המימרה הבאה אינה קשורה לנושא, ובאה משום אזכור האישה והפרישות.
מבחינת מבנה המשנה, מחלוקת בן עזאי ורבי אליעזר מהווה סטייה מהדיון. חכמים אמרו שהזכות תולה, ובשתי המשניות הבאות מובעות דעות תנאים החולקים על כך. בדרך כלל מופיעה מחלוקת כזאת ברצף ואחריה דיונים אגביים, כמו מחלוקת התנאים על לימוד תורה לנשים. מכאן יש מקום לשער שמחלוקת התנאים הופיעה במשנה קדומה כלשהי, לגופה, ללא קשר ישיר לעניין הסוטה. היא לוקטה למשנתנו בגלל הקִרבה לנושא, וצורפה באמצעות מילת הקישור "מכאן אמר...". פירוש התלמודים משיב את המשנה למקומה הנכון, כמחלוקת כללית המנותקת במידת מה מפרשת סוטה.
<b>הוא</b> – רבי יהושע,<b> היה אומר חסיד שוטה</b> – הירושלמי (יט ע"א) מסביר שחסיד שוטה הוא מי שרואה תינוק טובע ומתעכב מלהצילו מכיוון שהוא עסוק בחליצת התפילין, או מי שהתחייב לתת תאנה למי שיפגוש בדרך, פגש בנערה מאורסה והחל לרדוף אחריה כדי לתת לה את התאנה, ויש בכך עבירה על צניעות.<sup class="footnote-marker">26</sup><i class="footnote">ואולי הכוונה שהוא רואה פלוני הרודף אחר נערה מאורסה לתת לה תאנה, והורג אותו, כפי שנאמר בסנהדרין פ"ח מ"ז. כך הוא הורג אדם בשם ההלכה, אף שאותו הרוג לא התכוון להרע.</i><b> </b>הבבלי מצרף את שתי הדוגמאות ומסביר שהחסיד רואה נערה טובעת ונמנע מלהצילה מטעמי צניעות (כא ע"א). חסיד שוטה הוא אפוא מי שמקפיד על שמירת מצוות אך אינו יודע לדרג את סדרי העדיפות בקיומן, מקפיד הקפדת יתר על מצווה אחת קטנה על חשבון מצווה אחרת גדולה הרבה יותר. טיפוס דתי זה של "חסיד שוטה" מוכר בכל חברה דתית, וגינויו ברור. עם זאת, המימרה אינה כה תמימה. ה"חסידים" היו קבוצה מובחנת בשולי בית המדרש.<sup class="footnote-marker">27</sup><i class="footnote">ראו ספראי, חסידים; ספראי, חסידות; ספראי, משנת חסידים; ספראי וספראי, חסידים.</i> חסידים מדגישים במשנתם את דרך הארץ, הווה אומר התייחסות לצורכי החברה ודאגה לנזקקים.<sup class="footnote-marker">28</sup><i class="footnote">כגון תוספתא, פאה פ"ג ה"ח; אבות דרבי נתן, נו"א פ"ג, עמ' 17-16; בבלי, ברכות יח ע"ב; ירושלמי, שקלים פ"ה ה"א, מח ע"ד, ועוד. ספראי, משנת חסידים, עמ' 526-523.</i> משנתם החברתית עומדת ללא ספק בניגוד מודע למשנת החכמים שחרטה על דגלה את קידומה של התורה ותלמודה. אין לנו מדברי חסידים דברי תלמוד והלכה אלא נוהגי חסידות, משנה מוסרית ומעשי מרפא ומסירות נפש.
תלמוד תורה תופס בעולמם מקום משני, אם כי איננו שומעים על הסתייגות מפורשת מלימוד תורה. בכמה מעשים חכמים מדגישים ש"אנשי מעשה", "יראי חטא" ו"חסידים" מסוגלים להגיע ל"מקומם" רק על בסיס לימוד התורה: "אין בור ירא חטא ולא עם הארץ חסיד" (משנה, אבות פ"ב מ"ה). מעשים אחרים מספרים על חסידים שנהגו בחומרות יתרות אך נכשלו מתוך שלא למדו די ולא עמדו על דברי תורה. כזה הוא הסיפור בחסיד מרמת בני ענת:
ודלא שמש חכימייא קטלא חייב. מעשה (באחד כהן) [בכהן אחד] חסיד ברמת בני ענת, והלך רבי יהושע לדבר עמו, והיו עוסקים בהלכות חסידים. וכיון שהגיעה עונתה של סעודה אמר לאשתו הביאי טיפה של שמן לתוך הגריסין. הלכה ונטלה את הפך מתוך הכירה. אמר לו (רבי יהושע) רבי! וכי הכירה טהורה היא. אמר לו (החסיד) וכי יש כירה טמאה ותנור טמא. אמר לו והרי הוא אומר תנור וכירים יותץ טמאים הם (ויקרא י"א, לה), הא שיש תנור טמא וכירים טמאים... אמר [החסיד לרבי יהושע] רבי! כך הייתי נוהג כל ימי. אמר לו אם כך היית נוהג כל ימיך לא היית אוכל קדשי שמים כתקונן. אמרו חכמים ודלא שמש חכימייא קטלא חייב.<sup class="footnote-marker">29</sup><i class="footnote">אבות דרבי נתן, נו"ב פכ"ז, נו"א פי"ב עמ' 57-56. כן יוצא ממימרה אחרת המיוחסת לרבי שמעון בר יוחאי: "עם הארץ אפילו חסיד, אפילו ישר, אפילו קדוש ונאמן, ארור הוא לאלוהי ישראל" (פרקי רבינו הקדוש, מהדורת אוצר המדרשים, עמ' 529). בתחילת הסיפור שצוטט פונה רבי יהושע לחסיד בפניית הכבוד השמורה למורה: "רבי!", והחסיד פונה אליו ללא תואר כבוד. בסוף "השיעור", כאשר מתבררת בורותו של החסיד, הלשון מתהפכת. החסיד פונה לחכם בתואר "רבי", והחכם פונה אליו ללא תואר כבוד. דרך אגב החסיד טעה, אך טעותו אינה כה חמורה. אם התנור או הכירה מחוברים ממש לקרקע אין הם מקבלים טומאה. ספראי, משנת חסידים, אסף סדרת עדויות המעידות על אי ההקפדה של החסידים במצוות, ועל אי ידיעתם את החומרות והקולות שהתחדשו בבית המדרש, או שמא ידעו אותן אך לא ייחסו להן חשיבות רבה.</i>
ביטויים אלו של חכמים מוכיחים שהחסידים לא היו אנשי תורה מובהקים. הם הקפידו על שמירת הלכות, ואף החמירו בחלק מהן יותר מכפי שתבעו חכמים, אך הם מואשמים בכך שאינם חובשי הספסלים של בית המדרש.
אחד מן המאפיינים המובהקים של עולם החכמים במאות הראשונות הוא טיפוחן של הלכות טומאה וטהרה. מסיפורי החסידים מתברר שהחסידים, אם כי לא רק הם, לא היו שותפים מלאים לפעילות זו של חכמים.<sup class="footnote-marker">30</sup><i class="footnote">כך יוצא גם מהמעשה בחסיד מרמת בני ענת וממעשים נוספים.</i> יתר על כן, הסתייגותם מהלכות מתחדשות של טומאה וטהרה מהווה מאיץ למעורבותם בין חלכאים ונדכאים, שכן המקפיד בטהרה חייב להיזהר במגעו עם כל ארחי פרחי, ואילו החסידים מטפלים בכל נצרך, עני וחולה. הימנעותם מדיני טומאה וטהרה מהווה גורם במעמדם המוכר כעושי נסים ומתפללים בעלי שאר רוח בציבוריות העממית.<sup class="footnote-marker">31</sup><i class="footnote">ראו פירושנו לברכות פ"ה מ"ה.</i>
חסידים מתירים לעצמם שלא לקבל את ההלכה בדבר פיקוח נפש. הם מסתכנים לשם קיום מצווה וסומכים על הנס. הראיות הברורות לכך הובאו לעיל בפירוש משנת ברכות (פ"ה מ"א). במסגרת זו הם גם מחמירים ואוסרים על קיום יחסי משפחה בשבת, משום שיש בכך חשש פציעה, או מתוך רצון להתקדש בשבת.<sup class="footnote-marker">32</sup><i class="footnote">על כך בהרחבת מה ראו במבוא למסכת שבת.</i>
המרכיב האחרון שנציין הוא אופייה המיוחד של התפילה החסידית. בספרות חכמים מצויות כמה וכמה עדויות על מעורבותם של חסידים בתפילה ועל תפילתם החריגה. בידוע שבית הכנסת וסדרי התפילה מהווים נושא בעל חשיבות בעולמם של חכמים והם מעורבים בהלכות בית הכנסת והתפילה; נוהגי התפילה של חסידים משמשים מקור השראה לנוהגי התפילה של כלל הציבור, כפי שראינו וכפי שנראה במשנתנו.<sup class="footnote-marker">33</sup><i class="footnote">וראו פיתוח הדברים בתנחומא בובר, וירא ט, עמ' 91-90; מדרש תהילים, קח א, עמ' 463; ילקוט מכירי, תהילים קח א, עמ' 176.</i> המאפיין המובהק של חסידים בתפילתם הוא ההתעלות המופלאה בתפילה, והתחושה שתפילתם בוקעת שערי שמים ומשיגה את מטרותיה בדרך ישירה ובלתי אמצעית. תחושה זו יש למתפלל החסידי (להלן), אך מבחינה חברתית חשובה יותר העובדה שהציבור מכיר בכוחם המופלא להתפלל ולהיענות מידית. ההתעלות בתפילה נושאת בכנפיה את עדיפותו של החסיד על פני החכם בשעת משבר ומצוקה, כך שכשכלו כל הקצים וכל הלכות תענית המקובלות על החכמים והציבור לא עזרו, הציבור פונה לחוני המעגל שיתפלל על עצירת גשמים.<sup class="footnote-marker">34</sup><i class="footnote">ראו פירושנו למסכת תענית פ"ג מ"ח ומקבילות.</i>
אנו מכירים כמה דמויות חסידיות, רובן מסוף ימי בית שני, כגון חוני המעגל וחנינא בן דוסא. מאוחר יותר אנו מוצאים חכמים שהם גם חסידים, כרבי יהושע בן לוי, וחסידים הקרובים לחכמים, כגון פנחס בן יאיר. בהמשך ימי התנאים ובתקופת האמוראים מתמעטות העדויות על חסידים ונראה שהתופעה דעכה, או שלפחות הם נדחקו לשוליים וחז"ל התעלמו מהם. אולי מותר לנסח ולומר שהם השתקעו בתוך עולמם של חכמים וחדלו להיות קבוצה בעלת מאפיינים ייחודיים.
חכמים היו מודעים למתח שבין החסידים לבין עולמו של בית המדרש. באופן שיטתי הם רומזים לעדיפותה של דרכם ההלכתית, וכי החסידים טועים בדבר הלכה, וצדיקות היתר מובילה לשגיאות. לדידם הדרך לחסידות של אמת עוברת דרך בית המדרש.<sup class="footnote-marker">35</sup><i class="footnote">ספראי וספראי, חסידים.</i> "חסיד שוטה" אינו "חסיד" רגיל, אך גם אינו סתם שוטה אלא מי שמפריז בחסידות והוא נתפס כמבלה עולם (מכלה עולם).
התלמודים כבר לא היו ערים לטיפוס הדתי של ה"חסיד", והסברם כבר מנתק את ההגדרה מהרקע הרֵאלי התנאי שלה. בספרות חז"ל החסיד הוא כבר סתם צדיק, והניגוד בינו לבין החכמים מטושטש.
<b>רשע ערום</b> – בלשון חכמים "ערום" אינה מגרעת אלא מעלה של חכמה והבנה.<sup class="footnote-marker">36</sup><i class="footnote">כגון בראשית רבה פרשה פו ג, עמ' 1055; פרשה צ ד, עמ' 1103, ועוד.</i> רשע ערום הוא אפוא איש הפועל בחכמה, אך למען רשעות.
שני התלמודים מפרשים שרשע ערום הוא טיפוס של תלמיד חכם, ודבריהם מעלים ביקורת עצמית על טיפוסי חכמים הראויים לגינוי. הירושלמי מסביר שהכוונה למי שמורה חומרות לאחרים אך מקל לעצמו (יט ע"א). הבבלי מקבל הצעה זו ומוסיף הצעה אחרת שזה מי ש"מכריע אחרים באורחותיו" (כא ע"ב). כפשוטה הכוונה למי שיש בידו חומרות וכופה אותן על האחרים. פרשני ימי הביניים התקשו להבין את ההתנגדות לטיפוס זה והסבירו שהכוונה למי שעושה כן לשם כבודו האישי (רש"י ואחרים). ברם, אין צורך בהסבר זה, וייתכן שההתנגדות היא לרצון להפיץ חומרות ללא קשר להאשמה בדבר שאיפות הכבוד. אילו רצה התלמוד להפנות אצבע מאשימה כלפי רודפי הכבוד לא היה צריך לבחור בדוגמה מיוחדת כזאת, שכן ניתן לרדוף אחר כבוד במסגרת הוראת הלכה גם בעשרות דרכים אחרות.
עוד מציע הבבלי (כב ע"א) סדרת דוגמאות בדרך שונה ומסביר שזה המטעים דבריו לדיין לפני הדיון המשפטי, או שזה הנותן עצות כאילו במסגרת ההלכה, אך במטרה להזיק. הדוגמאות לכך לקוחות מספרות התנאים. כך, למשל, ההלכה קובעת שמי שיש לו מאתיים זוז לא ייקח צדקה, ומי שאין לו סכום זה רשאי לקבל מגבאי הצדקה אפילו הון רב. ומעשה בעני שרצו לתת לו סכום גדול, ותלמידים נתנו לו מעט צדקה כך שהיו לו מאתיים זוז, ורצו למנוע ממנו בכך קבלת סכום גדול. הבבלי מביא סדרת מעשים והלכות ברוח זו, כולן לקוחות מספרות התנאים, שם היא מופיעה לגופה, ללא קשר לערמת התלמיד. הירושלמי מסביר שטיפוסים כאלה של תלמידים או חכמים הם המכונים "מכות פרושים" (יט ע"א).
<b>אשה פרושה</b> – הירושלמי אומר שזו ה"מלעבת" על דברי תורה "ותאמר אלי תבוא" (יט ע"א), כלומר היא שומעת פסוקים המדברים על מעשי אבות עולם שכביכול לא התנהגו בצניעות ומגיבה בביטויים של צניעות יתר. זו, אפוא, אישה המתהדרת בצניעותה ותוקפת ומבזה אבות עולם שלא נהגו בקריטריונים אלו. הבבלי אינו מסביר את ההגדרה אלא מוסיף שלושה טיפוסים נוספים: "בתולה צליינית ואלמנה שובבית וקטן שלא כלו לו חדשיו" (כב ע"א). לא כאן המקום לברר מונחים קשים אלו, שכן אפילו הבבלי אינו אומר שהם פירוש ל"אשה פרושה", וספק אם הסבר המונחים מסייע להבנת המשנה.
<b>מכת פרושים</b> – כאמור לפי הירושלמי אלו תלמידים ודיינים המקפידים על קוצו של יו"ד, בניגוד לרוח ההלכה. גם כאן הבבלי מזכיר סדרת "פרושים" אחרים, "שבעה פרושין הן" (כב ע"ב). נראה שהרשימה היא קדומה, ולתלמוד כבר לא הייתה מסורת מה הם ופירש אותם לפי שמם בלבד. עוד מוסיף הבבלי אזכור קדום של הפרושים בפיו של ינאי המלך (כב ע"א). בכל אלא אין הסבר למונח שבמשנה, ולא נעסוק בפירוש הבבלי עצמו.
<b>הרי אילו מכליה עולם</b> – כך בכתב היד, כלומר כל אלה נמנים עם מי שיכלו מן העולם. אבל בחלק מעדי הנוסח, רובם מטיב משני, "מבלי עולם", כלומר הגורמים לבלייתו, ויש הגורסים "מכלי עולם", הגורמים לכליונו.
אזכור הפרושים במשנתנו מעורר את השאלה של משמעות המונח "פרושים" בספרות חז"ל. כידוע "פרושים" הוא המונח לאחד משלושת הזרמים הדתיים שפעלו בסוף ימי בית שני. בדרך הטבע יש מקום להגדיר את חז"ל כממשיכי הפרושים, כמהלכים בעקבותיהם, או אולי אפילו כמזוהים עמם, אם כי ודאי שאין הם זהים ל"פרושים" שכן הזמן שעבר והאירועים שפקדו את העם הובילו לשינויי עמדות ותפיסות. היו חוקרים שפקפקו בתמונה זאת, ואחד הנימוקים לכך הוא שבספרות חז"ל אין המונח "פרושים" מתאר את החכמים אלא יש לו משמעות של גנאי. "מכת פרושים" אינה הגדרה של חכמים, ואף הרשימה בבבלי של שבעה ה"פרושים" היא רשימה של טיפוסים הראויים לגנאי, ובדרך כלל אין הם מצויים אפילו בשולי בית המדרש.
השאלה כולה היא מחוץ לתחום דיוננו, אך נזכיר שחכמים אינם רואים צורך להגדיר את עצמם. הם היהדות, האמת, ההלכה, והאחרים הם כתות הסוטות מדרך הישר. אין הם חשים בצורך לכנות את עצמם בכינוי כלשהו. במשנתנו אין מדובר ב"פרושים", אלא בטיפוסים שכביכול הם קרובים אליהם אך למעשה רחוקים מאוד מדרך הישר. למינוח "אשה פרושה" אין קשר ל"פרושים", ויש כאן שימוש במילה "פרוש" במשמעותה המקורית של צניעות בלבד. לעומת זאת הביטוי "מכת פרושים" עשוי להיות מכוון לטיפוס השייך ל"פרושים", אך הוא מכתם של אותם פרושים. מעתה יש לבדוק היטב את משמעות המילה "פרוש" בספרות חז"ל, האם היא מונח מוגדר או תיאור התנהגות, האם חז"ל רואים עצמם כממשיכי הפרושים של סוף ימי הבית השני וסדרת שאלות נוספות שלא כאן המקום לדון בהן.
בסוף משנה ו נחזור לעסוק במשנתנו מתוך ראייה כוללת יותר של שלוש המשניות.

Mishnah 5

<b>רבי שמעון אומר אין הזכות תולה במים המאררים</b> – העונש מידי גם אם לאישה זכויות אחרות.<b> </b>רבי שמעון הוא גם האומר שהאישה חטאה גם אם נוקתה במבחן המים המאררים. הוא מנסח את דבריו אצלנו בחריפות יתר: "רבי שמעון אומר חלול השם היה בדבר. שאילו לא היו המים בודקין אותה על אתר, כיון שהיתה יורדת מן המקדש, היתה אומרת לחברותיה: 'אל תמנעו מלחטוא! כבר שתיתי ולא פגעו בי המים, דומה שאין בהן צורך<sup class="footnote-marker">37</sup><i class="footnote">צורך – במשמעות של תועלת.</i> כלל' " (ספרי זוטא ה' כח, עמ' 235). בכך הוא מצטרף לאלה המותחים ביקורת קשה על האישה שגרמה שיחשדו בה, וכאילו מידת הקִנאה של הגבר היא תמיד נתון אובייקטיבי הנגרם ישירות מהתנהגות רעייתו. קיים קו ישיר המחבר את עמדתו במדרש לעמדתו במשנתנו.
כאמור, <b>ואם </b>[<b>אומר</b>]<b> אתה שהזכות תולה במים המאררים מדחא</b> – בדפוסים "מדהה", מוריד מערכם,<b> אתה את המים בפני כל הנשים השותות ומוציא אתה שם רע על הטהורות ששתו ויאמרו טמאות היו אלא שתלת להם הזכות</b> – אם הזכות תולה הרי שאישה היוצאת בריאה מבית המקדש אין בכך כדי לזכותה. הוויכוח חוזר לשאלות היסוד של הגמול ושל תפקיד המים המאררים. לדעת רבי שמעון תפקידם לבחון את האישה, ואם הזכות תולה לה הרי שהבחינה אינה תקפה. דומה שרבי שמעון הבין שהזכות תולה לזמן ממושך, ועל כן הבחינה אינה בחינה. לעומת זאת אם תפקיד המים להעניש את האישה, הרי הגיוני הוא שהזכות תדחה את העונש (ואולי אף תרככו). המשך הוויכוח הוא במשנה הבאה.
רבי שמעון אינו נסמך על מסורת, וגם אינו נתלה בפשט הכתובים שבהם אפשרות ה"תלייה" אינה נזכרת. הוא מנתח את המציאות (מה תוקף הזכות) לפי שיקול הגיוני (בעיניו) מה צריך היה בורא עולם להחליט. ברור, אפוא, שאין כאן מסורת אלא שיקול הגיוני של תנא מאוחר. מבחינתנו ברור שעמדה זו, ומן הסתם גם העמדות האחרות שבנושא, אינן זיכרון מהימים שבהם השקו סוטות, אלא פרי ניתוח הגיוני של דרכי התשובה.
<b>רבי אומר הזכות תולה במים המאררים ואינה יולדת ואינה משבחת </b>– בדרך כלל רבי אינו נזכר במשנה. הוא ערך את המשנה, ואינו מביא את עמדתו האישית בסוגיות השונות. יתר על כן, בדרך כלל מי שמביא את שם החכם הם תלמידיו, אבל החכם עצמו שונה את דעתו בסתם. רבי הוא עורך המשנה וליקט לשם כך מקורות שונים, ובאופן טבעי הוא עצמו אינו נזכר בה. עם זאת לעתים רחוקות נזכר רבי עצמו במשנה, ובדרך כלל יש חילופי נוסח המציינים שמו של חכם אחר, ובדרך כלל "רבי מאיר". גם אצלנו בציטוט משנתנו בתנחומא נאמר "רבי מאיר". אבל ביתר עדי הנוסח "רבי", וכן במקומות מספר במשנה.<sup class="footnote-marker">38</sup><i class="footnote">אפשטיין, מבואות, עמ' 196-194. ראו פירושנו למעשרות פ"ה מ"ה; נדרים פ"ג מי"א.</i> במקרה שלפנינו הנוסחה "רבי" בטוחה למדי. במקבילה בספרי במדבר (פיסקא ח, עמ' 14) דברי רבי מובאים בלשון "אני מכריע", וזה מינוח רגיל להכרעה שהיא בדרך כלל עמדת ביניים.
רבי נוקט עמדת ביניים. אישה זכאית זוכה לשכר טוב, הטמאה לעונש מידי, ומי שיש לה זכות זכותה תולה לה, אינה מקבלת שכר ("אינה יולדת ואינה משבחת") והעונש ממתין, והיא: <b>אלא מיתנוונה והולכת וסופה שהיא מיתה באותה מיתה</b> – כך זוכה היא לגמול צודק המביא בחשבון גם את זכותה וגם את חובתה, והרואים ייווכחו בעין שעונש מגיע לחוטא.
במדרש הדברים מנוסחים בצורה חדה יותר:
רבי שמעון בן יוחי אומר אין זכות תולה במים המרים. אם אומר אתה שהזכות תולה במים המרים המאררים, מדהה אתה את המים בפני כל הנשים השותות, ומוציא אתה שם רע על הטהורות ששתו. ויאמרו טמאות היו, אלא שתלתה להם זכות. רבי אומר <b>אני אכריע</b>: אם היתה טהורה סופה למות כדרך בני אדם, ואם היתה טמאה סופה למות "וצבתה בטנה ונפלה ירכה". רבי שמעון בן יוחי אומר וכי מי מודיע לכל העומדים שסוף זו למות "וצבתה בטנה ונפלה ירכה", אלא כיון שהיתה שותה פניה מוריקות ועיניה בולטות וכמין שרביטין היו מזרקין בה, והן אומרים מהרו והוציאוה שלא תטמא העזרה (ספרי במדבר פיסקא ח, עמ' 15).
דברי רבי מנוסחים בלשון "אני אכריע", שהוא ניסוח לעמדת ביניים המהווה מעין פסק הלכה המכריע בין שתי דעות. לעתים קרובות מצינו את רבי מנצל את מעמדו המיוחד ומפשר בין דעות או "מכריע" ביניהן.
כאמור, רעיון "הזכות תולה" שאוב מעולמם של חכמים ואין לו מקור מקראי. מעתה עלינו לשאול מה ראו חכמים להוסיפו כאן. ההסבר הפשוט הוא שהרעיון בא לתרץ את העובדה שהמשפט האלוקי עורר תהיות. המציאות לא הלמה את הכתוב המקראי, ונשים שעוונן היה ברור למדי (בעיני החברה) יצאו ללא פגע.<sup class="footnote-marker">39</sup><i class="footnote">הסבר זה מוצג במחקר בצורה בוטה או עדינה, תלוי בעמדתו של המחבר. ראו אילן, נשים יהודיות, עמ' 40; גרושקאו, סוטה, עמ' 189.</i> ניתן גם לנסח את ההסבר בצורה מעודנת יותר, או חייכנית יותר, כגון זו שהציבור לא סמך על הסמכות האלוקית והעדיף לבחור כאמת את הרכילות המקומית. הסבר כזה הגיוני, אך כמובן הוא הולם רק את עמדתם של הסבורים שבימי בית שני הטקס התרחש.<sup class="footnote-marker">40</sup><i class="footnote">לדעת רוזן־צבי, טקס, עמ' 119, הסבר זה פסול כי הוא מניח שאכן טקס הסוטה התקיים בימי בית שני. בנקודה זו רוזן־צבי סותר מעט את עצמו, שהרי לדבריו אכן בימי בית שני התקיים מעמד השקיית הסוטה (אם כי בצורתו המקראית, וללא המרכיבים המאוחרים). בשאלה עצמה עסקנו במבוא.</i> אנו אכן סבורים שהטקס התרחש, וההסבר מתאים לדרכנו. הסבר זה גם מתאים לעדויות אחרות על עמעום טקסים של ניבוי במקדש, כגון ביטול או צמצום נס חוט הזהורית.<sup class="footnote-marker">41</sup><i class="footnote">ראו פירושנו לפ"ט מ"ט.</i> הסבר זה מצטרף, אפוא, לראיות לכך שטקס הסוטה התקיים פעמים מספר בימי בית שני.
עיקרון ה"תלייה" התפתח במחשבת חז"ל בעיקר לאחר החורבן. לדעתנו הוא התפתח בעקבות ניסיון לכלול את כל סדרי הכפרה והתשובה במכלול משפטי היררכי מדויק. מאחר שעיקרון התלייה נוצר, התבקש להכלילו גם לתוך דיני סוטה. יתר על כן. אם אכן העונש הוא "לפי חשבון" – הרי שאין להתעלם מזכויותיה של האישה לפני שחטאה. על כן נוצר עיקרון "הזכות תולה". לפי שני ההסברים לפנינו עיקרון מאוחר שאינו מהווה פיתוח של המקרא. זאת בניגוד למהלך הטקס כולו שהוא ברובו הרחבה של דברי התורה.<sup class="footnote-marker">42</sup><i class="footnote">זו דעתו של רוזן־צבי, טקס, עמ' 123-119.</i>
לדעתנו שני ההסברים אינם סותרים זה את זה. מטיבם של דברים ניתן להסביר עקרונות דתיים ביותר מדרך אחת. האכזבה מתוצאות הבדיקה הצטרפה לרצונם של חכמים שלא להדגיש את ההיבט הנסי של המקדש (ראו להלן הסברנו לפ"ט מ"ט), והפתרון היה על ידי הכללתו של רעיון ה"תלייה" שהיה כבר חלק מעולם המחשבה של חכמים.

Mishnah 6

ראשיתה של המשנה היא ניסוח אחר של משנה ג. ברור שהיא הובאה מהלכה קדומה או מעריכה קדומה אחרת. רבי הביא את המשנה הכפולה משום שבהמשך יש חידוש מה.
<b>ניטמאת מנחתה עד שלא קדשה בכלי</b> – המנחה מובאת בכלי פשוט (פ"ב מ"א) ומועברת לכלי שרת מפואר. עד שהועברה: <b>הרי היא </b>[<b>כ</b>]<b>כל המנחות תיפדה</b> – מנחה שטרם קידשה ניתן לפדותה, בכסף יש להביא מנחה אחרת, וגופה של מנחה מותר באכילה.
<b>ומשקדשה בכלי הרי היא </b>[<b>כ</b>]<b>כל המנחות תישרף</b> – כפי שראינו במשנה ג הכוונה היא שהמנחה מתפזרת ונשרפת בבית הדשן שמחוץ למקדש.
<b>אלא</b> – ברוב הנוסחאות "אלה", <b>שמנחותיהם נשרפות </b>– עד כאן הכותרת, <b>האומרת טמאה אני לך</b> – בין אם אמרה זאת לפני שהמגילה נמחקה ובין אם אמרה זאת לאחר שנמחקה. הדין עצמו נשנה לעיל במשנה ג ומשנתנו חוזרת עליו, <b>ושבאו לה עידים שהיא טמאה</b> – גם אם היא מכחישה, אבל אם יש עדים שנטמאה אין טעם בהשקייתה.<b> האומרת איני שותה</b> – המסרבת לשתות, לפני שנמחקה המגילה, אך לאחר שהובאה המנחה והונחה בכלי, מנחתה נשרפת (לעיל משנה ג), <b>ושבעלה אינו רוצה להשקותה</b> – פרט זה חדש ולא נשנה לעיל. גם לבעל זכות להפסיק את התהליך, ואין השקיית סוטה ללא רצון הבעל. דין זה יישנה להלן (פ"ד מ"ה ופ"ו מ"א), ושם נעמוד על טעמו. <b>ושבעלה בעלה בדרך</b> – מרגע שהאיש קינא לאשתו היא אסורה עליו. אם בא עליה בדרך אין הוא יכול לקנא לה עוד. טעמו של הדין הוברר לעיל (פ"א מ"ג). כל הרשימה הובאה לעיל (שם שם) ולהלן (פ"ד מ"ב). דומה שלפנינו רשימה מגובשת של מקרים שהועברה מעניין לעניין. מקורה כנראה לעיל, ברשימת הנשים האסורות לאכול בתרומה, ושם הרשימה מלאה. במשנתנו הרשימה חסרה תנאי נוסף, שמגילתה טרם נמחקה, ומכאן שמקור הרשימה אינו במשנתנו, <b>וכל הנשואות לכהנים מנחותיהם נשרפת</b> – יבואר במשנה הבאה.

Mishnah 7

<b>בת ישראל שנישאת לכהן מנחתה נשרפת</b> – העיקרון ההלכתי הוא שאכילת המנחה היא סיום תהליך הקרבתה. מנחתו של כוהן אינה נאכלת משום שהכוהנים שותפים בכל הקרבנות, ואין אדם אוכל את קרבנו. חז"ל למדו זאת מהפסוק "וכל מנחת כהן כליל תהיה" (ויקרא ו', טז),<sup class="footnote-marker">43</sup><i class="footnote">תוספתא, מנחות פ"א הי"ז, עמ' 513; ספרא צו פרק ה ה"ד, לב ע"א; בבלי, כג ע"א.</i> ודומה שזהו פשט הכתוב, אם כי ניתן לפרש את הכתוב גם בצורה מצומצמת יותר. אשת כוהן המואשמת בסטייה היא עדיין כוהנת והמנחה מובאת מרכושו של בעלה, וממילא זו בבחינת מנחת כוהן "שיש לו חלק בה" (בבלי, כג ע"א), <b>וכהנת שנישאת לישראל מנחתה נאכלת</b> – כוהנת שנישאה דינה כבת ישראל, והיא מאבדת את מעמדה ככוהנת. הפסוק "מנחת כהן כליל תהיה" התפרש, אפוא, על מנחת כוהן גבר בלבד, שכן רק הגברים אוכלים בקודשים, כפי שיוברר להלן. משנת מנחות קובעת שכל המנחות נקמצות ושייריהן לכוהנים, ורבי שמעון מוסיף שם "מנחת חוטא של כהנים נקמצת והקומץ קרב לעצמו והשיריים קרבים לעצמן" (פ"ו מ"א). מהמשנה שם נראה שאלו רק דברי רבי שמעון, וחכמים חולקים וסוברים שמנחת חוטא כוהן נאכלת כרגיל. לפי רבי שמעון המנחה אינה נאכלת אלא מוקרבת, אך לא יחד עם הקומץ. במשנתנו מדובר במנחת סוטה של כוהן, ומשנתנו קרובה לדברי רבי שמעון שם. במנחות לא נאמר במפורש שחכמים חולקים על רבי שמעון (וממילא על משנתנו), אך כך מסיקים התלמודים. הירושלמי למשנתנו מניח כך ומביא ברייתא בשם רבי אלעזר ברבי שמעון שהשיריים מתפזרים על הדשן: "ראה רבו דעתו שלרבי אלעזר בירבי שמעון ושנה כיוצא בו" (יט ע"ב). נמצאנו למדים שמשנתנו כרבי אלעזר ברבי שמעון, זאת אף שהתלמוד מנסה למצוא ניגוד מה בין משנתנו למשנת רבי אלעזר ברבי שמעון, וקִרבה בין דברי הבן לדברי אביו.
בבבלי מוצגת דעה נוספת שמעלים את המנחה של הכוהן (ושל הכוהנת) "לשם עצים", כלומר כקרבן, אך קרבן מסוג נמוך יותר.
במשנת מנחות שנינו גם דעה נוספת שמנחת כוהנים נמנית עם המנחות ש"אין בהן הגשה מפני שאין בהן קמיצה" (פ"ה מ"ה; פ"ו מ"ד), אם כן גם קמיצה אין בהן.
המשך משנה ד ועד סוף הפרק שנוי בנוסח "מה בין פלוני לפלוני". זהו סגנון עריכה המופיע במשניות רבות.<sup class="footnote-marker">44</sup><i class="footnote">כגון סנהדרין פ"ד מ"א (רשימה); תמורה פ"ג ה"י (רשימה), וכן משניות שבהן מקרה בודד כגון שקלים פ"ב מ"ד; כתובות פ"ג מ"ד, ועוד.</i> בדרך כלל המשנה מונה מקרה אחד כזה, ובמשנתנו שתי סדרות של "מה בין". סגנון זה מזכיר את הסגנון "אין בין", שהוא סגנון עריכה דומה.<sup class="footnote-marker">45</sup><i class="footnote">ראו מגילה פ"א מ"ה ואילך.</i> סדרת מקרים קצרה יותר מופיעה במשנת פסחים (פ"ט מ"ג ואילך).
<b>מה בין כהן לכהנת </b>[<b>מנחת</b>]<b> כהן</b> [<b>אינה נאכלת ומנחת כהנת נאכלת</b>] – המילים מטושטשות, וניכר שהכותב גירד את מה שכתב וכתב בשנית. זהו ניסוח אחר של ההלכה הקודמת. ניסוח דומה מופיע במדרש.<sup class="footnote-marker">46</sup><i class="footnote">ספרא צו, פרק ה ה"ד, לב ע"א.</i> המשפט הובא כחלק מאותה משנה של "מה בין...", והמקרה הראשון בה הוא החוליה המקשרת לנושא שלנו. <b>כהנת מתחללת וכהן אינו מתחלל</b> – כוהן שנשא פסולה הוא חלל, אך הפסול אינו בגופו אלא רק כל עוד הוא חי בחטא. אם גירש את פסולתו הוא חוזר לכשרותו. אבל כוהנת שנישאה לפסול נפסלה בגופה, ואפילו תתגרש תישאר בחזקת פסולה, ואין לה תקנה עולמית. <b>כהנת מטמא למיתים וכהן אינו מטמא למיתים</b> – חז"ל לומדים זאת מהדרשה "בני אהרן אין מטמים למתים, מיטמות הן בנות אהרן למתים" (ספרא, אמור פרשה א ה"א, צג ע"ג; בבלי, קידושין לה ע"ב, ועוד). אדם מישראל וכוהנת אינם חייבים בשמירת טהרה, אבל אם ברצונם להיכנס למקדש – עליהם להיטהר, וכן אם ברצונה לאכול תרומה – עליה להיטהר. אבל אין חובה למי שאינו כוהן להיות טהור. הלכה זו חוזרת במקורות רבים (כגון ספרי זוטא ו' ב, עמ' 239). עם זאת החילו חכמים על ישראל את כל מצוות הטהרה, וציפו לכך שיהודי ישמור על דיני טהרה. דרישה זו לא הפכה להלכה, אך היא תביעה חד־משמעית, יותר ממידת חסידות, וחברים קיבלוה במידת הקפדה זו או אחרת. על הכוהנת אפילו חובה זו אינה מוטלת. כפועל יוצא מהבחנה זו מותר לכוהנת לצאת לחוץ לארץ. לכוהן אסור לצאת מהארץ משום שארץ העמים טמאה, ועליו להישמר בטהרה. איסור היציאה הוא אפוא תוצאה מחובתו של הכוהן לשמור על טהרה. <b>כהן אוכל בק</b>[<b>ו</b>]<b>דשי קדשים ואין כוהנת אוכלת בקדשי קדשים</b> – הכוהנת אינה מקריבה ואינה אוכלת בקודשים (תוספתא, פ"א ה"ו ועוד). הלכה ידועה זו למעשה מפקיעה את הכוהנת מכל שותפות בקודש, ואכן נשים מנועות מלהיכנס לתוך ההיכל ואינן שותפות לעבודת המקדש.
הרשימה אינה מלאה, וחסרים בה פרטים רבים. למשל, האיש מברך ברכת כוהנים והאישה אינה מברכת; האישה אמורה שלא לחזר בין הגרנות (אם כי בפועל עשתה כן), והבדלים נוספים. אין כללים מעין אלו, המנויים במשנה, מתכוונים לכלול ממש את כל המקרים והפרטים כולם, אלא את העיקרון בלבד. בלשון הירושלמי: "דלית כללוי דרבי כללין",<sup class="footnote-marker">47</sup><i class="footnote">ירושלמי, תרומות פ"א ה"א, מ ע"ג; חגיגה פ"א ה"א, עח ע"ד; יבמות פ"ט ה"ב, י ע"א.</i> ובלשון הבבלי: "תנא ושייר".

Mishnah 8

<b>מה בין האיש לאשה</b> – נראה שהיה קובץ ערוך של משניות קדומות שהחל בסגנון "מה בין", ולפנינו המשכו של הקובץ. ייתכן שהמשנה הובאה כדי להראות את ההבדל בין אישה מצורעת, שחסו על צניעותה וכבודה, לבין הסוטה.<b> האיש פורע ופורם ואין האשה פורעת ופורמת</b> – המצורע שהוחלט<sup class="footnote-marker">48</sup><i class="footnote">שנקבע כמצורע קבוע, ראו מגילה פ"א מ"ז ופירושנו לה.</i> בבואו להיטהר פורע את שער ראשו ופורם את בגדיו, אבל אישה מצורעת פטורה מסממני ביזיון אלו.<sup class="footnote-marker">49</sup><i class="footnote">השוו ספרא תזריע, פרק יב ה"א, סז ע"ד; בבלי, פסחים סז ע"ב; ערכין ג ע"א; כריתות ח ע"ב; נידה לב ע"ב; ירושלמי, נזיר פ"ד ה"ו, נג ע"ג, ועוד.</i> בולט ההבדל בינה לבין הסוטה, שאת ראשה פורעים ואת בגדיה פורמים וקורעים, אף שאין לדבר זכר במקרא.<b> האיש מדיר את בנו בנזיר ואין האשה מדרת את בנה בנזיר</b> – ההלכה חוזרת במשנת נזיר (פ"ד מ"ו).<b> </b>זו מחלוקת בית הלל ובית שמאי: "בית שמאי אומרים אין אדם מדיר את בנו בנזיר ובית הילל אומרים מדיר" (תוספתא, נזיר פ"ג הי"ז), וכן: "עשרים וארבע דברים מקולי בית שמאי ומחומרי בית הילל: בית שמאי אומרים: אין אדם מדיר את בנו בנזיר, ובית הילל אומרים: אדם מדיר את בנו בנזיר" (תוספתא, עדיות פ"ב ה"ב, עמ' 457). נזירות, לדעת בית שמאי, היא מעשה אישי ואיננה חלק מסמכות הורים על ילדיהם. בית הלל מכפיף ילדים להתחייבות נזירות של ההורים.
עמדת ביניים מצינו במדרש: "אתה אומר 'נזיר להזיר' (במדבר ו', ב) – מזיר הוא בנו הקטן כשירצו הקרובים" (ספרי זוטא ו' ב, עמ' 240). האב אמנם מזיר, אך ההחלטה אינה שלו בלבד אלא של קרובי המשפחה עמו. אגב אורחא שמענו על האווירה הציבורית מסביב להחלטה על נדר נזיר.<sup class="footnote-marker">50</sup><i class="footnote">ראו דיוננו בנזיר פ"א מ"א.</i>
משמו של רבי יהושע בן קרחה מצינו עמדה מרחיקת לכת ביותר: "מה בנדרים האב מפר נדרי בתו והאיש מפר נדרי אשתו אף בנזירות כיוצא בהם. רבי יהושע בן קרחה אומר להזיר אף את אחרים" (ספרי במדבר פיסקא כב, עמ' 26). פירוש מינימליסטי יטען שרבי יהושע חוזר במדרש על עמדת בית הלל. אך ניתן לפרשו כמאפשר נדרי נזירות לאחרים, בניגוד לדרשה ברוח בית שמאי בתחילת הקטע: " 'להזיר' – יכול אפילו יזיר את האחרים, תלמוד לומר: 'נזיר' – את עצמו הוא מזיר ואין הוא מזיר את אחרים..." (שם).
את ההלכה שהאיש פורם ופורע ולא האישה, לומד המדרש מהכתוב 'איש', ובתחילת המשפט "איש אין לי אלא איש מנין לרבות את האשה ואת הקטן." זה סגנון מדרשי המופיע פעמים רבות. לעתים מסיקים חכמים איש ולא אישה, ולעתים איש ואשה ומנמקים זאת בדרשת הכתוב כלשהיא. ברבים מהנושאים הללו מתעוררת השאלה האם ההלכה נלמדה מהפסוק או שמא להיפך קודם נקבעה הלכה (מסיבות ענייניות שונות) ואחר כך הותאם הפסוק. כבר חיווינו בקצרה את עמדתנו<sup class="footnote-marker">51</sup><i class="footnote">ראו במבוא הכללי לפירוש המשניות. לדרשות ספציפיות אלו ראו קמבל־הוכשטיין וספראי, הדרה.</i> שבדרך כלל ההלכה לא נלמדה מהפסוק.
כאמור, הרישא במשנתנו כבית הלל והיא מוסיפה את הדרת הבן לרשימת ההבדלים המגדריים, זאת אף על פי שלכאורה גבר ואישה שווים לנזירות.<sup class="footnote-marker">52</sup><i class="footnote">ראו גם משנה ז להלן.</i> כך גם ברשימת ההבדלים שבמשנתנו. רבי יוחנן מנמק את ההלכה: "הלכה היא בנזיר" (בבלי, כג ע"ב; נזיר כח ע"ב - כט ע"א),<sup class="footnote-marker">53</sup><i class="footnote">הנמקה זו נאמרת גם על ההמשך (האיש מגלח...), וקשה לדעת על מה נאמרה במקורה.</i> כלומר הלכות נזיר חריגות, כפי שגם ראינו בהלכה הקודמת, ואילו ריש לקיש מנמק את דעת בית הלל "כדי לחנכו במצות" (בבלי, נזיר כט ע"א), ומצטרף למחייבים נזירות כמצווה ראויה לחינוך. כך הוא גם מנמק את ההבדל המִגדרי, שנשים אינן חייבות בחינוך בניהן. הביטוי "הלכה היא בנזיר" מיתרגם במדרש: "אבל הלכה למשה מסיני שהאיש מדיר את בנו בנזיר ואין האשה מדרת את בנה בנזיר" (במדבר רבה פרשה י ז). המדרש פירש את המונח "הלכה" כהלכה למשה מסיני. ברור שזה ניסוח אמוראי, שכן במקורות התנאיים אין "הלכה למשה מסיני" תיאור היסטורי אלא אמת תאולוגית (או ביטוי ספרותי לכך) שההלכה אמינה.<sup class="footnote-marker">54</sup><i class="footnote">ספראי, הלכה למשה מסיני.</i>
התוספתא מוסיפה תנאי אחר לנדר נזירות של אב לבנו: "הידירו כשהוא קטן, גילח או שהביא שתי שערות, בטלה הימנו נזירות אביו" (נזיר פ"ג הי"ז). אם הזיר אב את בנו הקטן הרי שמיד כשנותן דעתו ומכריז שאינו מעוניין נזירותו בטלה. אין ספק שתנאי זה משקף אף הוא עמדת ביניים בין בית הלל ובית שמאי. לאב סמכות, אך היא מותנית בדעתו של בן. כך אף במשנתנו, בבואה לדון באפשרות של קרבנות מופרשים שלא יוקרבו כי אין נזירות בפועל, היא מונה ביטול נזירות של אב לבנו.
במסורת חכמים מובא סיפור על נדרי אבות וחלותם:
מעשה בירבי חנינה בן חנינה שהדירו אביו והיה רבן שמעון בן גמליאל בודקו אם הביא שתי שערות, אמר לו, מפני מה אתה בודקיני, אם נזירות אבא עלי הריני נזיר, ואם לאו הריני נזיר מכבר. עמד רבן גמליאל ונשקו על ראשו ואמר לו בטוח אני שאי את יוצא מן הזיקנה עד שתורה הוראות בישראל. אמר רבי אלעזר בר צדוק אני ראיתיו יושב ודורש ביבנה (ירושלמי, נזיר פ"ד ה"ו, נג ע"ג).
האב מדיר, והבן המודע מוכן להמשיך בנדר שחייבו אביו. אין ספק שמסורת הסיפור מקבלת את מעשהו בברכה ורואה בו מעשה נכון, אך מן הסתם לא שגרתי לגמרי. לעומת הסיפור במשנתנו התערבות של הקטן עצמו או של קרוביו בנזירותו מהווים דוגמה נוספת למצב שבו דנה משנתנו.
משנת נזיר (פ"ד מ"ו), המקבילה למשנתנו, מוסיפה: "<b>כיצד? גלח או שגלחוהו קרוביו, מיחה או שמיחו קרוביו</b>".<b> </b>הקטן עצמו, או כאמור קרובי משפחה, מתערבים בהליך הנזירות של הקטן. למדנו על התערבות קרובים לעיל בהליך הנדר, וכאן גם בביטולו. אין ספק שהקרובים הם חלק מן הצוותא בנזיר, אך הם גם חלק מן המשפחה המורחבת ומשמעותה בעולם החברתי והדתי.
בספרות תנאים כמה וכמה הלכות הכוללות את הקרובים בטקסים, כמו גם במערכת המשפטית: קרובים פסולים לעדות (משנה, סנהדרין פ"ג מ"א; יבמות פט"ז מ"ז); על גט קרח חותמים קרובים הראויים להעיד (משנה, גיטין פ"ח מ"י); בדיני שבועות בבית הדין השבועה חלה גם על הקרובים כעל כל אדם. עצם ההדגשה של הלכה זו פעמים מספר מראה שהיה מקום לחשוב שכשאדם משביע את קרוביו להעידו, או נשבע לשקר (ולשווא) בפני קרוביו, הוא פטור מקרבן על הפרת השבועה (משנה, שבועות פ"ג מ"י-מי"א; פ"ה מ"א); קרובים מעורבים באבל (משנה, סנהדרין פ"ו מ"ו) אך אינם מייבמים (מדרש תנאים דברים כ"ה ה). במדרש לדברים (כד טז): "לא יומתו אבות על בנים – לרבות את הקרובים" (ספרי דברים פיסקא רפ, עמ' 297). הקרובים שותפים במערכות החיים, מחויבים רגשית וכלכלית, ומשנתנו מכירה בתפקידם בפיקוח על הסמכות ההורית ובזכות ההתערבות השמורה להם.<sup class="footnote-marker">55</sup><i class="footnote">לדיון במשמעותה של המשפחה המורחבת ראו ספראי, המשפחה.</i> שותפות הקרובים נובעת בראש ובראשונה מהמשפחה המורחבת, אבל דומה שבהלכה זו יש להם תפקיד משמעותי בחיי המשפחה יותר מאשר בהלכות אחרות.
גם בהלכות גאולת קרקע יש לקרובים תפקיד משמעותי (משנה, ערכין פ"ז מ"ג), אך שם נגרר תפקידם מהמקרא. עם זאת יש להם תפקיד בשמירה על רכוש המשפחה גם מעבר לדיני המקרא: "המוכר דרך קברו לחבירו, לא עשה כלום; המוכר מקום הספדו, לא עשה כלום. הלוקח מעמד מחבירו, שמו לו זקני בית אב ארבעה קבין" (שמחות פי"ד הי"א, עמ' 208). רק זקני המשפחה רשאים, אפוא, להקצות שטח בתוך נחלת הקבר המשפחתית. תפקיד הקרובים בולט גם בדין קצצה. הם המגנים מכירת רכוש המשפחה, ושמחים בגאולתה.<sup class="footnote-marker">56</sup><i class="footnote">ראו פירושנו לקידושין פ"א ה"ה.</i>
בתקופת המשנה והתלמוד רווחו שני מבנים משפחתיים: האחד היה מבוסס על משפחה גרעינית ובה היה אבי המשפחה בעל הבית ובעל המשק; במקביל רווח מבנה אחר של משפחה מורחבת. במשפחה מעין זו היה האב בעל המשק והבנים עבדו במשק המשפחתי, אך האב היה בעל הרכוש. עם מותו של האב נותרו האחים שותפים בכול, וללא רכוש פרטי כלל.<sup class="footnote-marker">57</sup><i class="footnote">ספראי, המשפחה; ושם ריכוז של דוגמאות כגון משנה, עירובין פ"ו מ"ז. וראו פירושנו לפסחים פ"ח מ"א.</i> אחים כאלה מכונים "אחים השותפים", צירוף המופיע במקורות פעמים רבות.<sup class="footnote-marker">58</sup><i class="footnote">ראו פירושנו לשקלים פ"א מ"ז; חולין פ"א מ"ז; עירובין פ"ו מ"ז.</i> מדובר באחים שירשו את נחלת אביהם, אך לא חילקוה. רבי חייא קובע: "סתם אחין שותפין עד שלשה דורות" (ירושלמי, בבא בתרא פ"ט ה"ד, יז ע"א),<sup class="footnote-marker">59</sup><i class="footnote">כמו כן: " 'אם תשקר לי ולניני ולנכדי' (בראשית כ"א, כב) – אמר רבי אבא בר כהנא עד לאחים השותפין" (בראשית רבה פרשה נד ב, עמ' 577).</i> הווה אומר שבדרך כלל נשארו האחים שותפים גם אחרי מות אביהם עד שלושה דורות, ורק הדור הרביעי פירק את השותפות. במקורותינו יש עדויות רבות לאחים שחלקו וחזרו והשתתפו, הווה אומר שחילקו את הרכוש המשפחתי ואחר כך החליטו לחזור למבנה כלכלי וחברתי של בית אב. שותפים רגילים הם שותפים ברכוש מסוים, בשדה או בחנות, בעבד או בבית, אבל אחים שותפים הם שותפים בכול, ואין להם רכוש פרטי כלל. למשל, משנת שקלים קובעת שהאחים השותפים פטורים מן הקולבון,<sup class="footnote-marker">60</sup><i class="footnote">"קולבון" הוא מעין תוספת של דמי עמלה שהצטרפו למחצית השקל. מי שחייב במחצית השקל מהתורה חייב גם בקולבון, ראו פירושנו לשקלים פ"א מ"ז. </i> וכפשוטה של משנה הם פטורים בכלל מתשלום קולבון, ואפילו קולבון אחד אין הם צריכים לשלם. ברור שהמשנה שם רואה בהם שותפים לחלוטין השותפים בכול.
בדרך כלל אין ביטוי למשפחה המורחבת בספרות ההלכתית. עול המצוות מוטל על היחיד ולא על המשפחה, אף שבפועל נשאה המשפחה לפחות בעול הכלכלי. הביטויים לרכוש המשפחה שהבאנו שייכים לרובדים קדומים של ההלכה, אבל בהקשר למצוות נזיר פגשנו אפוא את מעורבות הקרובים. דומה שדוגמה זו מצטרפת לאווירת הקדומים המצטרפת להלכות נזיר, שלא שונו לאחר החורבן מכיוון שבוטלו הלכה למעשה ולא היו עוד רֵאליות.
<b>האיש מגלח על נזירות אביו ואין האשה מגלחת </b>[<b>אתה</b>]<b> על נזירות אביה</b> – המשנה בנזיר מסבירה באיזה מקרה מדובר:
האיש מגלח על נזירות אביו ואין האשה מגלחת על נזירות אביה. כיצד? מי שהיה אביו נזיר, והפריש מעות סתומים על נזירתו, ומת, ואמר 'הריני נזיר על מנת שאגלח על מעות אבא', אמר רבי יוסי הרי אלו יפלו לנדבה, אין זה מגלח על נזירות אביו. איזהו שמגלח על נזירות אביו? מי שהיה הוא ואביו נזירים, והפריש אביו מעות סתומים לנזירתו, ומת, זה הוא שמגלח על נזירות אביו (משנה, נזיר פ"ד מ"ז, והשוו תוספתא, שם פ"ג הי"ח).
אם כן מדובר במקרה שהאב הניח מעות לגילוח, והבן נודר בנזיר על מנת ובתנאי שיוכל לנצל את דמי הגילוח.
בתוספתא (נזיר שם) משתתפים בדיון כל ראשי החכמים בדור אושא. חכמי אושא פירשו את המשפט שלפניהם "כיצד?...", אלא שהם אינם מפרשים את המשפט "האיש מגלח... ואין האשה מגלחת" אלא רק את המשפט "האיש מגלח על נזירות אביו", שהרי אין בדבריהם אלא הסבר של עצם האפשרות לגילוח כזה. על כן יש לשער שלפניהם עמד רק המשפט הקצר, ומשנת נזיר שיבצה את המשפט בקונטקסט ארוך יותר. משנתנו כבר מביאה את המשפט מנזיר ומשבצת אותו בקבוצה ארוכה יותר של "מה בין...".
כבר<b> </b>מלשון המשנה אפשר לשמוע פולמוס בין תנא קמא ורבי יוסי<b>. </b>נוסח התוספתא שקוף יותר: "אימתי אמרו האיש מגלח על נזירות אביו? בזמן שנזר בחיי אביו, אבל נזר לאחר מיתת אביו, אין מגלח על נזירות אביו, דברי רבי יוסי ורבי אלעזר ורבי שמעון, רבי מאיר ורבי יהודה אומרים בין כך ובין כך אין מגלח על נזירות אביו" (נזיר שם). בתוספתא ובמשנה שלוש עמדות:
1. תנא קמא: "האיש מגלח על נזירות אביו".
2. רבי יוסי: "אמר 'הריני נזיר על מנת שאגלח על מעות אבא' – הרי אילו יפלו לנדבה. אין זה מגלח על נזירות אביו".
3. ארבעת התנאים: "בין כך ובין כך אין מגלח על נזירות אביו".
הצעת התנא קמא היא לכאורה שהבן יכול להחליט לנצל את הקרבנות לנזירות עצמו, וכבר עמדנו על אווירת הצוותא בנזירות.<sup class="footnote-marker">61</sup><i class="footnote">ראו דיוננו במבוא למסכת נזיר.</i> במקרה זה הבן מושפע ממות אביו הנזיר ומחליט לנדור נזירות בבחינת המשך או קיום צוואה בלתי כתובה להמשיך את אביו. רבי יוסי חלוק וטוען שאין זו החלטה אפשרית, ואולי אין זו החלטה ראויה, ולכן קרבנות האב ייפלו לנדבה כקרבנות סתומים רגילים, ואילו הבן הנזיר יביא את קרבנותיו. לדעתו אין הבן רשאי לסמוך על קרבנות אביו ולנצל את הקודשים לצרכיו. ייתכן כמובן שרבי יוסי מביע בגישתו הסתייגות מאווירת נזירות תכופה המשתקפת בדברים.
משנת נזיר (שם) מסבירה: "איזהו שמגלח על נזירות אביו? מי שהיה הוא ואביו נזירים, והפריש אביו מעות סתומים לנזירתו, ומת, זה הוא שמגלח על נזירות אביו". לפי פשוטו זה המשך דבריו של רבי יוסי. במקרה שהאב הפריש והבן עדיין לא הפריש רשאי הבן להשתמש בקרבנות גם אם הם סתומים, כלומר הבן רשאי ליהנות מקודשים אף שלא הפריש. ייתכן שרבי אלעזר, רבי שמעון, רבי מאיר ורבי יהודה חלוקים על עמדה זו ומניחים שאין הבן רשאי לעשות שימוש משני בקודשים וחייב להביא את קרבנותיו בנפרד. התוספתא מוסיפה ומבהירה: "אבל אם הניח מעות מפורשין, או בהמה, אין מגלח על נזירות אביו" (נזיר שם).<sup class="footnote-marker">62</sup><i class="footnote">וראו גם: ירושלמי, נזיר פ"ד ה"ו, נג ע"א.</i>
מתברר שאיש מחכמי דור אושא אינו תומך בניסוח של המשנה. בסוף המחלוקת מתברר שהבן אינו מגלח על נזירות אביו, אלא לכל היותר משתמש בקרבנות שנותרו מיותמים לגלח על נזירותו. נראה שלפנינו ניסוח הלכתי קדום שחכמי דור אושא דוחים אותו. לא מן הנמנע שגם כאן ההלכה הקדומה (הבן מגלח על נזירות אביו) משקפת תפיסה של משפחה מורחבת שהבן ממשיך את מעשי האב, ממשיך את נזירותו ומוציא אותה אל הפועל. ממילא ברור שהאישה אינה ממשיכה של האב, וההבדל בינה לבין הבן, בתנאים של החברה הקדומה, ברור.
בגילוח הנזיר נעסוק במבוא למסכת נזיר, ונסתפק כאן בהערה שהגילוח מופיע במקורותינו לעתים קרובות כמטלה כלכלית כבדה שהציבור נחלץ לסייע בה.
<b>האיש מקדש את בתו ואין האשה מקדשת את בתה</b> – סדר הפסקאות שונה בעדי הנוסח, אך בכולם מופיעות כל ההלכות. זכותו של האיש לקדש את בתו נובעת בעקיפין מבעלותו הכספית עליה. במפורש נאמר שהוא זכאי לקדשה "כשהיא נערה" (משנה, קידושין פ"ב מ"א). במשנה אצלנו הניסוח כללי וחסרה המגבלה "כשהיא נערה", וכן במסכת כתובות "האב זכאי בבתו בקדושיה" (פ"ד מ"ד), וגם שם חסרה ההגבלה "כשהיא נערה". דומה שאין לפנינו מחלוקת של משניות אלא ששם המשפט מפורט יותר ואצלנו כללי. זכותו של האב לקדש את בתו יצרה את תופעת המיאון. לבת הקטנה שאחיה או אִמהּ השיאוה נשמרת הזכות למאן כשהיא גדולה, שכן אין לאם זכות מלאה להשיאה, בניגוד לאב.<sup class="footnote-marker">63</sup><i class="footnote">למיאון ראו פירושנו לכתובות פי"ג מ"א.</i> נמצאנו למדים שכשם שזכות האב להשיאה מוגבלת לגיל מסוים, כך גם לאישה מעט זכות להשיאה, והניסוח במשנה כללי. ניסוח כזה מתאים למשנה העוסקת בסיכום הלכות ולא בפירוטן.
<b>האיש מוכר את בתו ואין האשה מוכרת את בתה</b> – מכירת הבת לאמה נזכרת במפורש במקרא: "וכי ימכֹר איש את בתו לאמה" (שמות כ"א, ז), והדרשה היא " 'איש' ולא אשה", והיא מהדרשות המתבקשות.<sup class="footnote-marker">64</sup><i class="footnote">לדרשות "איש ולא אשה" ראו קמבל־הוכשטיין וספראי, הדרה.</i> הירושלמי רומז לדרשה זו, והיא נזכרת במפורש במדרש:
וכי ימכור איש את בתו. האיש מוכר את בתו ואין האשה מוכרת את בתה; שהיה בדין, ומה אם הבן שאין אביו רשאי למכרו, הרי הוא מוכר את בתו, הבת שאביה רשאי למוכרה אינו דין שתמכור את בתה, ת"ל וכי ימכור איש, איש מוכר את בתו ואין אשה מוכרת את בתה" (מכילתא דרבי ישמעאל, משפטים, מסכתא דנזיקין ג, עמ' 255).
מעבר לדרשה, המכירה היא לשם אישות והאב רשאי לקדש את בתו (קטנה) ולא האם. המדרש לומד מהלכות מכירה שהוא רשאי בקידושיה (מכילתא שם עמ' 256). לדעתנו סדר הדברים היה הפוך. ראשית נקבע שהאב רשאי לקדש את בתו הקטנה, זאת במסגרת שלטון האב על בני ביתו כמקובל בחברה הקדומה בכלל. והאישה אינה זכאית לכך. גם אם האב נפטר, לא היא יורשת את רכוש המשפחה. אמנם ניתנה לה זכות לקדש את בתה קטנה (האם יחד עם האחים) אך לקטנה נותרה זכות המיאון לכשתתבגר. לפיכך ברור שגם אין לה זכות למכור את הבת, שכן המכירה היא למטרת קידושין.
<b>האיש נסקל ערום ואין האשה נסקלת ערומה</b> – דיני סקילה נידונים במשנת סנהדרין (פ"ו מ"ג-מ"ד; ספרי דברים פיסקא רכא, עמ' 255-254). ההבדל בין האישה לאיש נידון בפירושנו לעיל (פ"א מ"ה). הניסוח במשנתנו הוא לדעת חכמים, ורבי יהודה חולק שם וסובר שאת האישה מכסים יותר מהאיש, אך לא באופן מלא. לפי התוספתא אמר רבי יהודה את דבריו משמו של רבי אליעזר רבו, וייתכן שזו דעת בית שמאי (תוספתא, סנהדרין פ"ט ה"ו, עמ' 429). <b>האיש נתלה ואין האשה נתלת</b> – עניין זה נדון גם הוא במסכת סנהדרין, אגב הדיון בסקילת העבריין, וזאת משום שלדעת רבי אליעזר כל הנסקלים גם נתלים (משנה, סנהדרין פ"ו מ"ד; ספרי, שם שם). גם במקרה זה משנתנו כדעת חכמים, ולדעת רבי אליעזר האישה נתלית אם כי שומרים מעט על צניעותה. <b>האיש נמכר בגנבו ואין </b>[<b>האשה</b>]<b> נמכרת בגניבתה</b> – המדרש המאשש הלכה זו, מבוסס, כמו ההלכות הקודמות, על שימוש המקרא בלשון זכר: "ונמכר בגנבתו (שמות כ"ב, ב) מלמד שהאיש נמכר בגנבתו. יכול אף האשה תהא נמכרת בגנבתה? תלמוד לומר 'כי ימכר איש' האיש נמכר בגנבה, ואין האשה נמכרת בגנבה" (מכילתא דרבי שמעון בר יוחאי כא ז, עמ' 164; בבלי כג ע"א; ירושלמי, כאן יח ע"ג). במקבילה במכילתא דרבי ישמעאל: "ותמכר על גניבתה? והדין נותן, מה אם הבן שאין אביו רשאי למכרו הרי הוא נמכר על גניבתו, הבת שאביה רשאי למכרה, אינו דין שתמכר על גניבתה?! לא, אם אמרת בבן שהוא נרצע, לכך הוא נמכר בגניבתו, תאמר בבת שאינה נרצעת, לפיכך לא תמכר על גניבתה. ותרצע? והדין נותן, מה אם הבן שאין אביו רשאי למכרו, הרי הוא נרצע. הבת שאביה רשאי למכרה, אינו דין שתרצע? ת"ל "כי ימכר לך אחיך העברי או העברייה וגו'" (מכילתא דרבי ישמעאל נזיקין, ג, עמ' 255).
למעשה דרשות המכילתא באופן שיטתי מדגישות שלכאורה ניתן היה ללמוד דינים רבים מקל וחומר, לעתים הלימוד מוצלח ולעתים בלתי מקובל (כי הוא סותר הלכות), לכן לא ניתן בעצם להשתמש בקל וחומר. מעבר לעולם הדרשות, בכל העולם עבדות אישה תמיד קשורה בניצול מיני על ידי האדון. התורה איננה מסכימה שאשה תימסר לעבדות אלא על ידי 'מכירה' של האב לעבדות, מכירה שהיא למעשה קידושין מותנים. בבוא העת על הבעל לייעד אותה (לשאת אותה) או לכל היותר לייעדה לבנו, ואם לא ייעדנה הוא חייב לשחררה. גם על ההיבט השני של עבדות בעלות של יהודי על שפחה נוכרית הוטלו מגבלות על ניצול מיני (ויקרא י"ט, כ).
כפי שראינו, רוב ההלכות מנוסחות באופן כללי. להערכתנו משנתנו היא מקור מאוחר המסכם באופן כללי הלכות שונות. כך גם פירשנו שהמשניות הערוכות בסגנון "אין בין" הן מאוחרות, והן ריכזו הלכות ממשניות ידועות וערוכות אחרות. רובן משניות שהשתמרו בידינו, ומיעוטן משניות שלא השתמרו משום שלא זכו שרבי ישבצם במשנתו.
בתוספתא רשימה נוספת ארוכה של הלכות שבהן יש הבדל בין המינים:
1. האיש זכיי בבתו, ובקדושיה בכסף ובשטר ובביאה, וזכאי במציאתה, ובמעשה ידיה, ובהפר נדריה, מה שאין כן באשה. 2. האיש עובר על מצות עשה שהזמן גרמא, מה שאין כן באשה. 4. האיש עובר על בל תקיף ועל בל תשחית ועל בל תטמא למתים, מה שאין כן באשה. 5. האיש נדון בן סורר ומורה, ואין האשה נידונת בן סורר ומורה. 6. האיש מעטף ומספר, ואין האשה מעטפת ומספרת, וחכמים אומרים מעטפת ואין מספרת. 7. האיש נמכר ונשנה, ואין האשה נמכרת ונשנית. 8. האיש נמכר עבד עברי, ואין האשה נמכרת עבד עברי. 9. [האיש נרצע ואין האשה נרצעת]. 10. האיש קונה עבד עברי, ואין האשה קונה עבד עברי (תוספתא, פ"ב ה"ו-ה"ח).
ההלכה הראשונה מבוססת על המשנה המונה את זכויות האב (כתובות פ"ד מ"ד), והיא אולי הרחבה למשנתנו המזכירה את העובדה שהאב מקדש את בתו. ההלכה השנייה מנוסחת במשנת קידושין (פ"א מ"ז), אבל באופן הפוך. בניגוד לכמה מהדעות המצויות בספרות המחקר, לדעתנו הכלל הוא ניסוח מאוחר. בתחילה הוכרעו המחלוקות השונות, לא תמיד באופן שיטתי, לאחר מכן נוסח הכלל ונקבע שההלכות שהוכרעו אחרת הן בבחינת יוצאי דופן, ובספרות נעשה מאמץ פרשני רב להצדיק את ייחודן.<sup class="footnote-marker">65</sup><i class="footnote">ראו פירושנו לקידושין פ"א מ"ז; ספראי, מצוות עשה.</i> כמה מההלכות הן הרחבה אפשרית למשנה, וחלק מהן חדשות. בטבלה סודרו המקבילות וההרחבות. רשימה נוספת מצויה בתוספתא ביכורים אגב הדיון באנדרוגינוס שחלק מהלכותיו כנשים וחלקן כגברים:
דרכים ששוה בהן לאנשים: מיטמא בלובן כאנשים, נושא אבל לא נישא כאנשים, ואין מתיחד עם הנשים כאנשים, ואין נזון עם הבנות כאנשים, ואין נעטף ומספר כאנשים, ואין מיטמא למתים כאנשים, ועובר על בל תקיף ועל בל תשחית כאנשים, וחייב בכל מצות האמורות בתורה כאנשים. דרכים ששוה בהן לנשים: מיטמי באודם כנשים, ואין מתיחד עם האנשים כנשים, ואין זוקק לייבום כנשים, ואין חולק עם הבנים כנשים, ואין חולק בקדשי קדשים כנשים, ופסול מכל עדות שבתורה כנשים, ואם נבעל בעבירה פסול מן הכהונה כנשים (תוספתא, בכורים פ"ב ה"ד-ה"ה).
<b>מה בין איש לאישה?</b>
ברור שאף אחת מהרשימות אינה מלאה וכולן בבחינת תנא ושייר ו"לית כללוי דרבי כללין", כמו שאמרנו במשנה הקודמת. כל אחת מהרשימות נוצרה לעצמה, והחפיפות ביניהן מעטות.

Chapter 4



Mishnah 1

כל הפרק עוסק בחלקו של הבעל במעמד השקיית הסוטה. הפרק כבר אינו שייך לחטיבה הקודמת שסדרה את סדר המעשים, אלא הוא פרק הלכתי רגיל
<b>ארוסה ושומרת יבם לא שותה ולא נוטלת כתובה</b> – אם ארוסה נחשדה שנטמאה, אחרי שארוסה קינא לה, אין היא יכולה להיטהר במים המאררים, והבעל רשאי (או חייב) לגרשה ואין לה זכות לכתובה. הוא הדין בשומרת יבם. לשומרת היבם עשוי להיות יותר ממועמד אחד לבעל, שכן לאח המת עשויים להיות כמה אחים, <b>שנאמר אשר תשטה אשה תחת אישה פרט לארוסה ולשומרת יבם</b> – בדרך כלל אין במשנה דרשות, גם לא כאלה המבססות את ההלכה. הדרשות נשמרו במדרשי ההלכה ולא במשנה עצמה. עם זאת, דרשות כאלה במשנה אינן חריגות. מכל מקום, כפי שכבר אמרנו, במשנת סוטה דרשות רבות, מעל ומעבר למקובל במשניות. כמו ברוב ההלכות הדרשה אינה הסיבה להלכה, אלא היא רמז מקראי לה. לפי הדרשה אפשר היה להסיק גם שאינה שותה ונוטלת כתובה. במקרה זה ייתכן שאכן הפסוק שימש כמקור השראה להלכה, ועם זאת איננו משוחררים מלהבין את הרקע ההלכתי לה. הדיון בשומרת יבם נערך לעיל בפ"ב מ"ה ובפ"ד מ"ב.
השקיית האישה היא מעמד של בחינה לאישה, אבל בכל הלכות הפרק מודגש מקומו של הבעל. ללא רצונו ושותפותו אין להשקות אישה. אפשר לחייבו לגרשה אם נחשדה, אך אין להשקותה ללא שותפות שלו. לארוסה ולשומרת היבם אין בעל. אמנם אין הן נהנות מחופש אישי כאישה רווקה, אך אין להן בעל מלא, ולכן אין להשקותן. אמנם הארוס והיבם קינא להן, והן אסורות לכל אדם, ולכן אין להתעלם מקינויו, כפי שנראה במשנה ה להלן. ההחלטה שעל הבעל לגרש את הארוסה ללא כתובה נובעת מכך שאסור לו לקיימה לאחר שקינא לה, ומצד שני אי אפשר גם לחייבו בכתובה, אחרת לא ירצה לְקָנות.
ארוסה רגילה שבעלה המיועד החליט לגרשה זוכה לכתובה. ההחלטה לשלול את הכתובה מהארוסה אינה עוול כה קשה. בסופו של דבר זו טרם נישאה, ולא עשתה כל מעשה המזכה אותה בכתובה. לעומת זאת ההכרעה שלא לתת כתובה לשומרת היבם מהווה עונש קשה לה. היא מבליטה את תפקיד מעמד השתייה כסיכוי היחיד של האישה לטהר את שמה. משומרת היבם נשללת זכות זו, ולמעשה מגרשים אותה, על בסיס חשד בעלמא שהיא כמובן מכחישה אותו. אנו רואים שבעיני חכמים האישה כבר נחשבת לעבריינית, והיא אשמה עוד בטרם בירור. לכך מצטרפת הטענה שאף אם היא טהורה, היא אשמה שהכניסה עצמה לספק, ולכן ראויה לעונש. במבוא הרחבנו בתפיסה זו, והיא תחזור להלן במשנה ו.
הירושלמי מסביר את העוול לאישה בטענה שהיא ידעה שארוסה אינה שותה, ולכן צריכה הייתה לא להכניס עצמה לספק זה (יט ע"ג). אין צריך לומר שטיעון זה מבוסס על ההנחה שאישה המואשמת כסוטה חטאה, אף שייתכן שלא עשתה את שיוחס לה.<sup class="footnote-marker">1</sup><i class="footnote">בירושלמי בא הסבר זה כדי לענות על השאלה "מתניתא כבית שמאי?", שכן בית שמאי אומרים במשנה הבאה "נוטלות כתובה ואינן שותות", ואילו בית הלל אומרים "לא שותות ולא נוטלות כתובה" (וראו חילופי הנוסח להלן). כבר מפרשי הירושלמי התקשו בפִסקה זו, שהרי זו דעת בית הלל במשנה הבאה, ומה שואל הירושלמי? הרי אכן המשנה כבית הלל. אפשר שהירושלמי שאל האם גם כאן יחלקו בית שמאי, וענה כאשר ענה. ייתכן שהתהליך היה מורכב יותר. הירושלמי במקורו שאל האם משנתנו היא דווקא כבית הלל (וצריך לגרוס "מתניתא כבית הלל?"), אבל הבבלי "תיקן" את נוסח המשנה כפי שנסביר להלן, ואז משנתנו בוודאי איננה בית הלל והמעתיקים תיקנו "מתניתא כבית שמאי" מתוך שהכירו את דעת בית הלל לפי נוסחת הבבלי.</i>
משנתנו מנוסחת כדעת הכול. אבל בספרי מתברר שזו דרשתו של רבי יונתן ואילו לדעת רבי יאשיה יבמה היא כאישה רגילה,<sup class="footnote-marker">2</sup><i class="footnote">"דתניא: תחת אישך – פרט לארוסה, יכול שאני מוציא אף שומרת יבם? תלמוד לומר: איש איש, דברי רבי יאשיה; רבי יונתן אומר: תחת אישך – פרט לשומרת יבם, אוציא שומרת יבם ולא אוציא את ארוסה? תלמוד לומר: אשר תשטה אשה תחת אישה – פרט לארוסה" (כד ע"א). במדרש ספרי מובאת דרשה מקבילה, בשינויים: " 'תחת אישה', להוציא את הארוסה. משמע מוציא את הארוסה ומוציא את היבמה? תלמוד לומר איש איש כי תשטה אשתו להביא את היבמה דברי רבי יאשיה. רבי יונתן אומר: 'איש איש כי תשטה אשתו', להוציא את היבמה. משמע מוציא את היבמה ומביא את הארוסה תלמוד לומר תחת אישה להוציא את הארוסה" (ספרי במדבר פיסקא כ, עמ' 4).</i> וכן מסיק הבבלי (ספרי במדבר פיסקא כ, עמ' 24; בבלי, כד ע"א). במדרש ספרי אין הבחנה בין הקינוי לבין ההשקיה, כמבואר בטבלה. אפשר אמנם להעמיד את המדרש כמדבר רק על השקיה, אך פירוש כזה מנסה להכפיף את המדרש לשיקולי המשנה, בניגוד לפשט הכתובים במשנה. בספרי זוטא (ה' יב, עמ' 233) נקבע שדין ארוסה כדין יבמה, ושוב כפשוטו משמע שכך הדין לקינוי ולהשקיה כאחד, ורק בדוחק ניתן להעמיד את המדרש בהשקיה בלבד.
בתוספתא נאמר: "המקנא לארוסתו ולשומרת יבם שלו אם משנכנסה נסתרה או שותה או לא נוטלת כתובה" (פ"ה ה"א; בבלי, נח ע"א; כו ע"א; קידושין כז ע"ב). דומה שלפנינו הצעה שלישית שהיא הצעת פשרה. שומרת היבם שעליה מדובר (שאינה שותה) היא זו שנסתרה לאחר כניסתה לחופה<sup class="footnote-marker">3</sup><i class="footnote">כך בחלק מעדי הנוסח, ראו ליברמן, תוספת ראשונים על אתר.</i> והיא שותה ככל אישה, ואם היא מסרבת אין היא נוטלת כתובה. מלשון הברייתא אפשר גם להבין שהבעל מחליט אם לגרשה ללא כתובה או לדרוש ממנה לשתות. בהלכה ד שם נאמר: "אבל המקנא לארוסתו ולשומרת יבם שלו, עד שלא כנסה נסתרה לא שותה ולא נוטלת כתובה". אם כן, תוספתא זו היא כמשנה, והתוספתא הקודמת שציטטנו (ה"א) מדברת על מקרה אחר. החידוש הוא שלמרות שקינא לה לפני שכנסה, לא נתבטל אותו הקינוי אף שכנסה לאחר מכן. מכל מקום התוספתא בהלכה א מציעה לכאורה דרך שלישית. לעתים שומרת היבם שותה ולעתים אינה שותה, תלוי מתי היו הקינוי והסתירה.
הירושלמי למשנתנו מוסיף כמה תובנות מעניינות. הוא מציע דרשה כהסבר להלכה במשנה: "אשתו, אפילו מקצת אשתו" (יט ע"ג). טיעון דומה מופיע בסוגיית הירושלמי בסנהדרין (פ"ח ה"ו, כו ע"ג). מטבע הלשון חוזר והטיעון של בית שמאי חוזר, אבל גם הסוגיה שם קשה. לא נעסוק כאן בבירור סוגיית הירושלמי בסנהדרין ובמשנתנו, ונסתפק בהצעה שבשתי הסוגיות צריך לגרוס "מתניתא <b>שלא</b> כבית שמאי".<sup class="footnote-marker">4</sup><i class="footnote">וראו עוד כתובות פ"ט ה"ז, לג ע"ב, ששם חוזרת הסוגיה, ואפשר שהסוגיה שלנו מועברת מסנהדרין או מכתובות ו"תמן" היא דווקא משנתנו.</i>
לפי הירושלמי יש אפוא אפשרות שמשנתנו שנויה במחלוקת.
דרשה זו חוזרת בסדרת הלכות העוסקות בשומרת יבם. הבבלי אף מסביר שיש כאן שלוש שאלות: האם היא שותה (ודאי שלא), האם היא נוטלת כתובה (מחלוקת) והאם מותר ליבם לשאתה (כה ע"א). מאחר שיש בנושא מחלוקת (לפי הבבלי) ניתן להניח שהמחלוקת חוזרת לימי בית שמאי והלל. השערה זו מבוססת על העובדה שהם נחלקים בנושאים אחרים הקשורים לשומרת יבם.
<b>דין סוטה בארוסה ויבמה</b>
שומרת יבם היא אישה נשואה למחצה. בלשון חכמים "יש זיקה", אך עדיין אין נישואים.<sup class="footnote-marker">5</sup><i class="footnote">בבלי, יבמות יח ע"ב; כז ע"א; נדרים עד ע"א, ועוד.</i> שאלת מעמדה נוגעת לסדרת תחומים הפרושה על פני סדרת מסכתות. הנושאים הנידונים הם:
1. הפרת נדרים
פתחנו בהפרת נדרים משום ששם המחלוקת מפורטת ומופיעות שלוש דעות: "שומרת יבם בין ליבם אחד בין לשני יבמין רבי אליעזר אומר יפר. רבי יהושע אומר לאחד אבל לא לשנים, רבי עקיבא אומר לא לאחד ולא לשנים" (משנה, נדרים פ"י מ"ו). רבי אליעזר המקורב לבית שמאי סבור שיש זיקה בין היבם לאישה; רבי יהושע מסכים עמו כשיש יבם אחד, ורבי עקיבא מתנגד לשניהם. בדיוננו במשנה זו דחינו את הפרשנות שמדובר במקרה שהיבם "עשה מאמר".<sup class="footnote-marker">6</sup><i class="footnote">"עשה מאמר" משמעו שהצהיר על כוונתו ליבמה, ונחלקו חכמים במשמעותה המשפטית של הצהרה זו.</i>
<b>שומרת יבם</b>
2. מעשה ידיה ומציאתה
דומה שמבחינה הגיונית לא צריכה להיות מחלוקת שמעשה ידיה שלה, סוף סוף היא עדיין איננה במשק הבית של היבם. אבל להלן נראה שמי שסבר שיש לה מזונות הניח שמעשה ידיה ליבם.
3. חובת מזונות
מכיוון שמעשה ידיה שלה, היה מקום לטעון שאין היבם חייב במזונותיה. ברם, בפועל מעשה ידיה היה פחות בהרבה ממזונותיה, וקשה היה להשאירה ללא מקור פרנסה. בתוספתא מובאים שני כללים משלימים. הראשון: "שומרת יבם... מה היא למזונות? כל זמן שנתחייב הבעל היבמין חייבין, לא נתחייב הבעל אין היבמין חייבין" (יבמות פ"ו ה"ג). אם היא נפלה לייבום מאירוסין תמשיך לאכול בבית אביה, ואם מנישואין תאכל מבית בעלה, באחריות משפחת בעלה. הכלל השני הוא: "יבמה מה היא למזונות? כל זמן שנתחייב הבעל יבמין חייבין, לא נתחייב הבעל אין יבמין חייבין. מעשה ידיה של מי? אם היתה נזונת משלהן, הרי הן שלהן, ואם לאו הרי הן של עצמה [ירושתה ומציאתה בין כך ובין כך הרי הן של עצמה]" (כתובות פ"ה ה"ב). יש בהלכה זו התנאה בין מזונותיה לבין מעשה ידיה. מעבר לכך, ייתכן שיש בהלכה רמז לכך שבפועל קיבל עליו היבם לספק את מזונותיה מתוך סולידריות משפחתית.
הלכה נוגדת יש בתוספתא אחרת: "יבמה כל שלשה חדשים הראשונים ניזונת משל בעלה, לאחר שלשה חדשים אין ניזונת לא משל בעלה ולא משל יבמה" (יבמות פ"ו ה"ז; בבלי, שם מא ע"ב; כתובות קז ע"ב). בירושלמי מצוטטת הלכה זו בשם "תני תמן", ומה שחשוב יותר, ההלכה מוסבת לעניין האכלה בתרומה שבה נדון להלן. במכילתא מוצגת עמדה נוספת, קטגורית, שאין לשומרת יבם מזונות (מכילתא דרבי ישמעאל, מסכתא דנזיקין פרשה א, עמ' 250). עמדת ביניים נוספת יש בבבלי: "תניתוה: אלמנה בבית אביה, וגרושה בבית אביה, ושומרת יבם בבית אביה – יש לה מזונות; רבי יהודה אומר: עודה בבית אביה – יש לה מזונות, אינה בבית אביה – אין לה מזונות" (כתובות נג ע"ב). הבבלי מניח ששני התנאים חולקים ומנסה למצוא "נפקא מינה" ביניהם. כפשוטם אלו שני ניסוחים זהים, או שרבי יהודה מדבר על ארוסה בלבד וסבור שלשומרת יבם יש זכות למזונות גם בבית אביה. עוד בבבלי (כתובות נג ע"ב) מתנהל דיון על בת יבמה האם יש לה מזונות. בצדק מציינים הראשונים שלפי סוגיה זו יש ליבמה מזונות.<sup class="footnote-marker">7</sup><i class="footnote">תוספות ד"ה "בת יבמה"; רשב"א; ריטב"א ואחרים.</i> אפשר להעמיד את הבבלי כתוספתא הראשונה שציטטנו, אבל לא כשנייה.
אם כן מצינו שלל דעות, החל מההנחה שיש לה מזונות ועד ההנחה שאין לה מזונות, ושלל עמדות ביניים שלעתים ההבדלים ביניהן הם הבדלי ניסוח. כך, למשל, "עודה בבית אביה" מקביל במידת מה לניסוח "לא נתחייב הבעל" המצוי בתוספתא. מן הראוי להעיר שמתוך שלל הדעות בחרה ההלכה המאוחרת בתקופת הגאונים את הדעה שאין ליבמה מזונות, או שיש לה מזונות שלושה חודשים בלבד.<sup class="footnote-marker">8</sup><i class="footnote">תשובות הגאונים קורונל, צו; שכל טוב לבראשית לח; ספר העיטור, אות כ בשם רב צמח גאון, ועוד.</i> אם כן גם בנושא זה יש מחלוקת והיא מקרינה על זכותה למעשה ידיה.
4. אכילה בתרומה
לכאורה אם היבם חייב במזונות הוא מאכילה בתרומה, הרי גם האח המת היה כוהן והאכילה בתרומה, ואם אינו חייב במזונותיה בוודאי אינו מאכילה בתרומה. הכלל הפשוט במשנה הוא שלא תאכל בתרומה (יבמות פ"ט מ"ד; פ"ז מ"ד; כתובות פ"ה מ"ג; תוספתא, פ"ה ה"ב ועוד). אמנם ההלכה שהיבם אינו מאכיל בתרומה חוזרת בסדרת משניות, ברם, בתוספתא במקום אחר נאמר: "בת ישראל פקחת שנתארסה לכהן פקח ולא הספיק לכונסה עד שנתחרש, אינה אוכלת בתרומה. מת והניחה לפני יבם, אפילו חרש, אוכלת. יפה כח היבם להאכיל מכח הבעל" (יבמות פ"י ה"א). לפי פשוטם של דברים מדובר ביבם שטרם ייבם (שומרת יבם), שאם לא כן מה החידוש, ודאי שאם היבם כנסה והוא כוהן פיקח וכשר הרי הוא מאכילה בתרומה! הירושלמי והבבלי אמנם פירשו את הברייתא ביבמה שנכנסה לחופה,<sup class="footnote-marker">9</sup><i class="footnote">ירושלמי, יבמות פ"ו ה"א, ז ע"ב; פי"ד ה"ד, יד ע"ג; בבלי, כו ע"א.</i> אך נראה שלא יכלו לקבל שיש מחלוקת על הלכה בסיסית זו. אבל לפי דרכנו אכן יש כאן קול חריג שיש בו היגיון רב: אם היבם חייב במזונותיה – הרי שהוא מאכילה בתרומה.
בשולי ההלכה נעיר. אכילה בתרומה איננה רק 'זכות' או 'פרס' לאישה. היא בעיקר אינטרס כספי של הבעל הכהן. בבית הכהן מצויה תרומה בשפע יחסי. עבור הכהן התרומה זולה יותר ממזון רגיל שכן התרומה מתקבלת בחינם, ומזון רגיל נקנה במחירי שוק. האינטרס של הבעל הוא להאכילה בתרומה. גזירה כזאת על הבעל (אחי החירש) שלא יוכל להאכיל את אשתו בתרומה גורמת ליבם נזק. מעבר לכך המשפחה איננה יכולה לתפקד כאשר חלק ממנה אוכל תרומה וחלק מנוע מכך בדרך קבע. בזמן שהאלמנה 'שומרת יבם' היא איננה חלק ממשק משפחת הכהן. הרי בעלה איננו. בפועל ההחלטה שיבם חייב במזונות האלמנה, אבל אלמנה שומרת יבם איננה אוכלת בתרומה, היא גורם המזרז את ההחלטה של האח אם לייבם את אלמנת אחיו, שכן מוטל עליו עול כספי שהחלטה על חליצה או ייבום תחסוך אותו.
5. חזרה ממלחמה (כדין כל ארוס, או בעל אישה חדשה)
לעניין זה קובעת המשנה ששומרת יבם כארוסה רגילה (להלן פ"ח מ"ב; ספרי דברים פיסקא קצג, עמ' 234, ומקבילות רבות). ההבדל בין הלכה זו לקודמותיה הוא שכאן אין להלכה משמעות כספית המטילה חוב על היבם, ובעיקר כל כולה איננה מעשית אלא דיון תאורטי במצוות מלחמה שאינה קיימת עוד.
6. כוהן הדיוט שנשא שומרת יבם והפך לכוהן גדול
בכך עסקה משנת יבמות (פ"ו מ"ד). כפי שפירשנו אותה חכמים נטו להחמיר, אך נסוגו עקב לחצו של הכוהן הגדול שלו אירע המעשה, ועקב לחצה של יבמתו העשירה ורבת ההשפעה.
7. מכירת נכסים
בנושא זה מסכימים התנאים שמותר לה למכור את נכסי בעלה, אך יש מחלוקת בדבר ירושתה (בית שמאי ובית הלל). המחלוקת אינה נובעת מדין שומרת יבם, אלא זו מחלוקת משפטית על הדרך שבה יש לקבוע מה מעמדו של ממון המוטל בספק (כתובות פ"ח מ"ו; יבמות פ"ד ה"ג). הירושלמי מסביר את המחלוקת: "אמר רבי זעירא ההן יבם דהכא צריכא, דבית שמי כבעל הוא או אינו כבעל. אין כבעל הוא יורש את הכל, אם אינו כבעל לא יורש כלום. מספק יחלוקו יורשי הבעל עם יורשי האב" (יבמות פ"ד ה"ג, ה ע"ד). שני הבתים מסכימים שמעמד היבם הוא ספק, אלא שלבית הלל ההלכה פשוטה ולבית שמאי יש בה חידוש, בהשוואה לעמדתם במשנה הקודמת (יבמות פ"ח מ"א).
8. האם מותר ליבם לשאת את קרובותיה של שומרת היבם שלו (אלמנת אחיו)
שומרת יבם שמתה מותר באמה (תוספתא, יבמות פ"ו ה"ג). בתלמודים מתנהלים דיונים מקבילים (ירושלמי, יבמות פ"ד ה"ח, ה ע"ד; פ"ד הט"ז, ו ע"ג; בבלי, ד ע"ב; יז ע"ב). ההיתר איננו כללי, ובבבלי (ד ע"ב) למשל נאסר על בן לקחת את שומרת היבם של אביו.
9. מה דינה של שומרת יבם שזינתה?
בירושלמי יש על כך מחלוקת בשם תנאים (רבי אליעזר ורבי יהושע) האם מותרת לבעלה (פ"ב ה"ה, יח ע"ב). בבבלי מובא בשמו של האמורא רב המנונא: "שומרת יבם שזינתה אסורה ליבמה" (יח ע"ב; יבמות צה ע"א; גיטין פ ע"ב). בתלמודים מתנהלים דיונים נוספים הקשורים לכך (האם הוולד ממזר וכו' – בבלי, יבמות מט ע"ב).
10. האם שומרת יבם שזינתה שותה?
בשאלה זו עסקה משנתנו (פ"ד מ"ג), וראינו בה סדרת מחלוקות.
במקורות חז"ל נשאלות שאלות נוספות אך אלו משנִיות, כגון מה דינו של עבר המשתחרר. הוא זכאי לצאת עם אשתו, אבל מה לגבי שומרת היבם שלו (מכילתא דרבי שמעון בר יוחאי, כג ג, עמ' 161), ובמקורות האמוראיים מתנהלים דיונים על קבורתה ושאלות דומות.
נראה שאפשר לסכם שכמעט כל הנושאים המעשיים שנויים במחלוקות, ואפילו מחלוקות קוטביות. חלק מהנושאים קשורים זה לזה. אכילת תרומה, חובת מזונות והטיפול בנכסים קשורים זה לזה. אך חלק מהשאלות נפרדות וקשורות זו לזו רק בכך שמאחוריהן עומדת השאלה האם שומרת היבם כבר נחשבת לאשתו למחצה, או לא.  <b>אלמנה לכהן גדול</b> – כידוע אסור לכוהן הגדול לשאת אלמנה, והיא באיסור לאו מפורש בתורה. חובתו לגרשה. בפרטי דיניה ומעמדה נעסוק להלן (פ"ח מ"ג). <b>גרושה וחלוצה לכהן הדיוט</b> – כוהן הדיוט מנוע מלשאת גרושה או חלוצה.<b> ממזרת ונתינה לישראל</b> – לישראל אסור לשאת בת ממזר או נתינה. כל אלה הם איסורים המכונים "קדושה". לעתים אסורים מדאורייתא ולעתים מדברי סופרים. הוולד כשר ואינו ממזר, אך הנישואים אסורים.<sup class="footnote-marker">10</sup><i class="footnote">משנה, יבמות פ"ב מ"ד; פ"ח מ"ג, וראו פירושנו שם ושם.</i> כל אלו אם נישאו באיסור יש להן כתובה, וכופין אותו להוציאן (משנה, יבמות פ"ט מ"ג; כתובות פ"ג מ"א; פי"א מ"ו). רשימה זו הכוללת חמישה איסורי קדושה (משנה, יבמות פ"ב מ"ד; תוספתא, פ"ב ה"ד ועוד) חוזרת במקורות רבים.
הנתינים נזכרים עשרות פעמים בספרות, אך אין הסבר ברור מי הם. פעם ראשונה נזכרים הנתינים בספרי עזרא ונחמיה. מאזכורים אלו עולה שאלו היו קבוצה מובחנת ומובדלת שייחוסם מפוקפק והם מופיעים יחד עם "עבדי שלמה", ושוכנו בירושלים ברובע נפרד.<sup class="footnote-marker">11</sup><i class="footnote">עזרא ב', מג; ב', נח, ועוד.</i> בתלמודים ניתנים שני הסברים. הראשון קושר אותם לבני גבעון; אלו נתפסים כיהודים, כלומר שהתגיירו, אך אין הם יהודים לכל דבר.<sup class="footnote-marker">12</sup><i class="footnote">כך עולה מהבבלי, יבמות עח ע"ב; עט ע"א; ירושלמי, קידושין פ"ד ה"א, סה ע"ב, ועוד.</i> אין צריך לומר שבמקרא לא נזכר כלל שהתגיירו, אך לחז"ל היה הדבר ברור. מצד שני אין בדברי חז"ל הסבר מדוע אם הם התגיירו אין הם יהודים מבחינה פורמלית. ההסברים הניתנים לכך אגדיים ואינם תקפים מבחינה הלכתית. במקביל אנו שומעים גם הסבר שהם עבדי המקדש, ופסולים כדין עבדים. שני ההסברים קרובים משום שהגבעונים הפכו, לפי תפיסת חז"ל, לעבדי המקדש, אך לפי הסבר זה הם היו עבדים עוד לפני "התגיירות הגבעונים", כבר משה גזר עליהם, כלומר שאינם גבעונים.<sup class="footnote-marker">13</sup><i class="footnote">ראו המקורות בהערה הקודמת.</i> רבי יוסי מסביר: "נתינים לא חשו להם אלא משום פסולי משפחה, אף תימר משום פסולי עבדות" (ירושלמי, כתובות פ"ג ה"א, כז ע"א). אם כן פסול העבדות מסופק, אך הם נחשדו שלא שמרו על טהרת המשפחה.
בכל אלה אין הסבר את מי כינו חכמים "נתינים". ברור שהם ייחסו אותם לעבדי המקדש הקדומים, אך בפועל כל אלו הן מסורות עבר עמומות. בראשית ימי שיבת ציון הייתה קבוצה של יהודים שייחסו אותם לעבדים הקדומים ומעמדם היה מפוקפק. לא ברור אם בימי חז"ל עדיין היו אנשים שנחשדו כנתינים, ואף לא ברור כיצד הבחינו בינם לבין יהודים רגילים. נעסוק בכך בהרחבה בפירושנו לקידושין פ"ד מ"א.
<b>בת ישראל לממזר ולנתין</b> – גם היא איסור תורה<b> לא שותה ולא נוטלת כתובה</b> – לשתות אינן שותות משום שההלכה אינה מכירה בבעל כבעל חוקי, ואינן נוטלות כתובה משום שנחשדו שנטמאו, כשומרת יבם.

Mishnah 2

<b>אלו</b> – כך גם בעדי נוסח רבים,<sup class="footnote-marker">14</sup><i class="footnote">א, ב, ג4, י, כ, ן, פ1, ת.</i><b> </b>ובסדרת עדי נוסח מטיב משני "<b>ו</b>אלו". האות וי"ו באה להדגיש את הקשר, שכן גם המשנה הקודמת מנתה את השותות ואינן נוטלות כתובה. ברם, כפשוטם של דברים אין צורך בחיבור. משנה א מנתה כמה דוגמאות, ומשנה ב היא מעריכה שונה ומונה דוגמאות נוספות בלשון של כלל. ברם, בשני המקרים מדובר בדוגמאות בלבד. <b>לא שותות ולא נוטלות כתובה האומרת טמאה אני לך</b> – מי שבעלה קינא לה ומודה בכך שנטמאה. ייתכן שהוא הדין אם בעלה לא קינא לה, אלא שדינה של זו מסובך הרבה יותר. במשנת נדרים שנינו: "בראשונה היו אומרים שלש נשים יוצאות ונוטלות כתובה: האומרת טמאה אני לך, שמים ביני לבינך, נטולה אני מן היהודים. חזרו לומר שלא תהא אשה נותנת עיניה באחר ומקלקלת על בעלה, אלא האומרת טמאה אני לך תביא ראיה לדבריה" (פי"א מי"ב). בדיוננו במשנה לעיל (פ"א מ"ג) עסקנו בשאלה בהרחבה.
<b>ושבאו לה עידים שהיא טמאה</b> – העדים מעידים שנטמאה, וממילא אין טעם להשקותה, והיא בוודאי אינה זכאית לכתובה. אישה כזאת מועמדת לעמוד לדין כנואפת שדינה מוות, אלא שאין המשנה עוסקת בשאלה זו. יש לזכור שדיני נפשות פסקו מישראל, ומבחינה הלכתית כדי להוציאה להורג יש צורך בעדות מובררת ובהתראה. מי שנחשדה בניאוף ולא הוצאה להורג נענשה בדרך אחרת, אך בכל זה המשנה אינה עוסקת ועִסקה הוא רק בשתייה ובכתובה. <b>האומרת איני שותה</b> – בעלה קינא לה והיא מסרבת לשתות. חכמים רואים בכך הודאה בכך ש"טמאה אני לך". <b>ואמר </b>[<b>בעלה</b>] – נוסף בידי המעתיק הראשון בשוליים, <b>איני משקה</b> – הבעל קינא ויש רגליים לדבר, אך הבעל אינו חפץ להשקותה, <b>וש</b>[<b>ל</b>]<b>בעלה בעלה בדרך</b> – מרגע הקינוי היא אסורה על בעלה, ואם הוא בא עליה נפסלה זכותו לקנא.<b> נוטלת כתובתה ולא שותה</b> – במקרים שהם אשמת הבעל (שאינו רוצה להשקותה, או שבא עליה בדרך), חייב הוא בכתובתה, שהרי רק בגללו אינה שותה. אבל בירושלמי נוספה עוד אחת לרשימה:
אמר רבי יאשיה סח לי זעירה משם אנשי ירושלם: שלשה הן שאם ביקשו למחול מוחלין, ואילו הן: סוטה, ובן סורר ומורה, וזקן ממרא על פי בית דין. סוטה, ולא מתניתא היא? שבעלה אינו רוצה להשקותה. סברין מימר, עד שלא נכתבה המגילה, אתא מימר, ואפילו משנכתבה המגילה, ובשלא נמחקה המגילה, אבל אם נמחקה המגילה לא בדא" (ירושלמי, סנהדרין פ"ח ה"ו, כו ע"ב).
הבבלי מזהה את שני המקרים כאחד. מי שבעלה אינו רוצה להשקותה היא גם מי שביקשה מחילה. אבל כפשוטם אלו מקרים שונים. זו שביקשה מחילה אינה מודה, שהרי אם היא מודה אין היא שותה. מאידך גיסא אין בקשתה תלויה בכך שבעלה יסכים. ההלכה קשה אפוא: כיצד ניתן לבקש מחילה ללא הודאה? אולי זו מחילה על שנסתרה והיא אינה מודה שנטמאה, ואולי זו מימרה עצמאית המבטאת הסתייגות כללית (בלתי משפטית) מכל המרדף אחר הסוטה והענשתה?
<b>מתו בעליהן עד שלא ישתו בית שמאי </b>(<b>אומרים</b>) – המילה מטושטשת, <b>נוטלות כתובה ולא שותות ובית הלל אומרים לא שותות ולא נוטלות כתובה</b> – לכל הדעות אינן שותות, שכן בהיעדר בעל אין מקום לשתייה, אלא שבית שמאי מניחים שמכיוון שאשמתה לא הוכחה אין היא מאבדת את זכותה לכתובה, ובית הלל מניחים שהיא אשמה. חסד נעשה לה שניתנה לה אפשרות לבירור על ידי שתיית מים מאררים, ואלו החמיצו סיכוי זה, אף שאין זה באשמתן. מסתבר שבית שמאי חולקים גם על הארוסה ושומרת היבם, אך הדבר לא נאמר במפורש, ודנו בכך לעיל במשנה הקודמת.
הרשימה אינה מלאה, ובמשנה הבאה נמנים מקרים נוספים שבהם הדין דומה. רשימות שאינן מלאות הן תופעה רגילה, כפי שהערנו בסוף הפרק הקודם. בפרק א (מ"ג) מופיעה רשימה זהה תחת הכותרת "אילו אסורות מלאוכל בתרומה". שם הרשימה לקויה עוד יותר, שהרי חסרים בה המקרים הרגילים התדירים (מגורשת, על מי שבעלה קינא לה וכיוצא באלו). על כן מסתבר שמקורה של הרשימה במשנתנו. בפירושנו למשנה שם הרחבנו בפירוש ההלכות השונות.
שלושה נוסחים לדברי בית הלל במשנה זו:
1. או שותות או לא נוטלות כתובה (דפוסים, נוסח הבבלי ועוד)
2. לא שותות ולא נוטלות כתובה (כתב יד קופמן, <b>א</b>, <b>מ</b>, <b>ז</b>, <b>פ</b>, <b>בת</b>, <b>ן</b>, <b>א2</b>, <b>ל</b>, <b>י</b>)
3. שותות או לא נוטלות כתובה (<b>ט</b>)
נוסח כתב יד קופמן עדיף, שכן תומכים בו כל כתבי היד הטובים, והוא נוסח הירושלמי. האישה נחשבת לזכאית כל עוד לא הוכח שזינתה. מצד שני, בהיעדר בעל אין מי שישקה אותה. כך אין לה כל אפשרות להוכיח את זכותה, אבל גם אין מה שיפקיע ממנה את זכותה הממונית לכתובה.
אם אכן הנוסחה המקורית היא הנוסחה השנייה, אזי יש לומר שנוסחת הבבלי והדפוסים הוא שינוי ('תיקון') מהכתוב המקורי. ממה נובע השינוי? אולי משום שהבבלי התקשה לקבל הנחה זו שיש בה עושק של האישה שניטלה ממנה הזכות לטהר את שמה. והרי היא מגורשת ללא כתובה למרות שלא הוכחה אשמתה. לשיטתו האישה נחשבת לזכאית והשתייה היא זכות שיש לה לטהר את שמה. אמנם בעלה מת אך נשמרת לה הזכות לטהר את שמה. מן הראוי לציין שהבבלי ביבמות לח ע"ב גרס במשנה כמו שהוצע "לא שותות ולא נוטלות כתובה" אך תיקן מדעתו ופירש שהכוונה 'לא שותות ולכן לא נוטלות כותבה'. זה מקרה נדיר שבו הבבלי מתקן בגלוי את נוסח המשנה. אך ייתכן שאמוראי בבל הכירו את נוסחת ארץ ישראל, והסתמכו עליה בתקנם את המשנה. אין זה תיקון מדעתם אלא ביטוי להכרת נוסח ארץ ישראל.<sup class="footnote-marker">15</sup><i class="footnote">הבבלי למשנת סוטה משאיר את נוסחת המשנה (נוסחת הדפוסים) ללא שינוי, וכנראה חולק על הבבלי ביבמות.</i>
כפי שראינו גם המשנה הקודמת עסקה במקרים שבהם אין בעל שישקה את האישה, ושם נקבע "לא שותות ולא נוטלות כתובה". כפשוטן משניות אלו הן כבית הלל. הירושלמי הציע ששם גם בית שמאי יודו לסברת בית הלל. סברת הירושלמי שהבאנוה לעיל מניחה בעצם שבארוסה בית שמאי מקבלים את סברת בית הלל, ואין בכך כל צורך. לפי פשוטם של דברים בית שמאי, בדרכם העקרונית, מגנים על זכויות האישה.
בהלכות בית שמאי מצינו לעתים קרובות עמדות שיש בהן יותר כבוד לאישה.<sup class="footnote-marker">16</sup><i class="footnote">משנה, קידושין פ"א מ"א, כתובות פ"ח מ"א, יבמות פט"ו מ"ב-מ"ג; גיטין פ"ח מ"ט; פ"ט מ"י, ועוד.</i> אכן לפי שתי הנוסחאות העיקריות (כתב יד קופמן והבבלי) עמדת בית הלל קשה יותר כלפי האישה. הבבלי ניסה כאמור לרכך את דעת בית הלל ולצמצם את עושק האישה, ותיקן את הגרסה כך שגם אם אין בעל שישקה את האישה עדיין יש לה זכות לשתות ולטהר את שמה (ולזכות בכתובה). ברם, עמדת בית הלל העקרונית היא שהסוטה אשמה בעצם החשד עליה, ובמבוא עמדנו על מגמה פרשנית זו בהרחבה.

Mishnah 3

<b>מעוברת חבירו</b> – אין לשאת מעוברת שהיא אלמנה, <b>ומינקת חבירו</b> – כמו כן אין לשאת מינקת. הנימוק הוא שעל האישה להניק את בנה. קדמונינו ידעו שיש קשר שלילי בין הנקה לכניסה להיריון וחששו שקיום יחסי אישות וכניסה להיריון יפגעו בכושר ההנקה. המדע בן זמננו הוכיח שהנקה מונעת כניסה להיריון, ולפי זה החשש היה שהבעל ימנע מאשתו להניק כדי שתיכנס להריון. תהא הסיבה המדויקת אשר תהא, אסרו על המינקת להתחתן עד תום תקופת ההנקה,<sup class="footnote-marker">17</sup><i class="footnote">מסתבר שהמידע הרפואי שבידי חז"ל איננו הולם את הידע הרפואי בן זמננו. בשאלה זו עסקנו ביבמות פ"ד מ"ב.</i> ונחלקו בית שמאי ובית הלל בדבר אורך תקופת ההנקה, עשרים וארבעה חודשים או שמונה עשר חודשים.<sup class="footnote-marker">18</sup><i class="footnote">תוספתא, נידה פ"ב ה"ב וה"ז, עמ' 643-642; מדרש תנאים דברים, יט יד, עמ' 115; בבלי, יבמות לו ע"ב; כתובות ס ע"ב; אבות דרבי נתן, נו"ב פמ"ב, נט ע"א. בגיטין פ"ז מ"ו ובתוספתא נידה זו מחלוקת רבי מאיר ורבי יהודה, ורבי יהודה כבית שמאי.</i> חז"ל (ירושלמי, יט ע"ג) מנמקים את ההלכה בפסוק "אל תסג גבול עולם ובשדי יתומים אל תבֹא" (משלי כ"ג, י). במקרא יש שני פסוקים המתחילים במילים אלו, שניהם בספר משלי, והשני הוא: "אל תסג גבול עולם אשר עשו אבותיך" (משלי כ"ב, כח). בנוסח המסורה ובתרגום השבעים שניהם מנוקדים "עוֹלָם". לפי פשוטו של מקרא הראשון הוא עוֹלָם אך השני הוא "עוּלִים", במשמעות של תינוקות. כך גם נדרש פסוק זה במקורות חז"ל כנימוק לאיסור על אישה מינקת להתחתן לפני שתסיים את ההנקה, כדי שלא ייפגעו זכויות התינוק היונק. דרשה שנייה הייתה שהכוונה לעניים. הירושלמי מסביר את הדרשה: "חד אמר אילו עולי מצרים וחרנה אמר אילו שירדו מנכסיהן" (ירושלמי, פאה פ"ה ה"ה, יט ע"א). ההסבר הראשון הוא שזה הגבול (החוק) שנקבע בימי עולי בבל, והוא גורס עוֹלים, שמשמעו של עוֹלם (מאז ומעולם), וההסבר השני הוא בלשון סגי נהור, והכוונה "אל תשג גבול עניים", שכן עניים הם יורדים (יורדים מנכסיהם, או ירודים, או מלשון עניים מודים כפי שמסביר הירושלמי בהמשך), ובלשון סגי נהור "עוֹלים". ברור שהתלמוד הכיר את אחד הפסוקים כמנוקד "עוּלים". אבל בנוסח המסורה מנוקד "עוֹלם", ובכמה עדי נוסח תיקנו את גרסת המשנה ל"עוֹלם".<sup class="footnote-marker">19</sup><i class="footnote">ג8, ז, ל, מ. כן במקבילה בספרי דברים, רפד, עמ' 301; ראו עוד מדרש תנאים לדברים, כד ב, עמ' 161.</i>
בספרות חז"ל עשרות דוגמאות לדרשות הבנויות על נוסח מקרא השונה במקצת מנוסח המסורה. זו עדות לכך שבימי תנאים היו נוסחאות חילופיות לחלק מהפסוקים. במקרה זה הנוסח שעמד לפני תנאים שונה ממסורת הניקוד (והקריאה) שבידינו ולא ממסורת הכתיב.<sup class="footnote-marker">20</sup><i class="footnote">הרמב"ם למשנת פאה מתייחס לסטייה זו מנוסח המסורה וקובע: "לא יקשה בעיניך שזה על דרך הדרש". הדברים מבטאים תפישה שדרך הדרש יש בה קושי פנימי מובנה, אבל רמב"ם מציע בהמשך גם פירוש על פי הפשט. אך אין בהם כדי לטשטש את העובדה שלעתים היה למדרש נוסח שונה במקצת של המקרא, ובלשון הזהב של רבנו תם: "הש"ס שלנו חולק על הספרים שלנו" (תוספות שבת נה ע"א ד"ה "מעבירם").</i> בהמשך הירושלמי מובאת הדרשה שהבאנו שמתן הזכות לעניים היא כהבאת ביכורים, וזו דרשה למשנה שעוֹלים (עניים) הם כעולי רגל. דרשות למשנה הן תופעה נדירה, אך קיימת.<sup class="footnote-marker">21</sup><i class="footnote">ראו לעיל פ"ד מ"א.</i> בתנחומא מובאת דרשה אחרת על עולים אלו, ושוב זו דרשה למשנה על בסיס הנוסח "עוֹלים".<sup class="footnote-marker">22</sup><i class="footnote">תנחומא וישלח י.</i>
במדרש ניתן הסבר או דרשה להלכה שבמשנה בשמו של רבן גמליאל: "ונזרעה זרע פרט לזרועה לומר אין מעוברת שותה" (ספרי זוטא, ה כח, עמ' 237). דרשה זו אינה באה במקום השיקול ההלכתי, אלא היא סיוע לו מהפסוקים.
<b>לא שותה ולא נוטלת כתובה דברי רבי מאיר</b> – כל אלו אסורות בנישואים ודין הנושא אותן כדין הנושא ממזרה או כוהן שנשא גרושה, <b>וחכמים אומרים יכול הוא להפרישה ולהחזירה לאחר זמן</b> – כל אלו אינן פסולות נישואים, שכן נפסלו רק באופן זמני, והבעל יכול להתחתן עמה ולדחות את יחסי האישות עד לאחר סיום ההנקה. בתוספתא (פ"א ה"ה) מיוחסת דעה זו לרבי אליעזר. לדעה זו מעוברת ומינקת הן כאישה לכל דבר כבר עתה, בזמן שנסתרה. הבבלי מוסיף שעמדה זו חלה גם על עקרה וזקנה, אך לא על איילונית (כה ע"ב). <b>וכן איילונית וזקינה<sup class="footnote-marker">23</sup><i class="footnote">המאירי גרס כאן "ועקרה", ראו במהדורת מכון הש"ס השלם.</i></b> <b>ושאינה ראוייה לילד לא שותה ולא נוטלת כתובה</b> – איילונית היא זו שאינה ראויה ללדת. המשנה מונה את אלו שאינן יולדות והן איילונית, או זקנה שאינה ראויה ללדת.
האיילונית נזכרת רבות במקורות, ומעמדה יוצא דופן. המדובר באישה שנישאה נישואין כשרים, ברם, נראה שהמקורות מדברים בשני סוגים של איילונית. אחת היא זו שאין לה ילדים, היא נישאה כאישה רגילה והתברר שאינה ראויה לילד. הסוג השני הוא בחורות שברור מראש שאינן יכולות ללדת:
אי זו היא אילונית? כל ששהת עשרים שנה ולא הביאה שתי שערות, אף על פי שהביאה לאחר מיכן הרי היא כאילונית לכל דבר. אילו הן סימניה, כל שאין לה דדין, ושערה לקוי, ומקשה בשעת בעילה. רבן שמעון בן גמליאל אומר כל שאין לה שיפולי מעים כנשים. רבי שמעון בן לעזר אומר כל שקולה עבה, ואין ניכר בין איש לאשה (תוספתא, יבמות פ"י ה"ז; בבלי, פ ע"ב, ועוד).
אם כן, אין זו סתם עקרה אלא בעלת סימנים חיצוניים. התוספתא "מודה" שרק עובדות החיים מלמדות אם פלונית היא איילונית, ומי שעברה את גיל עשרים ולא הביאה שערות היא איילונית (תוספתא, נידה פ"ו ה"ב, עמ' 647). הידע הרפואי בן זמננו מלמד שסימן זה אינו מספק, ונשים רבות הן עקרות אף שיש להן סימני נשיות אלו.
בתפיסתם של חכמים מטרת הנישואין היא העמדת צאצאים, לפיכך אין לשאת איילונית. הרחבנו בכך במבוא למסכת כתובות וראינו שבספרות חז"ל היו שראו בה אישה כשרה והיו שראו בה פסולה.
האיילונית אינה שותה משום שאינה אישה מלאה. דומה שהמשנה קרובה יותר לשיטת רבי יהודה, אך מכל מקום היא משקפת גישה השוללת נישואים עם איילונית. להלן נשוב לכך. <b>רבי לעזר אומר יכול הוא לישא לו אשה אחרת וליפרות ולירבות ממנה</b> – כפי שראינו בספרות קיימת דעה שמותר לאדם מישראל לשאת איילונית, ובתנאי שיש לו אישה וילדים. על כן אומר רבי אליעזר שגם במקרה זה יש לבעל אפשרות לקיים את אשתו האיילונית בכך שיישא אישה אחרת, ולכן האיילונית היא אישה לכל דבר. עמדתו של רבי אליעזר אינה חורגת מהדעות המחמירות שפגשנו, אבל בפועל יש בה הקלה רבה מבחינה תאורטית, והחמרה הלכתית. לא נאמר שנישואין שניים הם תנאי להשקיית הסוטה, אלא שכבר עכשיו היא נחשבת לאישה לכל דבר. הדבר משדרג את מעמדה העקרוני, אבל בפועל הוא חומרה לאישה.
רבי אליעזר הוא רבו של רבי יהודה, ואמנם הוא רואה באיילונית אישה שלא באיסור, בניגוד למשתמע מעמדת תלמידו. אבל יש לזכור שעמדה זו נאמרת כדי לחייבה בשתיית המים המאררים. עם כל זאת, ההסבר מאולץ. כבר שמענו שמעמדה של איילונית נקבע לפי העובדה שהבעל כבר נפטר ממצוות פרייה ורבייה, ברם לא שמענו שמעמדה נקבע לפי זה שהבעל יכול לפטור עצמו בעתיד מחובה זו על ידי נישואים שניים.
יש מקום לחשוד במימרה זו של רבי אליעזר. כפי שראינו היא מופיעה בדעת חכמים לעיל ביחס למינקת ומעוברת, ושם היא פשוטה ומובנת. בתוספתא שהבאנו מיוחסת המימרה שם לרבי אליעזר. לעומת זאת כאן המימרה מתאימה רק בדוחק. נראה, אפוא, שהמימרה הועברה מהרישא ואינה מתאימה לסיפא אלא בדוחק.
האיילונית אינה נוטלת כתובה משום ש"לאיילונית אין כתובה".<sup class="footnote-marker">24</sup><i class="footnote">בעניין הייתה מחלוקת תנאים, כפי שהעלינו במבוא לכתובות.</i> ברם, אפשר גם לדייק מהמשנה שרק במקרה כזה, כשנחשדה בניאוף, אין לה כתובה, אבל איילונית רגילה זכאית לכתובה, וכאמור לעיל יש הסוברים כך.
בכל מהלך הדיון המקורות מניחים שלאדם אישה אחת בפועל. אמנם האפשרות שיש לו יותר מאישה אחת קיימת מבחינה משפטית, ומזכירים אותה, אבל הנחת היסוד ("ברירת המחדל") היא אישה אחת. בשאלה זו עסקנו במבוא למסכת כתובות.
כל המשנה מתפרשת היטב באיילונית, או באדם שנשא מראש זקנה. אבל פשט המשנה עוסק באישה שהתחתנה צעירה (ויש לה ילדים), וכעת בזקנותה נחשדה בהיסתרות. אם אכן המשנה עוסקת גם בכך הרי שהן אינן שותות אולי משום שאין להן סיכוי לשכר טוב, או אולי מעשה ניאוף שאין עמו סיכוי להולדה אינו נחשב לעוון מלא? הוא מצדיק גירושין ללא כתובה, אך אינו מצדיק השקיה. פרשנות כזאת אינה מצויה במשנה, וצריך עיון.
<b>ושאר כל הנשים או שותות או לא נוטלות כתובה</b> – אישה רגילה חייבת לשתות, ואם אינה שותה אינה נוטלת כתובה.
התוספתא למשנתנו מנסחת את ההלכה בדרך שונה במקצת: "הרובה<sup class="footnote-marker">25</sup><i class="footnote">רובה הוא בחור צעיר, בגיל הפריון.</i> שנשא עקרה וזקינה ואין לו אשה ובנים, לא שותה ולא נוטלת כתובה. מעוברת חבירו ומינקת חבירו, לא שותה ולא נוטלת כתובה. רבי לעזר אומר יכול הוא להפרישה ולהחזירה לאחר זמן" (פ"ה ה"ה). התוספתא מסבירה שמדובר במי שיש לו אישה ובנים, ובמקרה כזה אינו צריך לגרש את האיילונית ולכן היא יכולה לשתות. כך גם מעוברת עצמו ומינקת עצמו, בניגוד למעוברת חברו ומינקת חברו שבמשנה ובתוספתא להלן (פ"ה ה"ה).<sup class="footnote-marker">26</sup><i class="footnote">התוספתא מביאה את כל המקרים האלו שבמשנה, ואת המקרים שבהם הדין הפוך. הרצון להעמדה מלאה זו הוביל לניסוחים קשים כגון "המקנא לארוסתו... אם משנכנסה נסתרה..." (פ"ה ה"א); הרי שמשנכנסה היא אשתו לכל דבר. ואין להסביר שנסתרה כארוסה אך הבעל מקנא לאחר זמן, משכנסה, שהרי זמן הקינוי אינו משמעותי, ומשנה רק הזמן שאליו מיוחס המעשה. סדר ההלכות בתוספתא שונה מזה שבמשנה. להערכתנו במקרה זה התוספתא מבוססת על המשנה ומנסה לכנס תחת גג אחד את כל המקרים האפשריים, כולל אלו שהם תאורטיים.</i> עוד נאמר בתוספתא (פ"א ה"ד) שאיילונית או שותה או אינה נוטלת כתובה, ורבי שמעון בן אלעזר אומר: "איילונית לא שותה ולא נוטלת כתובה שנאמר ונקתה ונזרעה זרע, בראויה להזריע יצאת זו שאין ראויה להזריע".<sup class="footnote-marker">27</sup><i class="footnote">הדרשה מופיעה בסתם בספרי במדבר פיסקא יט, עמ' 24. דומה שיש שם מי שחולק על הדרשה.</i> אם כן משנתנו כרבי שמעון בן אלעזר, ויש בתוספתא גם דעה חולקת שאיילונית היא כאישה לכל דבר. עמדה זו אינה מפתיעה, שהרי ראינו שבספרות חז"ל ובחברה היהודית היו שראו בה אישה לכל דבר.

Mishnah 4

<b>אשת כהן שותה ומותרת לבעלה</b> – אשת כוהן היא כאישה רגילה. שני התלמודים שואלים מה החידוש בהלכה, הרי באמת היא אישה לכל דבר, ואין לה כל ייחוד ככוהנת (ירושלמי, יט ע"ד; בבלי, כו ע"א). המשנה משקפת מצב חברתי אחר שבו נתפס הכוהן כאחד מחברת העילית שבחברה היהודית. היה מקום לטעון שכשם שכוהן אסור לו לשאת גרושה, וכשם שאסור לו לקיים אישה שנפלה בשבי,<sup class="footnote-marker">28</sup><i class="footnote">כך לפי סתם המשנה בכתובות פ"ד מ"ח, ושם ראינו כי גם על הלכה מפורסמת זו יש חולקים.</i> כך גם אסור לו לקיים מי שנחשדה כסוטה. היה גם מקום לחשוב שאולי אשתו של הכוהן נהנית ממעין "חסינות" בשל ייחוסה. באה אפוא המשנה להשמיע שאשת כוהן כאישה רגילה, אלא שבמנחתה מטפלים בדרך אחרת כמות ששנינו לעיל (פ"ג מ"ז). המשנה והתלמודים, כל אחד לחוד, משקפים את מעמדו של הכוהן בחברה היהודית.
בימי בית שני היו הכוהנים שכבת העילית בחברה היהודית. הם היו בעלי ההון, בעלי ההשפעה הפוליטית ונהנו ממעמד של מנהיגות גם בתחום הדתי כמורי התורה ועובדי המקדש. הפרושים קראו תיגר על מנהיגות זו, אבל גם הם הודו במעמדם הבכיר במקדש. לאחר החורבן איבדו הכוהנים את הבסיס העיקרי למעמדם הבכיר. הם לא נדרשו לעבוד במקדש, ואיבדו גם את מעמדם כהנהגה פוליטית. יתר על כן, חכמים הציגו מודל חדש של מנהיגות שבו לימוד התורה הוא התנאי המרכזי בה, ולייחוס אין משקל של ממש.<sup class="footnote-marker">29</sup><i class="footnote">דנו בכך בהרחבה בנספח למסכת שקלים.</i>
לאחר החורבן איבדו הכוהנים את משאב הכוח הכלכלי שלהם. אמנם הם עדיין נהנים מקבלת התרומות, אך משקלה הכלכלי של התרומה צנוע.<sup class="footnote-marker">30</sup><i class="footnote">בימי בית שני נהנו הכוהנים גם מקבלת מעשרות, שמשקלם הכלכלי רב ביותר. בתקופת האמוראים חכמים דנים שוב האם הכוהנים זכאים למעשרות, אבל בספרות התנאים מניחים בפשטות שהמעשרות ניתנים ללוויים. ראו על כך במבוא למסכת מעשרות.</i> כמו כן הם נהנים ממחוות כבוד (ברכת כוהנים, זימון בברכת המזון ועלייה לתורה ראשון). אבל בספרות חז"ל ממעטים בדמותם ובכבוד הנשקף ממחוות אלו. בימי הבית בלטו הכוהנים בשמירת הטהרה ובמצוות המיוחדות, ברם, פרושים, ואחר כך חז"ל, תבעו שכל אדם מישראל ישמור על טהרת חולין. כך הפכה החובה המיוחדת של כוהנים לנחלת הכלל. הדבר מעיד על יראת שמים מצד אחד, אך גורם לפיחות במעמדם של הכוהנים מצד אחר.
מעיון שטחי בספרות חז"ל אפשר להבין שהכוהנים איבדו את כל זכויות היתר שלהם והפכו לאחד האדם, כמו בחברה בימי הביניים ובימינו. ברם, עיון מדוקדק יותר מלמד שספרות חז"ל אינה משקפת, בתחום זה, את החברה היהודית על כל רבדיה. דומה שבעניין מיוחד זה שקדו חכמים לעמעם את מעמדם הבכיר של הכוהנים כדי להדגיש את ערכיהם של חכמים, ואת ההנחה שדרכם היא הנתיב היחיד לעבודת ה' ולקידום חברתי (לימוד תורה הפתוח לכול). רק מבין השיטים עולה שהכוהנים נהנו ממעמד חברתי מוביל ומייחוס רב גם לאחר החורבן. ודאי שחל פיחות במעמדם של כוהנים לאחר החורבן, אבל עדיין הם נהנו מכבוד בשל ייחוסם. המידע על כך שאוב מספרות חז"ל עצמה שבין השיטים מעידה על כך.
בנספח למסכת שקלים עסקנו בנושא בהרחבה וסיכמנו כי שכבת הכוהנים לא חוסלה כשכבה חברתית ייחודית, אך כבודה הועם והיא נושלה ממרבית עמדותיה הכוחניות-חברתיות. עם זאת נותרו בידה מחוות כבוד סמליות, שוליות בערכן. הכוהנים המשיכו ליהנות מהכנסות כספיות ניכרות. חכמים תבעו וקבעו שהם יהיו יורשיהם החברתיים של הכוהנים בכל הקשור למחוות – סמלי כבוד וכוח חברתי. העיקרון שחכם עדיף מכוהן, ושזכותה של תורה גדולה מזכות הכהונה, מבטא וקשור לתפיסה האידאית שלימוד התורה מהווה תחליף לעבודת הקודש במקדש. חכמים ערערו במודע, ולעתים ללא כוונה ותכנון, את מעמדם של הכוהנים וצמצמו את זכויותיהם ותפקידיהם. עם זאת הם היו מוגבלים על ידי הכתוב, ולא עשו ניסיון לנצל פרשנויות יחידאיות על מנת לפגוע ביתר שאת בכוהנים ובמעמדם.
הטקטיקה העיקרית שנקטו בה חכמים בתחום זה הייתה הפניית הזכויות של הכוהנים וריכוזם לאותם הכוהנים שהיו בחוגי החכמים. בנוסף לכך שקדו חכמים לבזר את תפקידי הכוהנים לכלל הציבור, ולמעט בחשיבותם של התפקידים. בתוך עולמה הפנימי של שכבת החכמים היו לכהונה חשיבות ומשמעות חברתית, אבל אלו לא תורגמו לעמדות כוח של כוהנים מחוץ לשכבת החכמים. המאבק בשכבת הכוהנים החל כבר בסוף ימי בית שני ורישומו ניכר בסדרי המקדש. דור יבנה הוא דור מעבר; בו התנהל עיקר העימות החברתי, ובו נושלו הכוהנים ממעמדם. מרד בר כוכבא חתם את התהליך ומסמן את ירידת כוחה של הכהונה כחברה שלטת.
עם כל זאת, ניכר שתהליך ירידתה של הכהונה היה אטי. בדורות התנאים עדיין נהנו הכוהנים מכבוד רב. הם שמרו על ארגונם החברתי והקפידו, הקפדת יתר, על ייחוסם ועל טהרת המשפחה. העובדה שהכוהנים התרכזו בכפרים שלהם מעידה אף היא על כוחם החברתי ועל ליכודם כשכבה חברתית. היו להם הלכות מיוחדות גם בדינים שאינם קשורים לתפקידם ככוהנים, והם מצטיירים כמקפידים במצוות שונות, וכמובן גם במצוות טהרה. בחברה הם נהנו מכבוד רב ומהוקרה כשומרי משמרת הקודש בתחומים רבים, ובמיוחד בתחומי הטהרה. התמונה העולה היא שכוהנים מוזמנים לביתו של אדם מישראל להפריש את התרומות, עוברים בין הגרנות ומברכים את הציבור ונהנים מכבוד רב (תנחומא ויצא ט). ספרות חז"ל, במודע או שלא במודע, אינה מבליטה נתונים אלו.
נראה שבתקופת התנאים היה מעמדם של הכוהנים איתן יותר מכפי שהיה בתקופת האמוראים, וממילא גם המאבק הסמוי נגד הכוהנים היה בתקופת האמוראים עמום יותר. כך, למשל, לתנאים ברור שמעשרות ניתנים ללוויים כחלק מאותה מגמה להמעיט בכוחם של כוהנים, ואילו אמוראים מעלים שוב את המציאות הרווחת שהמעשרות ניתנים גם (או בעיקר) לכוהנים. כך גם משנתנו צריכה להדגיש שאשת כוהן סוטה היא ככל אדם. מכל מקום התלמודים סבורים שהדגשה כזאת מיותרת, ולכן הם מוצאים לה צורך מיוחד (נפקא מינה).
ספרות חז"ל בכלל, וספרות התנאים בפרט, מעמעמת את המידע על כוחם של כוהנים, ויש בה ביטוי לאותו מאבק סמוי להמעטת דמותם. בספרות האמוראים היה עמעום זה כבר מיותר בחלקו.
<b>אשת סריס שותה</b> – היה מקום לטעון שסריס אינו גבר במלוא מובנה של המילה, ולכן אשתו אינה נחשבת לסוטה. משפט זה נחוץ בעיקר בשל ההמשך שבו מתברר שאישה שנסתרה עם סריס אינה שותה. <b>על ידי כל העריות </b>– אם אישה נסתרה עם אחד מקרוביה, היא נחשבת לסוטה. המדובר במקרה שהבעל "קינא לה", כלומר אסר עליה להיפגש ביחידות עם אחד מקרוביו, או אפילו אם אחד מקרוביה (אחיה או אביה). אמנם בתנאים רגילים מותר לאישה להתייחד עמהם, אך הבעל רשאי לאסור זאת.<sup class="footnote-marker">31</sup><i class="footnote">וכן בספרי זוטא ה' ל, עמ' 238: "לרבות כהן וסריס שיקנו".</i> המשנה ערה בכך לתופעה המוכרת היטב בחברה בת זמננו של גילוי עריות בתוך המשפחה. אמנם בדרך כלל מערכת היחסים בין חברי המשפחה לבין עצמם אינה מינית, אך כמות הסטיות רבה, ולעתים מתדרדרים יחסי רעות משפחתיים למערכת מינית. על כן זכאי הבעל לאסור על אשתו להתייחד עם אחד מקרוביה. <b>ומקנים חוץ מן הקטן</b> – אם נסתרה האישה עם קטן אינה שותה (ואינה סוטה) שכן אינו יכול, בדרך כלל, לקיים עמה יחסי אישות. המשנה אינה מגדירה מהו "קטן". במקומות אחרים נשמעת ההגדרה של פחות מבן תשע שנים.
<b>וממי שאינו איש</b> – שוב המשנה והמקבילה בתוספתא (פ"ה ה"ו) אינן מגדירות מיהו ש"אינו איש". לכאורה ההגדרה המצמצמת תחול על סריס, ברם הירושלמי מדגיש שאם נבעלה על ידי סריס היא נחשבת לסוטה (יט ע"ד). זאת החמרה רבה, שכן הנבעלת על ידי סריס אינה נפסלת אפילו לכהונה (ירושלמי, כתובות פ"א ה"ג, כה ע"ב, ומקבילות). הבבלי מרחיב את ההגדרה ודן, בהקשר זה, בשחוף (חולה קשה), בגוי,<sup class="footnote-marker">32</sup><i class="footnote">השוו ספרי זוטא ה' יב, עמ' 232: "אין מקנין לא על ידי גויים ולא על ידי תושבים".</i> בעבד ובכיוצא באלו (כו ע"ב-כז ע"א). הרחבה אחרת היא לכיוון הסומא, אך דין זה נדרש מהמילים "נעלם מעיני אישה" (ספרי במדבר פיסקא ז, עמ' 12).
במדרש נאמר "את הקטן, שאינו איש", אם כן רק הקטן נכלל במסגרת זו וזו דרשה לפסוק "ושכב איש..." (במדבר ה', יג – ספרי במדבר פיסקא ז, עמ' 11). אם המדרש מקורי הרי שהוא המקור לצירוף שבמשנה של קטן ו"אינו איש". ברם, סביר יותר שלפנינו עיבוד מדרשי של המשנה, המהווה מדרש לתורה ולמשנה כאחת.
במדרש "אינו איש" הוא בהמה: "איש – על ידי איש הוא מקנא אותה אינו מקנא אותה על ידי בהמה" (ספרי זוטא ה' יג, עמ' 233), ואכן מסופר על אישה בעייתהלו שנבעלה על ידי קוף ש"אינו איש",<sup class="footnote-marker">33</sup><i class="footnote">מסכת דרך ארץ, פרק עריות ה"ז, עמ' 93; בבבלי, יבמות נט ע"א, הבועל הוא כלב כופרי. על הקרבה בין שתי המסורות עמד כבר בעל הלכות גדולות, הלכות עריות כט.</i> ובתוספתא מתואר אנדרוגינוס כמי ש"אינו איש" (נזיר פ"ג הי"ט).

Mishnah 5

<b>ואילו שבית דין מקנים להם</b> – בתורה מדובר רק על בעל המקנא לאשתו. משנתנו משלבת במערכת גורם נוסף, את בית הדין כנציג הציבור. בלשון חכמים למונח "לקנא" שתי משמעויות, האחת להתרות באישה לבל תיסתר (תיפגש בסתר וביחידות) עם פלוני, והאחרת לטעון או לחשוף שהאישה נסתרה עמו, ועתה יש להשקותה במים המאררים. לפי ההמשך מדובר על המשמעות השנייה, שהרי נאמר במפורש שבית הדין פוסלים אותה מכתובתה, ואין להניח הפקעת הכתובה בטרם התרו באישה. עם זאת, ייתכן שמשמעות המשפט היא שבית הדין גם מתרים באישה לבל תיסתר עם פלוני. בית הדין מתערבים כאן במערכת המשפחתית האינטימית ביותר. במדרש התנאי נאמר:
האיש משקה ואין בית דין משקין. או האיש מקנא ואין בית דין מקנין? אמרת ישראל וקנא, לרבות בית דין שיקנו. מיכן אמרו אלו שבית דין מקנין להן מי שנתחרש בעלה או נשתטה או שהיה במדינה אחרת או שהיה חבוש בבית האסורין. לא להשקותה אמרו אלא לפסלה מכתובתה" (ספרי זוטא ב' יב, עמ' 233).<sup class="footnote-marker">34</sup><i class="footnote">ובלשון אחרת במשנת רבי אליעזר, טז, עמ' 313.</i>
אם כן, ההלכה זהה. המדרש שם גם מוסיף: "לרבות שכנו שיקנא לו". זו הרחבה רבה של דין תורה. ברור שהמשפט שייך לאלו שסברו שאם האישה נסתרה או נחשדה רצוי וראוי לקנא לה. יתר על כן, האישה נתונה לפיקוח חברתי של כל גבר באזור השייך לקבוצת המפקחים, ולא רק לזה של הבעל ושל בית הדין. בעצם לא רק האישה נתונה לפיקוח חברתי, אלא גם המשפחה. אם הבעל אינו נזעק למלא את חובתו (בין אם היא משפטית ובין אם היא רשות, באופן פורמלי<sup class="footnote-marker">35</sup><i class="footnote">בכך עסקנו במבוא. אפשר גם לפרש שהמדובר במצב שהבעל נעדר, ובהיעדרו כל גבר בסביבה אחראי על האישה הנתונה לפיקוח הסביבה. מעניין שהתפקיד מוטל על שכנים, ולא מודגש בהקשר זה תפקידם המיוחד של קרובי המשפחה. יונגסטר הציע שהשכן רשאי לקנא בעצמו במקרה שיש "עניין ציבורי" בחשד הסטייה (מדרשי הלכה, עמ' 92). איננו יודעים מתי החשד הוא עניין לציבור ומתי הוא פרטי, וכל ההבחנה בלתי ברורה לנו. מכל מקום, ההבחנה הזאת איננה במשנה. היא נשמעת הבחנה מודרנית הבאה להסביר הלכה "תמוהה" כביכול. ברם, בתנאים המוכרים לנו של חברה מסורתית כל חשד של סטיית אישה הוא עניין ציבורי. תלמידינו הבדואים מספרים לנו שבעידן המודרני גדל החשש מסטיית נשים עקב המעבר לתנאים עירוניים, ולמעשה הפיקוח עליהן הודק. כל השכנים (הגברים), שכולם גם בני אותה חמולה, משתתפים בפיקוח הצמוד על הנשים. אם כן ההלכה מובנת על רקע אנתרופולוגי זה, וכאמור זו גם איננה הדעה הכללית בספרות חז"ל. מן הפן המתודי עלינו להעיר שבמוצאנו הלכה שאיננה מתאימה להשקפתנו אין לתקנה אלא להבינה כמשקפת עמדות שכיום מקובלות פחות. יש לתת למקורות לעצב את הבנתנו על התקופה, ולא לתת להבנתנו לעצב את המשתמע מהמקורות.</i>), הרי כל אדם רשאי לבצע את ההליך הנדרש. במשמעות העקרונית של המשפט עסקנו במבוא, ושם גם הצענו שגישה מחמירה זו היא המשתקפת גם בקטע מכתבי מדבר יהודה (4q270.4).
<b>מי שניתחרש בעלה</b> – ועל כן אינו יכול לקנא, משום שהחירש נתפס כמי שאינו בר דעת. כדברי הבבלי: "אף חרש – דלאו בר דעה הוא". לפי נוסח המשנה, המצוי בכל עדי הנוסח, המדובר במי שאינו חירש מלידה אלא התחרש. בדרך כלל מי שהתחרש עדיין נתפס כבר דעת, שהרי הוא חירש שאינו שומע אך מדבר,<sup class="footnote-marker">36</sup><i class="footnote">'התחרש' הוא מי ששמע פעם וממילא הוא מדבר.</i> וכל ההלכות שנאמרו בחירש הן רק ב"חרש שדברו בו חכמים בכל מקום<sup class="footnote-marker">37</sup><i class="footnote">"בכל מקום" הכוונה גם בסוגיות (משניות או ברייתות) אחרות, וכמובן גם במשנת תרומות הקודמת (פ"א מ"א). התלמוד הירושלמי מעיר שאין זה כלל מלא, "לית כללוי דרבי כללין" (תרומות פ"א ה"ב, מ ע"ג), משום שיש עוד הלכות שחירש נזכר בהן והכוונה לחירש המדבר ואינו שומע. למסקנה דומה מגיעות הסוגיות בתלמוד הבבלי והירושלמי למשנת חגיגה המזכירות גם הן שחירש פטור ממצוות ראייה.</i> שאינו לא שומע ולא מדבר" (משנה, תרומות פ"א מ"ב). <sup class="footnote-marker">38</sup><i class="footnote">בבלי, חגיגה ב ע"ב, וראו פירושנו שם פ"א מ"א; בבלי, גיטין עא ע"א.</i> וכן: "רבן שמעון בן גמליאל אומר. איזה הוא חרש כל שהיה חרש מתחילתו, אבל פיקח ונתחרש הוא כותב והן מקיימין על ידיו. שומע ואינו מדבר זה הוא אילם מדבר ואינו שומע זה הוא חרש וזה וזה הרי הוא כפיקח לכל דבר" (תוספתא, תרומות פ"א ה"א-ה"ב), אבל ממשנת תרומות משמע שגם חירש המדבר מעמדו מפוקפק. אמנם תרומתו תרומה, אך לכתחילה אל יתרום (משנה תרומות פ"א מ"ב). נראה שהיו בנושא זה של חירש המדבר דעות שונות, ומשנתנו מניחה שלגבי יכולתו ל'קנא' הוא נחשב כמי שאינו בר דעת.
מעמדו של החירש בתקופת המשנה והתלמוד שונה בהרבה מזה של החירש בימינו. רוב החירשים הם חירשים מלידה, ואלו לא קלטו כלל את הדיבור וממילא היו גם אילמים. בודדים מהם הצליחו להשתלב בחברה, אך רובם נחשבו באופן טבעי כחסרי כישורים נפשיים ואינטלקטואליים. החברה הקדומה לא ידעה לטפל בבעיות של החירשים ולא פיתחה דרכי למידה שתאפשרנה להם להשתלב בחברה השומעת. כל זאת בניגוד לחברה בת זמננו. עם זאת, ודאי שהיו גם חירשים נבונים שהצליחו להתגבר על בעיותיהם. היו גם פיקחים שהתחרשו ואלו בוודאי היו משולבים בקהילה, במגבלות ברורות. דוגמה לכך הם בני רבי יוחנן בן גודגדא.<sup class="footnote-marker">39</sup><i class="footnote">תוספתא, תרומות פ"א ה"א, וראו ההערה הבאה.</i>
המשנה בתרומות (פ"א מ"א) מפקיעה את החירש מכלל המצוות. משנת חגיגה קובעת שהחירש פטור ממצוות ראייה, כלומר מהבאת קרבן עם עלייתו לרגל (ראו פירושנו לחגיגה פ"א מ"א). כנגד זה מניחה המשנה ביבמות שחירש רומז ונרמז (גיטין פ"ה מ"ז); רמזיו מהווים מעשה חוקי ואמירה ברורה. הוא גם יכול להינשא, והוא הדין בחירשת (משנה, יבמות כל פי"ד). רבי יוחנן בן גודגדא מעיד גם על הדרך שבה ניתן לגרש חירשת. במשנת יבמות מופיע הדבר כהלכה רגילה (יבמות פי"ד מ"ב), ובמשנה אחרת כתקנה מיוחדת מפני תיקון העולם (גיטין פ"ה מ"ח; עדיות פ"ז מ"ט). מעמדו של רבי יוחנן בן גודגדא בהלכה זו אינו מקרי. שני בניו היו חירשים, אך כל טהרות ירושלים היו נעשות על גביהן (תוספתא, תרומות פ"א ה"א; בבלי, יבמות קיג ע"א). רבי יוחנן עצמו היה מראשי הלוויים בירושלים (ראו פירושנו לשקלים פ"ה מ"א), ונחשב לצדיק השומר בהקפדת יתר על דיני טהרה (משנה, חגיגה פ"ב מ"ז). קל, אפוא, להבין כיצד זכו בניו למעמד נכבד בין חסידי ירושלים, וקל אף להבין מדוע הוא נזקק לעסוק בהלכות הדנות במעמדם של חירשים.<sup class="footnote-marker">40</sup><i class="footnote">ראו פירושנו לתרומות פ"א מ"א; חגיגה פ"א מ"א ויבמות פי"ד.</i>
במסורות שהעלינו מדובר בסתם חירש, ואין הבחנה בין חירש שאינו שומע לבין זה שאינו מדבר, זאת משום שבדרך כלל מי שלא שמע גם לא דיבר. ברם, היו מקרים חריגים של חירשים שדיברו, וממילא התפתחה הבחנה משפטית-מעשית בין חירש אילם לבין מי שהוא רק חירש "המדבר ואינו שומע". הבחנה זו נידונה במשנת תרומות שצוטטה לעיל. (פ"א מ"ב)..
<b>או נשטה</b> – השוטה אינו מסוגל לקנא, ואולי אף אינו מבחין בצורך בכך,<b> או שהיה חבוש בבית האסורים</b> – ואינו יכול לקנא שכן אינו יודע כיצד אשתו מתנהגת, ואף אינו יכול לבטא את "קנאתו". בכל אלה בית הדין ממלא את מקומו של היחיד המנוע מלדאוג להתנהגותה הראויה של האישה, או אולי גם אינו יכול להגן על כבוד משפחתו. התוספתא מוסיפה לרשימה זו את מי שהלך למדינת הים (פ"ה ה"ו; בבלי, כז ע"א). ייתכן שזו רק הרחבה של המשנה, אך ייתכן שלפנינו מחלוקת: התוספתא מוסיפה את מי שאינו יכול לקנא שלא באונס, ואי היכולת נובעת מבחירתו. ייתכן שבמקרה כזה אין המשנה מסמיכה את בית הדין לפעול במקומו של מי שוויתר מרצונו על היכולת לקנא. התוספתא מוסיפה כנראה את הקטן,<sup class="footnote-marker">41</sup><i class="footnote">תוספתא, פ"ה ה"ו, וכן ספרי זוטא ה' כ, עמ' 235.</i> אם כי הוא נזכר רק בהמשך, בדברי רבי יוסי כפי שנוסחו בתוספתא. ברייתות אחרות מוסיפות את "אשת שעמום" הפרודה מבעלה (בבלי, כז ע"א; ספרי במדבר פיסקא כ, עמ' 24).
<b>לא להשקותה אמרו</b> – בית דין אינו משקה את האישה. הלכה זו שנויה במקבילות רבות. בתורה נאמר: "והביא האיש את אשתו אל הכהן..." (במדבר ה', טו), וכן: "או איש אשר תעבר עליו רוח קנאה וקנא את אשתו והעמיד את האשה לפני ה'..." (שם ל). שני פסוקים אלו נתפרשו כחובת הבעל להיות נוכח במעמד, על כן אם הבעל מת תהליך השקיית האישה נפסק.<sup class="footnote-marker">42</sup><i class="footnote">ראו פירושנו לפ"ג מ"ו.</i> דרשה זו, ודין זה הדורש נוכחות הבעל, חוזרים במקבילות.<sup class="footnote-marker">43</sup><i class="footnote">ירושלמי, יט ע"ד; בבלי, כז ע"א; ספרי במדבר פיסקא כ, עמ' 24; ספרי זוטא ה' טו, עמ' 234.</i> עם זאת, לא הדרשה הביאה את הדין. בתורה גם נאמר: "ועבר עליו רוח קנאה וקנא את אשתו..." (שם יד), ואף על פי כן קבעה המשנה שבית הדין רשאי (וחייב) להחליף את הבעל. אם כן, לא אחידות פרשנית הניעה את ההלכה אלא מגמת הפסיקה של חכמים. ההלכה באה להגביל את בית הדין, וטעמה יידון להלן.
<b>אלא לפוסלה מכתובתה</b> – האישה אינה שותה, אבל אינה זכאית לכתובתה. לא נאמר במפורש מה יהיה מצבה של אישה זו, אך אם נקבע שאיננה זכאית לכתובה, הווה אומר שהיא מגורשת. בפועל הבעל עדיין צריך לגרשה. מן הסתם ובדרך כלל כאשר הבעל היה בשבי לא היה כל קשר עימו, ואם היה קשר רצוף עימו הרי לא היה בית הדין 'מקנא' לה שלא מדעתו. המשמעות בפועל של ההחלטה היא בדרך כלל שלא תזכה בכתובה לאחר מות הבעל. כך בפועל אבל השאלות המעשיות אינן נידונות במשנה המשפטית. <b>רבי יוסי אומר אף להשקותה</b> – לכאורה רבי יוסי מחמיר ומעניק לבית הדין כוח רב יותר מכפי שחכמים מעניקים לבית הדין. בפועל הדבר הפוך. לפי חכמים לבית הדין זכות לגרשה ולהפקיע כתובה. לפי רבי יוסי אין לבית הדין כוח לחלוט (להעלותה לירושלים ולהשקותה)<b>. </b>רבי יוסי מקל משום שיוצא מדבריו שבזמן הזה אין בית הדין יכולים להתערב, שכן אי אפשר כלל להשקותה, ואילו לפי חכמים במקרה של היעדר הבעל רשאים בית הדין לבצע את הגירושין ואף לפסלה מכתובתה. ואם כך בהיעדר הבעל, קל וחומר אם הבעל חושד בה ורוצה לגרשה, אך אין לו הוכחה משפטית למעשה מכוער. אמנם במשנה נאמר 'אף' להשקותה, כאילו ברור שבית הדין יכול גם להפקיע כתובתה, אבל בפועל אם יש לבית הדין מנדט להעלותה לירושלים ולהשקותה, הרי שבפועל איננו יכול לפסלה מכתובתה, הרי עליה לעלות לירושלים למעמד ההשקאה. בנוסף רבי יוסי מדבר רק על כוחו של בית הדין בעבר, כאשר היה דין סוטה נוהג, ואילו מדברי חכמים משמע שבית הדין רשאי לפוסלה מכתובתה גם בזמן הזה. 
<b>כשיצא בעלה מבית האסורים ישקנה</b> – קשה לדעת אם משפט זה נאמר לדעת רבי יוסי או לדעת חכמים.
אם הוא מדברי חכמים. אזי במקרה שהבעל לא גירשה בפועל, כאשר הבעל יחזור יחליט על השקייתה, ואין הוא צריך לבצע את התהליך מהתחלה. כלומר, הקינוי של בית הדין נחשב כקינוי הבעל. לפי רבי יוסי בית דין משקים, ולפי חכמים אין להשקות אישה ללא בעלה, אך בית הדין מקנאים וכשיבוא בעלה ישקנה. המדובר במי שנחבש בבית האסורים, אך יש גם סיכוי שהשוטה יחלים, או אם הבעל קטן שהוא יגדל (תוספתא, פ"ה ה"ו). בית הדין מבצעים הליך ביניים של "קינוי", אך בפועל אין כל מעשה עד שיבוא הבעל. לכשיבוא עליו להשקות את אשתו, אך כרגע לא נעשה כל מעשה. הקושי בפירוש זה שאם כבר פסלו אותה מכתובתה, הרי שאין אפשרות שהבעל יבוא וישקה אותה, הרי היא כבר מגורשת. ואם ממתינים לבעל שיבוא, הרי שבעצם בית הדין אינם פוסלים אותה מכתובתה לפיכך צריך להידחק ולומר שלדעת חכמים האפשרות שבית הדין יפסלוה מכתובתה חלה רק אם הבעל מת ולא יוכל להגיע בעתיד ולהשקותה, והלשון יוצאת מגומגמת.
אפשרות שנייה היא שהמשפט הוא המשך של דברי רבי יוסי. בית הדין רשאים להשקותה, כלומר בית הדין מקנאים את הקינוי הראשון, וכשיצא הבעל מבית האסורים ישקה אותה. כך פירש הבבלי המביא ברייתא שבה ברור הדבר "אלו שבית דין מקנין להן לפוסלן מכתובתן, יכול אף להשקותן? ת"ל: והביא האיש את אשתו; ר' יוסי אומר: אף להשקותה, ולכשיצא בעלה מבית האסורין ישקנה". הברייתא מתנסחת בבירור, והבבלי רואה בה פירוש למשנה. ברם בהחלט אפשר שהבריתא מתנסחת בדיוק כדי להציג ניסוח אחר? אין אלו שני ניסוחים שאחד מבהיר את השני, אלא להיפך שני ניסוחים שהאחד בא לחלוק על השני.
להערכתנו, הפירוש הראשון עדיף. לפי ההסבר השני המילים "אף להשקותה" קשות, שכן בית הדין אינם מורים על השקאתה, אלא לכל היותר 'מקנאים' את הקינוי הראשון. היה צריך לומר "אף ל'קנא' אותה, ולא אף ל'השקותה'. על כל פנים לפי רבי יוסי 'אף להשקותה' משמעו (לפי פירוש זה) שלא בית הדין משקים אותה אלא הבעל לכשיבוא.
בית הדין ממלא כאן את מקום הציבור. מעורבותו אינה מפתיע. בחברה המסורתית המזרח תיכונית (הלא יהודית) הציבור מעורב עמוקות בהגנה על כבוד המשפחה. המשפחה (ובעיקר הגברים) אמורים למלא את הנורמות החברתיות הנדרשות, ולהם נשמרת הזכות לבצע ראשונים את המעשים הנתבעים כדי להגן על כבוד המשפחה. עם זאת אין הם המחליטים מהו כבוד המשפחה, ולא הם קובעים מה ייעשה להגנתו. על רקע זה ניכר השוני בחברה היהודית. חכמים מרסנים את מעורבות הציבור. הציבור אינו יכול להשקות, ובפועל ברוב המקרים גם אינו מפקיע את הכתובה, שהרי אין גירושין ללא מעורבות ישירה של הבעל. זאת ועוד. ההגנה מפני ניאוף אינה מסורה לציבור המתרגש ומתלהם, אלא לבית הדין, וגם בכך יש ריסון, שהרי בית הדין כפוף לאילו שהם דיני ראיות.<sup class="footnote-marker">44</sup><i class="footnote">כפי שהדגשנו במבוא, במאבק בניאוף וסטייה, שבו דוגלת ההלכה, יש גם את הגורם המוכר היטב מהחברה המסורתית המזרח תיכונית (לא דווקא היהודית) של הגנה על 'כבוד המשפחה'. בת כהן זונה נחשבת לכזאת ש'את אביה היא מחללת' (ויקרא כ"א ט). עם זאת בספרות ההלכתית נושא זה של 'כבוד המשפחה' איננו נזכר בהקשר של ניאוף. הדגש כולו הוא על הפן ההלכתי (שאם ניאפה אסורה לו).</i> ההלכה גם לא נותנת שום תפקיד (בנושא זה) למשפחה המורחבת. ההחלטה לקנאות היא של הבעל ובית הדין מחליף (במידת מה) את הבעל הנעדר. עם זאת יש כאן אחריות של הציבור על ההתנהלות בתוך המשפחה, כאשר הבעל נעדר.
כפי שראינו במבוא, מדיניותם של חכמים מונעת משני מרכיבים סותרים. האחד הוא הרצון להחמיר, להעניש את האישה גם ללא ראיות משפטיות, ולהשפילה, ליצור אקט של הרתעה ואימה. המניע השני הפוך, לעדן את ההגנה האלימה על כבוד המשפחה, לאפשר לאישה נתיב לזיכוי ולפיצוי מה על סבלה. גם הלכה זו מכילה את שני המניעים הללו.

Chapter 5



Mishnah 1

כל הפרק עוסק בחלקו של הבעל במעמד השקיית הסוטה. הפרק כבר אינו שייך לחטיבה הקודמת שסידרה את סדר המעשים, אלא הוא פרק הלכתי רגיל.
<b>כשם שמים בודקין אותה כך הם בודקים אותו</b> – המשנה יוצרת רושם ספרותי של שוויון בין המינים: היא נבדקת כשם שהוא נבדק. "הוא" הכוונה לבועל (בבלי, כח ע"א). במקורותינו מצויות שתי גישות ספרותיות. האחת מדגישה את השוויון, "לעשות אשה כאיש, דברי רבי עקיבא",<sup class="footnote-marker">1</sup><i class="footnote">ספרי במדבר פיסקא ז, עמ' 10. מדובר בעניין סוטה (במדבר ה', יב) אך דומה שהמשפט מועבר ממקום אחר, שהרי הפסוק אומר "איש איש כי תשטה אשתו", ואין סטייה באיש. כמו כן תוספתא, בבא קמא פ"א ה"ג; מכילתא דרבי שמעון בן יוחאי יב ג, עמ' 10; ספרא תזריע פרק י ה"ד, סז ע"ב, ועוד.</i> והאחרת את ההבדלה, "איש ולא אשה", או "איש להוציא את האשה".<sup class="footnote-marker">2</sup><i class="footnote">כגון בבלי, סנהדרין מו ע"א; ספרא מצורע פרשה ג ה"ד, עא ע"ד, ועוד. בספרי במדבר פיסקא קכד, עמ' 157, מחלוקת רבי עקיבא ור' ישמעאל, אך ספק אם ניתן לסדר את כל המקורות כמחלוקת עקבית בנושא. כך, למשל, במקור שבהערה 1 דעות הפוכות.</i> אנו מדגישים כי שתי אלו הן מגמות ספרותיות־מחשבתיות, ולא בהכרח הלכתיות. אף אחת מהסיסמאות הללו לא באה לקבוע כלל של שוויון או של דירוג, אלא להדגיש מרכיב במכלול. במקרה שלנו ברור שאין שוויון בין הבועל לאישה. ה"בועל", הוא האיש שבעטיו קינא לה הבעל, ידוע, ואף על פי כן איש אינו מעלה אותו לירושלים, איש אינו משפיל אותו ערום למחצה בפומבי ומציב אותו לשנינה ולקלון. עם זאת, מבחינת הרעיון חכמים מדגישים את השוויון. שתי מגמות אלו חוזרות במקורות רבים.
במקומו של הבעל ושל הבועל דנו במבוא.
<b>שנאמר ובאו ובאו</b> – הפועל "ובאו" מופיע שלוש פעמים (במדבר ה', כב, כד, כז), ואחד מהם מרבה את הבועל. הדרשה אינה המקור להלכה, שהרי אם כך היה צריך לחפש גורם שלישי שגם בו יבואו המים.
<b>כשם שהיא אסורה לבעל כך היא אסורה לבועל שנאמר אם ניטמאה ניטמאה דברי רבי עקיבה</b> – המילה "נטמאה" מבטאת את הרחקת האישה, והיא מופיעה שבע או שמונה פעמים בפרשה. מספר זה ניתן להידרש ולהתפרש בדרכים שונות. שלוש פעמים היא מופיעה בסיפור המעשה (במדבר ה', יג, יד [פעמיים]), פעמיים בדברי הכוהן (יט, כ), פעמיים בעונש (כז, כח) ופעם בסיכום המעשה (כט). המשנה מדגישה את הופעת המילה פעמיים, אך לא ברור לאילו מההופעות של המילה הדרשה מתייחסת, וראו להלן. <b>אמר רבי יהושע כך היה דורש זכריה בן הקצב</b> – זכריה בן הקצב היה מחכמי ירושלים וחווה את החורבן. הוא מספר על חוויותיו האישיות כשנכנסו הגויים לירושלים,<sup class="footnote-marker">3</sup><i class="footnote">משנה, כתובות פ"ב מ"ט; תוספתא, פ"ג ה"ב; מדרש תהילים, ו ח, עמ' לא.</i> עם זאת הוא שרד את המרד ומספר על התנהגותו בזמן זה. יחד עם רבי יוסי הכהן הוא מעיד על תינוקת שנשבתה באשקלון;<sup class="footnote-marker">4</sup><i class="footnote">משנה, עדיות פ"ח מ"ב; ירושלמי, כתובות פ"ב ה"ט, כו ע"ד; בבלי, כז ע"ב.</i> רבי יוסי היה מתלמידי רבן יוחנן בן זכאי (משנה, אבות פ"ב מ"ח ומקורות נוספים), אם כן הוא בן זמנו של רבי יהושע. התואר "רבי" התחדש בדור יבנה; חכמי הבית וחכמי דור יבנה הוותיקים אינם מכונים בו. אצלנו כל עדי הנוסח גורסים "זכריה" ללא התואר "רבי", חוץ מכמה ציטוטים של ראשונים. אבל במשנת כתובות בכל עדי הנוסח כתוב "רבי זכריה". סביר שהנוסח המקורי היה ללא "רבי", שכן קשה להניח שסופרים היו משמיטים תואר קבוע זה.<sup class="footnote-marker">5</sup><i class="footnote">בעל יחוסי תנאים, עמ' קעו, גורס "רבי", וכן רוב הראשונים.</i> רוב המפרשים מבינים שבכך נגמר המשפט ורבי יהושע מסכים לדרשתו של רבי עקיבא.
<b>רבי אומר שני פעמים האמורים בפרשה אם ניטמאה אחד לבעל ואחד לבועל</b> – לפי הפיסוק המוצע על ידי רוב המפרשים רבי מציע דרשה אחרת. הכפילות אינה במילים "ניטמאה" (נטמאה) אלא בצירוף "אם נטמאה" המופיע בפסוקים כז כח ("אם נטמאה" "אם לא נטמאה"), ושתי הדרשות הן דרשות של כפילות. ניתן גם לפסק את המשנה אחרת: "רבי יהושע אומר כך היה דורש רבי זכריה בן הקצב: רבי אומר שני פעמים האמורים בפרשה...", אם כן רק דרשה אחת לפנינו. רבי עקיבא דורש, ורבי יהושע מציע אותה דרשה, בניסוח שונה במקצת, בשמו של רבו.
שני הפירושים גוררים עמם קושי מסוים. לפירוש הראשון קשה השתתפותו של רבי. רבי נזכר אמנם במשנה, אך רק מעט מאוד פעמים,<sup class="footnote-marker">6</sup><i class="footnote">ראו פירושנו לעיל פ"ג מ"ו.</i> השתתפותו נדירה וכמעט בכל הפעמים שהוא נזכר בהן הדבר כרוך בשאלות נוסח. לפירוש השני קשה שרבי זכריה אינו רבו של רבי יהושע אלא חברו. מבחינה פרשנית יש עדיפות לפירוש השני, ובכך הדרשה באה על תיקונה. כל זאת בניגוד לדרך שבה הוסברה הדרשה בתלמודים (להלן).
בתלמוד הירושלמי שנינו: "אנן תנינן 'באו' '[ו]<sup class="footnote-marker">7</sup><i class="footnote">האות וי"ו בספק.</i>באו'. אית תניי תני 'ובאו' 'ובאו'. מאן דמר 'באו' 'באו' רבי עקיבה, ומאן דמר 'ובאו' 'ובאו' רבי ישמעאל" (כ ע"א). באותה דרך התלמוד מסביר את הדרשה השנייה. רבי עקיבא גורס בתורה "נטמאה" "נטמאה" ורבי ישמעאל "ונטמאה" "ונטמאה". הביטוי "אית תניי תני" הוא עדות לחילוף נוסח במשנה. סוגיית הבבלי קרובה בתוכנה אך מובנת יותר, וגם היא מעידה על חילופי נוסח בלשון התורה:
איבעיא להו: "באו" ו"באו" קאמר, או "ובאו" "ובאו" קאמר? תא שמע: כשם שאסורה לבעל כך אסורה לבועל, שנאמר: נטמאה ונטמאה. ועדיין תיבעי: "נטמאה" "נטמאה" קאמר, או "נטמאה" "ונטמאה" קאמר? תא שמע: מדקתני סיפא, רבי אומר: שני פעמים האמורין בפרשה ונטמאה ונטמאה – אחד לבעל ואחד לבועל, מכלל דרבי עקיבא ווי קדריש (כח ע"א).
אם כן, לפנינו שתיים או שלוש הצעות ללשון המקרא.
הדרשה במשנתנו אינה ברורה, שכן רבו חילופי הנוסח במשנה עצמה.<sup class="footnote-marker">8</sup><i class="footnote">ראו דיונו של אפשטיין, מבוא, עמ' 83-81.</i> לפי נוסח הדפוס בתלמוד הבבלי היו לפניו נוסחאות שתיים ושלוש, והבבלי מעדיף את נוסחה שלוש. אבל לפי דפוס ונציה (<b>ו</b>) התחבט הבבלי בין נוסחה אחת לנוסחה שלוש. מכל מקום, לפי הבבלי נוסחה שלוש היא שיטת רבי עקיבא הדורש מריבוי האות וי"ו, ולפי רבי הדרשה בנויה על כפילות המילה. פירוש הבבלי מבוסס על ההנחה שדרשתו של רבי שונה מזו של רבי עקיבא. קשה יותר לפרש את נוסח הירושלמי. הירושלמי מכיר מחלוקת בין רבי עקיבא ורבי ישמעאל. רבי עקיבא נזכר במשנתנו, אבל היכן נזכר רבי ישמעאל? אפשטיין הניח שהכוונה לא לרבי עקיבא שבמשנתנו אלא למחלוקת עקרונית בדרכי הדרשה. רבי עקיבא דורש כפולות (נוסחה אחת בטבלה), ורבי ישמעאל דורש וי"ווים (נוסחה שתיים או שלוש). הקושי בפירוש זה לדעתו של אפשטיין הוא שגם רבי ישמעאל דורש לעתים כפולות, יתר על כן, גם רבי עקיבא וגם רבי ישמעאל דורשים וא"ווים.
התחבטותו של אפשטיין נובעת מכך שהוא מקבל כפשוטה את הנחת הירושלמי שלחכמים מדיניות מדרש אחידה. להערכתנו אין לחפש מדיניות אחידה וקבועה. לכל אחד מהחכמים העדפות והדגשים, אך שניהם מקבלים את שתי שיטות הדרשה. העמדת הירושלמי כאילו דרשת רבי היא ב"שיטת" רבי ישמעאל אינה אלא העמדה ספרותית.
כל ההתחבטות הייתה נפתרת אילו גרסנו במשנה במקום "רבי" "רבי ישמעאל", אלא שלגרסה זאת אין עדות.
כאמור, ייתכן שבמשנה רק דרשה אחת בסגנונות שונים, אבל התלמודים הבינו שלפנינו מחלוקת דורשין.

Mishnah 2

המשנה הבאה קשורה לקודמת בקשר אסוציאטיבי, רבי עקיבא ורבי יהושע הדנים בעניין טומאה. לשם כך הביא עורך המשנה קובץ משנה קדומה הערוך בסגנון מיוחד, וכל החוליות בשרשרת פותחות במילים "בו ביום דרש". קובץ המשניות "בו ביום דרש" הוא יצירה ערוכה. בקובץ סדרת דרשות, שתיים בהלכה ושתיים באגדה. הדרשה האגדית הראשונה מתקשרת לשאלה הלכתית, והשנייה עוסקת בשאלה תאולוגית עקרונית. במשנה הראשונה (ב) ובמשנה האחרונה (ה) חוזר הפתגם "מי יגלה עפר מעיניך רבן יוחנן בן זכאי", וברור שהקובץ עבר עריכה חיצונית מסודרת.
<b>בו ביום</b> – המונח "בו ביום דרש" מופיע רק בקובץ שבפרקנו, ברם הוא קרוב למונח אחר, "בו ביום אמרו". מונח זה מופיע במקורות רבים ומתפרש בתלמוד הבבלי:
תנא: עדיות בו ביום נשנית, וכל היכא דאמרינן בו ביום – ההוא יומא הוה. ולא היתה הלכה שהיתה תלויה בבית המדרש שלא פירשוה. ואף רבן גמליאל לא מנע עצמו מבית המדרש אפילו שעה אחת, דתנן: בו ביום בא יהודה גר עמוני לפניהם בבית המדרש, אמר להם: מה אני לבא בקהל? אמר לו רבן גמליאל: אסור אתה לבא בקהל; אמר לו רבי יהושע: מותר אתה לבא בקהל (ברכות כח ע"א).
המדובר ביום שהדיחו בו את רבן גמליאל מנשיאותו משום שרדה בחכמים בכלל, וברבי יהושע בפרט. המעשה מופיע רק בתלמודים (ירושלמי, ברכות פ"ד ה"א, ז ע"ד; תענית פ"ד ה"א, סז ע"ד; בבלי, שם). היו חוקרים שסברו שהעובדה שהמעשה אינו מופיע בספרות התנאית מצביעה על עיבוד מאוחר.<sup class="footnote-marker">9</sup><i class="footnote">שפירא, הדחת רבן גמליאל.</i> להערכתנו גם אם הסיפור עוצב בספרות האמוראית הוא מעיד על אירוע אמִתי שהתחולל בדור יבנה. לא כאן המקום לדון במעשה במפורט, אך מקצת מהשיקולים יועלו להלן.
הבבלי מעיד שלאחר שהודח רבן גמליאל המשיכו הדיונים בבית המדרש, ובהזדמנות זו הגיעו לסדרת הכרעות. הטענה היא שכל מסכת עדיות נשנתה בהזדמנות זו, וכל מקום שמופיע בו הביטוי "בו ביום" הוא מרמז לאותו יום. בירושלמי אין טענה זו מופיעה. מינוח אחר הוא "ביום שהושיבו רבי אלעזר בן עזריה" (כגון זבחים פ"א מ"ג<sup class="footnote-marker">10</sup><i class="footnote">ראו עוד תוספתא, פ"ז ה"ט; אבות דרבי נתן, נו"א פי"ח, עמ' 67; מסכת סופרים פי"ח ה"ח, עמ' 320 (ראו להלן); בבלי, חגיגה ג ע"א; ירושלמי, למשנתנו יט ע"א; שמות רבה פרשה יד ד.</i>), והירושלמי שהבאנו מעיד כי יום זה הוא אותו יום שבו הודח רבן גמליאל ומונה רבי אלעזר בן עזריה.
אין ספק שלא כל מסכת עדיות נשנתה "בו ביום", שהרי במסכת נושאים כה רבים שוודאי לא הסתיימו ביום דיונים אחד. יתר על כן, במסכת זו נזכרים גם חכמים מאוחרים יותר.<sup class="footnote-marker">11</sup><i class="footnote">עדיות פ"ח מ"ז; פ"א מ"ב; פ"ה מ"ב; פ"ח מ"ג.</i> יש להבין, אפוא, שעיקר המסכת נשנה באותו יום, או שהייתה משנה קדומה בשם "עדיות" והמשנה שבידינו היא עיבוד מאוחר שלה. כך גם יש להבין את העדות שכל "בו ביום" הוא אותו יום. לעתים אכן הכוונה לאותו יום מיוחד, אך לעתים הכוונה ליום אחר. אכן, בפרק השלישי שבמשנת ידים נמצא קובץ אחר של הלכות "בו ביום" שהמשותף להן הוא ויכוח חי ותוסס בבית המדרש בנושאים שונים. קובץ זה עשוי לשקף סדרת דיונים באותו יום. במשנה א נזכר רק רבי עקיבא; במשנה ב רבי אליעזר ורבי שמעון בן עזאי; במשנה ג רבי טרפון, רבי ישמעאל, רבי יהושע ורבי אליעזר. רבי אליעזר נזכר כאדם חי, אך אינו מתגורר ביבנה. ומצטייר כחכם ותיק שהכול מכבדים את דעתו. במשנה ד נחלקים רבן גמליאל ורבי יהושע.
רבי אליעזר נעדר מתיאור מעשה ההדחה של רבן גמליאל. כפשוטם של דברים הוא כבר היה מבוגר ולא השתתף בחיים הפעילים בבית המדרש.<sup class="footnote-marker">12</sup><i class="footnote">לפי כמה מסורות נודה רבי אליעזר ואחר הושב, או שמת בנידויו. אם מת בנידויו אזי ברור למה נעדר מבית המדרש. מכל מקום משנת ידים (פ"ג מ"ד) מוכיחה כי לא היה בנידוי אך לא השתתף בבית המדרש, אם כי דעתו נשמעה מרחוק.</i> לעומת זאת במשנה ג בולט רבן גמליאל בהיעדרו. ממשנה ד הבבלי מסיק שרבן גמליאל לא הדיר רגליו מבית המדרש, אבל כאמור במשניות האחרות הוא נעדר, והדבר בולט במשנה ג שבה משתתפים ארבעה חכמים. על כן סביר יותר שלא כל המשניות נשנו באותו יום, אם כי כולן נשנו בתקופה קצרה של דיונים, בחלקם השתתף רבן גמליאל ומחלק מהם נעדר. מסקנה זו תתחזק בעקבות בירורה של משנה ה להלן.
קובץ נוסף ושונה של משניות קדומות הנפתחות במילים "בו ביום" מכיל הלכות המיוחסות למעמד היסטורי אחר. המדובר בהתכנסות בירושלים ערב המרד הגדול שבה גברו בית שמאי על בית הלל:
אלו מן ההלכות שאמרו בעליית חנניה בן חזקיהו בן גרון כשעלו לבקרו, נמנו ורבו בית שמיי על בית הלל. שמונה עשרה דבר גזרו <b>בו ביום</b>, והיה אותו היום קשה להם לישראל כיום שנעשה בו העגל. רבי אליעזר אומר <b>בו ביום</b> גדשו סאה, רבי יהושע אומר <b>בו ביום</b> מחקו סאה, שכל זמן שהמדה מלאה ואדם נותן לתוכה לסוף מוציאה ממה שבתוכה. <b>בו ביום</b> אמרו כל המטלטלין מביאין את הטומאה בעובי המרדע, ונמנו ורבו בית שמיי על בית הלל. <b>בו ביום</b> אמרו השוכח כלים בערב שבת עם חשיכה תחת הצנור, ונמנו ורבו בית שמיי על בית הלל (תוספתא, שבת פ"א הט"ז-הי"ט).
לא נעסוק בהלכות אלו, וברור שכאן המונח "בו ביום" מציין אירוע מוגדר אחר.<sup class="footnote-marker">13</sup><i class="footnote">לדיון בו ראו פירושנו לשבת פ"א מ"ד.</i> גם הבבלי הכיר ברייתא ובה עדות על ההכרעות שנעשו "בו ביום" ההוא (פסחים יט ע"א).
נמצאנו למדים ש"בו ביום" עשוי להעיד על דרשות ביום מינויו של רבי אלעזר בן עזריה, אך אין זה כלל שלם ולא כל "בו ביום" מתייחס ליום זה. מכל מקום, המדובר בהלכות ודרשות שנאמרו באירוע מיוחד ומוגדר בדור יבנה. אם אכן כל הדרשות הללו נאמרו ביום אחד, הרי שהיה זה מעמד מיוחד. לא לימוד רגיל בנושא כלשהו, אלא הזדמנות חגיגית לדרשות מיוחדות, מעין "דברי תורה" הנאמרים כפרפרת לאירוע חגיגי.
<b>דרש רבי עקיבה וכלי חרס אשר יפול מהם אל תוכו כל אשר בתוכו יטמא –</b> ויקרא י"א לג,<b> אינו אומר טמא אלא </b>[<b>יטמא</b>] – נוסף בידי המעתיק הראשון בשוליים,<b> לטמא את האחירים</b> – מה שנופל אל הכלי לא זו בלבד שהוא טמא אלא שאם משהו אחר נוגע בו הוא מטמא אותו,<b> וללמד על כיכר השיני שיטמא את השלישי</b> – הכיכר היא דוגמה לשני, ובתוספתא ניתנת דוגמה גם ל"ראשון לטומאה", והוא התנור (פ"ה הי"ג; ספרא, שמיני פרשה ז הי"ב, נד ע"ב). אם כן, הדוגמה היא שרץ שנפל לתנור. התנור ראשון לטומאה, הכיכר שני לטומאה, מי שנגע בכיכר הוא שלישי לטומאה. כל זאת בניגוד לאדם, שאם נגע המת באדם הוא טמא שבעה, אבל כלי או אדם שנגע באדם הטמא טמא רק טומאת ערב (משנה, אהלות פ"ב מב-מ"ג). על מנת לבאר זאת יש להקדים מבוא קצר להלכות טומאה. בהלכות טומאה יש חשיבות מרובה לחומר הנטמא והמטמא. הפרשנות המסורתית פירשה שהמדובר בטומאת אוכלין.<sup class="footnote-marker">14</sup><i class="footnote">ראו, למשל, הקדמת הרמב"ם לסדר טהרות פכ"ג וראשונים נוספים.</i> הדרשה עצמה אינה מדגישה במפורש שמדובר בטומאת אוכלין, אך סביר שלכך הכוונה, אחרת תיווצר מחלוקת בין משניות. לדעתנו אין ליצור מחלוקת בין משניות אלא אם כן יש במקורות ראיה לכך.
משנת כלים פ"א מחלקת את הטומאות לשתים עשרה דרגות,<sup class="footnote-marker">15</sup><i class="footnote">אחד עשר או שנים עשר אבות טומאות מנויים במשנה כלים פ"א מ"א, ועוד ולד הטומאה. ראו הקדמת הרמב"ם לסדר טהרות, כפי שעיבדה בעל מלאכת שלמה. הסבר שיטתי וברור בהקדמת בעל תוספות יום טוב לסדר טהרות. הוא מזכיר כתב יד של פירוש מהר"ם מרוטנבורג למשנת טהרות. סיכום מסודר של ההלכות מצוי בחיבור "יבקש דעת", שהוא מעין הקדמה לסדר טהרות של בעל תפארת ישראל.</i> אבל בפועל הבחינו חכמים בשלוש דרגות טומאה עיקריות: הטומאה, אב הטומאה וולד הטומאה. <b>אבי אבות הטומאה</b> הוא המת עצמו או חלקים ממנו – אלו טמאים מגופם ומטמאים גם ב"טומאת אוהל" (אם שהה אדם עם המת תחת כיסוי גג הוא נטמא). הטומאה עצמה מכונה בספרות הראשונים גם "אבי אבות הטומאה" (רש"י לשבת סו ע"א; פסחים יד ע"ב ועוד). <b>אב הטומאה</b> הוא מי או מה שנגע בטומאה, או השרץ והנבלה שהם טמאים בגופם. חפץ או אדם שנגע באב הטומאה הוא <b>ולד הטומאה</b>, ומי שנגע בוולד הטומאה טמא טומאה קלה בלבד (להלן). רביעי לטומאה אינו טמא כלל, אך בכל זאת נקבע לגבי טומאת אוכלין שהוא מטמא משקים: "מטמא חברו וחברו חברו אפילו הן מאה" (תוספתא, טבול יום פ"א ה"ג, עמ' 684). את הטומאה עצמה אי אפשר לטהר, שכן טומאתה מגופה. אב הטומאה מחייב שבעה ימי טהרה, הזאה בימים השלישי והשביעי וטבילה בשביעי.<sup class="footnote-marker">16</sup><i class="footnote">היו דעות שיש לטבול גם בימים נוספים, אך אלו נדחו מההלכה הרווחת במקורותינו, ועסקנו בכך בפירושנו לברכות פ"ב מ"ו.</i> ולד הטומאה טמא יום אחד וחייב טבילה בערב ("הערב שמש"). מי שנגע בוולד הטומאה חייב בטבילה ואינו צריך לחכות עד הערב. במקביל נעשה שימוש במערכת מונחים מקבילה: "ראשון לטומאה" שהוא מקביל לאב הטומאה, ושני לטומאה שהוא מקביל ל"ולד הטומאה". מונחים אלו משמשים במשנת אהלות (פ"א), במשנת כלים (פ"א) ועוד.
<b>הטומאות העיקריות</b>
ההלכה ששני לטומאה מטמא את השלישי ידועה ומוכרת, ונראה שקדמה בהרבה לדברי רבי עקיבא, כפי שיוכח מהמשך המשנה.
התלמודים מעלים את השאלה האם לדעת רבי עקיבא שני מטמא שלישי לתרומה או גם לחולין.<sup class="footnote-marker">17</sup><i class="footnote">ירושלמי, כ ע"א; בבלי, כט ע"א; בחולין לג ע"ב מהלך הדיון דומה, אך בכל אחד מהתלמודים מובאים גם מקורות שאין בחבריו. הירושלמי מייחס את ההגדרות כבר לחגי הנביא. דוגמאות לשני מטמא פזורות במקורות התנאיים. ראו, למשל, כלים פ"ח מ"ה.</i> במשנה השאלה אינה עולה, ולהלן ננסה לברר מה עמדת המשנה כפשוטה בנושא. לכאורה, לפי שיטת התלמודים עצמם הייתה שאלת הפרשנות לדברי רבי עקיבא צריכה להיות פשוטה, שכן במשנת טהרות נקבע בפשטות שבחולין שני אינו מטמא שלישי, ובתרומה שני מטמא שלישי: "הראשון והשני שבתרומה טמאים ומטמאים, השלישי פסול"<sup class="footnote-marker">18</sup><i class="footnote">כך בכתב יד פרמא, המשובח שבכתבי היד לטהרות, וכן בכתב יד קופמן ובכל עדי הנוסח הטובים, כולל דפוס ראשון. בדפוס וילנא: "פוסל ולא מטמא", והוא לדעתנו טעות סופר, כפי שנפרש במקומו בטהרות. אבל ראו להלן.</i> (פ"ב מ"ד), בניגוד לחולין ששם השני "פסול<sup class="footnote-marker">19</sup><i class="footnote">גם כאן חילוף נוסח, כמו בהערה הקודמת.</i> ולא מטמא" (שם מ"ג). "פסול" משמע שאסור לאכלו, אבל אינו מטמא את האחר. על כן פשוט היה לתלמודים להעמיד את רבי עקיבא בתרומה וכדעת הכול.<sup class="footnote-marker">20</sup><i class="footnote">במקבילה במשנת טהרות (שם מ"ו) יש הבחנה נוספת בין אוכלים למשקים. כל מה שאמרנו לעיל הוא באוכלים, אבל במשקים גם שני מטמא שלישי. אם כן, פשוט היה להעמיד את רבי עקיבא במשקים ובכל מקרה, ברם מלשון משנתנו, "ככר", ברור שאין מדובר במשקים, ולכן הצעה זו אינה עולה בתלמודים.</i> במשנה ז בטהרות שם מובאים דברי רבי אליעזר, וכפי שנפרשם במקומם אין הוא חולק על המשניות הקודמות אלא רק מציע ניסוח כוללני יותר. מכל מקום, ההלכה ששני אינו מטמא שלישי בחולין עולה ממשניות נוספות שנסתמו כדעה זו, כגון "אוכל מעשר שהוכשר במשקה ונגע בו טבול יום<sup class="footnote-marker">21</sup><i class="footnote">טבול יום הוא שני לטומאה שטובל בערב ובכך נטהר.</i> או ידים מסואבות, מפרישין ממנו תרומת מעשר בטהרה מפני שהוא שלישי והשלישי טהור לחולין" (טבול יום פ"ד מ"א, והשוו שם מ"ב-מ"ג). כן משמע ממשנת פרה: "כל הטעון ביאת מים מדברי סופרים... ופוסל את התרומה ומתר בחולין ובמעשר"<sup class="footnote-marker">22</sup><i class="footnote">במשנה נשמע הד לדעה שמעשר ראשון יש בו מעלה מיוחדת, מעין מצב ביניים בין תרומה לחולין, ועל כך ראו במבוא למסכת מעשר.</i> (פי"א מ"ה).<sup class="footnote-marker">23</sup><i class="footnote">ראו עוד משנה, מעשר שני פ"ג ה"ח, ואת פירושנו לה, שגם שם מדובר בוולד הטומאה (שני) המטמא את המעשר השני.</i>
<b>העברת טומאה (לפי משנה, טהרות פ"ב מ"ד-מ"ה ומקורות נוספים)</b>
אם כן, לפי שיטת הלימוד האמוראית טבעי היה לפרש שרבי עקיבא מדבר על תרומה,<sup class="footnote-marker">24</sup><i class="footnote">אם אכן המשנה (רבי עקיבא) עוסקת רק בתרומה, אזי היא נמנית עם "המשניות הכוהניות", כלומר אלו המתמקדות בבעיות המעניינות את הכוהנים ולא את כלל ישראל. ראו פירושנו לברכות פ"א מ"א.</i> וכדעת הכול, וקשה מדוע עולה האפשרות שהוא חולק וסבור שכיכר שני מטמא שלישי גם בחולין.
הירושלמי מעלה מחלוקת נוספת: האם ההיתר של שלישי בחולין (רביעי בתרומה) הוא לכתחילה, כלומר שמותר לערב את השלישי (של חולין) בתרומה, או שאם עשה כן, בדיעבד אין האוכל פסול. ושוב, ניסוח המשנה בטהרות הוא ניסוח של "לכתחילה": "השלישי נאכל בנזיד הדמע" (פ"ב מ"ג, כך לפי כתב יד קופמן), וקשה להבין למה מתעוררת המחלוקת התלמודית. יתר על כן, גם משנת טבול יום מדברת על מצב של לכתחילה: "אוכל מעשר שהוכשר במשקה ונגע בו טבול יום או ידים מסואבות, מפרישין ממנו תרומת מעשר בטהרה מפני שהוא שלישי והשלישי טהור לחולין" (טבול יום פ"ד מ"א).<sup class="footnote-marker">25</sup><i class="footnote">אם מפרישים את התרומה בטהרה ודאי שהדבר הוא לכתחילה, שהרי אחרת פשוט יותר היה ליטול ידיים או לטבול ואז להרים את התרומה.</i> הירושלמי שכבר הזכרנו (למשנתנו) מדגיש שמדובר בשתי הלכות מיוחדות הנובעות ממעמדם המסופק של טבול יום ושל נטילת ידיים. הסבר זה בא כדי לתרץ סתירה לכאורה בין הפרשנות שדברי רבי עקיבא נאמרו רק לתרומה לבין משנת טבול יום, אך שוב אין הוא פשט המשנה. מהמשנה ניתן ללמוד שקיים כלל כללי, "השלישי טהור לחולין", והוא חל גם על המקרים שבמשנה (טבול יום ונטילת ידיים), ורק בדוחק אפשר להסבירו שחל מלכתחילה רק על מקרים מיוחדים אלו.
אם כן, מהמקורות התנאיים עצמם אין עדיין מקור לכך שהכלל ש"שני עושה שלישי" (שני מטמא ושלישי פסול) חל על חולין. מה גרם, אפוא, לתלמודים להציע אפשרות זו כפרשנות אפשרית לדברי רבי עקיבא?
אין זאת אלא שהתלמודים זכרו שהייתה פעם עמדה כזאת, ורק ההלכה התנאית המאוחרת הדירה אותה אל מחוץ למערכת ההלכתית. ואכן, דברי רבי עקיבא נאמרים בלשון כללית ואינם מדגישים שמדובר בתרומה בלבד. יתר על כן, הדברים שמייחס רבי יהושע לרבן יוחנן בן זכאי הם שעתיד הדור הבא לטהר את הכיכר השלישי (להלן). אפשר לפרש את דברי רבן יוחנן בן זכאי כחשש שהתבטל, אך סביר יותר שהם מבטאים תחזית שהתרחשה,<sup class="footnote-marker">26</sup><i class="footnote">תחזית שרבי יהושע העריך, ואילו עורך המשנה כבר הכיר כמציאות.</i> שאכן הדור הבא עתיד לטהר כיכר שלישי (של חולין), ורבי עקיבא ורבן יוחנן בן זכאי עצמו סברו שכיכר שלישי של חולין טמא. הדרשה לא סייעה, אפוא, להלכה, ולפי הבבלי אפילו רבי יהושע עצמו לא קיבל את ההלכה אלא חלק עליה למרות הדרשה ששיבח.
בפירושנו לטהרות נתחבט, אם משנה ב (בטהרות פ"ב) חולקת על ההלכה התקנית והפסוקה, ומציגה מחלוקת בשאלה: האם שני מטמא שלישי (בחולין), או שמא אין היא חולקת על ההלכה המקובלת אלא שמבחינה בין תערובת (שבה שני אינו עושה שלישי בחולין) לבין אכילת האוכל הטמא עצמו, שבו יש מחלוקת האם שני מטמא שלישי (בחולין). כך או כך, אנו רואים שאכן יש דעה שלפיה ההלכה המקובלת (ששני איננו מטמא שלישי) שנויה במחלוקת. רמז זה הכירו התלמודים (חלק מהאמוראים), ולכן הציעו אפשרות שרבי עקיבא חולק על מה שלימים יתגבש כהלכה הקבועה ששני אינו מטמא (בחולין).
זאת ועוד. עמדה זו, ששני מטמא שלישי, מופיעה גם לעניין נטילת ידיים, ובכלל, אם ידיים מסואבות הן שני לטומאה (לכל היותר – שהרי נגעו בטומאה כלשהי) הן מטמאות רק אם שני מטמא.<sup class="footnote-marker">27</sup><i class="footnote">מחלוקת משניות היא אם דין נטילת ידיים הוא בתרומה בלבד או גם בחולין, ונעסוק בכך במבוא למסכת ידים.</i> אכן, נושא זה שנוי במשנה קשה בהלכות נטילת ידיים (ידיים פ"ג מ"א-מ"ב), וחכמים שם מתבטאים "אין שני עושה שני", ורבי יהושע חולק וטוען ששני מטמא את השלישי להיות כשני, כלומר שני מטמא שלישי בחולין. המסורת ההלכתית שם קשה ונדון בה במקומה, אך יש בכך רמז לדעה הלכתית שונה, הקשורה לרבי יהושע, ששני מטמא שלישי בכל מקרה (גם בחולין).
ההלכה עצמה (ששני אינו מטמא שלישי) הייתה מוכרת. אנו שומעים שרבן יוחנן בן זכאי הכירה. אך הוא לא חידשה, שכן הלכה מעינה שנויה כבר בפי בית הלל ובית שמאי (מעשר שני פ"ג מ"ח; תוספתא, פ"ב הט"ז). שני הבתים יודעים שמעשר שני שנטמא בוולד הטומאה טמא, אם כי שם לא נקבע שוולד הטומאה הוא אוכל בעצמו, וגם שם אין הדגשה שזו טומאת אוכלין, אך בפועל מדובר במזון מעשר שני שהוא כעין תרומה. אם כן, נראה שבעצם הם סברו שבתרומה (מעשר שני) שני מטמא שלישי. עם כל זאת, מעמדה של ההלכה לא היה איתן.
<b>לסיכום</b>: ההלכה הקדומה הכירה מחלוקת אם שני מטמא (בחולין). ההלכה המאוחרת קבעה ששני אינו מטמא שלישי, אך נותרו שני חריגים ששניהם שנויים במחלוקת: (1) האחד הוא דין האוכל בידיים מסואבות (ללא נטילת ידיים) בחולין, והשני הוא דין האוכל עצמו. הווה אומר, היו שסברו (2א) שהדין ששני אינו עושה שלישי (בחולין) הוא רק בתערובת, אבל כיכר שני שנגע בכיכר שלישי טימאו, והיו שסברו (2ב) שהדין חל בכל המקרים ותמיד שני אינו מטמא שלישי. רבי עקיבא תמך בעמדה הקדומה של רבן יוחנן בן זכאי ששני תמיד מטמא שלישי, או שתמך רק בעמדה 2א. לפי פשוטם של דברים הוא תמך בעמדה הראשונה הקדומה, זו שנדחתה מהמסורת ההלכתית המאוחרת. בהלכה המאוחרת התגבשו כללים מדויקים ששני אינו מטמא שלישי בחולין, אבל פוסל שלישי בתרומה, אבל נטילת ידיים נותרה כחריג. התפתחות זו היא עדות לתהליך של התגבשות ההלכה מלמטה,<sup class="footnote-marker">28</sup><i class="footnote">תהליך זה הצענו, במבוא לפירוש המשניות, כתהליך המרכזי בעיצוב ההלכה, אם כי לא כתהליך היחידי.</i> בתחילה ללא כללים ומימי רבי יהושע בניסוח של כללים מפורטים ומופשטים.
<b>אמר רבי יהושע</b> – רבי יהושע הוא מורו של רבי עקיבא ונהנה עד מאוד מחריפותה של הדרשה, <b>מי יגלה עפר מעיניך רבן יוחנן בן זכאי</b> – ביטוי זה מופיע גם להלן במ"ה. המשפט כולו הוא פתגם החוזר במקורות אמוראיים,<sup class="footnote-marker">29</sup><i class="footnote">בראשית רבה פרשה כא ז, עמ' 202; ויקרא רבה פרשה כה ב, עמ' תקעב.</i> אלא שאין לדעת אם זה פתגם עממי או שמא הושפע ניסוחו כבר ממשנתנו,<b> שהייתה אומר עתיד דור אחר לטהר את הכיכר השלישי שאין לו מן התורה</b> – ההלכה עצמה הייתה מוכרת; אנו שומעים שרבן יוחנן בן זכאי הכירה. אך הוא לא חידשה, שכן הלכה מעינה שנויה כבר בפי בית הלל ובית שמאי (מעשר שני פ"ג מ"ח; תוספתא, פ"ב הט"ז). שני הבתים יודעים שמעשר שני שנטמא בוולד הטומאה טמא, אם כי שם לא נקבע שוולד הטומאה הוא אוכל בעצמו, וגם שם אין הדגשה שזו טומאת אוכלין, אך בפועל מדובר במזון שהוא כעין תרומה. לעיל ראינו שבפרטי ההלכה נחלקים ראשוני דור יבנה (רבי אליעזר ורבי יהושע). אבל עם כל זאת לא היה מעמדה של ההלכה איתן. דבריו של רבי יהושע בן חנניה מאירים את שאלת היחס שבין ההלכה למדרש. השאלה העקרונית נידונה קצרות במבוא הכללי לפירוש המשניות, כסיכום למחקר ענף בנושא, ונשוב אליה בסיומה של המשנה. <b>והרי עקיבה תלמידך</b> – רבי עקיבא לא למד אצל רבן יוחנן בן זכאי אלא אצל רבי יהושע ורבי אליעזר תלמידי רבן יוחנן בן זכאי, והוא מכונה "תלמידו" של רבן יוחנן בן זכאי על דרך ההשאלה וההעברה. <b>הביא לי</b> – בכל יתר עדי הנוסח "לו", "לדין" או "לנו",<b> מקרא מן התורה שהוא טמא שנאמר וכל אשר בתוכו יטמא.</b>
מעתה עלינו לברר את תפקידה של הדרשה בעיצוב ההלכה. באופן כללי מדרש ההלכה הוא "אחיה" של המשנה; ההבדל בין מדרשי ההלכה והמשנה הוא בשיטת הלימוד והכתיבה. המשנה כתובה כסדרת פסקי הלכה או דעות של חכמים שונים (מחלוקות) שהם פסקי ההלכה שכל תנא פסק לעצמו, והנימוק המשפטי או המדרשי אינו מופיע בדרך כלל במשנה עצמה. לעומת זאת מדרשי ההלכה הם לימוד ההלכה מהפסוק, או ליתר דיוק לימוד הפסוק לאור ההלכה. משנת סוטה חריגה בכך שיש בה הרבה מדרשי הלכה, ואף הרחבות של הדיון ההלכתי לעבר נושאים מדרשיים־אגדיים מובהקים. כזו היא משנתנו, והמשניות הבאות העוסקות במדרש אגדה. רוב מדרשי ההלכה שבידינו היום הם קובצי ברייתות שנערכו בעקבות המשנה, והם תלויים בה במידה רבה. אין בכך כדי לקבוע האם ההלכה נלמדה ממדרש הלכה או לא. כל שאמרנו התייחס לעריכה הספרותית של החיבור שבידינו. הוויכוח על מקומו של המדרש בגיבוש ההלכה ויצירתה הוא רחב, ולא באנו אלא להציע את דרכנו. ניכר שיש הבדל ביחס למקומו של המדרש, ולחופש המדרשי, אצל תנאים לעומת אמוראים, והפרשנים המסורתיים ברובם ייחסו למדרש תפקיד משמעותי יותר מאשר זה המוצג כאן. הוויכוח בנושא רחוק מלהיות מוכרע, ולא באנו אלא להציג את דרכנו.
במהלך פירושנו אימצנו את הדעה שבדרך כלל אין הדרשה מקור להלכה אלא פירוש המסמיך את ההלכה לכתוב (בבחינת "אסמכתא" בעלמא), או מקור השראה בלבד. עם זאת, ודאי שהלכות רבות נלמדו מהכתובים. אין כיום ספק שאכן שתי צורות הלימוד הללו היו מוכרות, ובידינו דרשות משני הסוגים. המחלוקת במחקר ובספרות הפרשנית היא רק איזה אחוז מהדרשות הן "אסמכתא" ואיזה אחוז הן דרשות ששימשו מקור להלכה. לא כאן המקום לבירור שאלה עקרונית זו, ונסתפק כאן בשני מקורות המתארים כיצד ראו חכמים את תפקידם של מדרשי ההלכה. מצד אחד הלומד מתרשם שהמדרש ההלכתי חשוב היה לחכמים והיה לו תפקיד בעיצוב ההלכה עצמה,<sup class="footnote-marker">30</sup><i class="footnote">בספרות המחקר מתנהל ויכוח ער בשאלה זו של משמעות הדרשות. ראו אלבק, מבוא, עמ' 41; לוין, הלכות ודרשות.</i> ומצד שני חכמים מתארים אחרת את תפקידם של מדרשי הכתובים ביצירת ההלכה: "אמר רבי בון בר חייה כל מדרש שאת דורש ושובר מדרש ראשון אין זה מדרש" (ירושלמי, שביעית פ"ח ה"א, לז ע"ד). ברוח זו מאשר רבי אליעזר לתלמידו: "אמר לו רבי יהודה בן בתירא אלמד בו? אמר לו אם לקיים דברי חכמים, הין... אמר לו חכם גדול אתה שקיימת דברי חכמים" (משנה, נגעים פ"ט מ"ג; פי"א מ"ז, ומקבילות).<sup class="footnote-marker">31</sup><i class="footnote">מקור המשפט במשנה בנגעים פ"ט מ"ג ומשם הועבר לנגעים פי"א מ"ז, וראו פירושנו למשנה האחרונה בנגעים.</i> רבי יהודה רוצה להציע מדרש הלכה והרב מוכן לשמוע דרשה, ובלבד שתתאים להלכה. חכמת הדרש היא אישור הידוע. אם כן, המדרש הוא משני להלכה שנקבעה ללא קשר אליו.
במבוא הכללי לפירוש המשניות הראינו שמרבית ההלכות שבידינו לא רק שלא נלמדו מהכתובים, אלא שאין להן דרשות אפילו בדיעבד. בראייה כוללת יסודה של ההלכה בדברי המקרא ובציוויים שבמקרא. הלכות השבת יסודן במקראות המזכירים את קדושת השבת והציוויים "זכור את יום השבת לקדשו" והאיסור "לא תעשה מלאכה", הלכות ברכות ותפילה יסודן בדברי התורה והנביאים על ההכרה בה' כבורא העולם ומנהיגו, ובהכרה בה' כאל רחום וחנון הנענה לאדם ולתחנוניו. אולם כל ההלכות המרובות של הברכות והתפילות, כיצד ומתי יש לברך, אילו ברכות יש לברך וכמה ברכות יש לומר בברכת המזון, מתי יש לברך ברכה אחת ומתי שלוש או ארבע ברכות ומתי וכיצד מזמנים לברכת המזון, ברובן אינן נלמדות ממדרש ההלכה של המקראות, לא בדרכי הדרש ולא כאסמכתאות בעלמא ולא כ"זכר לדבר", ובמיוחד מוברר הדבר בהלכות שבת המרובות במשנת שבת ובקובצי ההלכה האחרים. רובן הגדול של הברכות על כל פרטיהן ופרטי פרטיהן אינו נלמד לא במישרין ולא בעקיפין מן המקראות. מרובים המקראות בתורה ובנביאים על השבת. הם מצווים על שמירת השבת, מדגישים את קדושת השבת, מדגישים את השבת כאות הברית בין ה' לישראל, אך מהלכות שבת לא נזכר בתורה אלא איסור המלאכה בכללה, והאיסור "לא תבערו אש בכל מֹשבֹתיכם" (שמות ל"ה, ג). עוד נזכר בתורה ש"אל יצא איש ממקֹמו" (שם ט"ז, כט). ההלכות המרובות של המלאכות בשבת, טיבן, שיעורן ודרך ביצוען כמעט ואינן נדרשות מן המקראות בכל צורה שהיא. במידה מסוימת כך הם פני הדברים בכל ההלכות במשנה, החל במסכת ברכות וכלה במסכת עוקצין, וכך הם פני הדברים אף בהלכות שנאמר עליהן במשנה ש"יש להן על מה שיסמכו".<sup class="footnote-marker">32</sup><i class="footnote">משנה, חגיגה פ"ג מ"ח, וראו דברינו בפירושנו לאותה משנה.</i> כללו של דבר – ההלכות בפרטיהן, במשנה ובהלכה בכללה, נלמדות רק בחלקן הזעום, הזעיר ביותר, ממדרש ההלכה.
משנתנו מהווה מקרה מיוחד המאיר את היחס למדרש. ברור שההלכה לא נלמדה מהכתוב המקראי. עם זאת, התנא אינו מזלזל במדרש. הלכה ללא מדרש, או ללא שורש במקרא, נתונה כביכול בסכנה, והמדרש מחזק את תודעת ההלכה ומעגן אותה בנוף הלימודי. גם אם אנו טוענים שהמדרש לא יצר את ההלכה, וגם אם להלכה זכות קיום עצמאית ללא דרשת הכתוב, הרי שהדרשה הייתה מרכיב חשוב בחיי ההלכה. היא מעניקה להלכה מקור וחיות. כך קל להבין כיצד התפתחה הדרשה בתקופת האמוראים והפכה למקור לגיטימציה להלכות. דומה שאמוראים בכלל, ואמוראי ארץ ישראל בפרט, כבר סברו שהדרשה היא מקור להלכה. הדרשה מגדירה את ההלכה כ"דאורייתא",<sup class="footnote-marker">33</sup><i class="footnote">ראו, למשל, עירובין כא ע"ב; ראש השנה לד ע"א, ועוד.</i> ובכך מכילה עליה הגדרות הלכתיות. תפיסה זו אומצה בהתלהבות על ידי ראשונים. אם בתלמוד הבבלי מופיעות מימרות ברוח זו, ומימרות אחרות שמהן משתמע שהדרשה אינה אלא כ"זכר לדבר", הרי שבספרות הראשונים ברור שהדרשה היא המקור להלכה ולהגדרתה כ"דאורייתא" או כ"דרבנן".
הבבלי קובע בפשטות ששלישי לטומאה אינו טמא מהתורה, אך מדברי סופרים חייבו אותו טבילה (בבלי, פסחים יד ע"ב-טו ע"א), אבל בירושלמי יש מחלוקת בדבר האם ולד הטומאה מטמא מדברי תורה או מדבריהם (ירושלמי, נא ע"ב; מעשר שני פ"ג ה"ח, נד ע"ב). גם בשתי סוגיות אלו אין מזכירים במפורש שמדובר בטומאת אוכלין, אבל הדיון הוא באוכלין. מכל מקום, חכמים סברו שטומאת מה שנטמא בוולד הטומאה היא טומאה קלה (ספרא, זבים פרק ה הי"א, עז ע"ב).<sup class="footnote-marker">34</sup><i class="footnote">דיון זה הוא כללי, ולא נאמר שהוא מוגבל לטומאת אוכלין.</i> רבי עקיבא מצא להלכה זו מדרש, אך בכך לא הפכה ההלכה לדבר תורה. המקורות שבידינו אינם רואים סתירה בין הדרשה לבין ההגדרה שההלכה היא מדבריהם, זאת בניגוד לסוגיות אחרות שבהן התלמוד מתקשה בסתירה מעין זו. אם הלכה מסוימת מוגדרת כ"תקנת נביאים" או "הלכה למשה מסיני" הרי שאין לה פסוקים, ואם יש לה מקור מהפסוקים לא ייתכן שהיא מדבריהם, ויש לראות בכך מחלוקת תנאית בדבר מקור ההלכה.<sup class="footnote-marker">35</sup><i class="footnote">ראו, למשל, הסוגיה במועד קטן ג ע"ב; נזיר נט ע"א; קדושין לט ע"א, ועוד.</i> עניין זה שלפנינו מצביע עד כמה היו המונחים "תקנה" או "דבר תורה" נזילים עוד בתקופת האמוראים. הדרשה המפורשת של רבי עקיבא לא הפכה את ההלכה לדבר תורה, והוא נשאר כטומאה קלה, "מדבריהם", כפי שהיה בימי רבן יוחנן בן זכאי.
בספרות התנאים המונחים "דאורייתא" ו"מדבריהם" או מ"דברי סופרים" אינם הגדרות היסטוריות. את הצעד הראשון לבירור התופעה יש לזקוף לזכותו של דה פריס שהראה שבספרות התנאים ההבחנה בין דבר תורה לדברי חכמים (סופרים) אינה חתוכה ואינה משפטית, ורק בספרות האמוראים קיבלו שני המונחים הללו (דברי תורה לעומת דברי סופרים) משמעות משפטית.<sup class="footnote-marker">36</sup><i class="footnote">ראו דה פריס, המושגים.</i> גילת דן בנושא שנית וקיבל את מסקנתו תוך דיון מפורט בכמה דוגמאות נוספות. להערכתנו, בחלק מהמקרים הגדרת הלכה מסוימת כ"מדרבנן" או "מדברי סופרים" באה לנמק הקלות בהלכה, ולעתים החמרה בהלכה, כי יש להקפיד על דברי סופרים יותר מאשר על דברי תורה לבל יבואו לזלזל בהם.<sup class="footnote-marker">37</sup><i class="footnote">ראו גילת, המושגים, וראו במבוא הכללי לפירוש המשניות.</i>
על רקע זה ברור שבשביל תנאים הפסוק הוא חיזוק לדברי התורה, אך לא המקור להלכה.
כאמור משנתנו אינה מבחינה בין תרומה לבין חולין, ומשנת טהרות פרק ב מבחינה בין תרומה לבין חולין ולבין קודש. משנתנו אף אינה מבחינה בין משקה לבין מוצק.
השאלה היא האם עלינו ללמוד כל משנה לגופה כהלכה עצמאית ולומר שמשנתנו ומשניות אחרות אינן מבחינות בין תרומה וחולין, או שמא "דברי תורה עניים במקום אחד ועשירים במקום אחר" וכל משנה עסקה בהיבט אחד ובודדה אותו ולא נתנה את מלוא התמונה המורכבת. מתוך עיון במשניות העוסקות בדיני טהרה נראה לנו שלפחות בדיני טהרות יש לאמץ את המודל השני, שהוא המודל המסורתי, ונרחיב בכך במבוא למשנת אהלות.

Mishnah 3

<b>בו ביום דרש רבי עקיבה</b> – כאמור, המשנה היא חלק מסדרת משניות קדומות שהביטוי "בו ביום" משרשר אותן ליחידה ספרותית. <b>ומדותם מחוץ לעיר את פאת קדמה וגו'</b> – במדבר ל"ה, ה,<b> </b>הפסוק עוסק בשטח החקלאי של ערי הלוויים. <b>ומקרא אחר אומר ומקיר העיר וחוצה אלף אמה סביב</b> – שם ד. גם פסוק זה עוסק בערי הלוויים. [<b>דאי</b>]<b> אפשר לומר אלף אמה שכבר נאמר אלפים באמה </b>[<b>ואי אפשר לומר אלפים באמה שכבר נאמר אלף באמה</b>]<b> ולמה נאמר אלף אמה ולמה נאמר אלפים באמה אלא אלף אמה מגרש ואלפים תחום שבת</b> – לפנינו הסבר פשוט לסתירה בין הפסוקים. אלפיים אמה הוא תחום שבת של ערי הלוויים, ומן הסתם גם של ערי ישראל. המינוח "אי אפשר לומר... שכבר נאמר..." הוא מינוח רגיל במדרשי הלכה.<sup class="footnote-marker">38</sup><i class="footnote">כגון משנה, ערכין פ"ח מ"ז; תוספתא, כלים בבא מציעא פ"ה ה"ב, עמ' 583; אהלות פי"ג ה"ט, עמ' 611.</i> מסקנת הדרשה היא שיש לתחום שבת בסיס בפסוקי המקרא. התורה קבעה, כידוע, שאין לצאת בשבת "ממקמו", וחז"ל הבינו זאת כהיתר לצאת עד מרחק של אלפיים אמה, והפסוק המובא מהווה אסמכתא לדין.
הפסוק בתורה המהווה את הבסיס לאיסור תחומין הוא "על כן הוא נֹתן לכם ביום השִשי לחם יומים שבו איש תחתיו אל יצא איש ממקֹמו ביום השביעי" (שמות ט"ז כט). רוב החכמים הבינו שהמחצית הראשונה של הפסוק עניינה איסור הליכה מחוץ לארבע אמות,<sup class="footnote-marker">39</sup><i class="footnote">מכילתא דרבי ישמעאל, מסכתא ויהי בשלח ה, עמ' 170; מכילתא דרבי שמעון בר יוחאי, שמות טז כט, עמ' 114; תוספתא עירובין פ"ג הי"א; ועוד. וכנגד מכילתא דרבי ישמעאל משפטים, מסכתא דנזיקין ד, עמ' 262 261.</i> ומחציתו השנייה איסור הליכה מחוץ לתחום של 2000 אמה. מבחינה פרשנית טהורה מובן שהפסוק מדבר על נושא אחר, על הבאת המן, והאיסור מוגבל ליציאה לליקוט המן בלבד. ברם, הדרשה המובילה את הפסוק לאיסור כללי יותר הגיונית, ומבחינתה של ספרות חז"ל אינה נועזת. זו הדעה הרווחת בספרות התנאים, והתיבה "ממקומו" הובנה כמתייחסת לאיסור הליכה למרחק העולה על אלפיים אמה.<sup class="footnote-marker">40</sup><i class="footnote">להלן מ"ה; תוספתא, פ"ה הי"ג; מכילתא דרבי שמעון בר יוחאי, עמ' 114; מכילתא דרבי ישמעאל, בשלח ה, עמ' 170, ועוד.</i> בספרות האמוראית מועלה ספק אם האיסור הוא ללכת 2000 אמה, או שמא יש להבין את "ממקומו" כמקביל לכל מחנה ישראל. שטחו של מחנה ישראל היה, לפי המדרשים, 12 מיל (18 ק"מ), וממילא רק הליכה למרחק גדול יותר היא בבחינת איסור מהתורה – דעה זו מופיעה פעם אחת בירושלמי.<sup class="footnote-marker">41</sup><i class="footnote">ירושלמי, עירובין פ"ג ה"ד, כא ע"א; השוו בבלי, עירובין יז ע"א; נא ע"א.</i> בתלמוד הבבלי נרמזת השאלה אם תחומים בכלל הם מהתורה, ונקבע שם שזו דעתו של רבי מאיר, ואפשר שהתנאים האחרים במשנה שם חולקים עליו (לה ע"ב); אך נקבע במפורש שלדעת רבי יוסי תחומים הם מדרבנן (עירובין לו ע"א). הבבלי אינו מסביר את העמדה שתחומים מדרבנן. פרשני התלמוד, וראשון להם הרי"ף, צירפו לה את דרשת הירושלמי ונימקו בכך את דברי הבבלי. כאמור, אין לדעה זו ביטוי בספרות התנאים, ועלינו לברר כיצד התגבשה עמדה מקלה זו.<sup class="footnote-marker">42</sup><i class="footnote">במקביל כבר בספרות תנאים מקילים בספקות בנושא עירוב. כך נקבע שספק עירוב מותר בטלטול ("ספק העירוב כשר") אלו ספקות נפרדים אבל בשניהם המגמה להקל. ראו משנה עירובין פ"ג מ"ד ופירושנו לה (שם מחלוקת בנושא והכרעה להקל); תוספתא, עירובין פ"ב (ג) הט"ז; ירושלמי, שם פ"ג ה"ד, כא ע"א (שם שנינו מחלוקת בדבר), ופירושנו לעירובין פ"ג מ"ד.</i> המקלים מפרשים שהפסוק המפורש נאמר למקומו וזמנו בלבד (רק למלקטי המן). מבחינה פרשנית טהורה זה פשט הכתוב, שני האיסורים (יציאה מחוץ לארבע אמות, ויציאה מחוץ לתחום שבת של 2000 אמה), אינם כתובים בפסוק. הפסוק עוסק בליקוט המן בלבד. אך מאחר שבימי חכמים כבר ברור שאיסורי יציאה בשבת קיימים יש לשאול למה העדיפו חכמים את ההסבר שהאיסור מדרבנן, בניגוד לדרך הרגילה לתלות את האיסורים בדברי התורה.
מבחינה דרשנית־ספרותית הדרשה של הירושלמי מובנת. ההנחה ששטח מחנה ישראל הוא 12 מיל X 12 מיל חוזרת במקורות, אך ספק אם היא הבסיס לדרשה, במיוחד כשבתלמוד הבבלי דרשה זו אינה מופיעה כלל. נראה שההתפתחות הייתה שונה. כפי שנראה להלן בספרות התנאית, לפחות מדור יבנה ואילך רווחת המגמה להקל באיסורי עירובין. הדעה שכל איסור היציאה הוא מדרבנן משתלבת במגמה זו, ובמידה מסוימת היא תוצאה שלה. אמוראים צריכים היו להסביר את ההקלות, וקל היה לבסס את ההקלות על בסיס ההנחה שכל האיסור הוא מדרבנן בלבד. מכל מקום, בירושלמי המעלה את הסברה שאיסור היציאה מחוץ לתחום הוא רק מדרבנן נדון הדבר כהסבר מדוע יש להקל בדיני עירובין.<sup class="footnote-marker">43</sup><i class="footnote">זה ההקשר בסוגיית הירושלמי עירובין פ"ה ה"ד, כב ע"ד.</i>
גם במקרה זה הדרשה של רבי עקיבא אינה מובאת כראיה שאיסור תחומין הוא מהתורה, אלא לעניין אחר, וגם במשנה זו, כמו במשנה הקודמת, הדרשה היא רק סיוע וזכר להלכה.
<b>רבי אליעזר בנו שלרבי יוסה הגלילי אומר אלף אמה מגרש ואלפים שדות וכרמים</b> – הסבר זה חוזר במקבילות.<sup class="footnote-marker">44</sup><i class="footnote">תוספתא, פ"ה הי"ג; ערכין פ"ה הי"ט, עמ' 551, ועוד.</i> "מגרש" הוא שטח פתוח המיועד לבנייה. "עיר" היא שטח בנוי ו"שדה" – שטח חקלאי. לפי ההלכה מותר להפוך שטח חקלאי לבנוי, או לייעדו לבנייה, אך לא ההפך. מדובר, כמובן, בשטח עירוני, ויש בהלכה ביטוי לתפיסה שבעיר אין מקום לחקלאות, ושטחי העיר נועדו למגורים. ה"מגרש" משמש למחסנים (קרפיף), דירי צאן ותפקודים דומים. שדות וכרמים הם השטח החקלאי. החלוקה היא, כמובן, סכֵמטית. משבצת של אלפיים על אלפיים אמה (1.5 קמ"ר בערך) היא משבצת חקלאית קטנה במיוחד, ואינה מספיקה לכפר רגיל. 
ברחבי העולם המודרני מקובלים חוקים שנועדו להגן על קרקע חקלאית ולמנוע את הפיכתה לקרקע לבנייה. במקורות היהודיים ההלכה שונה: "אבל בערי ישראל עושין שדה מגרש ולא מגרש שדה, מגרש עיר ולא עיר מגרש, כדי שלא יחריבו את ערי ישראל" (משנה, ערכין פ"ט מ"ח; ספרא, בהר פרק ו ה"ט, קט ע"ב). דומה לכך היא ההלכה שלא ייטע אדם חורבתו: "לא יסתיר (יסתור) אדם את ביתו לעשותו גנה לא יטע אדם את חורבתו גנה מפני שהוא כמחריב את ארץ ישראל. רבן שמעון בן גמליאל אומר נוטע אדם את חורבתו גנה שכך היא יישובה" (תוספתא, ערכין פ"ה הי"ט, עמ' 551). שוב, השיקול הוא למנוע את נטישת היישוב ודעיכתו. מגמה זו משתלבת במגמה לצמצם גידול עצים בשטח הבנוי, אם כי החלטה זו מנוסחת במסגרת תפיסות "אקולוגיות".
רבי אלעזר ברבי יוסי מדמה את ערי הלוויים ליישוב חקלאי רגיל, אם כי שטח הנחלה החקלאית שלו קטן במיוחד. רבי עקיבא מניח שלעיר לוויים אין שטח חקלאי, אך יש לה מגרש כלכל יישוב אחר. "עיר" בלשון חכמים היא כמובן עיירה כפרית גדולה, כרגיל ברחבי הארץ (איורים 17, 18).
התוספתא מעירה שאלף אמה מגרש הם רביע ממשבצת של אלפיים אמה.<sup class="footnote-marker">45</sup><i class="footnote">תוספתא, פ"ה הי"ג; ירושלמי, פ"ה ה"ה, כ ע"ב; בבלי, נו ע"ב, ועוד.</i> עבור התלמודים (ירושלמי, כ ע"ב; בבלי, עירובין נו ע"ב) זו הזדמנות לעסוק בכללי הטריגונומטריה, ובבבלי מובא סיפור משעשע כיצד ניצל חכם בבלי את בורותם של גובי המס הפרסיים שלא השכילו לעמוד על ההבדל בין חישוב אלגברי לחישוב שטח טריגונומטרי. היחס בין כפולות שטח לכפולות נומינליות רגילות היה ידוע לחז"ל, וכמובן גם לחכמי האומות, עם זאת בציבור הרחב שררה בורות וההסברים בנושא אינם מובנים מאליהם.<sup class="footnote-marker">46</sup><i class="footnote">ראו בוביס, מדידת מרחקים.</i>
השאלה המרכזית היא במה החכמים חולקים. הבבלי (ל ע"ב) מניח שהמחלוקת ההלכתית היא האם תחומים הם "מדאורייתא" או "מדרבנן". כאמור לעיל הסבר זה לא רק שאינו נמצא בסוגיות האחרות, אלא שאין הוא מתאים לחשיבה התנאית שעבורה הבחנה זו הייתה לה רק משמעות משנית. יתר על כן, ההבחנה בין "דאורייתא" ל"דרבנן" לא הייתה תלויה בקשר עם הפסוק. אפשר שההבדל בין התנאים הוא ב"משמעות דורשין", כלומר בעצם הדרשה, כמו במקרים רבים אחרים. כזאת, למשל, היא המחלוקת במשנה א לעיל. אפשר גם שהמחלוקת היא על אופיין של ערי הלוויים, אם הם יישובים רגילים או שנועדו לאוכלוסייה לא חקלאית (המתפרנסת רק מכספי ציבור).

Mishnah 4

<b>בו ביום דרש רבי עקיבה אז ישיר משה ובני ישראל את השירה הזאת לה' ויאמרו</b> – שמות טו א,<b> שאין תלמוד לומר</b> – זהו מינוח מקובל בספרות המדרש להבאת דיוק מהפסוק,<sup class="footnote-marker">47</sup><i class="footnote">בבלי, ברכות מה ע"א; שבת כד ע"א; ירושלמי, ראש השנה פ"ג ה"ה, נח ע"ד; מכילתא דרבי ישמעאל, בא פסחא, פרשה א, עמ' 4, ועוד.</i><b> לאמר ולמה נאמר לאמר</b> – דרכם של מעתיקים הייתה לקצר בהעתקת פסוקים, שכן הכול הכירו אותם וידעום בעל פה. הפסוק הוא "ויאמרו לאמר", והדרשה היא מהצירוף. אין תלמוד לומר "לאמר" או "ויאמרו", אלא את הצירוף "ויאמרו לאמר",<b> אלא שהיו ישראל עונין אחריו של משה על כל דבר ודבר כקוראין את ההלל</b> – הדיון כיצד נאמרה שירת הים בזמן מעבר ים סוף אין לו מסקנה הלכתית, שהרי מדובר באירוע שחלף עבר לו. הוא מבוסס על צורות שונות של "ליטניה" (שירה של דו־שיח) שהיו מוכרות בליטורגיה ובחברה היהודית. <b>אשירה לה' כי גאה גאה</b> – כנראה הכוונה שמשה אמר "אשירה לה' כי גאה גאה" והציבור חזר אחריו משפט אחר משפט, <b>לכך נאמר לאמר</b> – ממילה זו הדרשן לומד על מבנה של אמירה וענייה,<b> רבי נחמיה אומר כקורים את שמע היו קורים לא כקוראין את ההלל</b> – לעורך המשנה ברור היה כיצד קוראים את ההלל (בבית הכנסת) וכיצד קוראים את שמע בציבור. מסתבר ששומעי המשנה הכירו את צורת התפילות וידעו היטב במה מדובר. אנו נזקקים למקורות מקבילים כדי להבין במה מדובר. 
התוספתא מרחיבה ומסבירה:
דרש רבי עקיבא: בשעה שעלו ישראל מן הים בקשו לומר שירה, שרת עליהן רוח הקדש ואמרו שירה. כיצד אמרו שירה? 1. כקטן שקורא את ההלל בבית הסופר<sup class="footnote-marker">48</sup><i class="footnote">"בית הסופר" הוא "בית הספר" בזמן הלימוד. דומה שאין כאן לימוד של ההלל אלא לימוד בכלל, והקטנים משננים וחוזרים על מה ששמעו מרבם. "קורא את ההלל" בא רק בניגוד להמשך, "מקרא את ההלל בבית הכנסת".</i> ועונין אחריו על כל עניין ועניין. משה אמר "אשירה לה'  ", וישראל אמרו "אשירה לה' ", משה אמר "עזי וזמרת יה", וישראל אמרו "עזי וזמרת יה". 2. רבי לעזר בנו של רבי יוסי הגלילי אומר כגדול שמקרא את ההלל בבית הכנסת ועונין אחריו עניין ראשון. משה אמר "אשירה לה' ", וישראל אמרו "אשירה לה' ", משה אמר "עזי וזמרת יה", וישראל אמרו "אשירה לה' ", משה אמר "ה' איש מלחמה" וגו', וישראל אמרו "אשירה". 3. רבי נחמיה אומר כבני אדם<sup class="footnote-marker">49</sup><i class="footnote">בבבלי, ל ע"ב: "כסופר". כך בכל הנוסחאות, אולם בילקוט אגדות כ"י מונטפיורי 88: "כאדם", ובנמוקי יוסף (מהדורת בלוי): "כחזן", והוא לשון מאוחרת, שאין שליח הציבור מכונה "חזן" אלא בספרות הגאונים. הסופר אינו מקרא את קריאת שמע, ואין הכוונה אלא לשליח ציבור רגיל. "סופר" בא בהשפעת הרישא המדברת על בית הספר.</i> שקורין שמע בבית הכנסת, שנאמר "ויאמרו לאמר", מלמד שהיה משה פותח בדבר תחילה וישראל עונין אחריו וגומרין עמו. משה אמר "אז ישיר משה", וישראל אמרו "אשירה לה' " וגו', משה אמר "עזי וזמרת יה", וישראל אמרו "זה אלי ואנוהו", משה אמר "ה' איש מלחמה", וישראל אמרו "ה' שמו" (תוספתא, פ"ו ה"ב-ה"ג; ירושלמי, כ ע"ג).
אין מחלוקת הלכתית כיצד קוראים את שמע או את ההלל אלא רק לְמה דימו חכמים את קריאת שירת הים בשעתה. שלוש דרכי הקריאה הן:
<b>כיצד אמרו את שירת הים?</b>
אותה מסורת חוזרת בתלמוד הבבלי (ל ע"ב), ושוב אין הבדל בדרכי הקריאה, אלא שיש שינוי בשמות המוסרים. עמדתו של רבי אליעזר בתוספתא מיוחסת לרבי עקיבא, ועמדתו של רבי עקיבא מיוחסת לרבי אליעזר.
צורה זו של קריאת שמע מכונה במשנה אחרת "פורסים (פורסין) את שמע" (מגילה פ"ד מ"ג).<sup class="footnote-marker">50</sup><i class="footnote">בשני התלמודים אין כל מסורת פרשנית ל"פורסים את שמע", כנראה משום שהנוהג היה ברור ומוכר להם. המפרשים הקדמונים והאחרונים התקשו בפירוש ופירשו בדרכים שונות שאינן תואמות את המקורות כפי שנציעם. כן הרבו פרשנים קדמונים, ואף פרשנים בני זמננו, לקשר את הפריסה את שמע עם הברכות לפני קריאת שמע ולאחריה, ואף זאת ללא יסוד במקורות. ראו פליישר, בירורים, עמ' 144-133 ופירושנו למשנת מגילה שם שם.</i>
הבבלי (ל ע"ב) מדגיש שהמחלוקת אינה להלכה אלא במשמעות הכתובים בלבד, כיצד לפרש או לדרוש את הצירוף "ויאמרו לאמר". בלשון התלמוד הבבלי: "רבי נחמיה אומר: כסופר<sup class="footnote-marker">51</sup><i class="footnote">הסופר הוא מלמד התינוקות, וכנראה התפלל עם הילדים. הלימוד התנהל בבתי הכנסת, ללא קשר לתפילה.</i> הפורס על שמע בבית הכנסת שהוא פותח תחילה והן עונין אחריו" (ל ע"ב). בהמשך הסוגיה הגמרא מסבירה: "ורבי נחמיה סבר 'ויאמרו' דאמור כולהו בהדי הדדי, 'לאמר' דפתח משה ברישא". ייתכן כי ההסבר של הבבלי חולק על הנוסח כפי שהוא בתוספתא, אולם מתוך הברייתא כפי שהיא ערוכה בתוספתא וכתובה בתלמוד ברור כי "פורס על שמע" או "פורס את שמע" פירושו מחלק את שמע, כפירושה של המילה "פרס" ברוב המקומות. הסופר פותח במחצית הראשונה של הפסוק והציבור (תלמידיו) אומרים את מחציתו השנייה, או לפי הפירוש של הגמרא הפותח אומר יחד עם הציבור.<sup class="footnote-marker">52</sup><i class="footnote">השוו הלשון במכילתא, מסכת דשירה פ"א עמ' 118, ובמכילתא דרבי שמעון בר יוחאי, עמ' 72, ובירושלמי, כאן כ ע"ג.</i>
אבל במדרש מופיעה נוסחה אחרת שיש בה הלכות אחרות:
רבי נחמיה אומר רוח הקודש שרת על ישראל ואמרו [שירה] כבני אדם שקוראין את שמע. רבי עקיבה אומר משה פ[תח] ואמר "אשירה לה'"<sup class="footnote-marker">53</sup><i class="footnote">שם ה' נכתב בשלוש אותיות י', ואנו כותבים אותו כדרכנו בכינוי.</i> וישראל עונין אחריו וגומרין עמו כקור[אין את] ההלל בבית הכנסת. אלעזר בן תדאי אומר משה פותח [ואומר] "אשירה לה' " וישראל עונין אחריו וגומרין עמו: "סוס ורו[כבו רמה] בים". משה פותח ואומר "עזי וזמרת יה" וישראל עונין אחר[יו וגומרין] עמו 'זה אלי ואנוהו' (וגומ'). משה פותח ואומר 'ה' איש מלחמ[ה', ויש'] עונין אחריו וגומרין עמו 'ה' שמו' " (מכילתא דרבי שמעון בר יוחאי, טו א, עמ' 73-72).
דעתו של רבי נחמיה זהה לזו שבתוספתא אלא שאינה מפרטת כיצד קוראים את שמע. רבי עקיבא מסביר את דעתו של רבי נחמיה ומסביר כיצד קוראים (פורסין) את שמע. החכם השלישי אינו רבי אליעזר בנו של רבי יוסי הגלילי אלא רבי אלעזר בן תדאי, ואף הוא מתאר אותה צורת קריאה שבה הפותח אומר את חציו הראשון של הפסוק והציבור משלים את הפסוק. לפי נוסח זה אין מחלוקת כיצד קראו את השירה בשעתה, אלא אם כן נפרש את רבי עקיבא כאומר דעה אחרת. אבל במדרש המקביל מתברר שדעת רבי אלעזר בן תדאי שונה, ולדעתו אין הציבור משלים את הפסוק אלא חוזר על דברי הפותח (שליח הציבור) ומשלים את הפסוק. כך אומר הפותח את חציו הראשון של הפסוק, והציבור את הפסוק כולו (מכילתא דרבי ישמעאל, בשלח, מסכתא דשירה א, עמ' 119-118).
עוד הבדל בין המדרשים הוא בדעת רבי עקיבא. במכילתא דרבי ישמעאל אומר רבי עקיבא "ואמרו שירה כבני אדם שהן קוראין את ההלל"; אין פירוט כיצד קוראים בני אדם הלל, וייתכן שדבריו זהים לאלו שבתוספתא או שרבי אלעזר בן תדאי מפרש את דבריו. מהמקורות מצטייר רבי אלעזר בן תדאי כתלמיד בדור יבנה,<sup class="footnote-marker">54</sup><i class="footnote">מסכת דרך ארץ, פרק עריות ה"ו, עמ' 267; תוספתא, בכורות פ"ג ה"ז, עמ' 537; ירושלמי, גיטין פ"ז ה"ד, מח ע"ד. במסכת עריות השואל הוא רבי יוסי בן תדאי, ואולי זהו חכם אחר. רק ממקור זה אנו שומעים על זמנו של חכם עלום זה. לבן תדאי זה גם כמה מסורות עצמאיות בהלכה ובאגדה.</i> ולכן סביר שהוא יפרש את דברי רבי עקיבא.

Mishnah 5

<b>בו ביום דרש יהושע בן הורקנוס</b> – כך בכתב היד ללא התואר "רבי" וכן ב־<b>ג2</b>, וכן גרס בעל מלאכת שלמה, אבל ביתר עדי הנוסח "רבי", וכן צריך להיות כפי שנברר להלן. לכאורה הכוונה לרבי יהושע בן חנניה, אבל מההמשך ברור שרבי יהושע שמע את הדרשה והתפעל ממנה, אך לא הוא בעל המימרה. בתוספתא מובאת מימרה קרובה בשמו של רבי יהודה משם בן פטירי בשבח אהבת ה':
רבי יהודה אמר משם בן פטירי. הרי הוא אומר: "חי אל הסיר משפטי" וגו', ללמדך שאין אדם נודר בחיי מלך אלא אם כן אוהב את המלך. משם רבי נתן אומרים, הרי הוא אומר "גם הוא לי לישועה". רבי אומר, נאמר "ירא אלים"<sup class="footnote-marker">55</sup><i class="footnote">זו צורה לכתיבת שם ה' כשם חול, בהשמטת האות ה'.</i> באברהם ונאמר "ירא אלים" באיוב, מה ירא אלים אשר באברהם מאהבה עשה, אף ירא אלים האמור באיוב מאהבה עשה, ושאר כל התרעומת האמורה בפרשה לא נאמרה אלא מתוך המורע" (פ"ו ה"א).
איוב עבד מאהבה כפי שראוי להיות, וכפי שנהג אברהם. הטענות של איוב כלפי ה' הם "מתוך המורע", מלחץ הקשיים שהתמודד עמם. בן פטירי הוא בן דורו של רבי עקיבא, ומתאים שרבי יהושע יגיב על דבריו.<sup class="footnote-marker">56</sup><i class="footnote">בדפוס ראשון של הגדות התלמוד (ה) רבי אליעזר, והוא תיקון, שהרי שמו של רבי אליעזר בן הורקנוס ידוע היה למעתיק.</i> תיאורו של אברהם כעובד מאהבה מופיע גם בספר היובלים (יז יז), והרבה בספרות חז"ל (מכילתא דרבי ישמעאל, יתרו מסכתא דבחדש, ו; ספרי במדבר פיסקא מב, עמ' 45; ירושלמי, ברכות פ"ט ה"ה, יד ע"ב; שיר השירים רבה, ז א; בראשית רבה פרשה נה ח, עמ' 592, ועוד).
<b>שלא עבר איוב את המקום אלא מאהבה שנאמר הן יקטליני לו אייחל</b> – איוב י"ג טו,<b> אדיין</b> – כך בכתיב ארץ־ישראלי, ובכתיב הבבלי, הרגיל כיום, "עדיין",<b> הדבר שקול לו אני מצפה או איני מצפה לו</b> – השאלה היא איך לגרוס, האם "לו אייחל", הווה אומר שגם כאשר יהרגני לו אני מייחל, וזו אהבה ברמה הגבוהה ביותר, ואין כבר פחד, שהרי הגרוע מכול כבר אירע, או שמא יש לגרוס "לא אייחל" – אינני מצפה שה' יהרגני. <b>תלמוד לומר עד אגוע לא אסיר תומתי ממני לימד</b> – שם כ"ז, ה. ביתר עדי הנוסח "מלמד", "למדנו", "לומד" וכו', <b>שמאהבה עשה</b> – הפסוק בהמשך הספר מעיד על תומתו של איוב ועל אהבתו לה'.
הדרשה וההתחבטות בין הכתיבים השונים (או הפיסוקים השונים) מאפיינים סדרת דרשות במדרש:
1. כיוצא בו אתה אומר: (בראשית כ"ו, לב) "ויאמרו לו מצאנו מים" ואין אנו יודעין אם מצאו ואם לא מצאו,<sup class="footnote-marker">57</sup><i class="footnote">האם כתוב "ויאמרו: לא מצאנו מים", או "ויאמרו לו: מצאנו מים!". נוסח המסורה הוא כנוסח האחרון, ונוסח השבעים כנוסח הראשון, ראו עוד בראשית רבה פרשה סד לב, עמ' 712, והערתו של אלבק, שם.</i> תלמוד לומר (שם לג) "ויקרא אותה שבעה" מכל מקום. 2. כיוצא בו אתה אומר (הושע י"ב, ה) "וישר אל מלאך ויוכל בכה ויתחנן לו" ואין אנו יודעין אם יעקב בכה למלאך ואם המלאך בכה ליעקב, תלמוד לומר (בראשית ל"ב, כז) "ויאמר שלחני כי עלה השחר". 3. כיוצא בו אתה אומר (איוב י"ד, יט) "אבנים שחקו מים" ואין אנו יודעין אם מים שחקו אבנים ואם אבנים שחקו מים, תלמוד לומר (שם) "תשטף ספיחיה עפר ארץ". 4. כיוצא בו אתה אומר (שם י"ג, טו) "הן יקטלני לו איחל" ואין אנו יודעין אם איחל אם לא איחל, שאם אין אני מיחל לו היאך אני מצוה לו? תלמוד לומר (שם כז ה) "עד אגוע לא אסיר תמתי ממני". 5. כיוצא בו אתה אומר (ישעיהו ו', א) "בשנת מות המלך עזיהו וארא את ה' יושב על כסא רם ונשא" ואין אנו יודעין אם הכסא רם ונשא ואם המקום, תלמוד לומר (שם נ"ז טו) "כי כה אמר רם ונשא".<sup class="footnote-marker">58</sup><i class="footnote">כאן השאלה היא דקדוקית, האם "רם ונשא" הוא תיאור הכיסא או תיאור ה'.</i> 6. כיוצא בו אתה אומר (שמואל א ב', ג) "ולו נתכנו עלילות" ואין אנו יודעין אם נתכנו עלילות אם עלילות לא היו מכוונות, תלמוד לומר (תהלים ק"ג, ז) "יודיע דרכיו למשה לבני ישראל עלילותיו". 7. אף כאן אמר "להיות לו לעם סגולה" ואין אנו יודעין אם ישראל עושין למקום סגלה ואם המקום עושה להן סגלה לישראל, תלמוד לומר "ישראל לסגלתו [להיות לו לעם סגלה] מכל העמים אשר על פני האדמה", משלפניו ומשלאחריו ולא מאבות הראשונים (מדרש תנאים דברים י"ד ב, עמ' 74-73).
שבע הדרשות הן כולן בעלות אותו מבנה, ומשנתנו אחת מהן. הדרשות נובעות או מהחילוף "לא"-"לו" או ממבנה המשפט העברי שבו התיאור העקיף עשוי להתייחס לנושא המשפט או למושאו. הבבלי הכיר את הפרשנות שהדרשה תלויה בחילוף האותיות, אם כי בסופו של דבר מציע פרשנות אחרת שלפיה אין הדבר תלוי בכתיב (בבלי, לא ע"א).
רבי יהושע בן הורקנוס מדמה את אברהם לאיוב, ולהלן נראה שרבן יוחנן בן זכאי ראה בשניהם דמויות מנוגדות. כך גם: "פרוש יראה כאיוב, פרוש אהבה כאברהם. אין לך חביב מכולן אלא פרוש אהבה כאברהם" (ירושלמי, כ ע"ג; ברכות פ"ט ה"ה, יד ע"ב). מבחינת פסוקי המקרא נאמר על אברהם שהוא ירא ה' (בראשית כ"ב, יב), ונאמר גם "זרע אברהם אֹהבי" (ישעיהו מ"א, ח). מבחינת התנ"ך כנראה אין סתירה בין שני התיאורים, שכן ההבחנה בין שני הנתיבים לעבודת ה' (עבודה מיראה או עבודה מאהבה) אינה מובחנת ואינה נתפסת כניגוד אלא כזהות. חז"ל שהבחינו בין אהבה ליראה יכולים היו לבחור איזה פסוק שיעדיפו ולראות בשני תנאי או מדרגה התחלתית בלבד בנתיב העיקרי של עבודת ה' (בבלי, לא ע"א).
שני עקרונות בדרשות שלפנינו, האחד תאולוגי, מה הדרך הנכונה לעבודת ה', והאחר ספרותי, השוואת איוב לאברהם. נפתח בשאלה ה"תאולוגית": חז"ל הבחינו בין עבודת ה' <b>מיראה</b> לבין עבודתו <b>מאהבה</b>. "אהבה" היא החיבה לבורא עולם הגוררת רצון לשמור את מצוותיו כתודה על כל מה שעשה למעננו, על בריאת העולם ובריאת האדם. ה"יראה" היא פחד מעונש, מניע שלילי הנובע מכוחו המוחלט לעולל לנו כרצונו. שני מניעים אלו לציות מאפיינים גם כל חברה מצייתת באשר היא. אהבתו של השליט והערצתו, בצד הפחד ממנו. חוקרי חברה מתחבטים מה הדרך היעילה ביותר, ומה מניע יותר אנשים, בצורה מלאה יותר, לציית. באופן טבעי ברור שהכי טוב הוא לשלב את שני סוגי ההנעה הללו. ברם, במידה מסוימת יש ביניהם סתירה במישור הרגשי. אפשר לפחד ולהעריך (להעריץ) יחדיו, קשה יותר לשלב אהבה ויראה. יתר על כן, במישור החינוכי הטפה ליראה מרחיקה מאהבה, ולעתים גם ההפך נכון.
מכל מקום, משנתנו מעמתת את שתי הדרכים האלו לעבודת ה' זו מול זו, וכן משמע ממקורות רבים שחלק קטן מהם נעלה להלן,<sup class="footnote-marker">59</sup><i class="footnote">ראו אורבך, חז"ל, עמ' 370-348.</i> אם כי להלן נראה שהיו גם שהציעו שילוב של השניים. חז"ל לא עסקו בפילוסופיה לשמה, עבורם הייתה השאלה חינוכית ומעשית והם אינם מציעים משנה רעיונית סדורה אלא נוגעים בנושא, כל חכם במשפט בודד. מבחינה מחשבתית עבודה מאהבה מתאימה לדימוי האל כאב אוהב המיטיב עם ברואיו. אהבה תואמת לתיאור האל כרחמן, רחום וחנון, רב חסד. היראה מתאימה לאל שהוא אדון מאיים על עבדיו, עושה דין ואמת. לכאורה יש סתירה בין שני הדימויים, אך בתנ"ך ולעתים גם בספרות חז"ל הם מופיעים יחדיו כשתי פניו של האל האחד והיחיד.<sup class="footnote-marker">60</sup><i class="footnote">הטיעון שדרכי עבודת ה' מבטאות גם את דימוי האל (או את מהותו) אינה מופיעה בספרות חז"ל. היא כנראה הבסיס לדברי פילון על היראה (ראו להלן).</i> ברם, חז"ל לא עסקו בשאלות מופשטות אלו בצורה מסודרת; עבורם עיקר הדיון הוא איזה טיפוס עדיף, ומה יועיל יותר מבחינה חינוכית.
עצם ההבחנה בין אהבה ליראה אינה פשוטה ואינה מתבקשת מעצמה.<sup class="footnote-marker">61</sup><i class="footnote">לא נעסוק כאן במשתמע מהתנ"ך בנושא זה, ונתמקד בספרות בית שני ואילך.</i> בן סירא, למשל, מערב את שני המרכיבים ואינו מבחין בין עבודה מאהבה לעבודה מיראה: "בכל לבך פחד אל ואת כהניו הקדיש, בכל מאדך אהוב עושך ואת משרתיו לא תעזב כבד אל והדר כהן ותן חלקך כאשר צוות" (פ"ז ל-לג). שלושה פעלים משמשים כאן כמקבילות: "פְחד" שהוא זהה לירא, "אהוב" ו"כבד". ההקשר כולו הוא עידוד ודרישה למתן מתנות כהונה כביטוי לאהבת האל. בן סירא רומז לפסוק בדברים ו', ה, "ואהבת את ה' אלהיך... ובכל מאֹדך", ומפרש כנראה שמאֹדך הוא "ממונך",<sup class="footnote-marker">62</sup><i class="footnote">כפי אחת הדרשות במשנת ברכות פ"ט מ"ה.</i> אך לענייננו חשוב שאין המחבר מבחין בדקות שבין אהבה ליראה.<sup class="footnote-marker">63</sup><i class="footnote">וכן מתואר שלמה כאוהב ה' (מלכים א ג', ב) וכן מתואר דוד כאוהב ה' (תהלים כ"ו, ח). הקישור למתנות כהונה אינו מודגש בספרות חז"ל, אדרבה, חכמים מדגישים את נתינת הצדקה לחכמי התורה: "אהוב את התורה, מנא לן, דכתיב 'ואהבת את ה' אלהיך', 'את' לרבות את התורה. ומכבד את התורה, שנאמר 'כבד את ה' מהונך', 'את' לרבות את התורה" (כלה רבתי פ"ג הי"ג).</i> פילון, לעומת זאת, מקדיש דיון ארוך להבחנה בין אהבה ליראה. לדעתו הפחותים זקוקים ליראה, ואילו המשכילים מדברים בלשון האהבה. בדבריו ברור שאהבה היא הדרך למבינים, והיא העדיפה.<sup class="footnote-marker">64</sup><i class="footnote">עמיר, אהבה. אף שפילון היה פילוסוף שיטתי דבריו רוויי סתירות. הוא עקבי בטענתו בדבר עדיפות העבודה מאהבה, ברם, הוא מציג גישות שונות ביחס ליראה. מחד גיסא הוא רואה ב"יראה" מידה מגונה המתאימה לאל נחות; אין צורך לפחד מהאל, וכל המימרות המקראיות המאיימות בעונשים הן תחבולה למען האדם הפשוט והפרימיטיבי שאינו יכול לקלוט את מהות האל. מאידך גיסא הוא גם מודה שאכן יש סיבות לפחד מאי ציות לה', וממילא עבודה מיראה "מוצדקת" מבחינה מחשבתית ועובדתית. על מערכת היחסים שבין פילון לבין המחשבה היוונית הקלסית ראו אצל עמיר, שם.</i>
משנתנו מבחינה בין שני המונחים, וכן מקורות רבים שנצטט להלן. עם זאת לעתים, ודווקא במדרשים מאוחרים, ההבדל בין שתי הדרכים מטושטש, כגון: "כיון שראה הקב"ה דעתם של ישראל, שמבקשים לקבל את התורה <b>באהבה</b>, וחיבה, באימה, <b>ויראה</b>, ברתת, וזיע, פתח ואמר 'אנכי ה' אלהיך' " (פסיקתא רבתי, כא, צט ע"ב). אין, אפוא, שתי דרכים אלא דרך אחת המכילה את הכול ללא הבחנה. היעדר ההבחנה עולה במידה מסוימת גם מחלק מהמקורות שנביא להלן, כגון תנא דבי אליהו: "במה קונה אדם את אביו שבשמים, קונהו במעשים טובים ותלמוד תורה, הקב"ה מקניהו העולם הזה העולם הבא וימות המשיח. קונהו הקב"ה לאדם, קונהו מתוך <b>אהבה</b>, מתוך אחוה, מתוך <b>יראה</b>, מתוך ריעות, מתוך..." (פכ"ג, עמ' 128<sup class="footnote-marker">65</sup><i class="footnote">אותו רעיון בפ"ה, עמ' 22, ובפט"ז, עמ' 82. בהמשך הקטע המחבר מבחין בין מי שאוהב וירא לבין מי שרק ירא, ורואה בראשון את דרך העבודה הנכונה. להלן נצטט מחיבור זה קטע חשוב בזכות עבודת ה' מאהבה (פכ"ד). המחבר מציג, אפוא, עמדות שונות. זמנו של תנא דבי אליהו שנוי במחלוקת. אנו סבורים שהוא אמוראי קדום ודנו בכך בנספח למסכת ידים. אין צורך לנסות ולצרף את העמדות השונות לקו תאולוגי אחד ומלוכד, שכן הסתירות הפנימיות מאפיינות חיבור זה למרות עריכתו האישית והמלוכדת. תהא הסיבה לסתירות אשר תהא, עצם העובדה שהן קיימות היא בלתי ניתנת לערעור.</i>). בהמשך הקטע (יצוטט להלן) המחבר מדגיש את יראת ה', אבל במשפט זה הוא מציע את שתי הדרכים במקביל כמרכיבים מתוך כלל המידות או התכונות הנדרשות לעבודת ה'. כמו כן: "אמר רבי חייא אל תאמין בגר עד כ"ד דורות, שהוא תופש שאורו. אבל בשעה שהוא מקבל עליו עולו של מקום מאהבה ומיראה, ומתגייר לשם שמים, אין הקב"ה מחזירו, שנאמר 'ואוהב (את הגר) [גר] לתת לו לחם ושמלה' וגו' (דברים י', יח)" (מדרש זוטא לרות, א יב), וכן: "...[שאמר לו 'קח נא את בנך את יחידך' (בראשית כ"ב, ב)], הרי עשרה, וקבלן מ<b>יראה</b> ומ<b>אהבה</b>" (מדרש תהילים, יח כה).
גם בשני מדרשים מאוחרים אלו "אהבה" ו"יראה" אחת הן, ואינן אלא שני הפנים של אותו מניע נאצל. כאמור, טשטוש זה מצוי על פי רוב במדרשים מאוחרים.<sup class="footnote-marker">66</sup><i class="footnote">כגון אגדת בראשית (בובר), נו ע"א, ועוד.</i> עם זאת, הרעיון מופיע גם ביצירה אמוראית כאבות דרבי נתן: "הוא היה אומר הוי <b>אוהב</b> את השמים, <b>ירא</b> מן השמים, חרד ושש מכל המצות" (נו"א פמ"א, סז ע"א), וייתכן שהוא מהתוספות המאוחרות למדרש.
יש עוד להדגיש שההבחנה התנאית והאמוראית שבין אהבה ליראה מופיעה גם במדרשים המאוחרים,<sup class="footnote-marker">67</sup><i class="footnote">כגון מדרש אגדה (בובר), שמות כו ו.</i> ואין כאן שינוי עמדות מלא ועקבי.
בספרות חז"ל מצינו שלוש גישות עיקריות ליחס שבין אהבה ליראה.
<b>א. אהבה עדיפה</b>
" 'ואהבת את ה' אלהיך', עשה מאהבה. הפריש בין העושה מאהבה לעושה מיראה, העושה מאהבה שכרו כפול ומכופל. לפי שהוא אומר 'את ה' אלהיך תירא ואותו תעבוד', יש לך אדם שהוא מתירא מחברו, כשהוא מצריכו מניחו והולך לו. אבל אתה עשה מאהבה שאין לך אהבה במקום יראה, ויראה במקום אהבה, אלא במדת מקום בלבד" (ספרי דברים, לב, עמ' 54; מדרש תנאים לדברים, ו ה, עמ' 25). רק ה' יכול לחבר אהבה ויראה. בני אדם בוחרים אחת משתי הדרכים הסותרות, ולדעת התנא אהבה עדיפה. כמו כן: "אין לך חביב מכולם אלא פרוש אהבה כאברהם" (ירושלמי, ברכות פ"ט ה"ה, יד ע"ב).
באותו נתיב רעיוני מהלך בעל תנא דבי אליהו: "מה בין אהבה ליראה? משלו משל, למה הדבר דומה? למלך בשר ודם שצריך לצאת למדינת הים, (ביקש למסור את בנו ביד אפיטרופוס הרשע. אמרו לפניו אוהביו ומשרתיו, אדוני המלך אל תמסור את בנך לידי אפיטרופוס הרשע. עבר המלך על דברי אוהביו ומשרתיו ומסר את בנו לידי אפיטרופוס הרשע). והיו לו שני עבדים, אחד אוהב את המלך וירא ממנו, אחד ירא ממנו ואינו אוהבו. האוהב את המלך וירא ממנו עמד ונטע גנות ופרדסים וכל מיני מגדים כולם, והירא לא עשה כלום עד שבאת לו איגרת ביד שליח. לימים בא המלך, כיון שנכנס לתוך ביתו וראה תאנים וענבים וכל מיני מגדים כולם, סדר לפניו כנגד דעתו של אוהב. כיון שנכנס אוהב לפני המלך וראה כל מיני מגדים כולם נתקררה דעתו כנגד שמחתו של מלך. והירא לא עשה כלום... הא למדתה ששכר האוהב שני חלקים ושכר הירא חלק אחד. לפיכך לא זכו אומות העולם שיאכלו אלא עולם הזה בלבד, אבל ישראל זכו שיאכלו שני עולמים, העוה"ז והעולם הבא" (פכ"ו, עמ' 141-140). אוהב ה' עצמאי במחשבתו, יוזם ופעיל, ואילו הירא חושש, אינו פעיל ואינו מפתח את התורה. רעיון פיתוח התורה חוזר בחיבור זה פעמים נוספות, ולא נרחיב בו כאן. בהמשך המדרש המחבר מזהה בין עבודת ה' של הנכרים (נוצרים?) לבין עבודה מיראה, ואילו עבודת ה' של עם ישראל היא עבודה מאהבה. גם מחבר תנא דבי אליהו חוזר על כך ששכר הירא בעולם הזה ושכר האוהב גם בעולם הבא (כמו אבות דרבי נתן). הקורא את הדברים נזכר מיד בעמדה ששכר רשעים בעולם הזה ושכר צדיקים בעולם הבא (או גם בעולם הבא).<sup class="footnote-marker">68</sup><i class="footnote">ראו פירושנו לפאה פ"א מ"א.</i> אם כן, יראת ה' היא שבח בעייתי ביותר.
כמו כן: " 'ועושה חסד לאלפים' יכול ליוצאי ירך בלבד? תלמוד לומר 'לאלף דור'. יאמר זה שאלו כן הייתי אומר הא אינו עושה אלא לאלף דור, ומנין לאלפים ולאלפי אלפים? תלמוד לומר 'ועושה חסד לאלפים לאהבי' – למי שעושה לפני מאהבה, 'ולשומרי מצותי' – למי שעושה לפני מיראה. להודיעך כמה מעלות יש בין העושה מאהבה לעושה מיראה, וללמדך שמדת הטוב מרובה יותר ממדת הפורענות על אחת חמש מאות" (מכילתא דרבי שמעון בן יוחאי, כ ו, עמ' 148). אם כן שתי המידות טובות, אך עבודה מאהבה עדיפה בהרבה.
כן גם בתלמוד הבבלי: "תניא, רבי חנניא בנו של רבן גמליאל אומר: מפני מה גרים בזמן הזה מעונין, ויסורין באין עליהן... לפי שאין עושין מאהבה אלא מיראה" (יבמות מח ע"ב). אם כן, עבודה מיראה נחותה ואינה מבטיחה שכר טוב.<sup class="footnote-marker">69</sup><i class="footnote">וכן בבלי, יומא פו ע"א; שבת עב ע"ב, ועוד.</i> כן משמע ממקורות רבים נוספים.<sup class="footnote-marker">70</sup><i class="footnote">כגון תהילים קי"ט, מו.</i>
<b>ב. יראה עדיפה</b>
המימרה הקדומה ביותר בספרות חז"ל מיוחסת לאנטיגנוס איש סוכו: "אל תהיו כעבדים המשמשין את הרב על מנת לקבל פרס... ויהי מורא שמים עליכם" (אבות פ"א מ"ג).<sup class="footnote-marker">71</sup><i class="footnote">אם יזכנו החונן לאדם דעת נעמוד בפירושנו למשנה זו על שאלות הנוסח ועל שאלת השכר לעושי מצווה. ראו גם פירושנו לקידושין פ"א מ"י; פאה פ"א מ"א.</i> החכם משתמש בשורש יר"א, אך ספק אם הוא רוצה להדגיש את ההבדל בין יראה לאהבה, ובוודאי שאין הוא מעדיף אחת מהדרכים, וזאת בניגוד לדעתו של אורבך. לדעתנו הרישא של משנת אבות איננה מדברת על אהבה, אלא על שאלת השכר. שאלת השכר שמקבל אדם על עבודת ה', או הציפייה שיעבוד את ה' ללא תקווה לקבלת שכר, איננה קשורה לאהבה או ליראה. את השימוש במינוח "מורא" איננו מציעים לפרש כהעדפת היראה.
מקורות אחרים מציגים את היראה כעדיפה על אהבה. דרשה ארוכה בשבח היראה מצויה בתנא דבי אליהו: "למדנו (מאביהן) [מאברהם אבינו] שתחילת מעשיו <b>ירא</b> מלפני הקב"ה, שנאמר 'אל תירא אברם' וגו' (בראשית ט"ו, א), אין (לאו) [אומרים] אל תירא אלא למי שירא שמים לאמיתו... למדנו מיצחק שתחלת מעשיו <b>ירא</b> מפני הקב"ה, בן שבעים וחמש שנה יצחק בשעה שנכנס אברהם לבית עולמו, אמר, אוי לי שמא אין מעשים טובים בי, כמה שהיה באבא, מה תהא עלי מלפני הקב"ה? מיד נתגלגלו רחמיו של הקב"ה ודבר עמו באותה שעה, שנאמר 'וירא אליו ה' בלילה ההוא' וגו' (בראשית כ"ו, כד). למדנו מיעקב שתחלת מעשיו <b>ירא</b> מן הקב"ה, שנאמר 'ויירא ויאמר מה נורא המקום הזה' (בראשית כ"ח, יז). למדנו מאבותינו הראשונים שתחלת מעשיהן <b>יראו</b> מלפני הקב"ה, שנאמר 'וירא ישראל את היד הגדולה' וגו' (שמות י"ד, לא), הא למדתה שבשכר <b>יראה</b> שיראו ישראל מאביהן שבשמים, ובשכר האמונה שהאמינו ישראל באביהן שבשמים, עתיד הקב"ה שיבא ויפדה את ישראל מבין אומות העולם. ויביא להן את ימות המשיח ואת ימות הגאולה, שנאמר 'חולי וגוחי בת ציון כיולדה כי עתה תצאי מקריה' וגו' (מיכה ד', י)" (תנא דבי אליהו, כג, עמ' 129 128). אם כן, האבות עבדו מיראה וזה עיקר מעשיהם, ובסיס האמונה. קטע זה בא לאחר קטע אחר שבו המחבר מציג סדרת מידות נחוצות וביניהן גם האהבה וגם היראה (להלן).<sup class="footnote-marker">72</sup><i class="footnote">וכן במדבר רבה פרשה יח כא.</i> כמו כן: "מהו שכר היראה – תורה. לפי שיוכבד היתה יראה לפני הקב"ה, העמיד ממנה משה. שנאמר: 'כי טוב הוא' (שמות ב ב), ונתנה תורה על ידו הנקראת לקח טוב" (שמות רבה פרשה א טז). לגישה זו עדויות מעטות בלבד, ואף אחת מהן איננה תנאית.
וכן: "אלא הוו כעבדים המשמשין את הרב שלא על מנת לקבל פרס ויהי מורא שמים עליכם – משל לאדם עושה רצון רבו ולבו גס ברצון רבו. [אדם עושה רצון אביו] ולבו גס ברצון אביו. לא דומה זה שהוא עושה מאהבה, לזה שהוא עושה באימה ויראה. זה שהוא עושה מאהבה נוחל חיי העולם הזה, וזה שהוא עובד באימה ויראה שהוא נוחל חיי העולם הזה, ואינו נוחל חיי העולם הבא. שכן מצינו באבות הראשונים שעבדו באימה ויראה ונחלו חיי העולם הזה וחיי העולם הבא. באברהם מהו אומר? 'כי עתה ידעתי כי <b>ירא</b> אלהים אתה' (בראשית כב יב), ביוסף מהו אומר? 'את האלהים אני <b>ירא</b>' (שם מב מח). ביונה מהו אומר? 'ואת האלהים אני <b>ירא</b>' (יונה א ט)" (אבות דרבי נתן, נו"ב פ"י, עמ' 26). המחבר מבחין בין עבודת ה' מאהבה לעבודת ה' מיראה. הוא מצדד בעבודה מיראה ורואה באהבה צורת עבודה גרועה, ששכרה מועט. מצד שני הסיכום הוא שכל הראשונים עבדו את ה' מיראה, כלומר את ה"יראה" שבתנ"ך הוא מפרש כאהבה.
<b>ג. השילוב בין המידות (פשרה או הרכבה)</b>
"...כתוב אחד אומר 'ואהבת את ה' אלהיך' וכתוב אחר אומר 'את ה' אלהיך תירא ואותו תעבוד', עשה מאהבה ועשה מיראה. עשה מאהבה שאם באתה לשנוא דע שאת אוהב, ואין אוהב שונא. עשה מיראה שאם באתה לבעט דע שאת ירא, ואין ירא מבעט..." (ירושלמי, כ ע"ג; מדרש תנאים דברים ו' ה, עמ' 25). אם כן שתי המידות נחוצות, כל אחת לטיפוס אנושי אחר ולסיטואציה חברתית שונה.
בתלמוד הבבלי מוצע איזון אחר בין שתי הדרכים: "אמרו ליה אביי ורבא לתנא: לא תיתני פרוש מאהבה פרוש מיראה, דאמר רב יהודה אמר רב: לעולם יעסוק אדם בתורה ובמצות אפילו שלא לשמה, שמתוך שלא לשמה בא לשמה" (כב ע"ב). אם כן האהבה עדיפה, אך עבודה מיראה היא שלב ראשון שמתוכו יגיע האדם "לשמה".
כאמור, משנתנו משווה או מדמה את איוב לאברהם. הדימוי בין איוב לאברהם אינו ייחודי למשנתנו, אלא חוזר במקורות. ההשוואה בין שני אישים אלו מתבקשת, שכן שניהם עובדי ה'. הראשון ידוע כאבי האומה והשני צדיק שזמנו, מקומו ומוצאו עלומים. שניהם הרבו בהכנסת אורחים, שניהם נוסו בקשיים, והמקרא מאריך בתיאור תגובתם (השונה) לנסיונות ולקשיים שבפניהם עמדו. בדרך כלל נועדו ההשוואות להראות את יתרונו של אברהם כמאמין האולטימטיבי.<sup class="footnote-marker">73</sup><i class="footnote">ראו אבות דרבי נתן, נו"א פ"ז; נו"ב פי"ד, יז ע"א; תנחומא, לך לך י, וירא ה'; בבלי, בבא בתרא טז ע"א; בראשית רבה פרשה מט ט, עמ' 509; נז ד, עמ' 614, ועוד.</i>
<b>אמר רבי יהושע מי יגלה עפר מעיניך רבן יוחנן בן זכיי</b> – אותו ביטוי מופיע לעיל במשנה ב, וכפי שאמרנו ביטוי זה הוא מסימני העריכה של הקובץ,<b> שהייתה דורש כל ימיך שלא עבר איוב את המקום אלא מי יראה</b> – צריך להיות "מיראה",<b> שנאמר איש תם וישר וירא אלהים וסר מרע ורבי יהושע תלמיד תלמידך לימד שמאהבה עשה</b> – רבי יהושע בן הורקנוס הוא תלמידו של רבי יהושע, או אולי של רבי עקיבא. ביטוי זה עומד בניגוד משלים לביטוי במשנה ב לעיל "תלמידך". ברור שרבי יהושע מתפעל מהדרשה. המקורות מתקופת יבנה ואילך הם המדגישים את מרכיב האהבה, וייתכן שבכך ההבדל בין רבן יוחנן בן זכאי לתלמידו רבי יהושע. רבי עקיבא הוא החכם הבולט התובע עבודת ה' מתוך אהבה, עד למסירת הנפש, וכידוע אכן מסר רבי עקיבא את נפשו על אהבת ה'. לפי הגדרתו אהבת ה' הביאתו להקריב את נפשו, והמקורות מקשרים את קידוש ה' הפרטי שלו למצוות "ואהבת את ה' אלהיך..." (ברכות סא ע"ב<sup class="footnote-marker">74</sup><i class="footnote">למדרש זה מקבילות מאוחרות שהשתמשו בבבלי. הקשר בין מצוות קידוש ה' לאהבתו איננו מופיע במקורות בית שני, באותם קטעים שמדובר בהם בקידוש ה' בפועל (חשמונאים ד, פרקים ו-ז; יוספוס, פילון), אך מופיע בדברי תנאים, כפי שנראה מיד בהמשך.</i>) או לפסוק "על כן עלמות אהבוך" (שיר השירים א', ג), והדרשן דורש עלמות – על מות (מכילתא דרבי ישמעאל, מסכתא דשירה בשלח ג, עמ' 127; מכילתא דרבי שמעון בר יוחאי, טו ב, עמ' 127). שני רעיונות אלו קשורים יחדיו בקשר בל יינתק במדרשי תנאים ואמוראים, וכנראה נרמזים אף בחיבורים חוץ־מדרשיים במאה השנייה לספירה, עת שקידוש ה' טרם הפך למציאות חברתית.<sup class="footnote-marker">75</sup><i class="footnote">חזון יוחנן יב 1. ראו ספראי, קידוש ה', בתוך בימי הבית, עמ' 414-410, ובקצרה בפירושנו לברכות פ"ט מ"ה. פסוק אחר ששימש כמקור השראה לרעיון הוא "כי עזה כמות אהבה" (שיר השירים ח ו): " 'כי עזה כמות אהבה' – אהבה שאהבו דורו של שמד להקב"ה, שנאמר..." (שיר השירים רבה, ח ו). ראו תוספתא, פ"ט ה"ח, שם המדרש קטוע, והמשכו במדרש שמואל פרשה י. הקישור בין פסוק זה לבין קידוש ה' חוזר הרבה במדרשי ימי הביניים המאוחרים המרחיבים את העיסוק בשאלת קידוש ה'. זאת בהשראת מעשי קידוש ה' והרדיפות של ימיהם מחד גיסא, והתעמולה הנוצרית לקידוש ה' (המרטיריום) שלהם מאידך גיסא (ראו בויארין, מרטיריון).</i>
אהבת ה' כיסוד מכונן מצויה בדברי רבי עקיבא שהבאנו ובמימרות אחרות הקשורות בו ובתלמידיו. היא מופיעה במשנת ברכות פ"ט מ"ה כפי שפירשנוה, וריכוז שלה מצוי במדרש שיר השירים רבה. מדרש זה אמוראי, אך הדרשות מיוחסות לתנאים ובעיקר לתלמידי רבי עקיבא. בהיעדר מדרש תנאי מקביל סביר שלפחות חלקן הגיעו אלינו כאמירתן בפי התנאים, והעורך המאוחר התערב רק מעט בניסוח הרעיונות.
אורבך מציג את השאלה האם ניתן לתארך את העמדות השונות, והבחין בהתפתחותו של הרעיון. במשנתנו מוצגת התפתחות מסוימת. בדורות קדומים נטען שאיוב עבד את ה' מיראה, ולאחר מכן הוצע שעבד מאהבה. ברם אין להסיק מכאן שזו הייתה דרך ההתפתחות אצל כלל החכמים. דומה שבימי בית שני טרם חודדה האבחנה בין אהבה ליראה כדרכים שונות לעבודת ה'. בימי התנאים התחדדה אבחנה זו, ובתקופה הבתר־אמוראית שוב טושטש ההבדל בין שתי הדרכים. באמצע, בתקופת האמוראים, גובשו הצעות של השלמה ושילוב או פשרה בין הנתיבים השונים לעבודת ה'. יש לומר שרוב המקורות מציגים את האהבה כדרך העדיפה, אך גם הדרכים האחרות (עדיפות היראה, או השילוב) מצאו להן תומכים, והאבחנה הכרונולוגית איננה מושלמת. אין לצפות להתפתחות בקו מובנה, אלא כל דור הדגיש את צרכיו ועיצב את תפיסת עולמו בהתאם לאתגרים שניצבו לפניו.

Chapter 6



Mishnah 1

פרק זה חוזר לפרק הראשון, והמשניות שבו מתייחסות בהתאמה לשתי המשניות הראשונות שם. מערכת הקשרים בין פרקנו לפרק א תתברר במהלך דיוננו.
<b>מי שקינא לה</b> – בחלק גדול מעדי הנוסח "לאשתו", וברור שאדם מקנא רק לאשתו. ברוב עדי הנוסח<sup class="footnote-marker">1</sup><i class="footnote">חוץ מכתב יד קופמן, נ, ג2.</i> נוסף "ונסתרה" והתוספת אינה מוסיפה דבר, הרי השאלה היא אם נסתרה או לא, ומההמשך ברור שיש שמועה שנסתרה. את העובדות עצמן, אם נסתרה או לא, איש אינו יודע. בירושלמי (כ ע"ד) מוסיף רבי יוחנן שכל הפרק הוא אם האישה נסתרה, וריש לקיש אומר שאפילו אם לא נסתרה. ברור שהירושלמי לא גרס "ונסתרה", אבל גם ברור שגם לפי ריש לקיש יש שמועה שנסתרה, אלא שאיננו יודעים בוודאות אם נסתרה או לא. <b>אפילו שמע מן העוף הפוריח יוציא ויתן כתובה דברי רבי ליעזר</b> – לדעת רבי אליעזר די בשמועה "פורחת" ובלתי מוגדרת כדי שהבעל יגרש את אשתו, אבל הוא חייב בכתובתה. לכאורה מה חידוש יש במשפט, הרי תמיד הבעל רשאי לגרש את אשתו ולתת את כתובתה.<sup class="footnote-marker">2</sup><i class="footnote">לכל הדעות חשד כזה, גם אם בלתי מוכח, הוא בחזקת "ערוות דבר" ומהווה עילה לגט. ראו פירושנו לגיטין פ"ט מ"י.</i> אפשר להבין שבמקרה כזה הבעל חייב לגרשה כדין מי שנסתרה והיא אסורה עליו, ואולי בא רבי אליעזר רק להדגיש שחייב בכתובתה אף על פי שיש לו צידוק חברתי לגרשה. בתנאי הכפר הקדום, בסופו של דבר, החלטה לגרש את האישה חשופה לביקורת ציבורית, וזאת בנפרד מהצד המשפטי. ייתכן ששני התנאים עוסקים רק בפן זה של הגירושין. לפירוש כזה, שלא הלכה לפנינו אלא דיון מוסרי־ציבורי, יש השלכות מרחיקות לכת על הבנת המשנה כמסמך חברתי, ולעתים על־משפטי.
ההדגשה <b>אפילו שמע מן העוף</b>... באה לומר שאפילו שמועה קלושה מספיקה, ויש לכך משמעות רק אם השמועה מחייבת אותו דבר מה. ביטוי כזה אינו מתאים אם כוונת המשנה לחייבו בכתובתה, שאז צריך היה לומר שחייב אפילו אם השמועה טובה יותר (אך עדיין אינה מספקת מבחינה משפטית). עם זאת, עדיין נותר קושי במשפט.
<b>ורבי יהושע או משישאו ויתנו בה מוצרות בלבנה</b> – ה"מוצרות בלבנה" הן הנשים העובדות בערבים, ואלו מרכלות ומספרות זו לזו על פלונית שנסתרה ומשרכת דרכיה. אין צריך לומר שאין זו עדות משפטית, ואף על פי כן די בה כדי לפסלה מכתובתה. בירושלמי יש שתי גרסאות: "מוצרות" או "מוזרות" (כ ע"ד): "הכין אנן תנינן מוצרות אית תניי תני מוזרות. מאן דמר מוצרות מצרן עמר ומאן דמר מוזרות שזרן כיתן". "מוצרות" משמעו טוות צמר, ו"מוזרות" משמעו שוזרות פשתן.<sup class="footnote-marker">3</sup><i class="footnote">מחלוקת זו חוזרת בעדי הנוסח למשנתנו. כתב יד קופמן ו־ג2, שניהם ממסורת ארץ ישראל, גורסים "מוצרות", והשאר "מוזרות". ראו אפשטיין, מבוא, עמ' 86.</i> המילה היא ייחודית למשנתנו, והיא על משקל בעלוֹת מקצוע, כמו "כרוזות" או "גודלות", ומשמעה עבודת החוט של הנשים. "מצר" הוא גבול והליכה מסביב, ו"מוצרות" משמעו כנראה ליפוף סיבי הפשתן, והיא טוויית החוט. "מזר" עשוי לבוא מ"זרה", כמו מזרה הדגן; משמעות המילה היא הנפת החיטים לרוח לשם הפרדת המוץ מהגרעינים, ואולי נקרא כך השלב שבו מופרדת הקליפה מהסיב.
את גבעולי הפשתן שרו במים שבהם פעלו חיידקים לרופף את הקשר שבין הסיב הפנימי וקליפת הגבעול (איור 19). לאחר מכן סרקו את הפשתן להפרדת הקליפה, פעולה שנעשתה במסרקות ועל ידי חבטות על ערמת הגבעולים. ייתכן שהשלב הסופי היה זריית הגבעולים ברוח כדי להפריד בין הסיב הכבד והגבעולים הקלים, או אולי נקראה הפעולה "זרייה" על משקל זריית החיטים, אף שזריית הפשתן נעשתה בצורה אחרת.
ניסוח הדברים במשנתנו מאפשר להבין שלפנינו מחלוקת, ורבי אליעזר דורש "סף הוכחה" נמוך יותר מרבי יהושע. עם זאת, אפשר גם ששני התנאים מקבלים אותו עיקרון אך מנסחים אותו באופן שונה. במשניות רבות, ובעיקר בכאלה שנקבעים בהן שיעורים וכמויות, התנאים מנסחים את המידות בצורה שונה, אך למעשה אלו ניסוחים שונים לאותה הגדרה. כזאת, למשל, היא המחלוקת מהו זמן הסתירה שהבאנו בפירושנו למשנה ב בפרק הראשון. הירושלמי (כ ע"ד) מציע את שני הפירושים ואינו מכריע.
השאלה אם לפנינו מחלוקת או הגדרות שונות לאותה הכרעה תלויה בהבנתנו את שיטת עריכת המשנה. אם רבי יהושע הכיר את דברי רבי אליעזר ושנה את דבריו כתגובה להם, הרי שזו מחלוקת לכל דבר, אבל סביר יותר שכל אחד מהתנאים שנה את דבריו בבית מדרשו לעצמו. תלמידיהם העבירו והביאו את תורתם, ורק העורך המאוחר הציב את דבריהם אלה מול אלה. לעתים איחד ניסוחים שונים, ולעתים שמר על הניסוח המקורי והציב את הניסוחים זה מול זה כאילו הייתה זו מחלוקת. במקרה זה בחר העורך בדרך השנייה, אולי מתוך רצון לשמר את המונח הייחודי ("מוזרות" – "מוצרות") שבו השתמשו אבות העולם.
מכל מקום, לפי שני התנאים לא נדרשת עדות של ממש. הירושלמי (כ ע"ד) מעיר שזו עדות איש מפי איש, "מילה דלית ביה תימליוסים" (בסיס, יסוד). גם הבבלי מדגיש שאין זו עדות משפטית (לא ע"ב). התלמודים אינם מסתייגים מייחוס עצמה ומשמעות משפטית לשמועה, לא כן משנת גיטין הרואה בשמועה עדות לקידושין או גירושין (פ"ט מ"ט). שם התלמודים מסבים את המשנה לעדות פורמלית למחצה, או לשמועה חזקה ביותר (כולם רואים את המסיבה, אך לא ראו מעשה קידושין ממש).<sup class="footnote-marker">4</sup><i class="footnote">ראו דיוננו בגיטין פ"ט מ"ט.</i>
המשנה חושפת פרק מרתק בעבודת הנשים. הנשים עובדות בבית, וממשיכות בעבודה לאור הלבנה. בשלב זה הן עובדות בחבורה, וכמובן חכמים מניחים שהן מפטפטות ומרכלות. מן הסתם גם גברים ריכלו, אך רגיל הוא לייחס לנשים פעילות כזו שיש עליה גם ביקורת סמויה.
על עבודת הנשים בלילה אנו שומעים ממקורות נוספים. במפורש מצינו שהנשים נמנעו מלעשות מלאכה במוצאי שבת ובימים שני וחמישי, והסוגיה בתלמוד הירושלמי מכירה במנהג.<sup class="footnote-marker">5</sup><i class="footnote">ירושלמי, פסחים פ"ד ה"א, ל ע"ג; תענית פ"א ה"ו, סד ע"ג.</i> הדגשת הנשים באה משום שגברים אינם עובדים בבית, וממילא עבודתם מתנהלת רק בשעות היום.
בעדויות רבות חוזרת ומוצגת האישה כמי שיושבת בביתה בעוד שבעלה "בחוץ", מנהל את עסקי המשפחה. אין כל טעם לצטט את כל המימרות והעדויות המדגימות מצב זה, ונסתפק בכמה מהן. ההלכה הידועה שרק עמוני פסול לחיתון ולא עמונית (משנה, יבמות פ"ח מ"ג) מנומקת בספרי דברים: "על אשר לא קדמו אתכם בלחם במים, מי דרכו לקדם אנשים ולא נשים" (רמט, עמ' 277, ומקבילות), אך במדרשים האמוראיים נוסף: "כתיב 'אשר שכר עליך', ו'אשר יעץ'. מי דרכו לשכור? האיש ולא האשה. מי דרכו ליעץ? האיש ולא האשה".<sup class="footnote-marker">6</sup><i class="footnote">ירושלמי, יבמות פ"ח ה"ג, ט ע"ג; השוו בבלי, שם עו ע"ב-עז ע"א; רות רבה, ד ג; מדרש שמואל, כב א.</i> ברור שמקורות אלה מפתחים דרשה תנאית, אך מאחורי הקלעים ניכרת ההנחה שהאישה ספונה בביתה ואינה שותפה לעסקי בעלה.
רוח דומה שוררת בדרשות שלפיהן האיש דרכו "לכבוש" ולא האישה, והכוונה ליציאה מחוץ לבית.<sup class="footnote-marker">7</sup><i class="footnote">ירושלמי, יבמות פ"ו ה"ו, ז ע"ד. המונח "לכבוש" איננו מונח צבאי, ובמפורש: "וכבשה כתיב – האיש כובש את הארץ ואין האשה כובשת..." (תנחומא, נח יב), וראו עוד בבלי, יבמות סה ע"ב; השוו תנחומא, וישלח ה; תנחומא בובר, וישלח יב, עמ' 170. במקורות אלו מוזכרים "כיבושים" אחרים.</i> מציאות ואידֵאל ("תדמית" ו"חזון") אלו של האישה השרויה בביתה חוזרים בדרשות רבות, חלקן מנסחות את חשיבות הישיבה בבית כערך דתי וכמצווה: "אשתך כגפן פוריה אימתי היא כגפן פוריה? בזמן שהיא בירכתי ביתך",<sup class="footnote-marker">8</sup><i class="footnote">תנחומא, וישלח ו; תנחומא בובר, וישלח יב, עמ' 170, ועוד.</i> שכר צניעות זו הוא בנים רבים וטובים. לא קשה לראות במדרש זה ביטוי לאידֵאל שאישה טובה נועדה לשבת בבית ולהוליד ילדים ולגדלם. כמו כן: "שכל אשה היוצאה לשוק סופה להכשל" (בראשית רבה פרשה ח יב, עמ' 66). חלק מהמימרות מניח "שדרכה שלאשה להיות יושבת בתוך ביתה, ודרך האיש להיות יוצא בשוק ולמד בינה מבני אדם" (בראשית רבה פרשה סה ד, עמ' 715). כלומר זה המצב הרגיל והקבוע, וזו תדמיתה של האישה בעיניהם של חכמים. במקור זה אף מצוי הד ברור להשפעה השלילית של הישיבה בבית על אפשרויות הקידום של האישה ועל תדמיתה החברתית, ובכך מביעים חכמים את ה"חזון", כיצד צריכה החברה להתנהג. כן מתוארת האישה כמי שנותנת צדקה לעניים המגיעים לביתה משום שהיא בבית בכל עת.<sup class="footnote-marker">9</sup><i class="footnote">ירושלמי, תענית פ"ב ה"ד, סד ע"ב-ע"ג; בבלי, שם כג ע"ב; אסתר רבה, ב ד, ומקבילות; דרך ארץ רבה, פ"ו; כלה רבתי, פ"ט, וכיוצא באלו עדויות רבות.</i> בנוסף לכך מצויים עשרות מימרות וסיפורים שבהם מובלטת עובדת היות האישה בבית, כגון הסיפור על אותו חסיד שאשתו מחכה לו בבית.<sup class="footnote-marker">10</sup><i class="footnote">ירושלמי, תענית פ"ב ה"ד, סד ע"ב; בבלי, שם כג ע"א-ע"ב.</i>
חזונם של חכמים בדבר ישיבת האישה בביתה בא לידי ביטוי בהלכה אחרת ביחס ליתומה, וכך קובעת ההלכה התנאית: "יתום ויתומה שמבקשין להתפרנס, מפרנסין את היתומה תחלה ואחר כך מפרנסין את היתום, מפני שהיתום יכול לחזר מכל מקום" (תוספתא, כתובות פ"ו ה"ח ומקבילות). בדרך כלל מקובל לפרש "לחזר" – לחזר על הפתחים, וכן מנסח התלמוד הבבלי ברייתא זו. ברם, בלשון ארץ ישראל השורש חז"ר מופיע לעתים במשמעות של מסחר, וכשם שהסוחר הולך סחור סחור גם החזָר הולך חזור חזור.<sup class="footnote-marker">11</sup><i class="footnote">במשמעות זו מופיע המונח בסוגיית הירושלמי, קידושין פ"ג ה"ד, סד ע"ג.</i> אם כן, הגבר היתום יכול להרוויח לפרנסתו, אך היתומה אינה יכולה לעבוד לפרנסתה ועל כן ראויה לעזרה. הלכה זו מדגימה יפה את גישתה של ההלכה. האישה נתפסת כיושבת בית, חלשה ומקופחת. ההלכה מעודדת "חולשה" זו, אך מנסה מצִדה "לפצות" את האישה בעזרת דיני צדקה, לבל תיפגע יתר על המידה.
גישה זו בדבר מקומה של האישה בבית פנימה מופיעה כבר בבן סירא: "ויפי אשה טובה בעדי ביתו...",<sup class="footnote-marker">12</sup><i class="footnote">בן סירא, מהדורת סגל, כו 18. בגרסת מהדורת האקדמיה ללשון עברית: "יפה אשה בדביר בחור" (כו 16).</i> ואף אצל פילון ויוספוס אישה טובה היא זו המצויה בביתה. פילון רומז בדבריו כי אידֵאל זה משותף ליהדות ולכלל האומות, כלומר לחברה ההלניסטית המוכרת לקוראיו.<sup class="footnote-marker">13</sup><i class="footnote">כגון על החוקים, ד 255; יוספוס, קדמוניות, יא 50, ועוד; ארכר, מחירה, 2, עמ' 226 ואילך.</i>
לסיום סדרה חלקית זו של עדויות מן הראוי לצרף עדות ממקור בעל אופי שונה. אווסביוס מספר לפי תומו שתושבי קיסריה יצאו לראות את גופתו של אולפינוס המרטיר שנפלטה מן הים, ואפילו הנשים הצנועות, שאינן יוצאות מביתן ונראות בציבור, ואפילו הבתולות המוצנעות בביתן, יצאו לראות נס זה.<sup class="footnote-marker">14</sup><i class="footnote">אווסביוס, חיי המרטירים 4.</i> מהניסוח נראה שיש נשים הרגילות להיראות בציבור ויש שאינן. התיאור מתייחס, מן הסתם, לכלל תושבי קיסריה, יהודים ושאינם יהודים.
אם כן, לסיכום, באופן כללי מוצגות הנשים כמי שספונות בביתן ואינן עצמאיות מבחינה כלכלית. כנראה יש קשר בין השניים, ולא רק בעיני חכמים. בספרות מצויות מימרות רבות ברוח זו, ואין טעם למנותן. כפי שכבר אמרנו, גישה זו משקפת את האידאולוגיה של חכמים וכן את תדמיתן של הנשים בעיניהם. חכמים לא רק מדווחים על נוהג זה ומניחים את קיומו, אלא גם מטיפים לו כרצוי וכראוי. על כן מותר לנו להעריך שבספרות חז"ל תינתן עדיפות לתיאור זה, ואולי תוצנענה תופעות חורגות. כך, למשל, יובא להלן מעשה בצעירה שהלכה לפשתני ונאנסה. סיפור זה משמש כהטפה סמויה ב"שיטת ההפחדה" נגד יציאת אישה מביתה, ומעיד כי אירע שנשים יצאו מביתן לעיסוקים שונים. לעומת זאת אין מכאן ראיה כי אכן כל יציאה מעין זו הייתה מועדת לפורענות.
משנתנו מאירה פן מיוחד בעבודתן של נשים. בערב, לאחר שבני הבית הלכו לישון, יושבות הנשים בפתחי הבתים ואורגות (ומרכלות). תמונה זו ניתן עדיין לראות כיום בכפרים מסורתיים בקפריסין, בכרתים או בתורכיה (איור 20). חכמים מציגים את חברת הנשים כחברה רכלנית, ובעקיפין מזהירה את הגברים לבל יצטרפו או ישתפו פעולה. כך, למשל, מסופר על חסיד שהתגלו לו סודות המתים וסיפרם לאשתו, וזו סיפרה אותם לחברתה (אבות דרבי נתן, נו"א פ"ג, עמ' ט). על חברת הנשים אנו שומעים ממקורות נוספים, כגון "אמר רבי אלעזר בן פילה: מפני מה רבי עקיבא מטמא? מפני שהנשים גרגרניות הן, אשה מגלה את הקדרה לידע מה חברתה מבשל" (תוספתא, טהרות פ"ח הט"ז, עמ' 669). קשה שלא לחוש בנימת הבוז להווי זה של נשות החצר המשותפת. כן מסופר על אשתו של חנינא בן דוסא שלא בישלה לשבת מאומה, ושכנותיה התגרו בה וביקשו לראות אילו מאכלים היא מבשלת לשבת (בבלי, תענית כה ע"א). לעומת זאת במקורות אחרים יש הכרה בלגיטימציה של החברותא בחצר המשותפת.<sup class="footnote-marker">15</sup><i class="footnote">ראו פירושנו לכתובות פ"ז מ"ה.</i>
משנתנו מעוררת סדרת קשיים. הראשון הוא משפטי, מה באה המשנה לחדש, הרי אדם רשאי תמיד לגרש את אשתו, וודאי אם "מצא בה ערות דבר". על קושי זה ענינו במהלך הפירוש, אך ההסבר דחוק. הקושי השני הוא ספרותי, מדוע אין המשנה מתייחסת לאפשרות שהבעל ישקה את אשתו במים המאררים. השאלה מתחדדת לאור המשנה הראשונה בפרק, ולאור המשנה הבאה. גם במשנה הבאה מדובר על עדות שאינה מושלמת ותקפה מבחינה משפטית, ובה השקיית האישה היא האופציה הראשונה. אדרבה, שם עדות טובה מונעת את השקייתה, ואילו אצלנו האפשרות של שתיית המים אינה מופיעה כלל. אפשר לפרש שעדות כלשהי (עוף פורח) כבר מונעת השקיה, אבל המשנה אינה אומרת זו ושתיקתה בעניין תמוהה. היחס בין משנתנו למשנה הראשונה במסכת קשה עוד יותר: "המקנא לאשתו, רבי אליעזר אומר מקנה על פי שנים ומשקה על פי עד אחד, או על פי עצמו. רבי יהושע אומר מקנא על פי שנים ומשקה על פי שנים". לרבי יהושע נדרשת עדות מושלמת, ולרבי אליעזר יכול להשקות על פי עצמו. האם "על פי עצמו" זה אינו מספיק אם עשה כן לאור העדות הבלתי מוגדרת (עוף פורח) שבמשנתנו?
הירושלמי למשנתנו (כ ע"ד) הבין שאכן משנתנו סותרת את זו שבפרק א. הוא אינו אומר זאת במפורש, אך כך משתמע מהפירוש. בכך יש הסבר לקושי האחרון, אך לא ליתר הקשיים. לכל אחת מהמשניות יש מקבילות, כפי שנראה להלן וכפי שפירשנו במשנה לעיל פ"א מ"א.<sup class="footnote-marker">16</sup><i class="footnote">ר"ח מפרש שהאישה נטמאה ולא רק נסתרה. ייתכן שבכך הציע תירוץ אחר לסתירת המשניות ולכך שבמשנתנו אין מדובר על שתיית המים המאררים, שכן יש עדות, בלתי משפטית, שנטמאה, ומי שנטמאה אינה שותה כמו במשנה ב להלן. בכך הופכת משנתנו לחלק ממשנה ב להלן. קשה להניח שהנשים יודעות בוודאות שהיא נטמאה, וסביר שראוה נסתרת וחושדות בה, אולי אפילו חשד סביר (בבחינת "רגלים לדבר"), שנטמאה.</i>
אפשרות פשוטה היא להניח שמשנתנו מדברת בזמן הזה, כאשר אין מקדש ואין אפשרות להשקות סוטה.<sup class="footnote-marker">17</sup><i class="footnote">או גם בזמן הבית, אבל לאחר ביטול דין סוטה.</i> הסבר זה פותר בפשטות את כל סדרת הקשיים. לפי הסבר זה המשנה הבאה חוזרת לימי הבית, ומשנתנו מדברת בהווה. האישה מאבדת את סיכויה לטהר את שמה, והיא חשופה לרכילות עם בסיס או בלעדיו. כך גם נפתרת הסתירה למשנה א העוסקת בימי הבית. הקושי המרכזי הוא שלא מצאנו עוד משניות העוסקות בדין סוטה "בזמן הזה". לפיכך, מצד אחד קשה לפרש את משנתנו כמשנה בודדת העוסקת שלא בנושא הרגיל, ומצד שני אולי דווקא יש לעשות מאמץ ולחפש משניות העוסקות במצב של אישה שנסתרה, בזמן הזה, כאשר האפשרות של השקיית הסוטה אינה קיימת. מבחינה חברתית העיסוק בסוטה ב"זמן הזה" כמובן מתבקש, שהרי בעיית החשדות (המוצדקים או שאינם מוצדקים) לא חלפה מן העולם.
במקביל למשנתנו מצינו גם דעות נוספות. בירושלמי (כ ע"ד) אומר רבי שמעון בן לקיש "אפילו לא נסתרה". הלכה כזאת מאפשרת לבעל לגרש את אשתו בכתובה כמעט ללא שום ראיה. הירושלמי עצמו נסוג מעט מפרשנות כזאת ומנסה לעמעם את דברי ריש לקיש ולהסביר שהוא רק מקל בעדי סתירה. אך דומה שדעתו עומדת בפני עצמה, והוא חולק על המשנה. בדרך כלל אמוראים אינם חולקים על משנה, ובבבלי זהו כלל ברזל ולא יעבור. ברם, בירושלמי מצינו אמוראים המציעים מסורות מנוגדות למשנה, אם כי אין זו דרך המלך של לימודם. כאמור זאת אכן ההלכה הפשוטה, שאדם רשאי לגרש את אשתו ללא ראיה לניאוף או לסתירה, וכפי שפירשנו לא גרס הירושלמי "ונסתרה". ההסבר מחדד את השאלה מה החידוש במשנתנו. אם נסביר שבמשנתנו חובה לגרשה (לעיל), הרי שדברי ריש לקיש, אם נאמרו על משנתנו, הופכים לתמוהים. האם אכן חייב אדם לגרש את אשתו לאחר שהוא מקנא לה, גם אם לא הפרה את קינויו?
מעתה עלינו לשאול האם שם רע הוא סיבה לאלץ את הבעל לגרשה, או להמליץ בפניו לגרשה. השאלה הכללית יותר היא מה תוקפה של הרכילות. מדרש ההלכה קובע: "...מגיד הכתוב כיון שיצא עליה שם רע אסורה לבעלה" (ספרי במדבר פיסקא יט, עמ' 23).
המשנה בגיטין (פ"ד מ"ז) קובעת: "המוציא את אשתו משם שם רע לא יחזיר" – "שם רע" הוא מונח לרכילות בגנות האישה שעשתה מעשה מכוער. לבעל אין ראיה משפטית לכך אך הוא רשאי לגרשה, והמשנה האחרונה בפרק ט של גיטין מגדירה זאת כ"דבר ערוה" (מ"י). בתורה ובמשניות רבות "שם רע" הוא מונח טכני; "מוציא שם רע" הוא מי שטוען שלא מצא לאשתו בתולין<sup class="footnote-marker">18</sup><i class="footnote">דברים כ"ב, ד; משנה, סנהדרין פ"א מ"א; ערכין פ"ג מ"א; מ"ה, ועוד.</i> אבל "שם רע" הוא גם מינוח לאישה שמרננים עליה שזינתה. בתוספתא: "האשה שיצא עליה שם רע, ולדות כשרין, מפני שהן בחזקת הבעל. רבי יהודה אומר שניהם ממשמר אחד, שניהן מבית אב אחד, נוטלין חלק אחד" (יבמות פי"ב ה"ח). כמו כן: "אלמנה בין שהיא ענייה בין שהיא עשירה אין רשיי למשכן, שנאמר לא תחבול בגד אלמנה, אחת ענייה ואחת עשירה, דברי רבי יהודה, ורבי שמעון אומר ענייה אין רשיי למשכן, עשירה נוטל ואין מחזיר, שלא יהא הולך ובא אצלה, שלא להשיאה שם רע" (תוספתא, בבא מציעא פ"י ה"י, ומקבילות). בשני המקורות הללו שם רע איננו לבתולה אלא לאישה נשואה שירננו אחריה.<sup class="footnote-marker">19</sup><i class="footnote">ראו ליברמן, תוספתא כפשוטה יבמות, עמ' 129.</i> שם רע הוא לעתים רחוקות גם שלא בתחום המיני, כגון "הדירה שלא להשאיל נפה וכברה רחים ותנור יוציא ויתן כתובה, מפני שמשיאה שם רע בשכינותיה. וכן היא שנדרה שלא להשאיל נפה וכברה רחיים ותנור תצא שלא בכתובה, מפני שמשיאתו שם רע בשכונתו" (תוספתא, כתובות פ"ז ה"ד). כאן השם הרע הוא שהיא או הוא קמצנים, ויש בכך כדי לפגוע ברעות בחצר המשותפת. כן משמע ממקורות נוספים.<sup class="footnote-marker">20</sup><i class="footnote">אבות דרבי נתן, נו"א פ"א, יז, לג ע"א; ספרי זוטא, י ל, עמ' 265; מכילתא דרבי שמעון בר יוחאי, יח כז, עמ' 135, ועוד.</i>
החזרת גרושה הייתה תופעה רווחת, כפי שהצענו בפירושנו לכתובות פ"ט מ"ט (ולהלן פ"ח מ"ח).

Mishnah 2

<b>אמר עד אחד אני ראיתיה שניטמאת לא היתה שותה</b> – העד אינו מעיד שנסתרה, אלא שנטמאה ממש, ממילא אין טעם להשקותה שהרי יש עדות שנטמאה ממש. במצב רגיל נדרשים שני עדים, אך לפסלה מכתובתה די בעד אחד, ולהלן ננמק את ההלכה, <b>ולא עוד אלא אפילו עבד אפילו שפחה</b> – בדרך כלל עבד ושפחה אינם נאמנים לעדות, אך הם נאמנים במקרה כזה של עבירת מין.<sup class="footnote-marker">21</sup><i class="footnote">ראו פירושנו ליבמות פט"ז מ"ז, ושם יש סדרת מחלוקות בנושא.</i> "ולא עוד אלא" הוא ביטוי להמשך דיון והבאת מרכיב נוסף, ואין הוא בהכרח בבחינת סולם עולה.<sup class="footnote-marker">22</sup><i class="footnote">אבות פ"ו מ"א; ידים פ"ד מ"ח, ועוד. במשנת גיטין פ"ג מ"א מחליף הביטוי "יתר מכן" (מכאן) את הביטוי "לא עוד אלא", ובתוספתא המקבילה שם (פ"ב ה"ח) "לא עוד אלא".</i> <b>הרי אילו נאמנים</b> – כל אלו הם עדות חלקית שאיננה תקֵפה מבחינה משפטית אך דיה כדי למנוע את השקיית האישה. <b>אף</b> – בכמה עדי נוסח חסרה המילה "אף".<sup class="footnote-marker">23</sup><i class="footnote">א2, ב, ת, ן, פ. כן גרס בעל ה"אגודה", וכן גם בציטוט המשנה במדרש ספרי זוטא (ה יג, עמ' 234).</i> מילית זו נוטה ליפול בחילופי נוסח, ובמקרה זה נראה שמקומה בטקסט מובטח. "אפילו" בא לרבות עבד ושפחה שאינם בני עדות, ואין צריך לומר אישה רגילה, שאינה קרובה של החשודה, שכשרה. כן יוצא ממשנה ד שאישה אחת כשרה כעד כדי למנוע מהחשודה לשתות מים מאררים. עם זאת, את משנתנו ניתן להסביר שעבד, שפחה ואישה רגילה כולם כשרים להעיד, אך רק בשניים ולא באחד. נשוב לכך בפירושנו למשנה ד. <b>לפוסלה מכתובתה חמותה ובת חמותה וצרתה ויבמתה ובת בעלה הרי אילו נאמנות לא לפסלה מכתובתה אלא שלא תשתה</b> – כל אלו אינן נאמנות. לכאורה שתי סיבות לכך. האחת שאישה פסולה לעדות, והאחרת שבן משפחה אינו כשר להעיד. ברם, הדגש במשנה הוא שרק אלו עדותן פסולה, וסתם אישה עדותה מתקבלת. אכן בדרך כלל הרשימה של עדות חלקית כוללת עד אחד, עבד ואישה, וברור שאם שפחה נאמנת קל וחומר אישה סתם. אבל נשים אלו הנמנות במשנה נאמנותן מספקת רק כדי למנוע את שתיית המים המאררים. הבעל חייב לגרשה, כמות שהובן במשנה הקודמת (שהרי עדותן היא בוודאי יותר מ"עוף פורח" או מרכילות הנשים האורגות), אבל עליו לתת לה את כתובתה.<sup class="footnote-marker">24</sup><i class="footnote">לעיל שנינו משפט דומה במבנהו: "לא להשקותה אמרו אלא לפוסלה מכתובתה" (פ"ד מ"ה).</i>
נמצאנו למדים שכל עדות מספיקה כדי למנוע את שתיית המים המאררים, ולמעשה למנוע בכך את האפשרות של האישה לשמר את נישואיה. כל עדות מספיקה לחייב את בעלה לגרשה, או לפחות ליצור הצדקה ציבורית לגירושיה.<sup class="footnote-marker">25</sup><i class="footnote">כמו שהצענו, בהיסוס מה, במשנה הקודמת.</i><b> </b>עד אחד מספיק גם לפסלה מכתובתה, ועדות שני עדים שנטמאת הופכים אותה לאישה נואפת שבדינה עסקנו במבוא למסכת.
מעבר לבעיות ההלכתיות המשנה משקפת תמונת מצב של החברה. לעבד ולשפחה אין מעמד משפטי, אך יש להם מידע אמין. כפי שראינו לעיל העבדים נתפסו כמעין "רהיט מהלך". אין צורך לשמור בפניהם על דיני צניעות או על כללי התנהגות. כתוצאה מכך יש להם מידע פנימי, וחכמים מעניקים להם זכות עדות חלקית. החמות וצרת האישה, וכל יתר הנשים ברשימה, הן הנשים שמצד הבעל. הן מקנאות באישה ומתחרות טבעיות שלה.<sup class="footnote-marker">26</sup><i class="footnote">ראו משנה, יבמות פט"ו מ"ד; גיטין פ"ב מ"ז.</i> אך אופייני הוא לשים בפיהן "עדות" המרשיעה את האישה, וחז"ל מאמינים להן פחות מלעבד ולשפחה. השפחה והחמות שתיהן נשים, אך לחמות מאמינים פחות מחשש שהיא עוינת לאישה. תמונת מצב זו מתאימה למשפחה מורחבת המתגוררת בצוותא, ובחצר המשותפת מתפתחים יחסי תחרות העלולים להפוך לעוינות. מודל זה של מתיחות ביחסי חמות-כלה, או אחות הבעל והכלה, מוכר בספרות העולם ואף בספרות חז"ל: "אם יגוז גדי מילת טלה תדור כלה עם חמותה"<sup class="footnote-marker">27</sup><i class="footnote">פרקי רבינו הקדוש, פרק הארבעה, איזנשטיין, אוצר המדרשים, עמ' 510. משנת סוטה רואה במריבה כזאת מסימני התרופפות החברה. ראו פ"ט מט"ו, ובפירושנו שם נדון אם זו אכן משנה או תוספת מברייתא.</i>; "ואם ידור גדי עם נמר כן תדור כלה עם חמותה".<sup class="footnote-marker">28</sup><i class="footnote">חופת אליהו, פרק הארבעה, איזנשטיין, שם, עמ' 171.</i> שני ציטוטים אלו באים מהספרות העממית למחצה שכונסה לתוך הספרות המדרשית.
קשה להכריע האם מוטיב העוינות שבין כלה לחמותה הוא מוטיב ספרותי בלבד, או אמת היסטורית חברתית.
רשימה זו חוזרת במקבילות ומציינת את הנשים הנחשבות לעוינות, או לפחות שיש חשש שהן עוינות ועוינותן פוגמת באמינותן.<sup class="footnote-marker">29</sup><i class="footnote">ראו, למשל, משנה, יבמות פט"ו מ"ד; גיטין פ"ב מ"ז, ועוד.</i>במדרש יש שתי התייחסויות למשנה. האחת: "ונעלם מעיני אישה, אין לי אלא מאישה, מנין אני מרבה כל בני אדם? תלמוד לומר ונעלם מעיני" (שם), מכאן שאם מישהו יודע על כך שנטמאה אינה שותה, וזו ההלכה העקרונית במשנה. דרשה כזאת עשויה להסביר מדוע מעניקים תוקף של עדות לעדות חלקית של עד אחד, או עבד. ההתייחסות השנייה מפורשת יותר: " 'ועד' – שהוא כשר להועיד. ומנין אף עד שאינו כשר? תלמוד לומר 'עד' 'ועד' מיכן אמרו..." (שם, עמ' 234-233). בהמשך מצטט המדרש את משנתנו. נמצאנו למדים שלפי מדרש ההלכה משנתנו מעניקה תוקף של עדות לעדות פסולה, וזאת בהתבסס על גזרת כתוב מיוחדת. 
במדרש התנאים מובעת עמדה מנוגדת: " 'ועד אין בה' – בשני עדים הכתוב מדבר" (ספרי, ז, עמ' 12), אם כן רק עדות שלמה מונעת את השקייתה, ובכל יתר המקרים הבעל יכול להשקותה. שני המדרשים מתדיינים על אותה מילה ומגיעים ממנה למסקנות שונות. בירושלמי מובאת דרשה הדומה לזו שבספרי זוטא. מהמילה "ועד" הוא מסיק שדי בעד אחד, ומסיק שמשנתנו כרבי ישמעאל שאמר שתמיד יש צורך בשני עדים עד שיוציאנו הכתוב במפורש (כ ע"ד-כא ע"א; בבלי, לא ע"ב). הדרשה היא "הוצאה במפורש": הדרשה העקרונית מכוונת לפסוק "ועד אחד לא יענה בנפש למות" (במדבר ל"ה, ל), מכאן שסתם "עד" משמעו עדות של שניים אלא אם כן הוציאו הכתוב במפורש, כגון שאמר "ועד אחד".<sup class="footnote-marker">30</sup><i class="footnote">תוספתא, שבועות פ"ג ה"ח; ספרי במדבר פיסקא קסא, עמ' 221; בבלי, ב ע"ב; סנהדרין ל ע"א; ירושלמי, שבועות פ"ד ה"א, לה ע"ב-ע"ג.</i> אם כן, לפנינו סדרת דרשות. הראשונה ש"עד" משמעו עדות, כלומר עדות של שניים; הדרשה השנייה היא לפסוק בבמדבר ל"ה, ל, ששם מודגש "עד אחד". שם "הוציאו הכתוב במפורש". דרשה זו הועברה לפרשתנו, כאילו גם בה הוציאו הכתוב במפורש. אלא שאצלנו אין הוצאה מפורשת, ודומה שזהו ניסיון להעביר את הדרשה שם לעניין שלנו. בירושלמי מובאת הדרשה, ולמעשה נחלקת הסוגיה בשאלה מה היה אומר רבי ישמעאל על סוטה, האם כאן היה דורש שני עדים או שדי בעד אחד.
עוד מובאת בירושלמי מחלוקת מפורשת בנושא:
דתני, רבי טרפון אומר, עד אחד נאמן לטמאותה ואין עד אחד נאמן להפסידה מכתובתה. רבי עקיבה אומר, כשם שעד אחד נאמן לטמותה, כן עד אחד נאמן להפסידה מכתובתה. אמר לו רבי טרפון, איכן מצינו עד אחד בממון כלום? אמר לו רבי עקיבה, ואיכן מצינו עד אחד באשת איש כלום? אלא כשם שעד אחד נאמן לטמותה, כך עד אחד נאמן להפסידה מכתובתה. חזר רבי עקיבה להיות שונה כרבי טרפון (ירושלמי, כא ע"א).
לפי רבי טרפון עד אחד מטמא את האישה וממילא אינה שותה (כמשנתנו), אבל אינו מפסידה מכתובתה (בניגוד למשנתנו). לפי ההמשך ברור שהוא סבור שדי בעדות חלקית לאסרה על בעלה, לפחות כספק, ודי בה גם למנוע את שתיית המים. לדעת רבי עקיבא עד אחד מטמא אותה ופוסלה מכתובתה. נימוקו של רבי עקיבא קשה. הרי הוא טוען שאין עדות של עד אחד כשרה באשת איש, אם כן צריך היה לומר שעד אחד אינו פוסלה ואינו מטמאה, כדעת הספרי שהבאנו. אולי רבי עקיבא סבור ש"הוציאו הכתוב במפורש", או שאף ללא פסוק ברור שעד אחד כשר באשת איש, לפסלה ולממון (כתובה) כאחד. על כן שאלתו של רבי טרפון "היכן מצינו" אינה שאלה, אכן לא מצינו, ובכל זאת כך הדין. הירושלמי מסיק שמשנתנו כרבי עקיבא כשהודה לרבי טרפון, ודבר זה הוא בבחינת תימה על תימה, שהרי משנתנו אינה כרבי טרפון אלא כרבי עקיבא המקורי. עוד קשה שאם משנתנו כדברי רבי עקיבא שהודה לרבי טרפון, למה לא נאמר שמשנתנו כרבי טרפון עצמו? נראה, אפוא, שנפלה שגגה בירושלמי ויש לגרוס שמשנתנו כרבי עקיבא לפני שהודה לרבי טרפון. בפירושנו ליבמות פט"ז מ"ז הראינו כי אכן יש מחלוקת בין רבי טרפון ורבי עקיבא בשאלה זו של אמינות עד אחד (ושאר העדים שעדותם בעייתית: עדות אישה, עד מפי עד וכו').
עוד בירושלמי: "רב אדא בר אחוה אמר, עד אחד נאמן לטמותה, אין עד אחד נאמן להפסידה מכתובתה" (כא ע"א). זו דעתו המקורית של רבי עקיבא ורב אדא לא הכירה, או שידע שרבי עקיבא חזר בו.
בתלמוד הבבלי מובאים דברי עולא שאין דברי עד אחד במקום שניים (כספרי), אך הוא מוסיף "לא היתה שותה" (לא ע"ב). אם כן אין הוא פוסלה מכתובתה, אך די בעדות עד אחד שלא תשתה, וכן אמר רבי יצחק, ולדעת רבי חייא שותה, והרי זה כדעת מדרש הספרי במלואה. הבבלי מקשה על דברי רבי חייא הסותרים את המשנה, ומתרץ שמשנתנו בפסולי עדות, כלומר בעדויות סותרות שיש צורך להכריע ביניהן. לא נרחיב בהסבר זה ונסתפק בטענה שלעתים אמוראי ארץ ישראל חולקים על המשנה, ורבי חייא שהיה מאחרוני התנאים בוודאי התיר לעצמו לעשות כן, ודבריו הם בבחינת פיתוח של עמדת התנאים שבספרי.<sup class="footnote-marker">31</sup><i class="footnote">הסברנו שדברי הבבלי נסובים על משנה זו. אבל אפשר שהם נסובים על משנה ד ומקבילים למחלוקת רב ורבי יוחנן שבירושלמי למשנה ד (כא ע"א), ונביאם להלן.</i>
<b>עדות עד אחד בסוטה (האומר נטמאה)</b>
בטבלה יש ביטוי לדעות השונות, ומוצגות כמעט כל האפשרויות התאורטיות. ניכר שאין כאן שיטה משפטית אחידה או עיקרון משפטי מובנה. עד אחד אינו נאמן, והוענקה לו תקפות חלקית, בניגוד לעיקרון המשפטי האחיד. עד עתה הובאו דעות שונות ודרשות שונות, וטרם נשמע הסבר להלכה הקשה שעדות שאינה תקפה ואינה ניתנת לבדיקה (להזמה או להכחשה) מועילה בדיני ממונות. בירושלמי יש הסבר להלכה: "אמר רב חסדא, מה טעם אמרו עד אחד נאמן לטמותה, מפני שרגלים לדבר" (כא ע"א). אם כן אין כאן עדות לקויה אלא עדות שיש לה ביסוס, שהרי הבעל קינא לה כבר. נימוק זה מופיע בירושלמי גם בהקשרים אחרים כדי לנמק הלכות שונות בעניין סוטה. להערכתנו יותר משיש בו נימוק יש בו עדות לתחושת חוסר הנחת מהיחס הקשה לאישה החשודה, שמתנהגים אליה כאשמה אף שאשמתה לא הוכחה (ירושלמי, פ"א ה"ב, טז ע"ג; בבלי, נידה ג ע"א). יסודו של הטיעון לעניין אחר שאין לו קשר לסוטה, והוא הועבר לענייננו (ספרא, זבים פרשה א ה"ז, עה ע"א). במבוא למסכת עסקנו בתחושת אי הנחת של חלק מחז"ל מההנחה המוקדמת שהאישה אשמה.
עוד נעיר שאי אפשר לפרש שלפנינו ביטוי למיוחד שבדיני עריות. כפי שראינו בפרק א חכמים נוקטים קו מחשבה נוקשה המנומק בצורך להיאבק בגילוי עריות, וצורך זה מצדיק סטייה מהנוהל המשפטי המקובל בתחומים אחרים. ברם, במקרה זה המחלוקת על עדות עד אחד דווקא מופיעה בהקשרים המקלים על האישה. במסגרת זו מקבלים את עדותה שבעלה מת ומתירים אותה להינשא. אם כן ההקלה בדיני עדות אינה רק מכבידה על הסוטה, אלא מקלה על האישה התובעת להכיר בה כבפנויה.
במשנתנו אין התייחסות לעניין פסול האישה לבעלה. כאמור, במשנה א עמדה שאלה זו במרכז המשנה, ואילו במשנתנו הדין אינו נזכר במפורש. בספרי זוטא שציטטנו נוסף משפט זה.

Mishnah 3

המשנה מנמקת את הדין במשנה הקודמת. בדרך כלל אין במשניות נימוקים להלכות. את ההיגיון שהנחה את קדמונינו בעיצוב ההלכה אנו יכולים בדרך כלל רק לשער ולהשלים מדעתנו. ההשערות מבוססות על ההיגיון המשפטי שלנו, וכמובן בכך חולשתן. מקור אחר להשלמת הנימוקים ההלכתיים הוא אותם מקרים מעטים שבהם השתמרו קטעים מהדיון הקדום, מעין סטנוגרמה של ה"תשובה", כלומר הוויכוח בבית המדרש.<sup class="footnote-marker">32</sup><i class="footnote">על ה"תשובה" במשמעות זו ראו במבוא הכללי לפירוש המשניות.</i> לעתים הוויכוח הוא אותנטי, כלומר נאמר בבית המדרש בעת עיצוב ההלכה, ומשקף את עמדותיהם המקוריות של שני הצדדים. לעתים הוויכוח הוא מאוחר לקביעת ההלכה ומהווה הנמקה בדיעבד בלבד, אולי אף רק מתורת האמוראים. במבוא הכללי לפירוש המשניות עמדנו על תופעה זו ואף ניסינו להתוות קווים לאופיו של הטיעון התנאי הקדום (ה"מקורי"). בסופה של המשנה הנוכחית נעמוד על תרומתה של המשנה לבירור ההיגיון המשפטי של חז"ל.
<b>שהיה בדין</b> – "דין" הוא מינוח לקל וחומר. מינוח זה מופיע רבות במדרש כמידה שבה (בעזרתה) נדרשת התורה. בַדרשות הקל וחומר הוא לעתים הגיוני ולעתים דרשני בלבד. במשנתנו ה"דין" הוא הסקה הגיונית ממקרים אחרים שבהם הדין ידוע. "קל וחומר" הוא ביטוי מחליף ל"בדין", אלא שהבדל גדול בין השניים. קל וחומר מופיע במשנה כטיעון הגיוני להשוואה בין תקדים ידוע למקרה הנדון,<sup class="footnote-marker">33</sup><i class="footnote">כגון שביעית פ"ז מ"ב; ביצה פ"ב מ"ב; יבמות פ"ח מ"ג; בבא בתרא פ"ט מ"ז ועוד.</i> לעומת זאת "בדין" הוא מינוח במסגרת מדרש הלכה: הטיעון ההגיוני אינו תופס, משום שיש פסוק שממנו יש לדייק אחרת. להבחנה זו נחזור להלן.<b> מה אם עדות הראשונה שאינה אוסרתה איסור עולם אינה מתקיימת בפחות משנים</b> – העדות הראשונה משמעה הקינוי של הבעל, המזהיר אותה לבל תיסתר עם פלוני. לפי המשנה הראשונה במסכת לכל הדעות מקנא לה לפני שני עדים.. <b>עדות האחרונה שהיא אוסרתה אסור עולם אינו דן שלא תיתקיים בפחות משנים תלמוד לומר ועד אין בה</b> – במדבר ה', יג, <b>כל שיש בה</b> – הירושלמי מסביר: "עדות הראשונה זו סתירה, עדות האחרונה זו טומאה" (כא ע"א), ואומר הירושלמי שמשנתנו כרבי יהושע של המשנה הראשונה. שם אומר רבי יהושע שעדות שנייה היא עדות של סוטה היא עדות השקייה בשניים. המשפט שבירושלמי הוא ציטוט התוספתא בפ"א ה"ב: "אי זו היא עדות הראשונה זו עדות סתירה, שניה זו עדות טומאה. וכמה היא טומאה? כדי ביאה...". אם כן ברור ש'עדות טומאה' היא עדות שהאישה נסתרה<sup class="footnote-marker">34</sup><i class="footnote">עדות שנסתרה היא לפי המשנה עדות שבעקבותיה הבעל מקנא קנאה ראשונה כמוסבר בפ"א מ"א.</i> זמן מספיק בו עלולה הייתה להיטמא או בלשוננו 'עדות השקייה'.<sup class="footnote-marker">35</sup><i class="footnote">עדות 'השקייה' הוא מונח שלנו. הכוונה לעדות המכונה בפ"א מ"א "ומשקה על פי ..." הכוונה לעדות שבעקבותיה בעל מעלה את אשתו לבית הדין להשקייה. זו העדות הנידונה בפרקנו (שמע מעוף פורח...).</i> ואכן בהמשך התוספתא מהו הזמן המינימאלי של 'כדי טומאה'. נראה שגם המדרש התנאי הבין את משנתנו בעדות סוטה (עדות השקייה - כפירוש הירושלמי שהבאנו). וכך הוא מצטט את המשנה: "'על פי שנים עדים או על פי שלשה עדים יקום דבר', לא על פי כתבם ולא על פי תורגמן. [על פי שנים] מיכן אמרו המקנא לאשתו, רבי אליעזר אומר מקנא על פי שנים ומשקה על פי עד אחד. שהיה בדין מה אם עדות הראשונה שאינה אוסרתה איסור עולם, אין מתקיימת פחות משנים. עדות האחרונה שאוסרתה איסור עולם, אינו דין שלא תתקיים בפחות משנים?! תלמוד לומר 'ועד אין בה' כל שיש בה לא היתה שותה" (ספרי דברים קפח, עמ' 228-229). זו הרישא של המשנה.
גם מהמשנה ברור ש'עדות אחרונה' היא עדות 'השקייה', שכן רק עליה נאמר "ועד אין בה". כלומר אין בה עדות מחייבת שנטמאה, ולפי משנה א בפרקנו גם לא נדרשת עדות חלקית ודי בשמועה.
העדות הראשונה היא אפוא 'קינוי ראשון' זו נדונה במשנה הראשונה במסכת, ובה נקבע: "רבי אליעזר אומר מקנה על פי שנים ומשקה על פי עד אחד או על פי עצמו, רבי יהושע אומר מקנא על פי שנים ומשקה על פי שנים". ה'עדות השנייה' (מה שאנו מכנים עדות השקייה) הוא על פי שניים (כדברי רבי יהושע, וכפי שמסיק הירושלמי).<sup class="footnote-marker">36</sup><i class="footnote">הירושלמי אומר שיש מסורת שגם רבי אליעזר מסכים לדעה זו, ומכל מקום משנתנו מהלכת לפי השיטה שעדות של אישה שנסתרה היא בשניים בלבד.</i> עדות זו אוסרת את האישה באופן זמני, עד שתשתה מהמים המאררים ותותר לבעלה.
<b>קל וחומר לעדות הראשונה</b> – מעתה, לאחר שאת דין עדות אחרונה (עדות טומאה) למדנו מפסוק, אנו יכולים ללמוד ממנה בקל וחומר על העדות הראשונה (סתירה): <b>מעתה מה אם עדות האחרונה שהיא אוסרתה אסור עולם הרי הוא מתקיימת בעד אחד</b> – כמות ששנתה המשנה הקודמת,<b> עדות הראשונה שאינה אוסרתה אסור עולם אינו דין תיתקים בעד אחד</b> – זו שאלה. היינו צריכים להסיק שעדות סתירה די לה בעד אחד. לעיל (פ"א מ"א) ראינו כי כך סבור רבי אליעזר, אך משנתנו מהלכת בשיטת רבי יהושע שעדות סתירה היא בשניים. <b>תלמוד לומר כי מצא בה ערות דבר וכתב לה </b>– דברים כ"ד, א,<b> ולהלן הוא אומר על פי שנים עדים או שלושה עדים יקום דבר</b> – דברים י"ט, טו. הפסוק הראשון עוסק בגירושין והשני בעדות, וזה היקש מהמילים "דבר" "דבר",<b> מה דבר אמור להלן על פי שנים עדים אף דבר האמור כאן</b> – בדין גירושין,<b> על פי שנים עדים</b> – אם כן, יש דרשה מיוחדת של היקש שגירושין וטענות על ערווה הם על פי שניים, ולכן עדות על אישה שנסתרה היא בשניים.
הטיעון של המשנה קשה. כמו שהדברים עומדים במשנתנו הקל וחומר ניתן להפרכה. העדות הראשונה (סתירה) אינה חמורה פחות מהעדות האחרונה. שתיהן עדויות שוות. זאת ועוד; ספק רב אם העדות היא משפטית. הבעל משקה את אשתו לפי החלטתו ולאו דווקא לפי החלטה של בית הדין. כפי שראינו במשנה הקודמת 'עדות אחרונה' איננה כלל עדות של ממש, זו שמועה "מעוף פורח" ואיננה נבחנת על ידי בית דין. ועוד העדות האחרונה גורמת בסך הכל לכך שהאשה תובא למקדש לבירור האמיתי. העדות האחרונה מתחילה תהליך שסופו איסור עולם (ומוות לסוטה על ידי המים המאררים), אך כלשעצמה איננה אוסרת או מתירה, אלא לכל היותר אוסרת איסור זמני (עד שתובא האישה לבית הדין). אולי טיעונים אלו אינם מספיקים למנוע את ההשוואה בין עדות ראשונה לשנייה, אך די בהם כדי להפריך את הקל וחומר.
יש לזכור שהלימוד 'בדין' בעצם הוא רק הוא אמינא, בסופו של דבר הקל וחומר איננו מתקבל. כל כולו לא בא לחדש הלכה אלא להסביר מדוע יש צורך בפסוק כדי לשלול את המסקנה הלכאורה הגיונית. הלימוד הוא אפוא דרשני. ואכן המינוח "בדין" או "שהיה בדין" מופיע במשנה ובמדרשי ההלכה, ובדרך כלל הוא רעיון של "הוה אמינא", השוואה שנדחית בגלל פסוק או דרשה.<sup class="footnote-marker">37</sup><i class="footnote">אבל "והלא דין הוא" הוא לעתים מונח ללימוד תקף.</i> בדרך כלל הנימוק "שהיה בדין" מביא טיעון לוגי או משפטי שנדחה בגלל דרשה, כגון "שהיה בדין, מה אם המוקדשין שהמום פוסל בהם אין אתנן ומחיר חל עליהם, עופות שאין המום פוסל בהן אינו בדין שלא יהא אתנן ומחיר חל עליהן? תלמוד לומר 'לכל נדר', להביא את העוף" (משנה, תמורה פ"ו מ"ד).
אולי יש להציע הצעת פרשנות אחרת. ש'עדות ראשונה' היא 'קינוי' כרגיל במסכת סוטה או אולי אפילו עדות סתירה והיא נקראת 'ראשונה' משום שהיא משנה ראשונה בפרק. ואילו 'עדות אחרונה' היא העדות שבמשנה ב', כלומר עדות שהאישה נטמאת ממש. עדות סופית שאחריה 'אסורה לבעלה ולבועלה'. פירוש זה מנוגד לירושלמי לתוספתא ולמדרש ההלכה.
ברם ברישא של המשנה המונח 'עדות אחרונה' היא בבירור עדות השקייה, שהרי רק עליה נאמר "ועד אין בה". בסיפא ניתן לפרש את המנוח 'עדות אחרונה' גם באופן השני שהוצע. ברם, קשה להניח שהמונח 'עדות אחרונה' יופיע ברישא במשמעות של עדות השקייה ובסיפא במשמעות של העדות שנזכרה במשנה האחרונה.
רמב"ם ואחריו מפרשים אחרים מפרשים בפשטות שעדות אחרונה היא 'עדות טומאה'<sup class="footnote-marker">38</sup><i class="footnote">עדות טומאה הוא המינוח המקובל לעדות שנסתרה ועלולה הייתה להיטמא. אין זו עדות שנטמאה ממש שכן אם יש עדות שנטמאה ממש, איננה שותה. וכן מנוסח בתוספתא שצוטטה לעיל "אי זו היא עדות הראשונה זו עדות סתירה שניה זו עדות טומאה. וכמה היא טומאה כדי ביאה..." (פ"א ה"ב).</i> רמב"ם כותב במפורש שזו העדות שבתחילת המסכת כלומר עדות סתירה כפירוש הירושלמי. אבל רע"ב מפרש בקיצור 'עדות טומאה' ואפשר שהתכוון לפירוש השני שהבאנו, ופירושו איננו ציטוט של רמב"ם.
כפי שנראה להלן גם התוספתא מפרשת כך, ואמנם הפירוש השני פותר את כל הבעיות, אך אי אפשר לפרש כך כנגד כל המקורות התנאיים והאמוראיים. וצריך עיון.
כמו כן: "מעשר בהמה נוהג בארץ ובחוצה לארץ, בפני הבית ושלא בפני הבית, בחולין אבל לא במוקדשין, ונוהג בבקר ובצאן, ואינן מתעשרים מזה על זה; בכבשים ובעזים, ומתעשרין מזה על זה; בחדש ובישן, ואינן מתעשרין מזה על זה. <b>שהיה בדין</b>, מה אם החדש והישן שאינן כלאים זה בזה אין מתעשרין מזה על זה, הכבשים והעזים שהם כלאים זה בזה אינו דין שלא יתעשרו מזה על זה? תלמוד לומר 'וצאן', משמע כל צאן אחד" (משנה, בכורות פ"ט מ"א).
דומה לכך הוא לימוד אחר שגם הוא דרשה לפסוק, אם כי הדרשה אינה מנוסחת בסגנון הרגיל: "רבי שמעון בן אלעזר אומר בדין הוא שיקדים עבד משוחרר לגר מפני שזה גדל בקדושה וזה לא גדל בקדושה, אלא מפני שזה היה בכלל ארור וזה לא היה בכלל ארור" (תוספתא, הוריות פ"ב ה"י, עמ' 477). במשמעות זו המינוח מופיע בעשרות מדרשי הלכה.<sup class="footnote-marker">39</sup><i class="footnote">בכר, ערכי מדרש, עמ' 17-16.</i>
הדרשה מופיעה גם במקבילות במשמעות שונה במידת מה: " 'על פי שנים עדים או על פי שלשה עדים יקום דבר'... מיכן אמרו המקנא לאשתו רבי אליעזר אומר מקנא על פי שנים ומשקה על פי עד אחד. שהיה בדין מה אם עדות הראשונה שאינה אוסרתה איסור עולם אין מתקיימת פחות משנים, עדות אחרונה שאוסרתה איסור עולם, אינו דין שלא תתקיים בפחות משנים? תלמוד לומר 'ועד אין בה' כל שיש בה לא היתה שותה" (ספרי דברים קפח, עמ' 229). מדרש זה מוסב על המשנה הראשונה בפרק, והוא לשיטת רבי אליעזר שם שמשקה על פי עד אחד. העדות הראשונה היא ההקנאה שנעשית בשני עדים, לעומת עדות הסתירה שהיא עדות אחרונה.
על כן נראה שהדרשה המקורית היא במשנה שלנו, ובעל המדרש העבירה למשנה הראשונה בפרק. במשנתנו היא באה לנמק את דברי רבי יהושע, ובמדרש את דברי רבי אליעזר. אותה דרשה מנמקת, אפוא, דרשות מנוגדות. ניכר שלא הדרשות יצרו את ההלכה, אלא ההלכה נקבעה לגופה והדרשות מאוחרות להלכה ובאו לחזק, ולהוות עוגן מקראי, להלכה קיימת.<sup class="footnote-marker">40</sup><i class="footnote">לשאלת הדרשות כמקור להלכה ראו דיוננו הקצר במבוא לפירוש המשניות.</i>
בתוספתא למשנה שבפרק א הביאו את הקל וחומר שלנו: "איזו היא עדות הראשונה זו עדות סתירה, שניה זו עדות טומאה" (פ"א מ"ב). ברור שהתוספתא מתייחסת למשנה שלנו ולא למשנה שם, שהרי המונחים "עדות ראשונה" ו"שניה" אינם אלא במשנתנו.<sup class="footnote-marker">41</sup><i class="footnote">עמד על כך ליברמן, תוספתא כפשוטה, עמ' 610.</i> עם זאת התוספתא מסבה את הקל וחומר על משנה א, כמו הספרי, אבל מסבירה את המונחים כמו במשנה שלנו ולא כמו בספרי שהיסב את הלימוד על משנה א שם. נמצאנו למדים שעורך התוספתא שיבץ שם את המשפט, לפי פרשנותו כאן, והשיבוש עוד גדול יותר מאשר בספרי. גם בתלמוד הבבלי למשנה א שם מובא הקל וחומר של משנתנו, אך הבבלי, שבו הלימוד המשפטי היה נתיב מנחה, אינו מסביר לשם מה הובאה משנתנו, ואפשר לפרשו כהבאת מקור דומה מתוך אסוציאציה שאינה מחייבת הסבת הקל וחומר על משנה א שם.
פרשה זו מלמדת על אופיים של מקורות תנאיים. הלימוד מוכר היה בספרות התנאים, אבל בעל המשנה שיבץ אותו בעניין אחד ואילו המדרש והתוספתא שיבצו אותו בעניין אחר. השיבוץ משנה כמובן את המשמעות של הלימוד. בספרי היו ערים לכך ופירשו את המשפט לפי שיבוצו החדש, ובתוספתא לא היו ערים לכך שהשיבוץ המחודש מחייב גם שינוי משמעות המונחים שבו. מעתה עלינו לחשוש שמשפט המשובץ במשנה או בברייתא לא נוצר בהקשר שבו הוא משובץ אלא מועבר ממקום אחר. באותו מקום מקורי עשוי היה להתפרש באופן שונה. במקרה זה דומה שהצלחנו לעמוד על מקורו של המשפט ועל משמעותו המקורית, אבל תמיד יש לקחת בחשבון שלמשפט כזה או אחר הקשר אחר, שאינו ידוע לנו, ושרק בו מתבאר המשפט עד תומו. מצב דומה שבו שובץ במשנה משפט שבמקורו נאמר בהקשר אחר זיהינו בפירושנו גם במקומות אחרים.<sup class="footnote-marker">42</sup><i class="footnote">כגון משנה, כתובות פ"ה מ"ד וראו שם, וכן תוספתא, אהלות פ"ז ה"א, עמ' 603 למשנת אהלות פ"ו מ"ה, ודוגמאות נוספות. עם זאת, מספר הדוגמאות לשיבושי עריכה כאלה במקורות התנאיים אינו רב. אין זה דומה לשאלת התלמוד "תנא היכא קאי" שכן שם מדובר רק על כך שהניסוח של משנה מושפע ממקומו המקורי של המשפט המשובץ, ואילו אצלנו השיבוץ השונה יוצר משמעות אחרת למשפט. ל"תנא היכא קאי" ראו בבלי, ברכות ב ע"א; תענית ב ע"א, וראו ליברמן, תנא היכא קאי, בתוך: מחקרים, עמ' 116-110.</i> דוגמה מובהקת פחות יש במשנה הבאה.

Mishnah 4

לאחר שנקבע שעדות טומאה היא בעד אחד בלבד המשנה דנה במקרה של עדויות סותרות.
<b>עד אומר ניטמאת ועד אומר לא ניטמאת אשה אומרת ניטמאת ואשה אומרת לא ניטמאת היתה שותה</b> – עדות אחת מספיקה כדי למנוע את שתיית המים, כמו ששנינו במשנה ב. אבל אם יש עדות סותרת העדות בטלה, וממילא האישה שותה. כפי שראינו די בעדות קלה, שאיננה משפטית באופן מלא, כדי למנוע ממנה את שתיית המים, ואת הסיכוי להיטהר, אבל אם עדות זו נסתרת היא בטלה, כמו בכל מקרה של סתירת עדויות. ממשנתנו משמע שעדות אישה אחת היא כעדות איש, ועל סמך משנתנו פירשנו כך גם במשנה ב. הגרסה שצוטטה מופיעה ברוב עדי הנוסח, אבל ב־<b>י</b>, <b>מ</b>, הגרסה היא<b> </b>"לא היתה", וייתכן שכך גרס הרשב"א.<sup class="footnote-marker">43</sup><i class="footnote">ראו במהדורת הש"ס השלם, עמ' עא על אתר.</i> ניתן לפטור גרסה זו כמשובשת, ברם חילוף דומה יופיע גם להלן. יתר על כן, שני כתבי היד הנזכרים הם מכתבי היד הטובים שבידינו, כתב יד מינכן לבבלי וכתב יד רומי 133 לירושלמי. על כן יש לשער שמתחת לחילופים מסתתרת גישה הלכתית שונה, והיא תידון להלן.
<b>עד אומר ניטמאת ושנים אומרין לא ניטמאת לא היתה שותה</b> – כך הגרסה גם ב־<b>ב</b>, <b>מ</b>. אבל ביתר עדי הנוסח: "<b>הייתה שותה</b>"; העדויות מבטלות זו את זו והיא שותה כמו כל אישה אחרת. קשה לפטור את נוסח כתב יד קופמן כשגיאה, שכן הוא נתמך בנוסחאות טובות (כתב יד מינכן לבבלי, וכתב יד רמב"ם למשנה). גם ראינו לעיל חילוף דומה בשם כתב יד <b>י</b> לירושלמי. על כן אולי יש מקום להציע שהייתה נוסחה שפירשה שעדות סותרת מספיקה בדרך כלל כדי לבטל עדות, אבל אין להשקות אישה ולהעמיד את שמו הגדול בחשש מחיקה כאשר יש בדל עדות שנטמאה, ובכל מקרה לא הייתה שותה. גישה הלכתית כזאת אפשרית, ואין לבטלה.
<b>שנים אומרין ניטמאת ועד אחד אומר לא ניטמאת לא היתה שותה</b> – עדות של שניים חזקה משל אחד, ועל כן אינה שותה שכן היא יותר מחשודה בניאוף. בכתבי היד <b>ב</b>, <b>מ</b>: "<b>היתה שותה</b>". דומה שנוסחה זו היא שיבוש; לפי עדות שני כתבי יד אלו בכל המקרים הדין הפוך מהדין ביתר עדי הנוסח והכותבים נגררו אחר ההיפוך, אך לפי אותו היגיון במקרה זה כולם אמורים להודות שאינה שותה, שהרי עדות השניים חזקה משל אחד. מי שחושש להשקותה אפילו אם יש רק בדל ראיה נגדה (<b>ב</b>, <b>מ</b> וכתב יד קופמן ו־<b>י </b>בצורה חלקית), ודאי יודה גם כאן שעדות השניים שנטמאה אינה בטלה ולכן אינה שותה.
בירושלמי (כ ע"א) ובבבלי מתנהלים דיונים על מקרים נוספים של עדות מול עדות, ודיון רחב יחסית על מקרים של עדות גברים מול נשים; כל זה אינו לפירוש המשנה. שאלה זו של התנגשות עדים חוזרת בדין עגלה ערופה, ונדון בכך להלן (פ"ט מ"ח).
במקורות מופיעים דיונים נוספים על מצב זה של עדויות סותרות. עד אחד מול עד אחר, או עד אחד מול שניים. מבחינה ספרותית כל המקורות דומים בניסוחם למשנתנו, והדמיון מתחדד בכך שנאמר שם שעדות אישה אחת היא כעדות גבר.<sup class="footnote-marker">44</sup><i class="footnote">להלן פ"ט מ"ח; כריתות פ"ג מ"א; תוספתא, שם פ"ב ה"א, עמ' 563; טהרות פ"ה מ"ט; יבמות פט"ו מ"ד ומקבילתה בתוספתא, שם פי"ד ה"א.</i> נראה, אפוא, שכל המשניות הללו יצאו מידי אותו עורך. ממשניות אלו משמע שבמקרה כזה של סתירת עדויות נוצר מצב של ספק. על כן הוא מביא אשם תלוי (כריתות פ"ג מ"א ומקבילותיה), הוא נחשב לספק טמא (ברשות היחיד טמא וברשות הרבים טהור), ואם זו אישה שנישאה לא תצא,<sup class="footnote-marker">45</sup><i class="footnote">משנה, יבמות שם שם. לפי המשנה הקפאת המצב מתייחסת למצב הממשי, האם כבר נישאה או לא, ואילו לפי הבבלי (קיז ע"ב) ה"מצב" הוא פסיקת בית הדין; אם בית הדין פסק שרשאית להינשא הרי זה כאילו נישאה, וראו פירושנו למשנה שם.</i> אבל שני עדים מבטלים את עדות היחיד.
בתוספתא מובא אותו מקרה אך אנו שומעים על מחלוקת תנאים ונוסחאות, וזו אינה קיימת עוד ואין מתחשבים בה כלל. כפי שראינו גם אצלנו יש כמה עדי נוסח הרואים במצב כזה (עד נגד עד) מצב של ספק, ואין האישה שותה גם במקרה של ספק, ולפי רוב עדי הנוסח אין כל ביטוי לספק. עד נגד עד יוצר מצב של ביטול עדות, ואין מתחשבים בעדויות השונות. נמצאנו למדים שגרסת מיעוט כתבי היד יש לה בסיס איתן במקבילות.
בתוספתא: "עד אומר ניטמית ועד אומר לא ניטמית. אשה אומרת נטמאת, ואשה אומרת לא נטמאת או ("לא" בכתב יד ערפורט) שותה או לא נוטלת כתובה. רבי יהודה אומר לא כל הימנו להפסידה מכתובתה. אלא עד אומר נטמאת, ושנים אומרים לא נטמאת. שנים אומר נטמאת ואחד אומר לא נטמאת, בטל יחיד במיעוטו" (פ"ה ה"ח). ברור שהתנאים הכירו משפט עמום "או (לא) שותה או נוטלת כתובה", ונחלקו התנאים על מה נאמר המשפט. היו חוקרים שסברו שרוב המחלוקות במשנה התגלגלו ממצב כזה שבו היה לפני התנאים פסק הלכה קדום, ונחלקו באיזה מקרה בדיוק מדובר, או שהיה לפניהם משפט עמום וכל אחד הציע לו פירוש שונה. להערכתנו אין בכך הסבר כללי למחלוקות המשנה. אמנם זה המצב במשנתנו, אך זו תופעה מקומית (שאיננה ייחודית, אך גם איננה הסבר כללי להתהוות המחלוקות). המצב דומה במידת מה למשנה הקודמת שבה מופיע משפט שבמקורו שובץ אולי בהקשר אחר.<sup class="footnote-marker">46</sup><i class="footnote">אנו פירשנו שבמשנה הוא במקומו המקורי, ובמדרש ספרי שובץ בהקשר מלאכותי ומטעה.</i>
התוספתא שציטטנו מוסיפה על המשנה שני פרטים, שבמקרה של עדות סותרת אין האישה מפסידה את כתובתה ומתי היא מפסידה את כתובתה כשיש שני עדים כנגד שניים. מדבריו החולקים של רבי יהודה "לא כל הימנו להפסידה מכתובתה" נלמד שלפי תנא קמא היא מפסידה את כתובתה. בירושלמי אומר רב אדא בר אחוה את דברי רבי יהודה שבתוספתא (כא ע"א), וברור שהתלמוד לא הכיר את התוספתא כברייתא תנאית, אך האמורא הוסיף פרט זה מדעתו (ממסורת לימודו). הסיבה לכך היא שבדיני ממונות נדרשת עדות תקפה, אבל בדיני איסור וניאוף די בחשד. כאן התלמוד מסביר ש"רגלים לדבר", כלומר העדות המפוקפקת מצטרפת לחשד הסביר הקיים, ובמשנה ב עמדנו על חלקו של מרכיב זה בעיצוב ההלכה.
עוד אנו לומדים שלפנינו שתי נוסחאות, האחת שלא הייתה שותה, והיא כגרסת רוב עדי הנוסח למשנה, והשנייה שהייתה שותה, כגרסת מיעוט כתבי היד שהבאנו.
לפי כתב יד ערפורט אינה שותה ומפסידה את כתובתה, ועל כך חולק רבי יהודה, ולפי כתב יד וינה שותה, ואם אינה רוצה מפסידה את כתובתה. לפי רבי יהודה די בעדות הספק כדי לראות בה אישה שנסתרה, אך לא כדי לפסלה מכתובתה, שכן עדות כזאת אינה מספיקה בדיני ממונות. ליברמן פירש שאכן שתי הנוסחאות בתוספתא משקפות עמדות הלכתיות שונות, אלא שהסביר שכתב יד ערפורט חולק על המשנה, ואנו ראינו שאינו חלוק אלא הוא כמשנה לפי נוסח מיעוט כתבי היד.
בירושלמי אומר רב "היתה שותה" ורבי יוחנן אומר "לא היתה שותה".<sup class="footnote-marker">47</sup><i class="footnote">בבבלי לא ע"ב מובאת מחלוקת זהה של עולה ורב יצחק כנגד רבי חייא. אנו פירשנו שדבריהם נסובים על משנה ב. סוגיית התלמוד הבבלי מנסה כאמור לדייק מה הדין של עד מול עד. ברם, לפי פירושנו לא בא דיוק זה אלא לומר שממשנה ד ניתן ללמוד שעד מול עד הייתה שותה, ומכאן שבעד אחד שאין נגדו עד אחר לא הייתה שותה, וזו סתירה לדברי רבי חייא. ברם, כאמור, ניתן גם לפרש שרבי חייא ועולא דיברו על משנתנו, וסוגיית הבבלי מקבילה לסוגיית הירושלמי.</i> קשה לדעת על מה נסובים דברי האמוראים, שהרי במשנה יש שלושה מקרים וראינו חילופי נוסח בכל אחד מהם (או על כל פנים בשניים הראשונים). התלמוד מנסה להעמיד את דברי שני האמוראים כמשנה ולפרש את המשנה במקרה מיוחד של "פסולי עדות", או שהעדות היא על טומאה מאדם שונה ולא ממי שבו קינא לה בעלה. אך כפשוטה מחלוקת האמוראים היא מחלוקת הנוסחאות שציינו.
לא כאן המקום לברר את סוגיות התלמודים, ונסתפק בבירור נתון אחד שבהן. התלמודים מנסים לדייק מה הדין של עד מול עד מתוך אחד משני המשפטים הבאים במשנה (ירושלמי, כא ע"א; בבלי, לא ע"ב), ואכן אם כתובים במשנה רק המקרים של שני עדים מול אחד הרי שמהמציעתא ניתן לדייק שבשני עדים מול אחד הייתה שותה, ומכאן שבמקרה של עד מול עד אינה שותה. מהסיפא ניתן לדייק ההפך, מכאן שהתלמודים לא הכירו את המשפט הראשון שבמשנה (עד מול עד). סביר שהם לא גרסו משפט זה במשנה. אך בדוחק גם ניתן להבין שהם פירשו את הרישא של המשנה, "עד אחד" מול "עד אחד", כמדברת על מקרה של עד מול אישה, ומכל מקום המקרה של עד מול עד לא נכתב, לדעתם, במשנה עצמה.
מכל מקום, התלמוד הירושלמי הבין שדברי רב ורבי יוחנן הם על מקרה זה (עד מול עד), וייתכן שכך גם פירש הבבלי את דברי רבי חייא ורב יצחק. אם כך, הרי שמותר לנו לומר שהם באמת נחלקו בשאלה מה מותר לדייק מהמשנה על מקרה כזה. מכל מקום, מחלוקת האמוראים מדגימה את הכלל שעד מול עד יוצר מצב של ספק, והם נחלקו מה הדין במצב כזה.
להלן בפירושנו למשנה ח שבפרק ט נבחן שנית את העמדה ההלכתית במשנה בדבר מעמדה של עדות עד אחד.

Chapter 7



Mishnah 1

המשנה פותחת בעניין חדש. ניכר שזו חטיבה בפני עצמה העוסקת בלשון שבה הדברים נאמרים. פרק זה ערוך בצורה יוצאת דופן ויש בו ריבוי חריג של מדרשים. כבר אמרנו שמשנת סוטה בולטת בריבוי המדרשים. לעתים אלו מדרשי הלכה, כמו בפרק הקודם (מ"ג), ולעתים חטיבה מדרשית מגובשת כמו חטיבת "בו ביום" שבפרק ה. בפרק זה המדרשים אינם מדרשי הלכה. משנה ב מונה רשימת מקרים שבהם נעשה שימוש בלשון הקודש, והמשניות הבאות (פ"ז מ"ד עד פ"ט מ"ט) מסבירות את משנה ב ומרחיבות. כל מונח הנזכר במשנה זוכה להרחבה רבה הכוללת לא רק הסבר לדין במשנה, אלא את כלל מה שיש לתנאים לומר על אותו מונח. את המונחים "מקרא ביכורים" ו"חליצה" המשנה מסבירה בקיצור, ומסתפקת בהבאת הפסוק שממנו לומדים שבמעמדות אלו יש להשתמש בלשון הקודש. ביתר המקרים המשנה מסבירה בהרחבה מהו מעמד הברכות והקללות, מהי "ברכת כוהנים" וכיוצא באלו. הרחבות אלו אינן בהכרח הלכתיות. "ברכת כוהנים" הייתה מעמד קיים שחלים עליו כללי הלכה. "משוח מלחמה" היא הלכה תאורטית שעבר זמנה, ואילו "ברכות וקללות" הן מעמד מקראי שאין לו עוד משמעות הלכתית קונקרטית. כל אלו זוכים לתיאורים נרחבים.
מבנה מיוחד זה מעיד על שיטת עריכה שונה מזו של משניות קדומות מחד גיסא, ומזו של מדרשי הלכה מאידך גיסא. הבדלים אלו מעידים על גיוון בשיטות העריכה ועד כמה עדיין איננו מכירים את כל רבדיה של ספרות חז"ל. חוקרים שעסקו במשניות בודדות התקשו בשאלה מה דחף את המשנה להאריך, וכיצד עונה התיאור שבמשנה על השאלה ההלכתית "כיצד" המופיעה בראש המשניות (ה-ח). בחריפות רבה ניתנו תשובות שונות המתאימות כל אחת לכל משנה לחוד.<sup class="footnote-marker">1</sup><i class="footnote">ראו בהמשך הפרק ובעיקר אפרתי, ברכות וקללות.</i> אנו מציעים דרך אחרת הפותרת את שאלת מוזרותו של כל הפרק.
<b>אילו נאמרים בלשונם</b> – "לשונם" הוא בניגוד ל"לשון הקדש" שבמשנה הבאה, כלומר בכל לשון. בתלמוד הבבלי מופיע אף המינוח "לשון חול".<sup class="footnote-marker">2</sup><i class="footnote">בבלי, ברכות מ ע"ב; שבת מ ע"ב; עבודה זרה מד ע"ב, וראו להלן בסוף משנה ב.</i> המשנה מונה סדרת דוגמאות, ועלינו לברר מה הבריח המבריח את כולם.
<b>פרשת סוטה</b> – הכוהן והאישה עונים בכל לשון שהיא מבינה. במקורות מצינו שני הסברים לכך. הראשון הגיוני – "קורא ודורש ומדקדק כל דקדוקי פרשה, ומשמיעה בכל לשון ששומעת, כדי שתהא יודעת על מה היתה שותה, ובמה היתה שותה, על מה היתה טמאה, ובמה היתה טמאה" (תוספתא, פ"ב ה"א). אם כן, הקריאה בכל לשון נובעת מכך שחכמים רצו לוודא שהאישה מבינה על מה היא שותה, ומן הסתם גם רצו לדבר על לבה שתודה בשפה שהיא מבינה. לפי הסבר זה המדובר בעיקר בדברים שאומר הכוהן לאישה, ואין בכך כדי לקבוע שהאישה אומרת "אמן ואמן" בכל לשון.
ההסבר השני הוא מדרשי:
ואמר אל האשה, בכל לשון שהיא שומעת דברי רבי יאשיה. שהיה בדין ומה אם יבמה קלה לא עשה בה כל הלשונות כלשון הקודש, סוטה חמורה אינו דין שלא נעשה בה כל הלשונות כלשון קודש. תלמוד לומר 'ואמר אל האשה' בכל לשון שהיא שומעת דברי רבי יאשיה. רבי ישמעאל<sup class="footnote-marker">3</sup><i class="footnote">בירושלמי למשנתנו (כא ע"ב): "רבי יונתן". רבי יונתן הוא בעל הפלוגתא הרגיל של רבי יאשיה, ושניהם (רבי יאשיה ורבי יונתן) היו תלמידי רבי ישמעאל. על כן גרסת הירושלמי עדיפה.</i> אומר אינו צריך, שהרי כבר נאמר ואמרה האשה אמן אמן? אם אינה שומעת כיצד אמרה אמן אמן (ספרי במדבר, יב, עמ' 18; ירושלמי, כא ע"ב).
שני החכמים מסכימים בהלכה, ונחלקים בטעם. רבי יאשיה דורש זאת מהמילים "אמרה האישה", וברור לו שאישה אינה יודעת לשון הקודש, ורבי ישמעאל (יונתן) חוזר אל הנימוק ההגיוני שהובא לעיל.
הבבלי מהלך בדרך קרובה: "דכתיב 'ואמר הכהן לאשה' בכל לשון" (לב ע"ב), ובהמשך מובא הטיעון של התוספתא. התלמוד מסיים: "וכל כך למה? שלא להוציא לעז על מים המרים".
גם התולים את ההלכה בדרשה וגם אלו המוותרים על הדרשה מניחים בפשטות שאישה סתם אינה יודעת עברית. כן משמע מהלכה מאוחרת יותר, ולעניין אחר:
יש שקורין ספר קינות בערב, ויש שמאחרין עד הבקר, לאחר קריאת התורה... ומתרגם לפי שיבינו בו שאר העם, והנשים והתינוקות, שהנשים חייבות לשמוע קריאת ספר<sup class="footnote-marker">4</sup><i class="footnote">הכוונה למגילת איכה, אבל דומה שהמשך ההלכה עוסק בכל קריאה בתורה, או לפחות בקריאת מגילת אסתר.</i> כאנשים, וכל שכן זכרים. וכן הן חייבות בקריאת שמע ובתפילה ובברכת המזון ובמזוזה, ואם אינן יודעות בלשון הקודש, מלמדין אותן בכל לשון שיכולות לשמוע וללמוד (סופרים פי"ח ה"ה, עמ' 317-316).
אין להסיק מכאן שאכן נשים ידעו פחות עברית, אך ברור שזו תדמיתן של הנשים. ואכן את העברית למד אדם בעיקר בבית הספר, ועל כן היה מקום להניח שידיעת העברית בין הנשים הייתה קלושה יותר. ברובד הדתי אי ידיעה של עברית הייתה מגרעת, ומעידה על אדם שאינו בן בית בהלכה ובמסורת ישראל. בחברה הכללית היה המצב שונה. בני שכבת העילית ידעו יוונית, וההמון הכיר רק את השפות האוטוכטוניות. יודעי יוונית ראו עצמם, אפוא, כבני העילית. חז"ל מדגישים את יתרונם של יודעי העברית, אבל בין השיטים מבצבצת ההכרה שאכן לידיעתה של היוונית יתרון חברתי. כך, למשל, אנו שומעים על רבי אבהו שהתיר לבתו (או לבנותיו) ללמוד יוונית כדי שתמצא לה (או להן) חתן ראוי (ירושלמי, שבת פ"ו ה"א, ז ע"ד). ידיעת יוונית הייתה אפוא יתרון חברתי, ובין בני עילית "ההלניסטונים"<sup class="footnote-marker">5</sup><i class="footnote">על משקל "הלניסטון" שבמדרש ספרי דברים, יז, עמ' 28. שם "הלניסטון" הוא מינוח לרם מעלה שאינו מצטיין דווקא בידיעת ההלכה. בשאלת היחס לתרבות היוונית בכלל, ולשפה היוונית בפרט, עסקו רבים וכן טובים, ולא כאן המקום להרחיב בכך.</i> ודאי היו כאלה שלא ידעו עברית. אך בהקשר המגדרי נקשרת אי ידיעת העברית עם הנשים. האישה אינה מצטיירת כיודעת יוונית אלא כמי שאינה יודעת עברית. בפועל דיברו נשים מן הסתם בעיקר ארמית, או לפחות זו הייתה תדמיתן. על כן נקבע שלשון ארמית מתאימה בעיקר ל"איליה", אלו שירי האבל שנאמרו בעת ההלוויה. ואכן הובלת שירת האבל הייתה התמחות של נשים, ה"מקוננות" כפי שהן מכונות.<sup class="footnote-marker">6</sup><i class="footnote">ירושלמי, כד ע"א-ע"ב; סנהדרין פ"ז ה"ה, כד ע"ד; משנה, כתובות פ"ד מ"ד; מועד קטן פ"ג מ"ט; מסכת שמחות פ"ג ה"ב; בבלי, מועד קטן עא ע"ב; קדושין פ ע"ב, ועוד. בין שרידי הגניזה אף נשמרו שירי אבל בארמית ארץ־ישראלית מהתקופה הביזנטית, ברם נמצאו גם פיוטים בארמית לנושאים אחרים, ואין אלו אופייניים לאבל דווקא.</i>
אם כן, הסוטה מדברת בכל לשון משום שתדמיתה של האישה היא שאינה יודעת עברית, ומעמד ציבורי שהיא משתתפת בו צריך להיות בארמית. עם זאת ההסבר אינו מספק, הרי גם במעמד החליצה היא משתתפת והוא נאמר דווקא בעברית (להלן מ"ד). אישה גם משתתפת במעמד הנישואים, ולא נאמר שהוא בכל לשון. אמנם בנישואין אין לה תפקיד פעיל בטקס, והיא אינה אומרת דבר, אבל ודאי שנדרשת הסכמתה והבנתה את המתרחש. נשים גם מתוודות בעת הבאת קרבן, ולא נאמר שהווידוי יכול להיות בכל לשון וחייב להיות בלשון שמבינים אותה.<sup class="footnote-marker">7</sup><i class="footnote">חובת וידוי לחטאת נזכרת בבמדבר ה' ו, ושם מפורש "איש או אשה כי יעשו מכל חטֹאת האדם...". המקורות מדגישים את שותפות האישה לעניין זה, ראו ספרי זוטא, ה ה, עמ' 230; ספרי, ב, עמ' 5. עם זאת הם מדברים בהזדמנות זו בעיקר על הבאת הקרבן, ולא נאמר במפורש שהדין חל גם על הווידוי.</i> זאת ועוד, המשנה להלן מונה את המעמדות הנאמרים דווקא בעברית, וביניהם נמנים מעמדות במקדש ובציבור. במקדש ובבית הכנסת דיברו עברית, כפי שנדגיש להלן, ו"בכל לשון" כאן הוא מסר של עליבות. שימוש בשפה שאינה עברית מפגין את הבוז לאישה ואת ההשפלה שבמעמד. 
<b>וודויי מעשר</b> – אדם המסיים את הפרשת המעשרות ומבער את כל חובותיו בשנה הרביעית, מתוודה. פרטי הווידוי נאמרים בתורה במפורש: "ואמרת לפני ה' אלהיך בערתי הקֹדש מן הבית..." (דברים כ"ו, יג).<sup class="footnote-marker">8</sup><i class="footnote">לפרטי הווידוי והדרשות הנלוות לפסוקים ראו פירושנו למעשר שני פ"ה מ"י.</i> המקורות מוצאים סימוכין לכך שהווידוי הוא בכל לשון, שכן נאמר "ואמרתה" כמו בסוטה: " 'ואמרת', בכל לשון. לפני ה' אלהיך, זה וידוי מעשר" (ספרי דברים, שג, עמ' 321). דרשה זו חוזרת בתלמודים.<sup class="footnote-marker">9</sup><i class="footnote">ירושלמי, כא ע"ב; הדמיון לסוטה מודגש בבבלי, לב ע"ב.</i> הדרשה אינה המקור להלכה, כמובן, שכן ביטוי זה נאמר גם לגבי וידוי ביכורים (דברים כ"ו, ג),<sup class="footnote-marker">10</sup><i class="footnote">הסבר הבבלי (לב ע"ב) להבדל בין וידוי מעשר לווידוי ביכורים הוא מאולץ.</i> ועליו נאמר שהוא חייב להיות דווקא בעברית. על כן נראה שווידוי המעשר הוא פעולה פרטית שמבצע אדם בביתו. הקו המנחה את המשנה ומבריח את הפרטים שבה הוא שמעמד ציבורי חייב להיות בעברית, ומעמד פרטי יכול להיות גם בשפות אחרות. הסיבה לכך ברורה. במעמד ציבורי נדרש הדר המביא לתחושת קודש, והדר זה נקשר לעברית. מעבר לכך, דרישה שמצווה פרטית תהיה דווקא בעברית משמעה שרבים בציבור יימנעו מעשייתה. דרישה לעברית משמעה הדרה של חלקים מהציבור (עמי הארץ), וכמובן גם של הנשים. אין בכך כדי לקבוע שרוב הציבור לא ידע עברית, אבל די בכך שחלקים ממנו לא שלטו בעברית כהלכה, ונחזור לכך בסופה של משנה ב.
<b>וקיריית שמע </b>– קריאת שמע היא מצווה חשובה ביותר ומהמרכיבים הקבועים באורח חייו של יהודי. התלמוד מסיק שיש לאמרה בכל לשון מהפסוק: "קרית שמע מנלן? דכתיב: 'שמע ישראל', בכל לשון שאתה שומע" (בבלי, לב ע"ב). בירושלמי מוצג לימוד דומה מהמילים "ודברת בם" (כא ע"ב). שתי הדרשות אינן מספקות נימוק משכנע להלכה, ויש לבדוק את טיבו של מעמד קריאת שמע כפי שעיצבוהו חכמים.
הלכות קריאת שמע הן מהקדומות שבידינו, מהשלבים הקדומים ביותר של התורה שבעל פה. קשה להפריז בחשיבותה של קריאת שמע בתולדות הדת והתרבות היהודית. פרשיות אלו נתפסו כמייצגות את מהות היהדות, כעיקר האמונה, וגם כמעין סיסמה. המצווה לומר אותן פעמיים ביום הקנתה לפרשיות אלו מעמד חגיגי ויום־יומי כאחד, והן הובנו כבסיס ליהדות. חז"ל רואים בקריאת שמע קבלת מלכות שמים,<sup class="footnote-marker">11</sup><i class="footnote">"מלכות שמים" הפכה בתקופת האמוראים ל"עול מלכות שמים", ראו פירושנו לברכות פ"ב מ"ב ומ"ה.</i> והכרזה על מעמדו של בורא עולם ועל מחויבותנו כלפיו. לא לשווא הפכה הפרשה הראשונה לסמל ולסיסמה המושמעת בעת מסירת הנפש לשם קידוש השם. עדויות מספר מלמדות על נוהג קריאת שמע בשלהי ימי הבית השני, ועדויות רבות על המשך קיומו בימי המשנה והתלמוד (איור 21).
אחת המחלוקות הקדומות של בית שמאי ובית הלל עוסקת באופייה של קריאת שמע, האם לקרוא את שמע רק בבוקר ובערב (בית הלל), או ממש בהטיה ובקימה (בית שמאי – ברכות פ"א מ"ג). כפי שפירשנו את המשנה, לפי בית שמאי קריאת שמע היא מצווה שאדם עושה בביתו וביחיד, ואילו בית הלל מאפשרים את קריאת שמע בציבור. עוד ראינו בפירושנו שהנושא כולו היה טעון מתח, ועוד בדור יבנה נחלקו בנושא בלהט. הנוהג של הכוהנים במקדש (משנה, תמיד פ"א מ"ה) לקרוא קריאת שמע הוא אפוא כבית הלל. אולי גם בית שמאי יודו שהמקדש שונה מסתם אדם, ובמקדש ניתן לקרוא שמע גם שלא בשעת קימה ממש. מכל מקום אנשי יריחו נהגו כבית הלל, וזו עדות המתייחסת לסוף ימי בית שני.<sup class="footnote-marker">12</sup><i class="footnote">ראו פירושנו לפסחים פ"ד מ"ח.</i>
הרושם הכללי העולה מן המשניות הוא שקריאת שמע היא ביחיד בבית הפרטי. בימי בית שני בכלל אין עדויות לכך שבית הכנסת פעל בימי חול, וגם לאחר החורבן הייתה ההתכנסות בו בימי חול בכלל, ובערב בפרט, מצומצמת, וממילא אם התפללו בבית הכנסת רק טבעי היה לצרף את קריאת שמע לתפילה. הוא הדין בערב. בימי בית שני לא היה הנוהג להתפלל תפילת ערבית נפוץ, בדור יבנה עדיין חלקו על מידת החובה בדבר, ורק בהמשך דור יבנה תפסה התפילה את מקומה.<sup class="footnote-marker">13</sup><i class="footnote">ראו פירושנו לברכות פ"ד מ"א.</i> על כן ברור שבפועל רוב הציבור שקרא קריאת שמע עשה זאת בביתו. עם זאת, בשבתות נאספו בני הציבור היהודי בבית הכנסת, לתפילה ולקריאת התורה (בבוקר). טבעי הוא שאז קראו את שמע בפומבי. עדות ברורה לשלב זה בעיצוב הלכות קריאת שמע היא המשנה במגילה: "אין פורסין את שמע... פחות מעשרה" (מגילה פ"ד מ"ג), וכן "המפטיר בנביא הוא פורס על שמע" (שם מ"ה), ובמשנה שאחריה "קטן קורא בתורה ומתרגם, אבל אינו פורס על שמע". כפי שפירשנו משניות אלו פריסת שמע היא מעמד ציבורי (בעשרה) וכוללת אמירת קריאת שמע, כמעין דו שיח (ליטניה). הקורא אומר את הפסוק הראשון והציבור עונה לו בחציו השני של הפסוק, או אולי "ברוך שם כבוד מלכותו לעולם ועד"<sup class="footnote-marker">14</sup><i class="footnote">לתולדותיה של ענייה זו ראו לעיל פ"ה מ"ד וברכות פ"ט מ"ה.</i> (תוספתא, פסחים פ"ג הי"ט, ועוד).
על נוהג זה של "ליטניה" כבר בימי הבית אנו שומעים מנוהגם של אנשי יריחו: אלו לא פרסו על שמע אלא "כרכו" את שמע.<sup class="footnote-marker">15</sup><i class="footnote">משנה, פסחים פ"ד מ"ח ופירושנו לה בעקבות פליישר, הפורס.</i> אנשי יריחו היו קבוצה שהיו לה מנהגים הלכתיים מיוחדים. בדיקתם של המנהגים העלתה כי היו אלו אנשים פשוטים, חלקם כוהנים, שנוהגיהם ההלכתיים לא חרגו מעולמו של בית המדרש, אם כי לא היו לפי ההלכה. לעתים נהגו כבית שמאי, ובחלק מההלכות החמירו. ההתנגדות לפריסת שמע נובעת כנראה מכך שהיה זה נוהג חדש. מן הסתם התקיים הנוהג בעיקר בשבתות.
המשנה (ברכות פ"ב מ"א) רואה לפניה מצב שבו אדם עומד בחוץ וקורא קריאת שמע, ועוברי אורח רואים אותו ומשוחחים עמו. התוספתא רואה לפניה אדם המתפלל בבית הכנסת, ולכן מצרפת היא למשנה תוספת: "וכן בהלל וכן במגִלה וכן בתפִלה. נכנס לבית הכנסת ומצאן שקראו חציה..." (ברכות פ"ב ה"ד). אט אט השתרש המנהג לקרוא בבית הכנסת יחד עם התפילה. שריד להלכה הקדומה הוא קביעת הירושלמי (ברכות פ"א ה"א, ב ע"ד) שמי שקורא בבית הכנסת צריך לשוב ולקרוא בביתו. מאוחר יותר בימי התנאים נקבעו כללים של סמיכת "גאולה לתפילה", כלומר שאין להפסיק בין סוף קריאת שמע לתחילת תפילת העמידה. הלכה זו כבר רואה לפניה את הציבור (או היחיד) שקורא קריאת שמע ומתפלל מיד לאחריה. הלכה זו ראשיתה בתוספתא, והיא נזכרת גם בספרות האמוראים.<sup class="footnote-marker">16</sup><i class="footnote">תוספתא, ברכות פ"א ה"ב; ירושלמי, פ"א ה"ב, ג ע"א; פ"א ה"א, ב ע"ד, ועוד, וראו פירושנו לברכות פ"א מ"ב.</i> בבבלי מתנהל דיון אם שליח ציבור "חוזר" או "אינו חוזר", וזו כבר הקריאה בציבור (ברכות יד ע"ב) (איור 22).
במקורות מדור יבנה מסופר על מגמה להקדים את קריאת שמע ולאמרה בדיוק בהנץ החמה. זו הייתה כנראה ההלכה הקדומה והמקובלת. אך בדור יבנה גם התפשטה גישה אחרת, מקלה יותר, שלפיה מותר לדחות את הקריאה עד שלוש שעות (ברכות פ"א מ"ב, וראו פירושנו לה). מבחינה חברתית דחיית מועד סיום הקריאה היא חלק מהתפשטותו של הנוהג והפיכתו לעממי יותר. מסתבר שבציבור היו רבים שהתקשו לעמוד בתביעה לקרוא קריאת שמע בדיוק עם הנץ החמה. עם זאת נותרה בעינה התביעה העקרונית להשתדל לקרוא קריאת שמע מוקדם (עם הנץ החמה).
לפי דרכנו קריאת שמע היא בכל לשון משום שהייתה זו מצווה שעיקרה בבית. כפי שראינו, בהמשך תקופת התנאים התעצבה קריאת שמע כמעמד פומבי, מעין התפילה וסמוך לה. ואכן, תנאים מאוחרים חולקים על משנתנו וקובעים שקריאת שמע היא היא רק בלשון הקודש: "רבי אומר: אומר אני שאין שמע נאמר אלא בלשון הקדש. שנאמר..." (תוספתא, פ"ז ה"ז); "וקרית שמע דכתיב 'ודברת בם', רבי אומר אומר אני קרית שמע אינו נאמר אלא בלשון הקודש, מה טעמא..." (ירושלמי, כא ע"ב); "תנו רבנן: קרית שמע ככתבה, דברי רבי, וחכמים אומרים: בכל לשון" (בבלי, לב ע"ב; ברכות יג ע"א; מגילה יז ע"א). התלמודים מעמידים את המחלוקת כתלויה בדרשות, ברם להערכתנו לא הדרשות עיצבו את המחלוקת אלא הן ביטוי בדיעבד למחלוקת בדבר תפיסתה של קריאת שמע כתפילת יחיד או כמעמד ציבורי. בתוספתא ברור שדברי רבי הם תגובה למשנה שכבר הייתה ערוכה לפניו.<sup class="footnote-marker">17</sup><i class="footnote">זו דוגמה לכך שרבי לא השתמש בעריכת המשנה ככלי להביע בו את תורתו.</i>
בהמשך סוגיית הירושלמי (כא ע"ב) מסופר:
רבי לוי בר חיתה אזל לקיסרין, שמע קלון קריין שמע אלוניסתין. בעא מעכבתון, שמע רבי יוסי ואיקפד. אמר כך אומר אני: מי שאינו יודע לקרות אשורית לא יקרינה כל עיקר? אלא יוצא בכל לשון שהוא יודע. השיב רבי ברכיה, הרי מגילת אסתר, היה יודע לקרותה אשורית ולעז,<sup class="footnote-marker">18</sup><i class="footnote">אמרה בלעז.</i> אינו יוצא בה אלא אשורית. אמר רבי מנא, מגילת אסתר היה יודע לקרותה אשורית ולעז אינו יוצא אלא אשורית; בלעז,<sup class="footnote-marker">19</sup><i class="footnote">אם היה יודע רק שפת לעז.</i> יוצא בה בלעז. וכן יוצא בה בכל לשון שהוא יודע" (רבי לוי בר חייתה הלך לקיסריה, שמע אותם קוראים שמע ביוונית, רצה לעכבם [למנוע מהם]. שמע רבי יוסי והקפיד [על רבי לוי]...).
מהסיפור עולות כמה תובנות חשובות. מתברר שבציבור קראו שמע בעברית, וזה היה הנוהג המקובל. בקיסריה נמצא כנראה בית כנסת מיוחד שבו קראו ביוונית. קיסריה הייתה עיר מעורבת שההשפעה ההלניסטית על הקהילה היהודית בה הייתה גדולה. רבי לוי התנגד לקריאת שמע ביוונית, ורצה למנוע זאת מהם. רבי יוסי הקפיד וטען שעדיף לקרותה ביוונית מאשר לא לקרוא קריאת שמע כלל. זו ראיה להסברנו ששימוש בעברית היה מדיר חלק מהציבור מכלל קיום המצווה. בהמשך מנוסחת ההלכה לגבי קריאת מגילה. עדיף לקרותה בעברית, ואם הוא יודע עברית וקראה בלועזית לא יצא. אבל אם אינו יודע עברית, עדיף שיקרא בלועזית (יוונית). ההלכה בדבר קריאת מגילה איננה במשנתנו, ונשוב אליה להלן.
לשיטתנו, בתקופת האמוראים כבר נתפסה קריאת שמע כתפילה ציבורית, והשתרר הנוהג לקראה בעברית. אפילו חכמים השומרים על ההלכה התנאית שקריאת שמע בכל לשון מבינים שעדיף לקרותה בעברית, וכבר בכך יש נסיגה מההלכה שבמשנה.
עוד שמענו מפרשה זו שגם קריאת מגילה היא בכל לשון, ונשוב לכך בסופה של משנה ב.
<b>ותפילה</b> – "תפילה" בלשון חכמים היא תפילת שמונה עשרה ונספחיה. בתקופת התנאים הייתה התפילה תפילת יחיד, ורק בשבתות התפללו בציבור. אט אט התפשטה תפילת הציבור עד שנקבע, כהלכה רווחת, שעדיף להתפלל בציבור (בבית הכנסת). התלמודים מנמקים את ההיתר להתפלל בכל שפה שהיא בטיבה של התפילה כביטוי אישי, וכבקשתו של היחיד: "ותפילה – כדי שיהא יודע לתבוע צרכיו" (ירושלמי, כא ע"ב), וכן: "תפלה – רחמי היא, כל היכי דבעי מצלי" (בבלי, לג ע"א). הסברי התלמודים מתעלמים כמובן מכך שהתפילה כבר עוצבה בנוסח קבוע, אבל בעיקרון היא ביטוי אישי. ואכן כך הייתה התפילה הקדומה, אבל ברבות הזמן הפכה למעמד ציבורי בנוסח קבוע. ואכן, האמוראים תמהים על ההלכה שבמשנה ומצטטים מימרות אמוראיות הקובעות שיש להתפלל דווקא בעברית: "ותפלה בכל לשון?! והאמר רב יהודה: לעולם אל ישאל אדם צרכיו בלשון ארמית, דאמר רבי יוחנן: כל השואל צרכיו בלשון ארמי – אין מלאכי השרת נזקקין לו, לפי שאין מלאכי השרת מכירין בלשון ארמי!" (בבלי, לג ע"א) (איור 23).
התפיסה שהמלאכים אינם יודעים אלא עברית איננה נחלת הכלל. הקמעות, שבהם הפנייה אל המלאכים היא בארמית, מעידים שלא הייתה זו נחלת הכלל. אדרבה, דומה שהקביעה היה בה חידוש ופולמוס נגד הארמית. לפי דרכנו, ההלכה האמוראית משקפת את ההתפתחות ההיסטורית עת הפכה התפילה למעמד ציבורי וממילא נאמרה בעברית. בפועל, התפילות שבידינו מנוסחות בעברית. זאת ועוד, הן מנוסחות בעברית מקראית כהמשך (מלאכותי) לתנ"ך. אין בידינו תפילות קדומות בארמית, אם כי מעט פיוטים נכתבו בארמית, אלא שהפיוט אינו נתפס כחלק אינטגרלי מהתפילה אלא כנספח לה.
<b>וברכת המזון</b> – גם כאן הירושלמי מנמק את ההלכה בכך שברכת המזון היא ביטוי אישי: "וברכת המזון – כדי שיהא יודע למי מברך" (כא ע"ב). בתלמוד הבבלי הנימוק הוא פורמלי־מדרשי: "ברכת המזון – דכתיב: 'ואכלת ושבעת וברכת את ה' אלהיך', בכל לשון שאתה מברך" (לג ע"א). לפי הירושלמי ברכת המזון היא מעמד פרטי. בפועל נאמרה הברכה לעתים קרובות בציבור, בסעודה הציבורית. טופסי ברכת המזון הקדומה שהשתמרו בידינו הם בעברית שיש בה השפעות מקראיות מובהקות, והציבור בתקופת התלמוד לא ניצל את ההיתר לשנות את לשון התפילה או ברכת המזון. אלו לא רק כתובות בעברית אלא עברית עם חזרה מסוימת לשפת המקרא, וכמעט ללא יוונית.
את תולדות ברכת המזון סיכמנו בקצרה במקום אחר.<sup class="footnote-marker">20</sup><i class="footnote">המבוא למסכת ברכות, עמ' 35-27.</i> כל המרכיבים המוכרים לנו כיום כבר מופיעים בציטוטי משניות ובתלמודים כלשונם כיום בעברית. טופסי ברכת המזון הראשונים באים מסידורים מפיוטים שנמצאו בגניזה, בעיקר בהקשר תיאור הליטורגיה של שבתות וחגים.<sup class="footnote-marker">21</sup><i class="footnote">פליישר, תפילות הקבע, עמ' 694; ספראי וספראי, הגדת חז"ל, עמ' 171-173; לנוסח ארץ ישראל ראו שם עמ' 289.</i> בנוסף, נמצאו טפסי ברכת מזון מפויטות מהגניזה.<sup class="footnote-marker">22</sup><i class="footnote">הברמן, ברכת המזון; ארליך ושמידמן, ברכת המזון, שמידמן ברכת המזון.</i> מסתבר שמחלוקת התנאים אם בברכת המזון שלוש או ארבע ברכות<sup class="footnote-marker">23</sup><i class="footnote">משנת ברכות פ"ו מ"ח מזכירה רק שלוש ברכות וכן סדרת מקבילות. בתוספתא ברכות פ"ו ה"א ארבע ברכות. הבבלי מתאר את שתי הדעות כהתפתחות, שברכה רביעית (הטוב ומטיב) נתקנה אחרי מרד בר כוכבא (ברכות מו ע"א), אך בפירושנו הראינו שזו מחלוקת תנאית שהפכה להיות מחלוקת בין נוסחאות ארץ ישראל (שלוש ברכות) לנוסחאות בבל (ארבע ברכות). שתי הנוסחאות החילופיות מוצגות ככאלה באליהו זוטא (פ"ב עמ' 172), ראו פירושנו לברכות עמ' 34 27.</i> משתקפת בפיוטים שונים וכן בקטעי גניזה. הווי אומר שהמחלוקת הקדומה המשיכה עמוק לתוך האלף השני לספירה.
לעומת זאת הקמיעות נכתבו בארמית. זה ביטוי להבחנה שעשה הציבור היהודי בין תפילות לקמיעות, ולפי זה לתפילות קדושה רבה יותר מאשר לקמיעות (איור 24).
<b>ושבועת העדות ושבועת הפיקדון</b> – שבועת עדות היא שבועה שאדם מחייב את עצמו: "שבועת העדות כיצד? אמר לשנים 'בואו והעידוני', שבועה שאין אנו יודעין לך עדות" (משנה, שבועות פ"ד מ"ג), ושבועת פיקדון היא שבועתו של השומר שלא פשע בחפץ שנמסר לידו (שבועות פ"ה מ"ב). בשני המקרים השבועה היא בכל לשון כדי שהאדם ידע על מה נשבע, ושאיש לא יוכל להטיל בכך ספק. גם כאן הבבלי מחזק את ההלכה בפסוק ודרשה (לג ע"א; שבועות לט ע"א). הארמית הייתה שפת המשפט, וכל השטרות שבידינו מתקופה זו כתובים ארמית.<sup class="footnote-marker">24</sup><i class="footnote">ראו הנספח למסכת שקלים ולהלן בסוף משנה ב.</i>
בתוספתא (פ"ז ה"א) נוספה "שבועת הדיינים", וזו השבועה שמטילים דיינים על הנתבע או על התובע (במקרים מיוחדים). עבור התוספתא זו הזדמנות להציג דרשות ארוכות על חומרת השבועה. דרשות אלו אינן מוסיפות נימוקים להלכה שבמשנה, אלא עומדות בפני עצמן כיצירה של הגדה שהלכה ומוסר משתלבים בה.
לסיכום, במקורות מצאנו הסברים שונים ודרשות להלכות. אנו העמדנו את המשנה סביב שני צירים עיקריים: מעמד של יחיד בניגוד לטקס חגיגי, והצורך בביטוי אישי (תפילה, ברכת המזון, שבועות). מעבר לכך, התעקשות על שפה עברית במקרים אלו הייתה מדירה חלקים נרחבים מהציבור מנטילת חלק בהם.
הניגוד ללשון הקודש הוא ארמית או יוונית, וביטוי לשתי חלופות אלו יש במקורות שהבאנו.
בתוספתא חוזרות חלק מההלכות שבמשנה, והיא מנוסחת לפי כתב יד וינה: "ברכות, הלל ושמע ותפילה" (פ"ז ה"ז), ובכתב יד ערפורט: "ברכת הלל". הברכות שבידינו אכן כתובות עברית. מעבר לכך, לנוסחת כתב יד וינה יתרון ברור, שכן קשה להבין מדוע ברכת ההלל נזכרת לחוד. יתר על כן, ברכת הלל קשורה לברכות על עשיית מצוות; ברכה על המצוות הייתה מקובלת במקדש, אך רק בשלהי תקופת התנאים הועברה גם לעשיית מצוות בבית פרטי או בבית הכנסת.<sup class="footnote-marker">25</sup><i class="footnote">ראו פירושנו לפסחים פ"י מי"א; תוספתא, ברכות פ"ו ה"ט-הט"ו.</i> על כן אפשר שגם כאן מדובר בברכת הלל, אך הנוסח "ברכות" באופן כללי סביר יותר. אמירת ההלל ודאי הייתה בעברית, שכן אלו פרקי תהילים. מהמינוח "ברכות" נמצאנו למדים שהרשימה במשנה איננה מלאה. חסרים בה גם פריטים נוספים. כך, למשל, אין בה ביטוי לקריאת מגילה שיש להעדיף לקראה בעברית, אבל קוראים אותה "ללועזות בלעז" (מגילה פ"ב מ"א). התוספתא (ה"ו) מוסיפה סעיף זה. עוד חסרה במשנה התייחסות לנדרים הנאמרים כנראה בכל לשון, וכן סעיפים רבים נוספים. כרגיל במשנה הרשימה איננה מלאה, כפי שאומר הירושלמי במקרים אחרים "דלית כללוי דרבי כללין",<sup class="footnote-marker">26</sup><i class="footnote">ירושלמי, תרומות פ"א ה"א, מ ע"ג; חגיגה פ"א ה"א, עה ע"ד; יבמות פ"ט ה"ג, י ע"א.</i> והבבלי מנסח זאת "תנא ושייר".

Mishnah 2

<b>ואלו נאמרים בלשון הקודש</b> – דווקא בעברית. עברית נקראת "לשון הקודש" מסיבות אחדות. ראשית היא נחשבת כקדושה, בה נברא העולם ובה ניתנה התורה ולפיכך נודעה לה קדושה. ביטוי זה אינו מפתיע ואף עמים אחרים יש להם "לשון קודש", כל אחד בלשונו. מעבר לכך היא "לשון הקודש" משום שהיא משמשת בקודש, לקיום מצוות ולמעמדות דתיים. גם אם המשנה הקודמת אִפשרה לקיים מצוות אחדות "בכל לשון" הרי שעדיין העברית הייתה שפת הדת. בה נכתבה התורה, נכתבו התפילות ונאמרה ברכת המזון. בה נכתבה הספרות התנאית, הפיוטים הקדומים, בה השתמשו במקדש וכו' וכו'. כך, למשל, בעתות המרידות אפילו מכתבים ושטרות נכתבו בעברית שנתפסה כשפת הלאום.<sup class="footnote-marker">27</sup><i class="footnote">ראו הנספח למסכת שקלים.</i> מאוחר יותר, בתקופת האמוראים, מופיע בתרגומים המונח "לישן בית קודשא". אין זה תרגום ל"לשון הקודש" אלא מונח מחודש, לשון בית הקודש, כלומר לשון בית הכנסת. ואכן, גם בכתובות בית הכנסת בולטת העברית, אם כי אין היא שפת הכתיבה היחידה. מעבר לכך, התפילות נאמרו כאמור בעברית, והוא הדין לקריאת התורה. על כן כונתה השפה, בלשון עממית, כ"לשון בית הקודש" – בית הכנסת.<sup class="footnote-marker">28</sup><i class="footnote">ראו שנאן, תרגום, עמ' 115-113.</i>
<b>מקרא הביכורים</b> – הפסוקים שאדם צריך לומר בעת הבאת הביכורים, כמפורט בדברים כ"ו ה ואילך. פירוט לכך יובא במשנה הבאה; <b>וחליצה</b> – אמירת האישה בטקס החליצה, כמובהר במשנה ד להלן; <b>ברכות וקללות</b> – במעמד המתואר במקרא ושפרטיו יתבררו להלן במשנה ה. ברכות וקללות הן מעמד ציבורי היסטורי, שלא ישוב עוד;<b> ברכות כהנים</b> – יום יום בבית הכנסת ובבית המקדש, כמפורש במשנה ו להלן;<b> וברכות כהן גדול</b> – בעת קריאת התורה ביום הכיפורים בבית המקדש, כמבואר להלן במשנה ז;<b> ופרשת המלך</b> – קריאת התורה במעמד הקהל, כמבואר במשנה ח;<b> ופרשת עגלה ערופה</b> – בעת הבאת (הקרבת) עגלה ערופה, אם נמצא הרוג שאין יודעים מי הרגו. פרק ט יפרט בהלכות אלו; <b>ומשוח המלחמה בשעה שהוא מדבר אל העם</b> – בזמן יציאה למלחמה הכוהן מדבר אל העם, ופרק ח עוסק בכך בהרחבה. כל המעמדות הללו כבר אינם הלכה למעשה, ובימי המשנה כבר לא התקיימו.
משנה זו מתבארת בהרחבה במשניות הבאות המוקדשות כל אחת לאחד הפרטים. אף אנו נרחיב בכל פרט במשניות הבאות.
כל הפרטים במשנה כוללים מעמדות ציבוריים במקדש ובבית הכנסת. ברכת כוהנים בולטת בכך שהיא אמנם בבית הכנסת, אך היא הועתקה מבית המקדש ויש לה מעמד חלקי של "עבודה". החליצה היא טקס משפטי אך הוא נערך בציבור, כמו שנפרש. הדגשת העברית באה, אפוא, להאדיר את המעמד כטקס ציבורי.
בשאלת שפת הדיבור בתקופת המשנה והתלמוד הרחבנו בנספח למסכת שקלים. שם ראינו כי העם היהודי היה דו־לשוני ודיבר ארמית ועברית כאחת. היוונית הייתה שפת העילית הקרובה לתרבות יוון. העברית הייתה השפה המיוחדת ליהודים, והארמית שפת ההמון הנכרי. מעבר לכך שהציבור היה דו־לשוני הרי שכל שפה ביטאה מרכיבים אחרים בחיי הציבור, והשימוש בשפה זו או אחרת היה בו מסר חברתי־תרבותי. את החברה היהודית ניתן להגדיר כחברה שיש בה "מלחמת שפות", אם כי אולי מודעת רק בחלקה. הפרק שלנו משקף התעצמות זו שבין העברית ושפות לע"ז.

Mishnah 3

<b>מקרא הבכורים כיצד</b> – משנתנו וכל המשניות להלן מסבירות כל אחת פרט אחד במשנה ב. "כיצד?" שבמשנתנו הוא מניין לומדים אנו שהאמירה היא בלשון הקודש. כך גם במשנה ד, הכיצד נועד להסביר מניין יודעים אנו (דורשים אנו) שהאמירה בעברית. אבל במשניות ה-ח ה"כיצד" מסביר בפשטות מהו המעמד המתואר. כל ההסברים הללו שבמשניות הן בבירור מאוחרים למשנה הקודמת, ומהווים מעין תוספתא למשנה.<sup class="footnote-marker">29</sup><i class="footnote">וויס, משניות תוספתא.</i> כאן מכונה המעמד "מקרא" ובמקומות אחרים "וידוי" ("ודוי" – משנה, ביכורים פ"ב מ"ב, ועוד). המביא ביכורים מתוודה לפני ה', ככתוב במפורש: "ואמרת אליו הגדתי היום לה'..." (דברים כ"ו, ג). המונח "וידוי" אינו נזכר שם במפורש. גם בווידוי ביכורים וגם בווידוי מעשרות הפועל המקראי הוא "אמר", וחכמים משתמשים במונח בן זמנם. המונח "וידוי" נזכר במקרא בהקשר אחר, של וידוי הכוהן הגדול על קרבן יום הכיפורים (ויקרא ט"ז, כא). וידוי דומה מוטל על היחיד המביא חטאת (ויקרא ה', ה ועוד). מכאן גזרו חכמים שכל אמירה או הצהרה במקדש מכונה "וידוי". ושוב, במישור הספרותי לשון חכמים מבטאת את הרעיון שהבאת מעשרות והעלאת ביכורים הן כקרבן.
הבדל מהותי יש בין שני הווידויים (של ביכורים ושל מעשרות). הראשון הוא במסגרת ההליך הרגיל של העלאת הקרבן, והשני נאמר רק בשעת ביעור המעשרות ולא במסגרת הביצוע הסדיר של המצווה. יתר על כן, וידוי ביכורים הוא במקדש, ווידוי מעשרות בכל מקום. <b>ועניתה ואמרת לפני ה' אלקיך<sup class="footnote-marker">30</sup><i class="footnote">בהבאת שם ה' איננו משתמשים בכתיב של כתב היד אלא בכתיב של היום. הרוצה לברר את הכתיב הקדום יעיין בצילום.</i></b> <b>ארמי אובד אבי</b> – דברים כ"ו, ה,<b> ולהלן הוא אומר וענו הלוים ואמרו אל כל איש ישראל קול רם</b> – דברים כ"ז, יד. פסוק זה נאמר בפרשת הברכות והקללות שתידון להלן במשנה ה'. <b>מה ענייה אמורה להלן בלשון הקודש ואף כן בלשון הקודש</b> – המשנה מביאה דרשה להנמקת ההלכה על בסיס השורש ענ"ה. כאמור, להערכתנו לא הדרשה הביאה את ההלכה אלא המעמד הפומבי במקדש.
נמצאנו למדים שאין במשנה הסבר להבהרת המונח "וידוי ביכורים", אלא הנמקה דרשנית להלכה שהאמירה היא בלשון הקודש. "כיצד" משמעו כאן מה הראיה לכך או מה הדרשה לכך. אין זה ה"כיצד" הרגיל במשנה שאחריו בא הסבר לפרטי המצווה.
שינויים רבים יש בציטוט הפסוקים. מעתיקים קדמונים שהכירו את הפסוקים בעל פה השלימו אותם או קיצרום כרצונם. תופעה זו חוזרת בכל המשנה, ולא רשמנו שינויים כאלה.
בדרשות השונות נדון להלן בפירושנו למשנה ד.

Mishnah 4

<b>חליצה כיצד</b> – גם חליצה נזכרת במשנה ב, ומשנה ד מביאה דרשה שאמירת האישה שם היא בלשון הקודש: <b>וענתה ואמרה ככה יעשה לאיש אשר לא יבנה את בית אחיו</b> – דברים כ"ה, ט, <b>ולהלן הוא אומר וענו הלויים כולו וג'</b> – דברים כ"ו, ה,<b> מה ענייה אמורה להלן בלשון הקודש ואף כאן בלשון הקודש</b> – "וענו הלויים" נאמר בפרשת הברכות והקללות, והיא מלמדת אפוא גם על חליצה וגם על ביכורים. המדרש להלן מגדיר זאת ככלל.
<b>רבי יהודה אומר וענתה ואמרה ככה</b> – שם,<b> עד שתאמר כלשון הזה</b> – מהמילה "ככה" מסיק החכם שיש לומר ממש בלשון הכתוב בתורה, כלומר בעברית. רבי יהודה חולק רק על הדרשה, ולא על הדין. ייתכן גם שאינו חולק על הדרשה במשנה הקודמת, ואין לחפש עקביות בדרשות.
אם כן, שלוש דרשות לפנינו: או מהמילים "ענו ואמרו" (בהטיות שונות), או מהמילה "וענתה" או מהמילה "ככה".
המדרשים מחברים את כל הדרשות: "ויאמר ה' אל משה 'כה תאמר'. בלשון שאני אומר. 'כה תאמר אל בני ישראל', בלשון הקדש. כל מקום שנאמר, 'כה', 'ככה', 'עניה ואמירה', הרי זה בלשון קדש" (מכילתא דרבי ישמעאל, מסכתא דבחדש יתרו, ט, עמ' 238; והשוו ירושלמי, כא ע"ג; בבלי, לב ע"ב-לג ע"א). או המדרש המנמק את ברכת הכוהנים בעברית: "כה תברכו את בני ישראל, בלשון הקודש שכל מקום שנאמר 'ענייה ואמירה', 'כה', 'ככה' בלשון הקודש" (ספרי במדבר, לט, עמ' 42). כמו כן: "וענתה ואמרה נאמרה כאן ענייה ונאמרה להלן ענייה מה ענייה האמורה להלן בלשון הקדש, אף ענייה האמורה כאן בלשון הקדש" (ספרי דברים, רצא, עמ' 310; השוו שם שא, עמ' 318 ומקבילות).
כפי שכבר אמרנו יש לחפש הסבר מעבר לדרשות, ולדעתנו המבריח את כל פרטי הרשימה הוא התפיסה שאלו מעמדות ציבוריים, ובעיקר במקדש. אשר לחליצה, בתקופת התנאים היו אירוסין, נישואין ואפילו גירושין מתקיימים במעמד פרטי ומשפחתי. אבל חכמים נאבקו לכך שהחליצה תהפוך למעמד ציבורי<sup class="footnote-marker">31</sup><i class="footnote">ראו פירושנו ליבמות פי"ב מ"א ובמבוא ליבמות ולנדרים.</i> (איור 25).

Mishnah 5

<b>ברכות וקללות כיצד</b> – גם משנתנו מהווה הרחבת הסבר למשנה ב שקבעה ש"ברכות וקללות" נאמרו בלשון הקודש. בניגוד למרכיבים אחרים ברשימה אין מדובר למעשה במצווה אלא באירוע היסטורי שחלף עבר. והמשנה באה להסביר מהו, ואיננה מתייחסת כלל לעילה שבגינה הובא הנושא, כלומר משנה ב קבעה שהברכות והקללות היו בעברית, ומשנתנו מתעלמת כליל משאלת השפה. כפי שאמרנו במבוא לפרק, זו דרכו של הפרק, להאריך בהגדה ולפרוש תמונה שלמה של האירוע. עם זאת, התיאור איננו עיסוק בפרשה היסטורית. להערכתנו המשנה והעיסוק המרובה בפרשה נובעים מכך שהנושא היה בעל חשיבות אקטואלית. אנו מציעים לקרוא את המשנה ומקבילותיה כעיסוק סמוי בקדושתם של שניים או שלושה מקומות: הר גריזים והגלגל, ואולי גם מקום חציית הירדן על ידי בני ישראל. הר גריזים היה מקום הקודש השומרוני המפורסם. בספרות היהודית מתנהל פולמוס נגד השומרונים, ובמסגרת זו גם פולמוס נגד הקדושה שייחסו להר גריזים.<sup class="footnote-marker">32</sup><i class="footnote">מרגליות, אגדות; ספראי, שומרון.</i> כמה מהעדויות לפולמוס קשורות למשנתנו, אך יש לפולמוס גם ביטויים במקומות אחרים.
מקום הקודש השני הוא הגלגל. על כך איננו שומעים במקורות היהודיים,<sup class="footnote-marker">33</sup><i class="footnote">ראו ספראי, מקומות קודש.</i> אלא ממקורות חוץ יהודיים בלבד. אווסביוס מספר על מקום, שני מיל מיריחו, ששם מל יהושע את העם, ושם הוצבו האבנים, ומראים אותו מקום חרב, ו"הגוים עובדים אותו כמקדש".<sup class="footnote-marker">34</sup><i class="footnote">אונומסטיקון, מס' 311.</i> באזכור שני נאמר ש"שם מראים עד היום את האבנים אשר נשאון מן הירדן".<sup class="footnote-marker">35</sup><i class="footnote">אונומסטיקון, מס' 211.</i> המינוח "מראים אותו" הוא המינוח המקובל למקומות קודש, בדרך כלל מקומות לא יהודיים. "גוים" אלו הם עובדי אלילים מעמי הסביבה שקלטו מעט ממסורת ישראל, והקימו אתרי קודש לא יהודיים. אפשר שבחלק מהמקרים מדובר באתר קודש יהודי במידת מה.<sup class="footnote-marker">36</sup><i class="footnote">לא כאן המקום לעסוק בתופעת מקומות הקודש, ונסתפק בכך שלעתים פעלו מקומות קודש שלא ברצון חכמים, או מתוך הסתייגות של ההנהגה הרבנית. ראו הנספח למסכת ברכות.</i> מאוחר יותר אומץ המקום בהתלהבות על ידי הקהילה הנוצרית בארץ, ועולי רגל נוצריים פקדו את המקום בקביעות.<sup class="footnote-marker">37</sup><i class="footnote">עולי הרגל הנוצריים פקדו את הארץ החל מהמאה הרביעית, והדיון בהם מצוי הרחק מחוץ לתחום דיוננו. ראו לימור, נוסעים, עמ' 35, 136; ועוד.</i> אנו מציעים לקרוא את משנתנו ומקבילותיה לאור העובדה שהיה מקום קודש, לא יהודי, בגלגל, וחכמים מנסים להצדיק או לשלול את קדושתו.
המשנה כתובה כפרפרזה למקרא, סיפור של המעשה שבמקרא ברצף. סגנון זה נדיר. בדרך כלל אומרים חכמים את הדברים בלשונם, וסומכים אותם למקרא בלשון "שנאמר...".
<b>כיון שעברו ישראל את הירדן ובאו להר גריזים ולהר עיבל שבשומרון שבצד שומרון </b>[<b>שכם</b>] – "שומרון" נכתב בגוף כתב היד, ונעשה ניסיון למחקו ובשוליים נכתב "שכם" (איור 26). <b>אצל</b> – בכתב היד המילה מטושטשת, אך כך גם ברוב עדי נוסח האחרים, ובדפוס 'שאצל'<sup class="footnote-marker">38</sup><i class="footnote">אפרתי, ברכות.</i><b> אלוני מורה שנאמר הלא המה בעבר הירדן וגומר</b> – בדרך כלל "שנאמר" היה צריך לגרור ציטוט של הפסוק המתאר את בוא בני ישראל לארץ. כאן מטרת הפסוק שונה והוא בא להוכיח את מיקומם של הר גריזים והר עיבל, שהם "מעבר הירדן", כאמור בדברים י"א, ל. הפסוק השלם הוא: "הלא המה בעבר הירדן אחרי דרך מבוא השמש בארץ הכנעני היֹשב בערבה מול הגלגל אצל אלוני מֹרה". <b>ולהלן הוא אומר ויעבר אברם בארץ עד מקום שכם ועד אלון מורה</b> – בראשית כ"ז, יד,<b> מה אלון מורה האמור להלן שכם אף אלון מורה<sup class="footnote-marker">39</sup><i class="footnote">בכתב היד ועדי נוסח רבים "מורה" עם וי"ו, אבל במקרא בדברים "מֹרה", ובבראשית "מורה". מעתיקי כתבי היד של ספרות חז"ל ציטטו את הפסוקים בעל פה ולעתים קרובות נפלו שיבושים בהעתקות. אין ללמוד מכך על נוסח ספרי התורה, אלא רק על אי רגישותם של קדמונים לשאלות אלו. לעומת זאת בעת העתקת ספרי תורה הקפידו הקפד היטב לבל תישמט אות כלשהי.</i></b> <b>האמור כאן שכם</b> – מטרת הדיון להוכיח את מיקום הר גריזים והר עיבל, ובמקביל לשלול כל ייחוד וקדושה מאזור חציית הירדן<b>. </b>אין ספק שזה פשוטו של מקרא. דעות שונות תוזכרנה להלן.
<b>ששה שבטים עלו לראש הר גריזים וששה שבטים עלו לראש הר עיבל והכהנים והלוים והארון עומדים מלמטה באמצע הכהנים מקיפים את הארון והלויים את הכהנים וכל ישראל מכן ומיכן שנאמר וכל ישראל וזקיניו ושוטרים ושופטיו וגו'</b> – תיאור פרשת הברכות והקללות מופיע פעמיים. בספר דברים נאמר רק "ונתת את הברכה על הר גרזים ואת הקללה על הר עיבל" (י"א, כט), ובהמשך הספר יש פירוט של המעמד: "אלו יעמדו לברך את העם אל הר גרזים בעברכם את הירדן" (כ"ז, יב). לפני מעמד זה מתוארת הצבת האבנים. נאמר שביום המעבר של הירדן יש להציב אבנים, לסיידן ולכתוב את דברי התורה "באר היטב" (דברים כ"ז, ב-ח). את האבנים יש להציב על הר עיבל (שם ד), לבנות שם מזבח ולקיים חגיגה. הביטויים "ואכלת שם ושמחת לפני ה' אלקיך" (שם ז) מלמדים שהמקום נתפס כמקדש לשעה או לדורות. אין קשר ישיר בין מצוות הקמת מזבח האבנים ובין מעמד הברכה והקללה. הברכה והקללה הן בהמשך פרק כ"ז בספר דברים, אך אין זיקה ישירה בין השניים. ברם, בשניהם מדובר באירוע שנזכר בו הר עיבל.
לעומת זאת, בספר יהושע יש תיאור אחר. ראשית מסופר שבני ישראל אספו שתים עשרה אבנים מהירדן והציבו מהן מצבה ב"מלון", כלומר במחנה שחנו בו לאחר שחצו את הירדן. המקום צריך להיות באזור יריחו, שכן משם המשיכו למצור על יריחו (יהושע ד ב-ט). המקום מתואר "בקצה מזרח יריחו" (שם יט). לפי התיאור נבנתה המצבה לדורות, ובעל הספר מכיר את האתר כמקום הקיים "עד היום" (שם ט), כסמל למעבר הירדן. מאוחר יותר, לאחר כיבוש יריחו והמלחמה בעי מסופר על בניית מזבח לה' בהר עיבל (יהושע ח', ל), ועל מעמד ברכה וקללה שבו כל העם "חציו אל מול הר גרזים והחציו מול הר־עיבל" (יהושע ח', לג).
תיאור הברכה והקללה בדברים ובספר יהושע מתייחסים לאותם מאורעות. באחד (דברים) תכנון המעשה, ובספר יהושע ביצועה של המצווה. אבל בפועל מתבהרים שינויים קלים. לפי ספר דברים הברכה היא על הר גריזים ובספר יהושע עם ישראל עומד בעמק בין ההרים. לפי התורה יש לבצע את המעמד "בעברכם את הירדן" ובספר יהושע מדובר במעמד שנערך מאוחר הרבה יותר. לפי ספר יהושע המצבה הייתה בגלגל, והמזבח היה בגלגל, ולפי ספר דברים על הר עיבל. עם זאת, הר עיבל מכונה "הר הקללה" ובספר יהושע ההרים אינם תופסים מקום של ממש.<sup class="footnote-marker">40</sup><i class="footnote">לא נעסוק כאן בביאור הסתירות במקרא עצמו. אדם זרטל חפר על הר עיבל מבנה ורצה לזהות בו את המזבח הנזכר. הזיהוי עורר פולמוס ממושך שעורבו בו שאלות של פרשנות, הבנת הממצא ועיקרי אמונה. חוקרים אשר רואים במקרא תיאור היסטורי ששו על הגילוי, ואחרים המאמינים בעוצמה לא פחותה שהתורה וספר יהושע הם יצירות דמיוניות התנגדו בחרדת קודש לא פחותה לזיהוי אפשרי זה. השאלה כולה מחוץ לתחום דיוננו.</i> חוקר אחד ניסה להעמיד את כל המקורות והדיונים על מקום הימצאן של האבנים כנובעים מהדיון בסתירות כתובים אלו.<sup class="footnote-marker">41</sup><i class="footnote">אפרתי, ברכות וקללות.</i> להערכתנו הוא מערב את הכלי עם המטרה. המטרה היא לברר את קדושתם של האתרים על ידי זיהוי האתרים המקראיים, ודחיית זיהויים מוטעים. הסתירות בין הפסוקים ופירושם הם הכלי לקידום ובירור מטרות אלו (איור 27).
בתרגום השבעים משובצת כל הפרשה בהמשך פרק ט ביהושע, ודומה שאין כאן הבדל משמעותי בין נוסח המסורה לבין תרגום השבעים. לעומת זאת בנוסח בקומרן המעשה בבניית המזבח קשור לחציית הירדן המתוארת בפרק ד בספר יהושע, ומשמע שם שהמזבח, או המעמד, התקיים ליד הירדן כמו בספר דברים. עם זאת, הפסוקים קטועים וקשה לדעת מה נאמר בהם בדיוק.
לפי התורה הר גריזים הוא ההר המבורך. בספר יהושע המזבח הוא על הר עיבל, שם קיים מזבח לה' ויש בכך בסיס לטענת קדושה, ואכן השומרונים הוסיפו בתורתם את אזכור שכם בספר דברים (כו ל) כדי למנוע "טעויות" וטענות נגד קדושתו של הר גריזים.<sup class="footnote-marker">42</sup><i class="footnote">קרוב לוודאי שזו תוספת שומרונית ההולמת את התיאולוגיה השומרונית. עם זאת, ייתכן שכך מצאו בתורה כפי שהתגלגלה במסורת השומרונית. לא כאן המקום לעסוק בנוסח התורה השומרוני, אך ברור שהיה להם נוסח שונה במאות פרטים קטנים, וזה אחד מהשינויים הבולטים והחשובים שבין נוסח המסורה ומסורת השומרונים.</i> פסוק זה משמש עבורם ראיה וביטוי לקדושתו של ההר המקודש עליהם. הר עיבל לא נתפס כהר קדוש, אך עדיין ניצב בלב ארצם, ארץ שומרון. המשנה מעדיפה את התיאור שבספר יהושע אשר לפיו אין אף הר קדוש; העם ניצב במרכז בין ההרים. תיאור הארון והעם לקוח מתיאור המסע במדבר והחניה בין המסעות; אז ניצב הארון במרכז שלושה מעגלים, כוהנים, לוויים וכלל ישראל. אגב כך המשנה סותרת את עצמה. בספר יהושע ובמשנה נאמר שהעם ניצב על ההרים, אבל המשנה מתארת את העם גם כניצב סביב הארון. יש להניח שסתירה זו נובעת משילוב של מקורות שונים והצגתם ברצף, כאילו היו תיאור אחיד.<sup class="footnote-marker">43</sup><i class="footnote">ראו אפרתי, ברכות וקללות. אנו חלוקים על דרך לימודו של מלומד זה הקורא מוזמן לערות את ההשוואה בין פירושנו לפירושו.</i> אם כן, המשנה מקבלת את זיהוי הר גריזים והר עיבל בשומרון, אבל מעמעמת את קדושתם. אף אחד אינו הר ברכה, ואפילו ספק אם העם ניצב על אחד מהם. מאידך גיסא היא שוללת כל ייחוד וקדושה מהגלגל.<sup class="footnote-marker">44</sup><i class="footnote">במסורות חז"ל חוזרים על כך שאוהל מועד הוצב בגלגל למשך ארבע עשרה שנה, אחר כך הוצב בשילה ואחר כך בנוב. אין ביטוי לכך שמקומות אלו יש להם קדושה כלשהי, מעבר לכך ששימשו מקום זמני ומקרי לאוהל מועד. המשכן עבר לירושלים, וקדושתם של המקומות הללו הסתיימה. ראו תוספתא, זבחים פי"ג ה"ו-הי"ד, עמ' 499; ירושלמי, מגילה פ"א ה"ב, עב ע"ד; בבלי, קיח ע"ב ומקבילות רבות נוספות.</i>
<b>הפכו פניהם כלפי הר גריזים ופתחו בברכה</b> – בכך המשנה מסבירה את הביטוי "ונתתה את הברכה על הר גרזים" – אין בהר ברכה אלא רק בכך שהדוברים פנו לדרום, אל הר גריזים, בעת שאמרו את הברכות. נוסח ה"ברכות" הוא: <b>ברוך האיש אשר לא יעשה פסל ומסכה תועבת ה' מעשה ידי חרש ולא שם בסתר והיו אלו ואלו עונין ואמרין אמן</b> – ה"ברכות" אינן מתוארות במקרא, אך ה"קללות" המנויות מצוטטות מספר דברים (כ"ז, טו-כו). הברכות במשנה הן היפוך של הקללות שבתורה: "ברוך" במקום "ארור", "לא שם" במקום "שם" שבתורה.
<b>ברכות וקללות</b>
<b>הפכו פניהם כלפי הר עיבל ופתחו בקללה</b> – ככתוב בתורה:<b> ארור האיש אשר יעשה פסל ומסכה תועבת ה' וגו'</b> – דברים כ"ז טו, וכן כל הקללות המנויות שם,<b> והיו אלו ואלו עונין ואמרים אמן עד שגומרין ברכות וקללות.</b>
<b>ואחר כך הביא את האבנים ובנו את המזבח וסדום בסיד וכתבו עליהן את כל דברי התורה הזאת שבעים לשון שנאמר באר היטב ונטלו את האבנים ובאו ולנו במקומן</b> – אחרי טקס הברכה והקללה הציבו את האבנים ככתוב בספר דברים, אבל לא השאירו אותן על הר עיבל (ככתוב בספר דברים), וודאי שלא על הר גריזים, אלא החזירון ל"מלון". ביטוי זה לקוח מספר יהושע. המשנה מקבלת את המשתמע מהתורה ששני הטקסים נערכו ברצף (ברכה וקללה, והטקס של הקמת המזבח), כפי שניתן לפרש את ספר דברים ובניגוד לספר יהושע, אך המיקום הוא על פי ספר יהושע, בסתירה לספר דברים. במשנה אין ביטוי לקדושת הגלגל, או לכך שיש שם אתר קודש. אין המשנה יכולה להכחיש את התורה, אבל היא מסתפקת בתיאור עמום, "ולנו במקומן", ואינה מזכירה מקום ספציפי, ובכך מתעלמת ממנו. את התיאור "באר היטב" שבמקרא (דברים כ"ז, ח) המשנה מסבירה כאילו נכתבה התורה בשבעים לשון, זאת בהנגדה למעמד שהתנהל כאמור, לפי המשנה, בלשון הקודש. במשנה הכתיבה בשבעים לשון מתוארת בצורה אגבית כעובדה שאין להתנגד לה, ויש בכך שני היגדים מרכזיים. הראשון הוא שניתן וראוי לתרגם את התורה לשפות אחרות, והשני סמוי עוד יותר שהתרגום נועד לאומות העולם. אמנם עניין האומות אינו עולה במפורש, אך הוא מתבאר במסורות המקבילות. זאת ועוד; אין טעם לתרגם את התורה אם אין הכוונה להביאה בפני האומות. בכך מתייחסת המשנה לשאלה מרכזית האם הדת היהודית היא דת לאומית המופנית לעם ישראל בלבד או שמא היא דת אוניברסלית המופנית לכל באי עולם, אלא שרק ישראל נענו לקריאה. מי מהאומות שמתגייר מצטרף בכך לעם ישראל, ואין אפשרות שתתקיים אומה נוספת שדתה יהודית אך לאומיותה שונה.
שאלה זו של דת אוניברסלית או לאומית תפסה מקום של כבוד בחקר הדתות. חוקרים ראשונים שעסקו בכך ציינו בגאווה שהנצרות (ואולי גם האסלאם) הן דתות אוניברסליות שיש להן מסר של אהבה וגאולה לכל באי עולם, בניגוד לדתות האליליות והיהדות שהן דתות מצומצמות, לאומיות וסקטוריאליות.<sup class="footnote-marker">45</sup><i class="footnote">לסקירה כללית ראו הירשמן, תורה, עמ' 11-9.</i> בפועל התברר שמסר האהבה האוניברסלי מתורגם לעתים לחוסר סובלנות ורדיפה של דתות אחרות, למיסיון "אקטיבי" בדרכים שונות, ולמען "הצלת הנשמה" מוכנים לעתים בני הדת ה"אוניברסלית" להקריב את הגוף (של בני דתות אחרות). יתרה מזו, התברר שהאבחנה היא מלאכותית, ולעתים קרובות התיאולוגיה מתערבבת בשיקולים חברתיים ופוליטיים. בדרך כלל יותר משיש כאן עמדה תיאולוגית יש כאן דחפים של קנאות דתית מלווים בשיקולים של אימפריאליזם פוליטי ואינטרסים כלכליים. או אולי עדיף לנסח ששיקולים אינטרסנטיים ניצלו וטיפחו תחושות של קנאות דתית שתורגמו כאילו למסר אידאי. כל האבחנה היא, אפוא, במידה רבה תאורטית. אשר ליהדות, מתברר שאין לה עמדה אחידה בנושא. בבתי המדרש התרוצצו דעות שונות, ובדרך כלל גם לא נעשה מאמץ לנסח תורה תיאולוגית ברורה, שלמה ולכידה. אמנם האילוצים הפוליטיים כפו לעתים עמדה של הסתגרות, אך התוכן האידאי היה יותר מורכב ושנוי במחלוקות.
המשנה מציגה מסר פשוט שהתורה מוצעת לכל העמים, אך הניסוח מקוצר ומתומצת וכאילו ברור; אין סיבה להרחיב ולדבר עליו, והוא נזכר כבדרך אגב.
בתוספתא מוצג תיאור שונה. כל פרק ח מוקדש לפרשת הברכות והקללות, ולמעשה זו יצירה מדרשית ערוכה ומפורטת שיש לה סידור עצמאי. בכלל לתוספתא כאן סדר שונה משל המשנה. המקבילה למשנה ח מצויה בפרק ז (הי"ג), והמקבילה למשנתנו מצויה בפרק ח. גם המקבילה למשנה א בפרק ח מצויה לפני המקבילה למשנתנו (פ"ז הי"ח-הכ"ג).
כאמור, בתוספתא מוצג תיאור עצמאי המכיל סדרה של שינויים לעומת זה שבמשנה.
1. במשנה חסרה הגדרת זמן של כל האירועים. "כיון שעברו את הירדן", אחרי החצייה, אך לא נאמר כמה זמן לאחר החצייה. בתוספתא נאמר "בשעה שעברו את הירדן", כמו שמודגש בספר דברים כז ב. הגדרת זמן זו מושכת את התוספתא לתיאור ארוך של חציית הירדן (ה"א-ה"ה).
2. בתוספתא יש תיאור של הצבת האבנים לפני מעמד הברכות והקללות. מהדיון ברור שאין למצבת האבנים כל קשר להר עיבל או למעמד הברכות והקללות. מסקנת הקטע היא "הא למדת שבגלגל העמידום" (פ"ח ה"ח). תיאור זה שולל כל קשר בין המצבה לקדושת הר גריזים, ובמקביל מדגיש את קדושת הגלגל. כאמור, במשנה נזכר הגלגל רק בעקיפין מבלי להדגישו. בתוספתא אף מובא סיפור המלמד על מסורת חיה של ציון האתר: "רבי יהודה אומר, רבי חלפתא ואלעזר בן מתיא וחנניה בן כינאי עמדו על אותן אבנים ושערו כל אחת ואחת משוי ארבעים סאה" (ה"ו). אין כאן תיאור של אתר קודש אך יש ציון של המקום, ובעיקר עדות לכך שהיה לו זיהוי מקובל, ואף ידעו לזהות את האבנים. כל אלה הם תשתית שעל בסיסה ניתן לפתח פולחן של מקום קדוש, אך בתוספתא אין לו ביטוי (אין עלייה לרגל או מסורות נס), אלא ייחוד פנים בלבד.
3. בתוספתא יש תיאור והדגשה של הניסים שאירעו בעת החצייה של הירדן, ואף בכך יש משום תוספת לקדושה שבגלגל. בנוסף לכך מודגש שבני ישראל הלכו באותו יום יותר משישים מיל (כ־90 ק"מ – להר גריזים וחזרה לירדן). אומדן מרחקים זה סביר למדי. מסקנת התוספתא: "אמור מעתה: ראויין היו ישראל לעשות להם כדרך שנעשה להם על הים אלא שחטאו" (ה"ז). לא נאמר במה חטאו. טבעי לשער שהחטא קשור לנושא זה של קדושת הר גריזים או הגלגל, אבל זו השערה ללא כל ביסוס.
4. על אבני המזבח, שלא נאמר היכן הוא, נכתבה התורה בשבעים לשון, כמו במשנה. אבל בתוספתא יש ביטוי ליחס אחר לתרגום התורה לשבעים לשון: "רבי יהודה אומר על אבני מזבח כתבוה. אמרו לו היאך למדו אותן אומות העולם את התורה? אמר להן מלמד שנתן המקום בלב כל אומה ומלכות, ושלחו נטורים שלהם והשיאו את הכתב מגבי אבנים בשבעים לשון. באותה שעה נתחתם גזר דינם של אומות העולם לבאר שחת" (ה"ו). "בְאר שחת" עומדת בניגוד ל"בַאֵר היטב" שבתורה ובמשנה. אם כן, לדעת רבי יהודה התרגום הוא מעשה חיובי והתורה נועדה לכל האומות, אלא שהגויים החמיצו את השעה ובכך הביאו עליהם עונש חמור. לא ברור מה בדיוק עשו הגויים. הם "השיאו את הכתב"; אין זו קריאה אלא אולי השמדת הכתיבה, ונחזור לכך להלן. את התורה כתבו לפי רבי יהודה על אבני המזבח, ובכך הן הופכות למונומנט חשוב וקדוש.
5. אבל בהמשך התוספתא רבי שמעון חולק: "רבי שמעון אומר על הסיד כתבו. כיצד? כירוהו וסדוהו בסיד וכתבו עליו את כל דברי התורה בשבעים לשון. וכתבו מלמטה 'למען אשר לא ילמדו אתם' וגו' אם אתם חוזרין בכם אנו מקבלין אתכם" (ה"ז). הפסוק המצוטט ממשיך "אשר לא ילמדו אתכם לעשות ככל תועבֹתם אשר עשו לאלֹהיהם" (דברים כ יח), הווה אומר שהתרגום נועד כנגד הגויים. אם כן הכתיבה היא מפוארת, אבל נועדה בעיקר לבני ישראל עצמם וכנגד הגויים. תורה אינה לכול, והתרגום לא נועד להביא את התורה אל לב הנכרים.
6. לפנינו גרסה אחרת לתרגום התורה לשפות זרות, ובעיקר ליוונית. לא נאריך בכך במסגרת זו, ונסתפק בסיכום הדברים. באיגרת אריסטיאס מצוי תיאור נלהב של תרגום התורה, וניכר שהמחבר רואה בכך הישג לעם ישראל ולתורתו שזכתה להיתרגם ולבוא בטרקלינן של אומות העולם. גם יוספוס והמדרש חוזרים ומצטטים את הסיפור (בפרפרזה) ושותפים להתרגשות ולהתפעמות מהתרגום. לעומת זאת מסורות אחרות מסתייגות מהתרגום; עבורם יום התרגום היה קשה כיום שנעשה בו העגל.<sup class="footnote-marker">46</sup><i class="footnote">מסכת סופרים פ"א ה"ז, עמ' 104-101. במסכת סופרים יש ביטוי לשתי הדעות, זו המתלהבת מהתרגום ורואה בהצלחתו אות לסיוע משמים, וזו המסתייגת. להסתייגות ראו עוד תנחומא, כי תשא לד, בשם רבי יודן ברבי שלום..</i> במגילת הצומות<sup class="footnote-marker">47</sup><i class="footnote">חיבור מהתקופה הבתר־אמוראית, וראו במבוא למסכת תענית.</i> מוזכרים שלושה ימי צום לזכר אותו תרגום ליוונית. בדרך כלל נטו חוקרים לטעון שההתנגדות לתרגום צמחה מתוך רֵאקציה לנצרות. הנצרות אימצה את התנ"ך בתרגומו היווני והשתלטה על האימפריה הביזנטית (ראשית המאה הרביעית); חז"ל למדו מכך כמה נזקים הביא התרגום לעמנו. התוספתא מלמדת שההתנגדות לתרגום קדומה יותר, ויש לתארכה לימי התנאים. בתוספתא ההתנגדות לתרגום היא משנית, היא נשמעת בדברי רבי שמעון ומעט חלש יותר בדברי רבי יהודה.<sup class="footnote-marker">48</sup><i class="footnote">היבט זה זכה לניתוח מורחב אצל הירשמן, תורה, עמ' 113-108. הניתוח שלנו הושפע במידה רבה מדיון מלומד זה.</i> קשה להניח שזו תגובה לנצרות, שכן בתקופה זו היא הייתה עדיין תנועה שולית למדי. מעבר להתנגדות העקרונית לתרגום<sup class="footnote-marker">49</sup><i class="footnote">במסכת סופרים מנומקת ההתנגדות בכך שהתורה לא ניתנה להיתרגם כל צורכה. קשה להניח כי אכן זו הסיבה העיקרית להתנגדות.</i> ייתכן שיש כאן התנגדות לאימוצו של מקום הקודש בגלגל על ידי הגויים. כאמור אכן אימצו נכרים את המקום, כעדותו של אווסביוס באונומסטיקון, ובתוספתא מובעת התנגדות לכך.
7. בניית המזבח הייתה על הירדן במלון בגלגל, וכבר הדגשנו מרכיב זה (לעיל מס' 2 – ה"ח).
8. לאחר מכן מתארת התוספתא את מעמד הברכות והקללות בדומה למשנה (ה"ט) בשינויים קלים, כגון זה שלדעת חכם אחד רוב שבטו של לוי ניצב על הר גריזים ורק זקני כהונה ולווייה ניצבו בתחתית ההר.
מקור תנאי שלישי הוא דברי המכילתא לדברים. המכילתא לדברים היא חיבור תנאי שאבד, אך קטע ממנו פורסם על ידי שכטר.<sup class="footnote-marker">50</sup><i class="footnote">שכטר, מכילתא, עמ' 189.</i> הקטע מעט קטוע, ונעתיק קטעים ממנו לפי השלמותיו של ליברמן<sup class="footnote-marker">51</sup><i class="footnote">ליברמן, תוספתא כפשוטה, עמ' 700; הירשמן, תורה, עמ' 109.</i>: "רבי ישמעאל אומר בשבעים לשון כתבו... רבי שמעון בן יוחאי אומר לא כתבו עליה אלא את משנה תורת משה שנאמר ויכתבם שם על האבנים את משנה תורת משה. רבי יוסה בן יוסי אומר משום רבי אלעזר בן שמעון לא כתבו עליהן אלא מה שהאומות רוצין כגון 'כי תקרב אל עיר להלחם עליה'...". לאחר מכן מובאת מחלוקת רבי יהודה ורבי שמעון, ורבי מוסיף שדברי רבי שמעון עדיפים משום "שאלו על המזבח כתבום האיך היו אומות העולם רואין<sup class="footnote-marker">52</sup><i class="footnote">כתוב "רוצין" ותוקן ל"רואין".</i> לקרות דינן<sup class="footnote-marker">53</sup><i class="footnote">נכתב "דין" ותוקן.</i>?".
אם כן, לדעת רבי אלעזר בן שמעון לא כל התורה נכתבה בשבעים לשון, אלא רק קטעים ממנה שיש לאומות עניין בהם. התורה לא נועדה אפוא לכל האומות. גם רבי שמעון בן יוחאי מועיד לאומות רק חלק מהתורה, אך חלק חשוב. עוד אנו מבינים שלדעת רבי יהודה כתבו את התורה (בשבעים לשון) וסיידו את הכתב, כך שהאומות אינן יכולות לקרוא אותו. אם כן התרגום עצמו אינו מעשה חיובי, והתרגום קיים, אך נועד להיות גנוז, וודאי שהתורה לא נועדה שישמעו אותה גם נכרים. בתוספתא שהבאנו יש הסבר לשיטת רבי יהודה. הנכרים שלחו שליחים (נטורים) ואלו קראו את הכתוב מבעד לסיד. המינוח הוא "השיאו את הכתב", ובירושלמי (כא ע"ד) יש מספר ניסוחים דומים. הסיוד נזכר רק לגבי אבני המזבח, ומי שאומר שהתורה נכתבה על אבנים אחרות פטור ממילא מהשאלה כיצד קראו האומות את הכתב. רבי שמעון מתרץ, כאמור, את השאלה בדרך אחרת, ומסביר, שקודם סיידו את האבנים ואחר כך כתבו עליהן. בבבלי יש הסבר קרוב ולפיו הנכרים "וקילפו את הסיד והשיאוה" (לה ע"ב). כך או כך, הנכרים מרצונם עשו מאמצים להגיע לדברי התורה, והדבר עומד לזכותם, אך גם לחובתם, שכן בכך התחייבו לשמור תורה וחטאו בכך שלא עשו זאת.
גם בירושלמי (כא ע"ג) מתנהל דיון ארוך במשנה, ונדגיש את השינויים החשובים לדיוננו. הירושלמי מדגיש שהר גריזים והר עיבל הם אלו שבין הכותים. כאן אנו שומעים במפורש על הקשר שבין ההרים והשומרונים. ההרים לא רק אצל שכם, אלא בין הכותים. מאידך גיסא אנו שומעים שזו רק דעתו של רבי יהודה:
זה הר גריזים והר עיבל שבין הכותים, דברי רבי יהודה. רבי אליעזר אומר אין זה הר גריזים והר עיבל שלכותים, שנאמר "הלא המה בעבר הירדן", מן הירדן ולהלן, "אחרי דרך מבוא השמש", מקום שהחמה שוקעת. "בארץ הכנעני", אילו בין החוי, "היושב בערבה", אילו בין ההרים,<sup class="footnote-marker">54</sup><i class="footnote">אלו הם השומרונים היושבים בהרים ובארץ החיווי, ולכן מקום הברכות אינו בארצם. שכם נחשבת לארץ החיווי משום ששכם ובנו חמור שייכים היו לשבט זה (בראשית ל"ד, ב).</i> "מול הגלגל", אין כאן גלגל, "אצל אלוני מורה", אין כאן אלוני מורה.<sup class="footnote-marker">55</sup><i class="footnote">דומה שטיעון זה רק נגרר מהטיעונים הקודמים, שכן אלוני מורה סמוכים לשכם.</i> מה מקיים רבי אלעזר הר גריזים והר עיבל<sup class="footnote-marker">56</sup><i class="footnote">הטענה היא ש"כולם" יודעים שעיבל וגריזים הם ההרים המפורסמים ליד שכם, והתשובה היא שמדובר בגבעות נמוכות בבקעת הירדן. היכן אכן היה מעמד הברכות?</i>? שתי גבשושיות עשו, וקראו זה הר גריזים וזה הר עיבל (כא ע"ג).
אם כן, רבי אליעזר מציג דעה אחרת. לא היה כל מעמד קודש בהר גריזים (ועיבל), אלא יש שתי גבעות בשם זה אי שם ליד הירדן. גם אווסביוס מזכיר מסורת זו,<sup class="footnote-marker">57</sup><i class="footnote">אונומסטיקון, מס' 307. דיון ארוך הקדיש לנושא אב הכנסייה אפיפניוס, אך דיונו כבר חורג ממסגרת דיוננו.</i> ובכך אווסביוס מאמץ מסורת יהודית זו. נוסעים נוצריים מאוחרים יותר חוזרים ומקבלים את המסורת ה"שומרונית", היא דעתו של רבי יהודה (והמשנה והתוספתא), שהיא גם פשט הכתוב המקראי.
עוד מוסיף הירושלמי שלפי רבי יהודה צעדו בני ישראל 120 מיל, וזו הפרזה גדולה והכפלה אגדית של המרחק הנזכר בתוספתא.
התלמוד הירושלמי מוסיף:
אמר רבי אלעזר ברבי שמעון, נמיתי לסופרי כותים: זייפתם תורתכם ולא הועלתם לעצמיכם כלום, שהכתבתם בתורתכם אצל אלוני מורה שכם, והלא ידוע שהוא שכם. אלא שאין אתם דורשין לגזירה שוה, ואנו דורשין לגזירה שוה. נאמר כאן "אלוני מורה" ונאמר להלן "אלוני מורה", מה אילוני מורה האמור להלן שכם אף אילוני מורה האמור כאן שכם... (שם).
רבי אלעזר ברבי שמעון מתנצח עם השומרונים וטוען שזייפו את תורתם והוסיפו את המילה "שכם" לתורה. כאמור, כך אכן פעלו הכותים וזה הנוסח בתורתם. לטענתו זיוף זה מיותר, שכן גם חז"ל מזהים את ההרים באזור השומרון. ברור שרבי אלעזר ברבי שמעון סבור שלדעת הכול הרי גריזים ועיבל הם בשומרון. עם זאת כאמור היו בין החכמים שהעתיקו את מקום הר גריזים, והטענה של החכם נשמעת פולמוסית בלבד.
הירושלמי מוסיף שכל טקס הברכות היה שנים לאחר כיבוש הארץ. בכך נשמטת טענת קדושתו של הגלגל, שכן האבנים הוצבו אי שם ולאו דווקא באזור חציית הירדן. עם זאת הירושלמי אינו מתייחס לשאלה היכן הוצבו האבנים, ודומה שהוא מעמעם את הפרשה ואינו רואה חשיבות למיקום האבנים, ובכך מסתייג מזיהוי הגלגל כמקום הצבתן. בירושלמי (כא ע"ד) יש עוד ביטויים להמעטת דמותו של האתר בגלגל. הירושלמי טוען שאין כאן "ברית", והברית בגלגל אינה מהותית. הוא מעלה את הטיעון שאבני המזבח נגנזו, והאבנים שלקחו עמם הכוהנים בעת חציית הירדן שקעו. אמנם גם בירושלמי מובאת המסורת שבתוספתא על חכמים שניצבו על האבנים, ודומה שהתלמוד מעמיד מסורת זו בניגוד לתפיסות שאבני המזבח נגנזו.
עוד מדגיש התלמוד ש"אילו ואילו היו אומרים ברכות וקללות", כלומר שאין להר גריזים יתרון על הר עיבל ומעמדו כ"הר הברכה" כמעט חסר משמעות. ייחודו בא לביטוי רק בכך ש"בשעה שהיו אומרים ברכות היו הופכין פניהן כלפי הר גריזים, ובשעה שהיו אומרים קללות היו הופכין פניהן כלפי הר עיבל".
כך מתפרשת הפרשה גם במשנה ובתוספתא, אבל בירושלמי מודגש הדבר הדגשה יתרה, שלהר גריזים יתרון קל בלבד (תמונה 6).
התלמוד הבבלי הקדיש לנושא דפים מספר. למעשה התלמוד מאמץ את דרשת התוספתא באותו מבנה ומוסיף עליה פרטים אגדיים שרובם אינם קשורים ישירות לפרשות הנדונות. גם בתלמוד זה מובאים דברי רבי אליעזר (לג ע"ב) כמו בירושלמי. קשה להצביע על מגמה כלשהי של הדיון, ודומה שלפנינו אוסף ערוך ומובנה של דרשות ללא מגמה מובילה. הבבלי פיתח אפוא את המבנה הספרותי, אך ללא הבעת עמדה בשאלות העקרוניות שמאחורי הדרשות, וכאילו אין הבבלי מודע לעימות האידאולוגי והדתי שבמשנה ובתוספתא.
כפי שראינו, למשנה, לתוספתא ולירושלמי דעות מוצקות בדבר קדושת הר גריזים והגלגל, וסידרנו את העמדות השונות בטבלה.
<b>המחלוקות בעניין מעמד הר גריזים</b>
*** הקטע קטוע.
בירושלמי יש ביטוי להתנגדות לקדושת ההר הקדוש לשומרונים (לפי אחת הדעות) והמעטת קדושתו (לכל הדעות), וגם התעלמות מקדושת הגלגל; אולי זה ביטוי להסתייגות הנובעת מכך שהנוצרים אימצו את האתר. בתוספתא יש הדגשה לקדושת האתר ולניסים שאירעו בעת הצבת האבנים וחציית הירדן, והמשנה מתייחסת לכך בעמעום וללא הדגשה.
ההבדלים העקרוניים שמנינו אינם מסבירים את כל הדרשות. כדרכם של דרשנים העמדה והחידוש העקרוני מוטמעים בשלל דרשות שלא כל אחת מהן באה לשלול את רעותה.
מחלוקת נוספת הקשורה לפרשת הזיהוי היא השאלה מתי היה המעשה – מיד עם הכיבוש ומעבר הירדן, כמשתמע מספר דברים, או לאחר הכיבוש, כמשתמע מנוסח המסורה לספר יהושע, והאם לפנינו מעשה רצוף (חציית הירדן, הצבת מצבה ומעמד ברכות וקללות) או מעשים נפרדים. בקטע "מכילתא" לדברים השייך לחיבור שאבד לנו נקבע במפורש:
ונתתה את הברכה על הר גריזים וג' אחר ירושה וישיבה הכתוב מדבר אתה אומר אחר ירושה וישיבה הכתוב מדבר, או אינו מדבר אלא בביאתם לארץ והלך<sup class="footnote-marker">58</sup><i class="footnote">ואילך.</i> תלמוד לומר "והיה כי יביאך ה' " וג' הא אחר ירושה וישיבה הכתוב מדבר דברי רבי ישמעאל. רבי עקיבא אומר בכניסתן לארץ הכתוב מדבר. אתה [אומר בכניסתן] לארץ הכתוב מדבר או אינו [אלא לאחר ירושה וישיבה תלמוד לומר]... (מכילתא בתוך מדרש תנאים לדברים, עמ' 58).
אם כן משנתנו כדעת רבי עקיבא, ולדעת רבי ישמעאל כניסה לארץ לחוד ומעמד הברכות והקללות לחוד, ובגלל הקטע הקטוע לא זכינו להבין את שיטת המכילתא בכל יתר הנושאים המרכזיים שנדונו כאן. המחלוקת היא פן נוסף במחלוקת עקרונית וכללית בין שני התנאים אם מצוות מסוימות התחייבו בהן בני ישראל מיד בכניסתם לארץ, או לאחר "ירושה וישיבה".<sup class="footnote-marker">59</sup><i class="footnote">ראו ספרי במדבר, קז, עמ' 106; קנט, עמ' 215; מדרש תנאים לדברים, יז יד, עמ' 103; כו א, עמ' 170; בבלי, קידושין לז ע"א-לח ע"א, ועוד.</i> הכי קרובה אלינו היא המחלוקת האם חובת ההקמה של ערי מקלט חלה מיד או לאחר זמן. שם נאמר "והיה בעברכם את הירדן", ואף על פי כן נחלקו התנאים האם הכוונה מיד או לאחר ירושה וישיבה (ספרי במדבר, קנט, עמ' 215).
יוספוס אף הוא נדרש לכל הפרשיות שדנו בהן. לדידו ברור ששני מעשים לפנינו (כנוסחת ספר יהושע): ליד הגלגל נבנה מזבח (קד', ה 20), ולאחר חמש שנות כיבוש<sup class="footnote-marker">60</sup><i class="footnote">קד', ה 68. במסורת חז"ל ארבע עשרה שנים, שבע לכיבוש ושבע לחלוקת הארץ, ראו למשל סדר עולם רבה פי"א.</i> הוקם המזבח בהר עיבל (שם 69). אין בדבריו ביטוי לא לקדושת הגלגל ואף לא לקדושת הר עיבל. אך המסורת ההיסטורית וגל האבנים הם בגלגל. בסדר עולם רבה (פי"א) נאמר שלאחר חציית הירדן הוקמה מצבה בגלגל ובאותו יום הגיעו להר גריזים ולהר עיבל, אך המזבח נבנה בגלגל: "ובנו מזבח ושדו בשיד וכתבו עליהן את התורה בשבעים לשון". בעל המדרש מקבל את שיטת רבי שמעון (סיוד ואחר כך כתיבה) ואת המשנה באופן כללי, ואינו מייחס תשומת לב מיוחדת לתרגום. עם זאת הוא מדגיש שהמזבח בגלגל, ונראה שהוא מקבל את קדושת המקום וייחודו ללא עוררין.
פרשה מרתקת זאת זוכה גם לתיאור מפורט של בעל "קדמוניות המקרא".<sup class="footnote-marker">61</sup><i class="footnote">חיבור יהודי שלא השתמר בעברית אלא רק בקנון של הכנסייה הלטינית כאחד הספרים החיצוניים. עם זאת, תכניו קרובים לאלו של ספרות חז"ל.</i> את מעבר הירדן אין הוא מתאר, וזאת בניגוד לדרכו להרבות בתיאורי נפלאות. ייתכן שרצה לטשטש את המסורות שייחסו למקום חציית הירדן קדושה, ברם, כל מעשי יהושע מתוארים בקצרה, ודומה שאין לייחס משמעות מיוחדת להיעדר תיאור של חציית הירדן. לעומת זאת מתאר המחבר את מעמד הברכות והקללות, לאחר כיבוש הארץ וחלוקתה (כשיטת רבי ישמעאל, וכדברי יוספוס וכמשתמע מספר יהושע), מתאר את הקמת המזבח בהר עיבל (פכ"א ז) ואת כתיבת התורה, אך אינו מזכיר את שבעים הלשון. את המשך אותו פרק מקדיש המחבר לתיאור "פסטיבל" שלם סביב המזבח בהר עיבל, וכיצד הביאו את הארון לשם. זו המסורת הבולטת ביותר המעניקה זיכרונות קודש להר עיבל דווקא, בניגוד למסורת השומרונים המדגישה את הר גריזים, וכאמור גם בניגוד למסורת חז"ל הממעיטה בזכרו של הר עיבל בפרט, ושל הרי השומרון בכלל. מאוחר יותר מסופר על הקמת מקדש של ממש בגלגל: "ובמקדש החדש אשר בגלגל קבע יהושע עד היום הזה את העולות אשר היו בני ישראל מקריבים קבע שנה בשנה" (כב ח). לשיטתו המקדש היה בגלגל והאורים והתומים בשילה (שם ט), ולשיטתו רק המקדש בירושלים ביטל את המקדש בגלגל, אבל מאז אסור להקריב בגלגל (שם ט). יש בכתובים כדי לפאר את הגלגל, אבל גם לשלול את קדושתו כיום. המחבר אינו חושש להדגיש את הזיכרונות הקשורים לגלגל (ולשילה ולעיבל), עבורו זה זיכרון היסטורי ותו לא. אין בו איום על מעמדה של ירושלים, והדיון איננו "טעון".<sup class="footnote-marker">62</sup><i class="footnote">לא נרחיב כאן בהבנת שיטתו של בעל קדמוניות המקרא, ונסתפק בכך שבדבריו בולט פולמוס חריף נגד קדושת הר גריזים וכנראה גם נגד קדושת "הר אברהם", הוא כנראה אלוני ממרא ליד חברון (שם כ"ה, ט-י). לפי התיאור הרחב באותו פרק הועברו כל סממני הקדושה האלילית של הרים אלו למזבח החדש על "ראש ההר", וכנראה הכוונה לירושלים.</i>
בברייתא בבלית למשנת ברכות (פ"ט מ"א) מוזכר מקום חציית הירדן כאחד המקומות שנעשו בו ניסים (בבלי, ברכות נד ע"א). ראינו כי בספרות חז"ל לכל הדעות מקום חציית הירדן עצמו הוא נטול חשיבות, אבל רווחו שתי דעות, האחת מיעטה בחשיבות מקום הצבת האבנים (גלגל) והאחרת קידשה אותו. מי שקידש את הגלגל ראה בכך מעין משקל נגד לקדושת הר גריזים של השומרונים. הברייתא איננה מזכירה את הגלגל ובוחרת להדגיש את המרכיב הפחות משמעותי מבחינת מקומות הקודש. בחציית הירדן אכן היה נס אבל עולי הרגל לא ציינו אותו, אלא את מקום הצבת האבנים. דווקא את מקום הצבת האבנים אין הברייתא מדגישה. היא בוחרת, אפוא, לציין את המקום שהוא פחות משמעותי, ולא אתר סמוך שהייתה לו חשיבות מסוימת וקדושה במידת מה. כפי שפירשנו את הברייתא שם היא אינה מונה מקומות קודש ומייצגת גישה מסתייגת מפולחן המקומות הקדושים. עבורה אלו מקומות שנעשו בהם ניסים בלבד, ולא אתרי עלייה לרגל. בציון מקום הירדן היא בוחרת להדגיש את מקום הנס ולא את אתר הקודש שהיה פעיל במידת מה, ואשר הייתה לו חשיבות חברתית מסוימת כ"מקום קדוש".
נסיים את בירורנו בעיון במקורות הנוצריים, שכן גם הם משקפים את החברה בארץ ישראל (במאות הרביעית ואילך). יתר על כן, בתחום פרשנות כתבי הקודש היה המשותף בין הדתות רב: גם חז"ל וגם מנהיגי הנוצרים פירשו את המקרא שהיה מקודש לשתי הדתות; לעתים היו הפרשנויות שונות עקב ניסיונם של הנוצרים להכליל בתנ"ך ערכים נוצריים, אבל לעתים קרובות פירשו שני הצדדים את הכתוב באותו כיוון ובאותן דרכים. עולי הרגל הנוצריים הכירו כמובן את הירדן, ולאורכו צוינו אתרי קודש אחדים. אב הכנסייה אווסביוס מזכיר מקום בשם "בית עברה" ואומר ששם היה יוחנן טובל את תלמידיו.<sup class="footnote-marker">63</sup><i class="footnote">אונומסטיקון, מהדורת מלמד מס' 290, מהדורת קלוסטרמן עמ' 58.</i> גם הנוסע מבורדו מכיר את הירדן ומתאר אתר קודש זה.<sup class="footnote-marker">64</sup><i class="footnote">הנוסע מבורדו, אצל לימור, נוסעים, סעיף 11, עמ' 36. ראו גם וילקינסון, עולים.</i> שניהם אינם מזכירים את חציית הירדן, אף שמקומה אמור היה להיות סמוך למקום הטבילה. אווסביוס כתב את האונומסטיקון בראשית המאה הרביעית, עוד לפני שעוצבה תרבות מקומות הקודש הנוצרית. הנוסע מבורדו כתב את חיבורו עשור או שניים מאוחר יותר, אך לאחר שהאימפריה הפכה לביזנטית ובשלבים הראשונים של עיצוב תרבות מקומות הקודש הנוצרית. שניהם אינם מכירים בחציית הירדן נתון שיש לדווח עליו, וודאי שהמקום אינו נחשב לקדוש, או נכון יותר אירוע החצייה אינו מוסיף לקדושת המקום. חשוב כאן להדגיש שמסורות הקודש של אווסביוס הן ברובן יהודיות (ואנטי שומרוניות), על כן יש לעדותו משקל מיוחד. עם זאת יש עדיין מקום לטענה שהנוצרים אינם מציינים מקום שהיה ידוע בין היהודים ואף נערץ עליהם.
כבר מאה שנה קודם לכן ביקר אב הכנסייה אוריגנס במקום הטבילה. הוא אומר שמקום הטבילה אינו בית אניה אלא בית עברה.<sup class="footnote-marker">65</sup><i class="footnote">פירושו של אוריגנס ליוחנן א 28.</i> גם הוא אינו מדגיש את חציית הירדן. השם "בית עברה" כשלעצמו עשוי להזכיר את מעבר הירדן, ואולי כך פורש על ידי חלק מבני התקופה. ברם כנראה אין קשר בין בית עברה ומעבר הירדן, שכן באזור מצוי גם "הר העברים" (דברים לב מט), ואין לכך קשר למעבר הירדן. מאוחר יותר קישרה המסורת הנוצרית את מקום הטבילה לחציית הירדן. תיאודורט עורך השוואה בין השניים.<sup class="footnote-marker">66</sup><i class="footnote">תיאודורט, ליהושע א ד; הפטרולוגיה היוונית, כרך 80, עמ' 464.</i> איגריה (סוף המאה הרביעית) מזכירה את חציית הירדן, וכן פאולה שאת מסעה מתאר הירונימוס (מאה חמישית). יתר הנוסעים אינם מזכירים את חציית הירדן, אף שמזכירים בהרחבה את מקום הטבילה. כך הנוסעים, וכך במפת מידבה.<sup class="footnote-marker">67</sup><i class="footnote">ראו אבי יונה, מפת מידבה, עמ' 141-140.</i> סקירה זו מראה כי עד המאה הרביעית לא ייחסה החברה הנוצרית קדושה לחציית הירדן, ואף לאחר מכן הייתה חשיבותה משנית ושולית לעומת מקום הטבילה. כפי שהזכרנו לעיל, אפיפניוס מקדיש דיון נרחב לזיהוי המקומות וחוזר על שתי הצעות הזיהוי של הר גריזים והר עיבל<sup class="footnote-marker">68</sup><i class="footnote">אפיפניוס, על אבני החושן, בסוף החיבור.</i>; אפיפניוס קובע ששני ההרים נמצאים בסביבות גלגל והשומרונים מזהים אותם ליד שכם. הוא חוזר על מסורת אנטי שומרונית שפסלי האלילים הוחבאו בהר גריזים (מסורת שראשיתה בקדמוניות המקרא לפסוודו פילון והד עמום לה בספרות חז"ל). הוא תוקף בחריפות את הזיהוי ה"שומרוני" ומגן על זיהוי ההרים ליד הגלגל. אפיפניוס מקבל, אפוא, את המסורת האנטי שומרונית ללא עוררין.

Mishnah 6

<b>ברכות כהנים כיצד</b> – גם משנה זו מרחיבה מונח הנזכר במשנה ב, ברכות כוהנים בעברית בלבד. המשך המשנה אינו מתייחס לקביעה ההלכתית ש"בכל לשון" אלא לתיאור ברכות הכוהנים עצמן.<b> </b>ההלכה שברכת כוהנים היא בלשון הקודש נומקה לעיל (פירושנו למשנה ד) בכך שזהו מעמד ציבורי בבית המקדש ובבית הכנסת. ההלכה גם נדרשה מהמילה "כה" תברכו.
ראשיתה של ברכת הכוהנים בפרשנות משולבת לשני קטעים במקרא. בספר ויקרא נאמר "וישא אהרן את ידו (ידיו) אל העם ויברכם" (ט', כב). עד כאן המדובר באהרן עצמו. אבל בספר במדבר מופנית ההוראה אל כל הכהנים: "כה תברכו את בני ישראל אמור להם: יברכך ה' וישמרך, יאר ה' פניו אליך ויחנך, ישא ה' פניו אליך וישם לך שלום" (ו', כג-כו). בדברי הימים מסופר כיצד בירך דוד את העם (א ט"ז, ב), כמעשה כוהנים, אף שדוד עצמו לא היה כוהן, אך בכמה פעולות הוא נוהג מעשה כוהן, ולא נרחיב בכך. על חשיבותם של פסוקים אלו כבר בתקופת המקרא ניתן ללמוד מכך שבמערת קבר בירושלים נמצא גליל כסף, מהמאה השביעית לפני הספירה, מעין קמע, ועליו חרותים הפסוקים של ברכת כוהנים.<sup class="footnote-marker">69</sup><i class="footnote">ברקאי, ברכת כהנים.</i> אין ללמוד מכאן כיצד נהגו במקדש, והאם התקיים מעמד מסודר של ברכת כוהנים בציבור.
המידע מימי בית שני רב יותר. בעל איגרת אריסטיאס מתאר את המקדש ואינו מזכיר את ברכת הכוהנים. ברם מחבר זה מתמקד בתיאור המבנה וחפצי הקודש, וממעט להתייחס לפרטי העבודה עצמה. בספר בן סירא השתמר תיאור מפורט של עבודת הכוהן הגדול (פרק נ). היו שפירשו שהכוונה לעבודת יום הכיפורים, זאת בהשפעת מסכת יומא המספרת שרק אז עבד הכוהן הגדול במקדש. ברם, בתיאור בבן סירא אין רמז לעבודות מיוחדות של החג, וכולו תיאור של יום שגרתי. בן סירא מתאר תיאור סטראוטיפי של כוהן גדול במקדש, ואולי בימיו (המאה השנייה לפני הספירה) עדיין עבדו הכוהנים הגדולים במקדש. קרוב יותר להניח שגם בימים קדמונים לא עשה הכוהן הגדול את כל המלאכה, כל יום, בעצמו, והתיאור הוא אוטופי וסטראוטיפי. מכל מקום, שם מסופר שבסוף העבודה הכוהן נושא את ידיו ומברך בשפתיו (בן סירא נ כ). לפי התיאור רק הכוהן הגדול עושה כן, בניגוד לפעולות אחרות שאותן מבצעים, לפי אותו פרק, כלל הכוהנים. אין כל ביטחון שאכן כוונת המחבר לומר שרק הכוהן הגדול מברך, שכן הצענו כבר שזהו תיאור המדגיש את הכוהן הגדול.
מכל מקום, במשנת תמיד מתוארת ברכת הכוהנים במקדש, ושם משתתפים בברכה כל כוהני אותו היום. יתר על כן, אנו שומעים שבברכת הכוהנים משתתפים לא רק בני משפחת האב של היום או בני המשמרת של השבוע, אלא כל הכוהנים שנמצאו באותו יום במקרה במקדש. "הכל כשרין לעלות במעלות האולם... בין במשמר שלו בין שאין המשמר שלו" (תוספתא, פ"ז ה"ח).
תיאור מפורט של ברכת הכוהנים יש במשנה אחרת המתארת את עבודת היום־יום במקדש:
באו (הכוהנים העובדים באותו יום) ועמדו על מעלות האולם. עמדו הראשונים לדרום אחיהם הכהנים, וחמשה כלים בידם: הטני ביד אחד, והכוז ביד אחד, והמחתה ביד אחד, והבזך ביד אחד, וכף וכסויה ביד אחד, וברכו את העם ברכה אחת. אלא שבמדינה אומרים אותה שלש ברכות, ובמקדש ברכה אחת. במקדש היו אומרים את השם ככתבו, ובמדינה בכנויו. במדינה הכהנים נושאים את כפיהם ידיהם כנגד כתפותיהם, ובמקדש על גבי ראשיהן, חוץ מכהן גדול שאין מגביה את ידיו למעלה מן הציץ. רבי יהודה אומר: אף כהן גדול מגביה את ידיו למעלה מן הציץ, שנאמר (ויקרא ט כב) "וישא אהרן את ידיו אל העם ויברכם" (תמיד פ"ז מ"ב).
משנת תמיד מתחילה בתיאור המקדש וסוטה מהתיאור לטובת תיאור הברכה במדינה. חוקרים חשובים ראו בכך ראיה שברכת הכוהנים נהגה במדינה כבר בימי הבית.<sup class="footnote-marker">70</sup><i class="footnote">ספראי, מחקרים, עמ' 139-135.</i> אמנם במשנת תמיד יש חומרים קדומים, ויסוד עריכתה מיוחס לחכם קדמון, אבל ודאי שעריכתה מאוחרת.<sup class="footnote-marker">71</sup><i class="footnote">ראו גינצבורג, מסכת תמיד המסכת העתיקה ביותר של המשנה, בתוך: הלכה ואגדה, עמ' 44, וראו מבואנו למסכת חגיגה.</i> מכל מקום, משנה זו אינה אלא ציטוט והעברה של משנתנו. המשנה פתחה במקדש, ואחר כך הביאה את משנתנו. מילת החיבור בין הקטעים היא "אלא" שמהווה סטייה ברורה מנושא המשנה. עם זאת אנו מקבלים את הדעה שברכת כוהנים נהגה במדינה כבר בימי הבית, כפי שנראה להלן.
מכל מקום, ממשנת תמיד ברור שבמקדש בירכו את ברכת הכוהנים (איור 28).
קשה יותר להבנה היא משנה אחרת שם: "אמר להם הממונה ברכו ברכה אחת, והן ברכו. קראו עשרת הדברים, שמע, והיה אם שמוע, ויאמר. ברכו את העם שלש ברכות: אמת ויציב, ועבודה, <b>וברכות כהנים</b>. ובשבת מוסיפין ברכה אחת למשמר היוצא" (תמיד פ"ה מ"א). המשנה מתארת גם היא את סדרי העבודה, ומהווה פרק מרכזי בהבנתנו את התפילות הקדומות. הממונה פוקד להפסיק את עבודת היום־יום כדי שמשתתפי העבודה יתפללו. הם קוראים קריאת שמע (כפי הנוסח הקדום, הכולל את עשרת הדברות<sup class="footnote-marker">72</sup><i class="footnote">לניתוח קריאת שמע ראו במבואנו למסכת ברכות.</i>) ואחר כך הם מתפללים מעין תפילת שמונה עשרה, ברכת אמת ויציב שאחרי קריאת שמע, ברכת העבודה ו"ברכת כוהנים". במחקר מתנהל דיון ארוך בשאלה מהי אותה ברכת כוהנים. האם היא הברכה לבחירת הכוהנים,<sup class="footnote-marker">73</sup><i class="footnote">ראו להלן בפירושנו למשנה הבאה.</i> או אולי הם בירכו את הברכה האחרונה בתפילת העמידה, וזו כבר מכונה "ברכת כוהנים" משום שבה שובצה ברכת הכוהנים את העם. או אולי הורה להם הממונה לברך ברכות אחדות, כולל את העם בברכת הכוהנים. כך יובן המשפט "ברכו את העם", אחרת אין לו משמעות.<sup class="footnote-marker">74</sup><i class="footnote">ראו ספראי, מחקרים, עמ' 137; גינצבורג, פירושים ג, עמ' 28.</i> הקושי הוא שהברכות "אמת ויציב" ו"עבודה" אין בהן ברכה לעם. מכל מקום קשה להטיל ספק בעצם העובדה שבמקדש בירכו ברכת כוהנים ב"ברכה אחת", כפי שיוסבר להלן.
ברכת הכוהנים הועתקה לרחבי המדינה. העדות הברורה לכך היא תקנתו של רבן יוחנן בן זכאי: "תנו רבנן: אין כהנים רשאין לעלות בסנדליהן לדוכן, וזו אחד מתשע תקנות שהתקין רבן יוחנן בן זכאי" (בבלי, ראש השנה לא ע"ב; סוטה מ ע"א). לכאורה ניתן לפרש את התקנה באחת משתי צורות. או שרבן יוחנן בן זכאי חידש את עצם העברתה של ברכת הכוהנים למדינה, או שמא רק תיקן שיעלו לדוכן יחפים, ועל חשיבותה של התקנה נעמוד להלן. הניסוח מצביע על כך שעצם ההחלטה שכוהנים עולים לדוכן לאחר החורבן אין בה חידוש, והפרשנות הראשונה מתאימה יותר. עם זאת ספק אם ניתן להסתמך על ניסוח התקנה, כפי שהוכח במקום אחר. בספרות ארץ ישראל מכונה ברכת הכוהנים "נשיאת כפיים", ורק בתלמוד הבבלי נעשה שימוש במונח "עולים לדוכן".<sup class="footnote-marker">75</sup><i class="footnote">ספראי, דוכן ותיבה; שפיגל, דוכן.</i> לתקנת רבן יוחנן בן זכאי אין מקבילה ארץ־ישראלית, וכאמור ניסוח התקנה מאוחר. על כן יש מקום לחשד שכל הניסוח משקף את התלמוד שעבורו ברכת כוהנים במדינה הייתה כבר עובדה ידועה וברורה.
עדות ברורה לברכת כוהנים מחוץ למקדש יש במקור אחר: "אמר רבי לעזר בי רבי צדוק: כך היו אנשי ירושלם נוהגין. נכנס לבית הכנסת לולבו בידו, עמד לתרגם ולעבור לפני התיבה לולבו בידו, עמד לקרות בתורה <b>ולישא את כפיו</b> מניחו בארץ, יצא מבית הכנסת לולבו בידו, נכנס לבקר את החולים ולנחם אבלים לולבו בידו, נכנס לבית המדרש נותנו לבנו או לשלוחו, ומחזירו לתוך ביתו" (תוספתא, סוכה פ"ב ה"י; ירושלמי, פ"ג הי"ד, נד ע"א; בבלי, מא ע"ב). המדובר בימי הבית ובמנהגם של עשירי ירושלים,<sup class="footnote-marker">76</sup><i class="footnote">"אנשי ירושלים" הוא כינוי לשכבת העילית הירושלמית שעִתותיה בידיה. לפי התיאור "אנשי ירושלים" הם בעיקר כוהנים.</i> מחוץ למקדש. נשיאת כפיים היא, אפוא, חלק מאורח החיים של כוהן רגיל. עוד אנו שומעים שברכת כוהנים נאמרה גם במעמדות, אלו בני ישראל שהיו מלווים את כוהני המשמרת האזורית לעבודה במקדש.<sup class="footnote-marker">77</sup><i class="footnote">ראו מגילה פ"ד מ"ח, והמבוא למסכת מגילה.</i> המדובר שם בתפילה הנערכת בירושלים, אך לא במקדש עצמו, וזו עדות להרחבת ברכת כוהנים מחוץ למקדש, אך עדיין בזיקה אליו.
בספרות התנאים מכונה הברכה האחרונה בתפילת העמידה "ברכת כהנים", וברור שהשם מעיד על מעמד מסודר בבית הכנסת יום יום. לפי דרכנו התעצבה תפילת העמידה כבר בימי הבית, וברכת כוהנים שייכת לרובד כרונולוגי זה.<sup class="footnote-marker">78</sup><i class="footnote">ראו על כך בנספח למסכת מגילה.</i> כינוי אחר לברכה האחרונה הוא "ברכת שלום"; יש להניח כי יש קשר בין הברכה "עושה השלום" או "עושה שלום" ובין סיומה של ברכת כוהנים "וישם לך שלום". זו ראיה נוספת לכך שברכת הכוהנים נתפסה כמרכיב קבוע וקדום בתפילת העמידה.
תקנת רבן יוחנן בן זכאי משקפת שני תהליכים מנוגדים. במקדש עבדו, כמובן, יחפים. לאחר החורבן, ואולי אף קודם לכן, היו שתבעו שגם בבית הכנסת לא תהא הכניסה אלא ללא נעליים, זאת מתוך התפיסה שבית הכנסת הוא כמעין מקדש מעט. המשנה מתנגדת לכך וקובעת ש"האומר... בסנדל איני עובר, אף יחף לא יעבור".<sup class="footnote-marker">79</sup><i class="footnote">משנה, מגילה פ"ד מ"ח, וראו פירושנו לה. שם הבאנו מקורות נוספים המעידים על התפיסה שאין להיכנס לבית הכנסת בנעליים משום קדושתו.</i> כפי שהסברנו את המשנה שם החשש הוא שמא מינות נזרקה בו, והסרבן שייך למינים הרואים בבית הכנסת מקדש ממש. המשנה אמנם מתנגדת לתפיסה זו בתקיפות, אבל ממסורות שונות עולה שהיו שהחמירו בכך כהלכה או כנוהג. תקנתו של רבן יוחנן בן זכאי היא אפוא פשרה. ברכת הכוהנים בבית הכנסת נתפסת מצד אחד כ"עבודה" במקדש ואין לעשותה אלא יחף, אבל סתם תפילה אינה עבודה ואפשר להתפלל עם נעליים. לפנינו שני תהליכים מנוגדים: האחד הוא חדירת מרכיבים מבית המקדש לבית הכנסת, והאחר הוא הימנעות מהפיכת בית הכנסת למקדש זוטא. לשני התהליכים עדויות רבות והן נדונו בספרות המחקר.<sup class="footnote-marker">80</sup><i class="footnote">חדירת מרכיבי מקדש לבית הכנסת נדונה אצל ש' ספראי, בית המקדש, בתוך בימי הבית, עמ' 151-133. התהליך השני נדון אצל ז' ספראי, מקדש מעט; תא־שמע, מקדש מעט. ברכת כהנים נמנית עם הקטעים שקוראים ואין מתרגמים. בביאור הלכה זו עסקנו בפירושנו למגילה פ"ד מ"י.</i>
אם כן, ברכת הכוהנים עברה לבית הכנסת כבר בסוף ימי הבית השני. הברכה בבית הכנסת נחשבה כמעין עבודה והחילו עליה את חובות העבודה במקדש. היא נעשתה בעמידה, ללא מנעלים, לא לאחר שתיית יין,<sup class="footnote-marker">81</sup><i class="footnote">ראו פירושנו למגילה פ"ד מ"ח; לעמידה ראו ספרי במדבר, לט, עמ' 42; בבלי, לח ע"א, ומקבילות.</i> לאחר נטילת ידיים,<sup class="footnote-marker">82</sup><i class="footnote">ירושלמי, ברכות פ"ג ה"א, ו ע"א; מדרש תהילים, קלד, עמ' 518; ספרא שמיני, מכילתא דמילואים כט-ל, מה ע"ב; ספרי במדבר, לט, עמ' 42, ועוד, ולהלן.</i> ודין בעלי מומים בבית הכנסת כדין בעלי מומים במקדש (להלן), כסיכום הבבלי: "ואיתקש ברכה לשירות" (שירות בבית המקדש – בבלי, לח ע"א). מאוחר יותר בברייתא דנידה אף נדרש שהיא תיעשה בטהרה.<sup class="footnote-marker">83</sup><i class="footnote">ברייתא דנידה היא חיבור בתר אמוראי שיש בו הלכות מחמירות, וספק אם צמחו בבית המדרש הממסדי. החיבור מלמד על קיומה של הלכה מחמירה בדיני זוגיות, שלא בהתאם למסורת ההלכה שנקבעה בספרות ונשארה בידינו. לא מן הנמנע שלחוגים אלו הייתה השפעה גדולה בזמנם, או ההפך, שהיו קבוצת מיעוט. אבל ברוב הספרות שוררת רוח מחמירה פחות ו"משפטית" יותר.</i> גם משנתנו משרה אווירה זו של השוואה בין ברכת הכוהנים במקדש לזו שבבית הכנסת. מסר ספרותי זה אינו מקרי, ונועד לשרת מגמה דתית ברורה. בתוספתא מסר זה ברור עוד יותר: "כשם שנשיאות כפים במקדש כך נשיאות כפים בגבולין" (פ"ז ה"ח).
<b>במדינה אומרים אותם שלוש ברכות ובמקדש ברכה אחת</b> – בברכת כוהנים שלושה פסוקים. במקדש אמרו את הברכה כולה ברצף, ובבית הכנסת חילקו את הפסוקים ובין כל פסוק ופסוק אמרו "אמן" או ענייה אחרת המוצעת בספרות האמוראים. בספרות התנאים "ברכה" הוא מונח טכני ברור, ולברכה מבנה סגנוני: יש לה פתיחה וחתימה בסגנון קבוע. ברם, לעתים ברכה היא כל תפילה שהיא. גם ברכת כוהנים אינה ברכה אלא במובן זה. כזכור התוספתא מגדירה שברכת כוהנים בגבולין היא כמו זו שבמקדש, ויש להניח שכוונתה שגם במקדש אמרוה בשלוש ברכות. עוד נציין למשנת תמיד פ"ה מ"א שצוטטה לעיל ולפיה נצטוו הכוהנים לברך את העם שלוש ברכות שהאחרונה בהן היא ברכת כוהנים. לעיל התחבטנו בפירוש המימרה. אולי ניתן לפרשה כמתכוונת לכך שבמקדש אמרו את ברכת כוהנים כשלוש ברכות, או שצירפו לברכת כוהנים שתי ברכות לפניה (כמו שצירפו ברכה, או שתיים, לקריאת שמע). המקור אינו ברור, ופירשנו את המשנה במקומה.
<b>במקדש אומר את השם ככתובו ובמדינה בכנויו</b> – לפי המשנה במקדש בירכו באמירת השם המפורש. שם ה' נזכר בכל אחד מהפסוקים, וביטאו את השם המפורש. בבית הכנסת השתמשו בכינוי בשם אדנות או אלוקות. מסורת זו בדבר אמירת השם המפורש במקדש בכלל, ובברכת כוהנים שבה בפרט, חוזרת במקבילות, ומצינו כמה גישות מנוגדות. אמירת השם המפורש נזכרת בשני הקשרים. האחד בתפילת (וידוי) הכוהן הגדול ביום הכיפורים. לפי המסורות המאוחרות (הפיוטים) הברכה הייתה בשם המפורש, ומשפט זה הוחדר למשנה. ברם לפי נוסחאות המשנה המקוריות, ולפי מסורות אחרות, מצינו בנושא זה גישות שונות: האם הכוהן אמר את השם המפורש או שאמר בכינוי "אנא בשם", או אולי אף רמז לכינוי משני עוד יותר.<sup class="footnote-marker">84</sup><i class="footnote">הארכנו בכך בפירושנו ליומא פ"ג מ"ח.</i>
ההקשר השני הוא ברכת הכוהנים, ואף כאן מצינו גישות שונות:
ושמו את שמי, שמי המיוחד שלי. מגיד שהן מתברכין בשם המיוחד. יכול אף בגבולין יהו מתברכין בשם המיוחד? תלמוד לומר 'ושמו את שמי', ולהלן הוא אומר 'לשום שמו שם' (דברים יב כא). מה להלן מקדש אף כאן מקדש. אלא משרבו הפרוצים חזרו להיות מוסרין אותו לצנועים שבכהונה. אמר רבי טרפון מעשה והייתי עומד עם אחי הכהנים בשורה והטיתי אזני כלפי כהן גדול ושמעתיו שאמרו בתוך נעימת אחיו הכהנים (ספרי זוטא, ו כז, עמ' 250).
מקור זה יש לקרוא בקפידה. חלקו הראשון מעיד שבגבולין אין אומרים את השם המפורש; זו בוודאי עדות רֵאלית המשקפת את המוכר לחכמים. המציאות שהכירו היא שאין משתמשים בשם המפורש. מציאות זו עולה ממשנתנו ומעדויות נוספות שחלקן יובא להלן. המדרש מתאר מצב מצוי זה כרצוי. לא מן הנמנע שיש כאן ניסיון לתאר את המצוי כרצוי, אך אין בידינו מידע שיאפשר לפתח טיעון אפשרי זה. החלק השני הוא היסטורי, ורומז לשינויים שהתחוללו בזמן שבית המקדש היה קיים. "פעם" כל הכוהנים ידעו את השם הקדוש, ומאוחר יותר מסרו אותו רק ל"צנועים".<sup class="footnote-marker">85</sup><i class="footnote">לשימוש כללי בשם ראו גם בבלי, חגיגה טז ע"א.</i> הסיפור של רבי טרפון מצמצם את השימוש בשם הקדוש לכוהן הגדול בלבד.<sup class="footnote-marker">86</sup><i class="footnote">כך גם ייחסו לעזרא שימוש בשם המפורש בעת הברכה לעם, ירושלמי, ברכות פ"ז ה"ג, יא ע"ג; מגילה פ"א ה"ז, עד ע"ג; יומא סט ע"ב; סופרים פי"ג ה"ה, עמ' 242.</i> חלוקה מרובדת זו של המדרש מונעת אפשרות לפרש ש"כיום", בימי חכמים, הצנועים שבכהונה משתמשים בשם המפורש.
שחזור מרובד זה מופיע בירושלמי: "בראשונה היה אומרו בקול גבוה, משרבו הפרוצין היה אומרו בקול נמוך. אמר רבי טרפון, עומד הייתי בין אחיי הכהנים בשורה, והטיתי אזני כלפי כהן גדול ושמעתיו מבליעו בנעימת הכהנים. בראשונה היה נמסר לכל אדם, משרבו הפרוצים לא היה נמסר אלא לכשירים" (יומא פ"ג ה"ז, מ ע"ד). גם בירושלמי מתוארות שתי מסורות קרובות, אך לא זהות. גם לפי הירושלמי רק הכוהן הגדול השתמש בשם המפורש, ומאוחר יותר המשיך להשתמש בו אך בקול נמוך, לבל ידעו הכוהנים (והעם) מהו השם. המסורת השנייה בלתי תלויה ומוסרת על מסירת השם המפורש. ייתכן שאין לה כלל קשר לברכת כוהנים, והיא משקפת יחס לשם המפורש בימי חכמים עצמם. אך להערכתנו מסורת זו יש ללמדה בזיקה למסורת בספרי זוטא ושתיהן עוסקות בברכת הכוהנים, במקדש, ובמה שהיה פעם.
בבבלי מובאת מסורת קרובה אם כי מפורטת יותר, והיא מוסבת על ימיהם של חכמים:
אמר רבה בר בר חנה אמר רבי יוחנן: שם בן ארבע אותיות, חכמים מוסרין אותו לתלמידיהן פעם אחת בשבוע, ואמרי לה פעמים בשבוע. אמר רב נחמן בר יצחק: מסתברא כמאן דאמר פעם אחת בשבוע, דכתיב... תנו רבנן: בראשונה שם בן שתים עשרה אותיות היו מוסרין אותו לכל אדם, משרבו הפריצים היו מוסרים אותו לצנועים שבכהונה, והצנועים שבכהונה מבליעים אותו בנעימת אחיהם הכהנים. תניא, אמר רבי טרפון: פעם אחת עליתי אחר אחי אמי לדוכן, והטיתי אזני אצל כהן גדול, ושמעתי שהבליע שם בנעימת אחיו הכהנים. אמר רב יהודה אמר רב: שם בן ארבעים ושתים אותיות, אין מוסרין אותו אלא למי שצנוע ועניו, ועומד בחצי ימיו, ואינו כועס, ואינו משתכר, ואינו מעמיד על מדותיו; וכל היודעו והזהיר בו והמשמרו בטהרה, אהוב למעלה ונחמד למטה, ואימתו מוטלת על הבריות, ונוחל שני עולמים, העולם הזה והעולם הבא" (בבלי, קידושין עא ע"א<sup class="footnote-marker">87</sup><i class="footnote">המסורת בקהלת רבה, ג יא, היא עיבוד של הבבלי בקידושין שציטטנו.</i>).
המסורת בבבלי מספרת על המשך שימוש מוגבל בשם הקדוש. חכמים יודעים את השם הקדוש ומלמדים אותו לבכירי התלמידים. על רקע זה ניתן להבין שגם "צנועי הכהונה" זוכים לקבל את ה"שם" ושותפים בו כמשאב כוח חברתי.
מסורת זו שימשה לחוקר חשוב אחד כמקור מרכזי לתֵאוריה שלמה בדבר קשר בין הכוהנים לבין "השם המפורש" ו"זכויות" השימוש בו. כפי שכבר רמזנו,<sup class="footnote-marker">88</sup><i class="footnote">ראו לעיל פירושנו לפ"ד מ"ד, וראו הנספח למסכת שקלים.</i> בתקופת המשנה והתלמוד היוו הכוהנים קבוצה חברתית מובחנת שהיו לה מנהגים חברתיים, כללי התנהגות וסמלים חברתיים. מבחינה מסוימת היו הכוהנים אופוזיציה סמויה או דרך חילופית לבית המדרש. מבין השיטים של ספרות חז"ל משתמע שיש לכוהנים הלכות משלהם, והם נחשבים, גם בעיני חכמים, למי שמקפידים בקיום מצוות בכלל מעבר למקובל בחברה. אין צריך לומר שהכוהנים הקפידו על דיני טהרה, אך מעבר לכך הם הקפידו, הקפדת יתר, גם על מצוות אחרות וכמובן גם על ייחוסם. על רקע זה מובנת הטענה שהכוהנים ראו עצמם, ואולי גם נחשבו על ידי חכמים, כמי שיש להם נגישות מיוחדת לתורת הסוד ולשימוש בשם המפורש.<sup class="footnote-marker">89</sup><i class="footnote">ראו גרינוולד, תורת הסוד.</i>
להערכתנו אין די במקורות שציטטנו כדי לאשש טענה זו. העדות בתלמוד הבבלי היא שימוש משני במקורות ארץ ישראל. בארץ ישראל כל שבידינו הן מסורות שבעבר, במקדש, היו משתמשים בשם המפורש. אף אם המסורות משקפות זכרון רֵאלי, הרי שאין לכך קשר לכוהנים בימיהם. המסורת בבבלי מלמדת על המשך השימוש בשם המפורש, אך לאו דווקא בזיקה לכוהנים. אזכור הכוהנים בא רק בגלל שיטת הציטוט של הבבלי, ואינה מלמדת על זמנם.
לא כאן המקום לבירור השם המפורש ושימושו בתורת הסוד. נסתפק כאן בסיכום מקוצר.<sup class="footnote-marker">90</sup><i class="footnote">עסקנו בכך בהרחבת מה בנספח למסכת חגיגה.</i> אין ספק שבחברה היהודית נחשבה תורת הסוד למקור מידע חשוב, ולמשאב כוח חברתי. האמון ב"שם המפורש" היה בלתי מוגבל וייחסו לו עצמה בלתי מוגבלת. חכמים מבטאים הסתייגות משימוש ב"שם המפורש", ואפילו איסור על כך, "שכל המשתמש בשם המפורש אין לו חלק לעולם הבא".<sup class="footnote-marker">91</sup><i class="footnote">אבות דרבי נתן, נו"א פי"ב, עמ' 56; קהלת רבה, ג יא.</i> אך לעולם אין בדבריהם זלזול בו. מכל מקום, חכמים מדגישים ערכים אחרים כלימוד תורה ושמירת מצוות, ודוחקים לשוליים את השימוש בשם המפורש כנתיב לעבודת ה'. אחד הביטויים המתונים לדחיקה זו הוא הגבלת הפצת המידע, כפי שעולה מהבבלי שציטטנו וממקורות נוספים.
חכמים עצמם ממעטים להשתמש בשם המפורש ומייחסים את השימוש בו רק לבודדי בודדים (כגון קהלת רבה, ג ג). הם מייחסים את השימוש בו לדורות עברו, למשה, או לאנשי כנסת הגדולה (מדרש תהילים, לו ח, עמ' קכו). מכל אלו משתמעת התנגדותם או הסתייגותם משימוש תכוף בו. עם זאת, אנשי הסוד השתמשו כמובן במשאב זה בתדירות רבה יותר, וההסתייגויות של חכמים מכוונות בעיקר כנגד חוגים אלו. עם זאת אין חכמים נמנעים מלרמוז שגם להם הזכות והכוח להשתמש בשם הגדול והנורא.
מכל מקום אין ספק שבדברי חכמים מובהר הבהר היטב שאין שימוש בשם המפורש בברכת כוהנים מחוץ למקדש.<sup class="footnote-marker">92</sup><i class="footnote">ראו פסיקתא רבתי, כב, קיד ע"ב; מדרש תהילים, צא ח, עמ' 400, הקובע שישראל מתפללים ואינם נענים משום שאינם משתמשים בשם המפורש. המימרה מיוחסת לרבי פנחס בן יאיר החסיד. מסתבר שחסידים השתמשו בשם המפורש, וייחסו להם עשיית נסים בשמו.</i> ריבוי האיסורים<sup class="footnote-marker">93</sup><i class="footnote">משנתנו; מכילתא דרבי ישמעאל, מסכתא דבחדש יתרו, יא, עמ' 243; ספרי במדבר, לט, עמ' 42; מג, עמ' 48, ועוד.</i> מלמד, אולי, כי היו ששיבצו את השם המפורש בברכת הכוהנים. ביטוי לכך יש אולי בהכללה שבתוספתא: "כשם שנשיאות כפים במקדש כך נשיאות כפים בגבולין" (פ"ז ה"ח). אמנם לא נאמר שמשפט זה חל על אזכור השם המפורש, אך התוספתא מכירה את המשנה ואין להתעלם מניסוח ההלכה שבה. מכל מקום, ההתנגדות לאזכור השם המפורש היא כנראה חלק מההסתייגות של חכמים מעולם הקמעות בפרט, ומתורת הסוד בכלל. שאלה זו של המאבק הסמוי בתורת הסוד נבחנה בנספח למסכת חגיגה.
אם כן, כמה גישות לפנינו:
1. במקדש השתמשו בשם המפורש בברכת כוהנים (משנתנו וכן בבלי, חגיגה טז ע"א).
2. פעם השתמשו במקדש בשם המפורש, אבל בסוף ימי הבית רק צנועי כהונה השתמשו בו, ובצורה מוסתרת.
3. במקדש רק הכוהן הגדול אמר את השם המפורש בברכת כוהנים.
4. במקדש פעם אמר הכוהן הגדול את השם המפורש בברכת כוהנים בקול רם, אבל מאוחר יותר היה אומרו בהבלעה כדי שלא יישמע.
5. גם כיום אפשר להשתמש בשם המפורש בברכת כוהנים.
הרקע ההיסטורי למסורות על כך שפעם השתמשו במקדש בשם המפורש ומשרבו הפרוצים או הפושעים צמצמו את השימוש בו, אינו נהיר. לא ברור אם זו מסורת רֵאלית או מסורת אגדית. ואולי אין זו אלא מסורת פולמוסית הבאה להוריד מערכם ומקדושתם של אחרוני הכוהנים. הכוהנים הגדולים בסוף ימי בית שני היו צדוקים, ורק טבעי לשער שהפרושים וחכמים הסתייגו מלאפשר להם שימוש במקור הכוח המופלג והיוקרתי. עם זאת, הכוהנים בוודאי לא היו שותפים לתחושות אלו. ייתכן שיש לצרף את המסורת על הפסקת השימוש בשם המפורש למסורות בדבר צמצום שאר מרכיבי הנס במקדש (הפסקת השימוש בחוט של זהורית ביום הכיפורים, הפסקת השימוש במים המאררים להרשעת סוטה או לזיכויה<sup class="footnote-marker">94</sup><i class="footnote">ראו על כך להלן פ"ט מ"ט, ושם נרחיב בכך.</i>). מצטרפת למסורת זו המסורת בדבר הפסקת השימוש באורים ותומים (להלן פ"ט מי"ב). במסורת האחרונה נעסוק להלן ונראה כי אפשר שיש לקשרה להשתלטות הצדוקים על המקדש. הסבר אלטרנטיבי הוא שחכמים הסתייגו מכך שהמקדש ייחשב כמחולל נסים והעדיפו לראותו כמרכז לשמירת מצוות, הקרבת קרבנות, לימוד תורה ואיסוף צדקה וחלוקתה.
שני ההסברים האחרונים מאפשרים לשער שבפועל המשיכו כוהנים, ואולי גם חסידים, להשתמש בשם המפורש, וודאי שידעו אותו ולימדוהו את בניהם ותלמידיהם. אבל חכמים רצו לצמצם את השימוש בשם המפורש במקדש, ועוד יותר בחברה ובבית הכנסת בסוף ימי הבית ולאחר חורבנו.
<b>ובמדינה כהנים נשאים את ידיהם כנגד כתפותיהם ובמקדש על גבי ראשיהם</b> – פרישת כפיים הייתה צורת התפילה הקדומה במזרח הקדום (איור 29), אבל בימי חכמים היא יוחדה לכוהנים. נשיאת הכפיים של הכוהנים נזכרת במקורות רבים, וכאמור כך כונתה פעולת ברכת הכוהנים כולה. המדרשים כבר התייחסו לצורת תפילה מיוחדת זו ואמרו שריבון עולמים בעצמו כביכול עומד מאחורי הכפיים הפרושות (במדבר רבה, יא ג, ועוד).
<b>חוץ מכהן גדול שאינו מגביה את ידיו למעלה מן הציץ</b> – האיסור היה תֵאורטי, שכן בפועל השתמש הכוהן בציץ רק בחגים ובעיקר ביום הכיפורים. ביתר ימות השנה, גם אם נוכח במקדש, לא השתמש בבגדים. אלו אופסנו ונשמרו על ידי הרומאים וניתנו לעם כמחווה של כניעה והשפלה.<sup class="footnote-marker">95</sup><i class="footnote">ראו פירושנו ליומא פ"ז מ"ה.</i> ספרות חז"ל המדברת על הבגדים של הכוהן הגדול, ועל השימוש בהם, מתעלמת מפן "מעשי" ועצוב זה. <b>רבי יהודה אומר אף כהן גדול מגביה את ידיו למעלה מן הציץ שנאמר וישא אהרן את ידיו אל העם ויברך וגו'.</b>
בתוספתא נוסף: "הכל כשרין לעלות במעלות האולם, בין תמימין בין בעלי מומין, בין במשמר שלו בין שאין המשמר שלו, חוץ ממי שיש בו מום בפניו בידיו וברגליו שלא ישא את כפיו במקדש, מפני שהעם מסתכלין בו. וכשם שנשיאות כפים במקדש, כך נשיאות כפים בגבולין" (פ"ז ה"ח). התוספתא רומזת לכך שגם בבית הכנסת בעל מום מנוע מלברך את העם. ההלכה עצמה נידונה בהרחבה בפירושנו למסכת מגילה (פ"ד מ"ז), וראינו כי דעות שונות בעניין. יש שאסרו על בעלי מומים (וקטנים) לברך רק במקדש או גם בבית הכנסת, ויש שהתירו זאת גם במקדש.
בתלמוד בבלי נערכות השוואות נוספות בין ברכת כוהנים בגבולין ובמקדש (מ ע"א), אך קשה לדעת אם הן משקפות מסורות היסטוריות על מה שנעשָה במקדש או רק על מה שראוי היה שייעשה, ושנעשה או לא נעשה בבית הכנסת האמוראי.

Mishnah 7

<b>ברכות כהן גדול כיצד </b>– גם משנה זו מרחיבה מונח הנזכר במשנה ב. המשך המשנה אינו מתייחס לקביעה ההלכתית ש"בלשון הקודש" אלא לתיאור ברכות הכוהן הגדול עצמן. נוסח זהה למשנה מצוי במשנת יומא (פ"ז מ"א). שם הוא מתאר את עולות הכוהן הגדול, ודומה שמשנתנו העתיקה את כל המשנה משם. יש לכך השלכות על הבנת סודות העריכה של פרקנו, כפי שנסכמם בסוף הפרק. כפי שנראה בסמוך, אין כאן תיאור של "ברכות הכהן הגדול" אלא של קריאת התורה של הכוהן הגדול. הנוסח "ברכות הכהן..." נגזר בעקבות המינוח הקודם "ברכות כהנים". מעבר לכך, המשנה עוסקת במקורה באמירה בעברית בדווקא; קביעה זו משמעותית רק לגבי מרכיב הברכות, והתפילה של הכוהן הגדול, שהרי ברור שאת התורה הוא קורא בעברית.
<b>חזן הכנסת נוטל לספר תורה</b> – לא ברור היכן שכן ספר התורה. ייתכן שבמקדש היה בית כנסת ובו היה מונח ספר התורה, ונושא זה שנוי במחלוקת הנובעת משינויי הנוסח שבין המקורות השונים. בתוספתא נזכר בית הכנסת שבירושלים שאולי אף שכן בבית המקדש גופו (סוכה פ"ד ה"ה), אבל במקבילה בירושלמי (שם פ"ה ה"ב, נה ע"ב; בבלי, נג ע"א) חסרות המילים "בית כנסת".<sup class="footnote-marker">96</sup><i class="footnote">פינקלשטיין, בית כנסת. אנו מהלכים בדעה שאכן היה בית כנסת בימי בית שני, וראו הנספח למסכת מגילה.</i> לא נרחיב כאן בשאלה זו, שכן אף אם היה במקדש "בית כנסת" עדיין אין בכך תשובה לשאלה היכן שכן ספר התורה, שכן ספק אם בבית הכנסת של ימי בית שני היה ספר תורה או שהביאו אותו מבחוץ. יש להניח שהספר שכן באחת הלשכות. החזן הביא את ספר התורה מאותו מקום.
בירור תפקידם של חזן הכנסת וראש הכנסת מחייב להתחיל במונח <b>כנסת</b>. בספרות המשנה והתלמוד מופיעים שני מונחים קרובים, "בית הכנסת" ו"כנסת". משמעה המילולי של "כנסת" הוא עדה, הקהילה המקומית, ובעיקר מבטא המונח את ההתארגנות החברתית־פורמלית של הקהילה. בית הכנסת הוא כמובן הבית של העדה, וממילא זה המקום שהעדה מתכנסת בו ובו שוכנים מוסדותיה. החזן היה השמש של בית הכנסת. הוא ניהל את חיי היום־יום, העלה אנשים לקריאה בתורה, מינה את שליח הציבור וניהל את כספי בית הכנסת.<sup class="footnote-marker">97</sup><i class="footnote">ספראי, הקהילה, עמ' 261-258.</i> הבאת הספר הייתה אחד מתפקידיו,<sup class="footnote-marker">98</sup><i class="footnote">בלוקס ד 20 מסופר על האופרטוס המביא את הספר לקריאת התורה בבית הכנסת. אופרטוס הוא אחד התרגומים לחזן.</i> שכן בבית הכנסת הקדום לא היה ארון קודש, וספרי התורה נשמרו מחוץ למבנה.<sup class="footnote-marker">99</sup><i class="footnote">ספראי, דוכן ותיבה.</i> בבית הכנסת היה רק חזן אחד, והוא מופיע תמיד בלשון יחיד, "החזן".<sup class="footnote-marker">100</sup><i class="footnote">ספראי, הקהילה, שם. יוספוס מזכיר שני חזנים בעיר (קד', ד 243).</i>
ראש בית הכנסת היה מנהיג הקהילה. הוא מקביל לארכי־סינגוגוס המוכר היטב ממקורות ספרותיים הכתובים יוונית ומכתובות ביוונית. ארכי־סינגוגוס מופיע בתפוצות יותר מאשר בארץ ישראל, אך נזכר גם בעדויות ארץ־ישראליות.<sup class="footnote-marker">101</sup><i class="footnote">ספראי, הקהילה, עמ' 258-256.</i>
משנתנו עוסקת בבית המקדש ולא בקהילה המקומית ובבית הכנסת, והשאלה היא מי הם בעלי התפקידים הללו במקדש. החזנים נזכרים בהקשר למקדש במעט עדויות. בניגוד לבית הכנסת המדובר בחזנים רבים. כך החזנים הם המחלקים את הלולבים בשבת (תוספתא, סוכה פ"ד הי"ב-הי"ד), ובהקשר זה נזכרים החזנים בלשון רבים. הם גם מנהלים את העלייה לרגל בחבורות.<sup class="footnote-marker">102</sup><i class="footnote">תוספתא, ביכורים פ"ב ה"ח; ספראי, עליה לרגל, עמ' 107-106.</i> אמנם מופיע שם חזן בלשון יחיד, אך לכל חבורה או בכל יישוב חזן אחר. קשה להלום את הנתונים, כפי שהם בידינו, עם תפקידו של החזן במשנתנו. במשנה מופיע החזן בלשון יחיד כאילו במקדש יש רק חזן אחד. יתר על כן, קשה להבין מדוע דווקא הוא מבצע את תפקיד הבאת הספר ולא אחד מנכבדי בית המקדש. ייתכן שהחזן נבחר משום שמעמד קריאת התורה של הכוהן הגדול נגזר ממבנה בית הכנסת, ולכן ביצע את המלאכה מי שרגיל היה לעשות זאת בבית הכנסת. ייתכן גם שכל התיאור אנכרוניסטי, יש בו שימוש במונחי בית הכנסת המאוחר והעתקתם למקדש הקדום. מבין שתי ההצעות הראשונה סבירה יותר, שכן הבאת ספר תורה אכן הייתה מתפקידי החזן בבית הכנסת של סוף ימי בית שני. לעומת זאת בשלהי תקופת התנאים, כאשר נערכה המשנה, כבר שכן ספר התורה דרך קבע בבית הכנסת. לפיכך, מי שהיה מעתיק את מונחי בית הכנסת למקדש היה אומר בפשטות שהוציאו את הספר מהתיבה או נוסח דומה.<sup class="footnote-marker">103</sup><i class="footnote">לדיון על החזן ראו פירושנו לשבת פ"א מ"ב; לסיכום המחקר ראו לוין, בית הכנסת, עמ' 417 410.</i>
<b>ונותנו<sup class="footnote-marker">104</sup><i class="footnote">היה כתוב נותנה ותוקן ל"נותנו".</i></b> <b>לראש הכנסת</b> – הנוסח "ראש הכנסת" מופיע כמעט בכל כתבי היד כאן, ובמקבילה במשנת יומא (פ"ז מ"א). בכתב יד קופמן למסכת יומא ובכתב יד <b>ז</b> אצלנו חסרות המילים "ראש הכנסת", אך הם נוספו בידי המעתיק בצד השורה, כן קיים "ראש הכנסת" במשנה הבאה. במשנתנו מופיע ראש הכנסת רק בחציו הראשון של המשפט פעם אחת, ובחציו השני של המשפט הוא נוסף בשוליים בלבד. יש מקום, אפוא, להרהר האם אכן הופיע צירוף זה בנוסח שעמד לפני מעתיק כתב יד קופמן. כאמור ראש בית הכנסת הוא תפקיד קהילתי, וקשה להבין איזה תפקיד מילא במקדש. קשה גם להניח שהיה בירושלים ראש כנסת. בוודאי היו בירושלים ראשי בתי כנסת שונים,<sup class="footnote-marker">105</sup><i class="footnote">כגון וטינוס, ראש בית הכנסת של אחת התפוצות בעיר.</i> אך לא ראש הכנסת בה"א הידיעה. ייתכן שהמונח "ראש הכנסת" חדר בהשפעת הנוהג המאוחר מתקופת המשנה והתלמוד. ייתכן גם שהוא נגרר על ידי העורכים בהשפעת המונח "חזן הכנסת". צירוף "ראש הכנסת" ו"חזן הכנסת" מופיע במקורות אמוראיים (מסכת שמחות פי"ד הי"ד; ירושלמי, ברכות פ"ג ה"א, ו ע"א). ברם, לדעתנו מסתבר שהמינוח האמוראי משקף מסורת תנאית, שהרי ראש בית הכנסת נזכר במקורות תנאיים כמו גם בכתובות.
<b>וראש הכנסת נותנו לסגן</b> – כפי שראינו במבוא למסכת יומא הסגן הוא שני לכוהן הגדול ונציג הפרושים בצוות ההנהגה של המקדש. טבעי הוא שגם כאן הוא משמש כשני לכוהן הגדול. <b>והסגן נותנו לכהן גדול</b> – העברת הספר מאיש לאיש מבטאת את הכבוד לספר ולכוהן הגדול כאחד. <b>וכהן גדול עומד ומקבל וקורא</b> – בתלמוד הבבלי מתנהל דיון אם מותר לשבת בעזרה. משנתנו מוכיחה שהכוהן הגדול צריך לעמוד בזמן הקריאה, אך גם ניתן ללמוד ממנה שלפני העמידה הוא ישב, ועמד רק לקראת הספר (בבלי, יומא סט ע"א-ע"ב). ברם בעברית "עומד ומקבל, עומד וקורא" אין משמעם שהכוהן עומד ואינו יושב, אלא הוא ציון לשון הווה גוף שלישי, וליתר דיוק הווה מתמשך. כל מה שהמשפט רוצה לומר הוא שהכוהן מקבל, והכוהן קורא. השאלה בדבר ישיבה או עמידה בעזרה של כהן גדול, במעמד זה, היא אמוראית בלבד. דומה שבמקורות התנאים ההתחבטות אינה מופיעה כלל.<b> </b>רק לגבי מלך ישראל מבית דוד נאמר שרשאי לשבת בעזרה (תוספתא, סנהדרין פ"ד ה"ד). ייתכן שבריתא זו השפיעה וגררה את הדיון האמוראי האם הכהן הגדול דינו כמלך לעניין זה. 
<b>עומד וקורא</b> – כאן המשנה מפרטת היכן הוא קורא. <b>אחרי מות</b> – ויקרא פרק ט"ז העוסק בסדרי העבודה ביום הכיפורים, <b>ואך בעשור</b> – הקריאה בספר ויקרא כ"ג, כז מתחילה במילים "אך בעשור..." ועוסקת בקרבנות החג. התלמוד הבבלי מתחבט בצורתה של קריאה זו. בבתי הכנסת בבבל מקובל היה שבימים שקוראים בהם משתי פרשיות מוציאים שני ספרי תורה, האחד לפרשה הראשונה והאחר לפרשה השנייה, זאת כדי שלא להטריח את הציבור בעת שהקורא עובר מפרשה לפרשה. על כן התקשתה הגמרא לפרש כיצד זה מוציאים כאן ספר אחד בלבד, ותירצה באשר תירצה. ברם, בארץ ישראל בימי התנאים והאמוראים נקטו בדרך שונה. כאן נהגו להוציא ספר אחד ולגללו מפרשה לפרשה. על כן אמורא ממוצא בבלי שהתגורר בארץ ישראל מנחה את אנשי בית הכנסת הבבלי (בציפורי) כיצד לנהוג לפי מנהג בבל, ולגלול את הספר אחרי הפרוכת של ארון הקודש. אך לאנשי ארץ ישראל ברור היה שגוללים את הספר בפומבי, כמו שמתואר בפרשתנו.<sup class="footnote-marker">106</sup><i class="footnote">עיינו בפירושנו למגילה פ"ד מ"ד.</i>
מכל מקום, הפתרון של הוצאת שני ספרים לא נזכר, כנראה מסיבות כלכליות. הספרים היו יקרים ונדירים, ופתרון המחייב החזקת שניים או שלושה ספרים בבית הכנסת היה קשה לביצוע. סיבה זו אינה תקפה במקדש שהיה עשיר דיו, אך מכיוון שנקבע הנוהג הכללי של הוצאת ספר אחד בלבד נהגו כך אף במקדש. יתר על כן, החשש לטרחת הציבור לא נחשב כבעיה הלכתית במקדש, שהרי ביום הכיפורים (כמו גם במעמד הקהל) בא הציבור לראות טקס ארוך ומתמשך, והתוספת של גלילת הספר הייתה בלתי משמעותית. אדרבה, במקדש הותקנו פעולות רבות שנועדו להאריך את המעמד ולשוות לו כבוד והדר. <b>וגולל את התורה</b> – התורה כתובה הייתה על קלף ארוך ומגולגלת על צירה הפנימי. ספר התורה כפי שעוצב באלף השנים האחרונות, שהקלף גלול בו על שני מוטות ציר (עצי החיים) כך שניתן לפתוח את הספר היכן שרוצים, הוא פיתוח מאוחר.
ספר התורה הקדום היה גלול סביב עצמו, כפי שמופיע בציורים על חפצי אמנות קדומים (איור 30).<sup class="footnote-marker">107</sup><i class="footnote">גודנף, סמלים, כרך ג איורים 706, 964, 966, 967 ועוד ועוד; חכלילי, אמנות.</i> בכל האיורים הספרים מונחים במאוזן כשהם גלולים בגליל אחד, ולא על שני צירים כמו היום. עם הוצאתם היה צורך לגלול אותם למקום הקריאה, או שמישהו הכין אותם לקריאה.
<b>ומניחה בחיקו</b> – בבית הכנסת בתקופה הרומית ניצב הקורא ליד כורסה ויכול היה להניח את הספר על גב הכורסה (הקתדרה).<sup class="footnote-marker">108</sup><i class="footnote">ראו ספראי, דוכן ותיבה.</i> בבית המקדש לא היה היכן להניח את הספר, ולכן הוא מחזיקו תחת בית השחי. צורה זו הייתה המקובלת לנשיאת ספרי תורה. כך, למשל, אומר המדרש: "דרש רבי חיננא בר פפא ואיתימא רבי שמלאי לעתיד לבא מביא הקב"ה ספר תורה ומניחה בחיקו, ואומר כל מי שעסק בזה יבא ויטול שכרו"<sup class="footnote-marker">109</sup><i class="footnote">פסיקתא דרב כהנא, נספחים פרשה ב, עמ' 453. כמו כן תנחומא בובר, שופטים ט ט, טז ע"א; תנחומא, שם ט ט; מסכת סופרים פ"ג הט"ו; בבלי, סוכה מא ע"ב; אבות דרבי נתן, נו"א, לא, מו ע"א, ועוד.</i> (איור 31).
<b>ואומר יתר ממה שקריתי לפניכם כתוב<sup class="footnote-marker">110</sup><i class="footnote">כך כתוב גם ב־א2, ב, ג16, ג18, ו, ז, כ, מ, ן, פ, פ1, ר, ת, וכן בעדי הנוסח הבאים למסכת יומא: ת, תב, ה5, מל, מפ, מצ, מרג, מרש, מרא, מרת4, מתת. בדפוסים ובכמה עדי נוסח: "כתוב כאן".</i></b> – הכוהן הגדול מודיע ומצהיר כי התורה מכילה יותר ממה שקרא. הצהרה זו נועדה להסביר לציבור את קיומם של פרטים שאינם כתובים בתורה במפורש. דומה שזו הצהרה פרושית מובהקת, הצהרה שהתורה כוללת הרבה יותר ממה שיש בכתב ממש. הווה אומר, יש מקום לתורה שבעל פה. זה שורש הוויכוח עם הצדוקים, אם כי ההצהרה עצמה אינה נוקטת עמדה כיתתית, שכן אין בה הודעה היכן הפרטים החסרים, בתורה שבעל פה של הפרושים או בתורת הצדוקים שבעל פה או בכתב (בספר "הגזירות" הצדוקי). <b>ובעשור שבחומש הפיקודים קורא על פה</b> – בנוסף לשתי הקריאות הוא קורא על פה, כלומר לא מתוך הספר, את הפרשה שבחומש פקודים, הוא חומש במדבר, בפרשת פנחס העוסקת בקרבנות החג. הכוהן אינו קורא פרשה זו מהכתב משום שמדובר בפרשה קצרה ביותר, וחבל להטריח את הציבור להמתין עד שיגללו את הספר לשם.
<b>ומברך עליה</b> – על התורה, <b>שמונה ברכות</b> – סדר הברכות מנוי גם במשנת יומא (פ"ז מ"א). קשה לדעת אם הרשימה של המעמדות הנאמרים דווקא בעברית מייצגת את רוב הטקסים במקדש, או שמא זו רשימת הטקסים החריגים ורוב הטקסים האחרים התנהלו "בכל לשון", כלומר גם בארמית. עוד קובעת המשנה שהמלך הקורא בתורה בזמן מעמד הַקְהֵל מברך אותן ברכות "אלא שהוא נותן שלרגלים תחת מחילת העון" (להלן מ"ח). מעמד הקהל נערך בסוכות, וקריאת הכוהן הגדול ביום הכיפורים. הווה אומר, ברכת מחילת העוון היא הברכה על יום החג, וממילא בסוכות הנהיגו ברכה לחג של אותו יום.
חלק מהפרשנים הסבירו שהכוהן בירך ברכה אחת על קריאת התורה לפני הקריאה ועוד שבע ברכות אחרי הקריאה. כך העניקו לברכות הכוהן הגדול מבנה דומה לברכות קריאת התורה כפי שהיו נהוגות בימי התנאים או האמוראים. ברם, המשנה מונה במפורש את שמונה הברכות, ונראה שכולן אחר הקריאה. לו היה לברכות הכוהן הגדול מבנה זהה לקריאת התורה התנאית, היו צריכים למצוא במשנה רשימה שתופענה בה שתי ברכות תורה (אחת לפני הקריאה ואחת אחריה), ועוד שש ברכות. רמב"ם פירש שהברכה על ישראל נספחת לברכת התפילה, ברם, מסתבר שלא גרסה שונה הייתה לפניו אלא פרשנות שונה. מכל מקום, בחיבורו "משנה תורה" הוא מונה את הברכות כסדרן בנוסח שלפנינו.<sup class="footnote-marker">111</sup><i class="footnote">משנה תורה, הלכות עבודת יום הכיפורים סוף פרק ג, וראו ליברמן, תוספתא כפשוטה ליומא, עמ' 801.</i> בנוסחאות אחדות נוספה ברכה נוספת, והיא ברכת ירושלים (להלן). כפי שנראה להלן נתפסה ירושלים כישות קדושה ונפרדת מהמקדש, ברם, אם הייתה ברכה על ירושלים הייתה זו הברכה התשיעית, ובמשנה נאמר שהיו שמונה ברכות בלבד. כפי הנראה כללה ברכת המקדש את ברכת ירושלים, או שהיו אלו שתי נוסחאות חילופיות שכוונתן אחת, והרחבנו בכך בפירושנו ליומא.
רשימת הברכות המנויה להלן אינה ברכה על הקריאה אלא תפילה של הכוהן הגדול ובהקשר זה יש להבינה, וגם בכך הרחבנו בפירושנו ליומא.
<b>על התורה</b> – התוספתא מסבירה: "כדרך שמברכין על התורה בבית הכנסת" (יומא פ"ג [ד] הי"ח). בדרך זו הולכים גם התלמודים<sup class="footnote-marker">112</sup><i class="footnote">ירושלמי, כב ע"א; יומא פ"ז ה"א, מד ע"ד; בבלי, יומא ע ע"א.</i>; הם מסבירים את הברכות על רקע נוהגי התפילה ונוסחאותיה כפי שנהגו בימיהם. בדרך זו אף הילכו פרשנים קדומים. כך הפכה הפרשנות למשנתנו למעין קטלוג של התפילות והברכות הקדומות, לאוצר בלום של נוסחאות שאבדו מסידור התפילה.<sup class="footnote-marker">113</sup><i class="footnote">ראו הלקט הלמדני שמציע ליברמן, שם, עמ' 803-801.</i> דרך פרשנות זו טבעית, אך אינה מוצדקת. אסור לקבוע את הנוסח הקדום לפי נוסחאות תפילה מאוחרות יותר שנקבעו במסגרת חברתית־הלכתית שונה. אין כל הכרח לפרש שברכת התורה הנזכרת כאן, כחלק מתפילה, זהה לברכה שנקבעה מאוחר יותר כברכה על מצוות קריאת התורה. על כן יש להימנע מלזהות את נוסח הברכה או התפילה הקדומה עם ברכות מאוחרות, אלא אם יש רגליים לטענה כי זהו הנוסח הקדום מימי הבית. ברכת התורה הסתיימה, מן הסתם, במילים "נותן התורה" או "הבוחר בתורה" (כך בירושלמי, ובדברים רבה בהרחבה<sup class="footnote-marker">114</sup><i class="footnote">דברים רבה, יא ו; ליברמן, שם, עמ' 801.</i>).
<b>ועל העבודה</b> – זו ברכה על העבודה במקדש. הנוסחה שמציע התלמוד הירושלמי היא הנוסחה לתפילת רצה שב"שמונה עשרה", "שאותך נירא ונעבוד" (יומא פ"ז ה"א, מד ע"ב), ברם, כאמור זו נוסחה מאוחרת שכבר הושפעה מחורבן הבית. איננו יודעים מה הייתה הנוסחה הקדומה. מאוחר יותר צמחה מתוך ברכה זו ברכת "רצה..." הנכללת בתפילת שמונה עשרה, <b>ועל ההודיה</b> – איננו יודעים מה נוסחתה, אך מתוכה צמחה ברכת ההודאה ("מודים...") שבתפילת שמונה עשרה, <b>ועל מחילת העוון</b> – כפי שאמרנו לעיל זו תפילת (ברכת) היום. הירושלמי אומר "מוחל עוונות עמו ישראל ברחמים" (שם) והבבלי אומר "כתיקנן" (מא ע"א), כלומר כפי שנהגו לאמרה בבתי הכנסת בבבל. מברכה זו צמחה ברכת היום בתפילות החג, ואולי גם תפילת מחילת עוונות שבשמונה עשרה של יום יום. <b>ועל המקדש<sup class="footnote-marker">115</sup><i class="footnote">חסר ב־נ.</i></b> – הירושלמי מציע "הבוחר במקדש, ואמר רב אידי השוכן בציון" (שם). לכאורה יש להבין כי דברי רב אידי הם נוסחה חלופית לברכת המקדש, או נוסחה משלימה: הבוחר במקדש והשוכן בציון. הראשונים התחבטו אף הם בעניין, ברם, ליברמן צודק בקבעו שלא הייתה להם מסורת אלא הם הציעו נוסחאות מדעתם. כך או כך, מסתבר שהברכה על השכינה בציון ועל בחירת המקדש אחת הן, שכן ירושלים נבחרה כמקום המקדש והמקדש מעניק מקדושתו לציון. בדפוסים נוסף: "על המקדש <b>בפני עצמו</b>"; התוספת באה לאפשר את הברכה הנפרדת על ירושלים (להלן).
הנוסח "הבוחר ב..." נראה מקורי שכן הוא אינו מופיע בנוסחאות התפילה מימי תנאים ואמוראים. יתר על כן, נראה שזה היה הנוסח הקדום של ברכת הכוהנים. על כן נראה שאכן זה היה טופס הברכה של ימי הבית. בדפוס וילנא למסכת יומא נוסף <b>"ועל ירושלים בפני עצמה"</b> ונוסח זה אינו נמצא בכתב יד קופמן ליומא ובכתבי יד נוספים,<sup class="footnote-marker">116</sup><i class="footnote">אזכור ירושלים חסר גם ברוב הפיוטים, כגון "אאזרה בגבורה" (מלאכי, סדר העבודה, עמ' 11) ובנוסח המשנה המקורית שפרסם אלבוגן, מחקרים, עמ' 113. אבל בנוסח אחר, גם הוא של משנה מקוצרת: "ועל ישראל ועל ירושלים ושאר התפילה" (שם, עמ' 114). זהו נוסח מאוחר, בעקבות הבבלי.</i> ואף לא במקבילה בתוספתא. המשפט חסר גם ברוב כתבי היד של משנת סוטה ובציטוטי ראשונים,<sup class="footnote-marker">117</sup><i class="footnote">ראו דקדוקי סופרים השלם למשנת סוטה על אתר.</i> אך נמצא בנוסח הדפוס ובכתב יד מינכן למשנת יומא. אם הייתה ברכה על ירושלים, אזי לפנינו תשע ברכות. נראה שבמקור נכללה רק תפילה על המקדש, או על המקדש וירושלים. בספר בן סירא מופיעה רשימה קדומה יותר של תפילות, ובה נעסוק להלן.<sup class="footnote-marker">118</sup><i class="footnote">בן סירא, נא יב ואילך, ושם חמש עשרה ברכות פחות או יותר.</i> כל התפילות מתחילות במונח "הודו...", וברכת ירושלים היא: "הודו לבוחר בציון" ולפניה "הודו לבונה עירו ומקדשו". אם כן שתי ברכות הן, האחת לירושלים ולמקדש והאחרת רק לירושלים, ומכל מקום הנוסחה "הבוחר..." מופיעה ותדירה. בנוסחאות תפילת שמונה עשרה, כפי שהן מוכרות היום, אין תפילה על המקדש, אך יש תפילה על ירושלים הכוללת, כמובן, תפילה לבניין העיר. בניינה של ירושלים כולל, מן הסתם, גם את שיקום המקדש. נראה שבהשפעת התפילה המאוחרת תוקן הנוסח של המשנה ותפילת ירושלים באה במקום תפילת המקדש. בשלב שני הוצגו שתי הנוסחאות יחדיו, גם ברכת ירושלים וגם ברכת המקדש. <b>ועל ישראל<sup class="footnote-marker">119</sup><i class="footnote">ב־דו, מ של מסכת יומא נוסף "בפני עצמן", וכן בהמשך.</i></b> – גם כאן הירושלמי מציע "הבוחר בישראל", וכאמור זהו נוסח הנראה קדום וטוב. בבן סירא מצויה הודאה ל"גואל ישראל", אך לתפילה מעין זו היו קורים "ברכת גאולה" ולא "ברכת ישראל". ברכת גאולה משובצת בתפילת שמונה עשרה ובליל הסדר.
<b>ועל הכהנים<sup class="footnote-marker">120</sup><i class="footnote">בדפוס וילנא ליומא נוסף "בפני עצמן", וזו תוספת בהשראת התוספות לברכות הקודמות, וראו ההערה הקודמת.</i></b> – הירושלמי מציע את הנוסח "הבוחר בכוהנים". תפילה זו חשובה במיוחד משום שאין היא מוכרת בתפילות שלאחר חורבן בית שני, ויש בה כדי להעיד על העולם החברתי של המקדש. בסוף מסכת מידות מסופר על מעמד בדיקת ייחוסי הכוהנים. בסיום הטקס והבדיקה מברכים או מתפללים: "וכך היו אומרים ברוך המקום ברוך הוא שלא נמצא פסול בזרעו של אהרן וברוך הוא שבחר באהרן ובניו לעמוד לשרת לפני ה' בבית קדשי קדשים" (משנה, מידות פ"ה מ"ד). לשון הקטע ומיקומו מעידים כי הוא אכן עדות היסטורית רֵאלית.<sup class="footnote-marker">121</sup><i class="footnote">אם כי לפי המשנה בית הדין של חכמים בירר את ייחוסי הכוהנים. יש מקום להטיל ספק בכך, ומן הסתם הנהגת המקדש הכוהנית היא שפיקחה על ייחוסי הכוהנים.</i> כפי שנראה להלן לא ייתכן שתפילה זו חודשה רק לאחר ימי הבית. בספר בן סירא הנוסח הוא "הודו לבוחר בבני צדוק לכהן".<sup class="footnote-marker">122</sup><i class="footnote">בן סירא נא יב. בנוסח בן סירא מהדורת האקדמיה ללשון עברית: "הבוחר בבני צדוק לכהן".</i> מצירוף העדויות מותר להסיק שתי מסקנות. האחת שהפורמולה "הבוחר ב..." היא קדומה ורֵאלית מימי בית שני, והאחרת שאכן בירכו על בחירת הכוהנים.
במקביל מופיעה תפילה לבחירת הכוהנים בהבדלה. כידוע במוצאי שבת אומרים תפילה שמרכזה ההבדלה בין קודש לחול. יחד עמה צירפו הבדלות נוספות, כלומר מצוות או פסוקים המעידים על הפרדה והבדלה. נוסח ברכת ההבדלה לא היה אחיד. בירושלמי ובבבלי נקבע שאין לִפחות משלוש "הבדלות" ואין להוסיף על שבע "הבדלות", וש"הבדלות" אלו חייבות לכלול רק את ההבדלות הכתובות בתורה.<sup class="footnote-marker">123</sup><i class="footnote">ירושלמי, ברכות פ"ה ה"ב, ט ע"ב; בבלי, פסחים קג ע"ב - קד ע"א. ראו עוד בפרקי דר"א פ"כ: "ברוך מאורי האש", וזה כנראה נוסח מקוצר.</i> עם זאת נמסר גם בבבלי על מנהגו של רבי ועל דעתו של רבי יוחנן "בנן של קדושין" ושל חכם נוסף לומר רק הבדלה אחת, "בין קודש לחול".<sup class="footnote-marker">124</sup><i class="footnote">ראו בהרחבה במבוא למסכת שבת.</i>
מסתבר שבבבל התגבש מנהג לאמר שלוש הבדלות (כמקובל היום), ו"נהגו העם לאמר שלש" (בבלי, פסחים קד ע"א). הנוסח עצמו נמסר בבבלי בשתי סוגיות, בחולין (כו ע"ב) ובפסחים (קג ע"ב - קד ע"א), ובסוגיית פסחים הוא נמסר, כנראה, כנוסח ההבדלה של רב ייבא סבא: "המבדיל בין קודש לחול בין אור לחושך בין ישראל לעמים ובין יום השביעי לששת ימי המעשה". בהמשך הסוגיה מסביר החכם (כנראה רב ייבא) שלא ארבע הבדלות כאן אלא שלוש, והרביעית היא "מעין חתימה סמוך לחתימה". הסבר זה אפשרי, כמובן, אך עדיין יש כאן ארבע הבדלות.
הרכב שבע ההבדלות השתמר בכמה מקורות ארץ־ישראליים,<sup class="footnote-marker">125</sup><i class="footnote">וידר פרסם שני טקסטים, האחד מסידור תפילה (וסטמינסטר קולג', 11, 85) והאחר קטע גניזה של הגדה של פסח. וידר, ריטואל; מאן, קטעי גניזה, מס' 121; זולאי, סידור, עמ' 304-302; מרגליות, הלכות ארץ־ישראל, עמ' קמז; פליישר, תפילה, עמ' 80-79. ראו המבוא למסכת ברכות.</i> ושם אין אזכור לבחירת הכוהנים. לעומת זאת בתלמוד הבבלי השתמרה רשימת הבדלות דומה, אך בה נכללה הבדלת הכוהנים: "המבדיל... בין כהנים ללוים וישראלים" (פסחים קד ע"א, בשם חכם ארץ־ישראלי).
ההשוואה מאלפת. ה"הבדלה" בין ישראל לכוהנים נעלמה מתוך רשימת ההבדלות בכל נוסחי ארץ ישראל. גם ברשימה שבתלמוד הבבלי היא חריגה, מופיעה אחרונה וחורגת בתוכנה. כל יתר ההבדלות עוסקות בעם ישראל כולו, וזו מפרידה ומבדילה בתוך העם. יתר על כן, ברשימת הבבלי שמונה הבדלות, והסוגיה הבבלית כבר עסקה בכך. לפיכך נראה לנו שהבדלה זו שבין כוהנים ללוויים ולישראלים הייתה הבדלה קדומה אשר הוצאה מנוסח התפילה. ראשיתה בימי הבית השני, כפי שהראינו לעיל, אך כבר בימי הברייתא המצוטטת בתלמוד הבבלי החלה להידחק ובמהרה הוצאה מהתפילה.
נראה, אפוא, שהבבלי שימר את רשימת ההבדלות הקדומה, ואילו בפיוטי ארץ ישראל מתבטא השינוי שחל ברשימת ההבדלות. הבבלי שימר את הנוסח הקדום דווקא משום שלא נאמר הלכה למעשה, ולכן לא היה כל צורך "לעדכן את הנוסח הקדום". אבל בארץ ישראל אמרו את שבע ההבדלות בכל מוצאי שבת, והנוסח שהתלמוד מציע הוא הנוסח המתוקן והמעודכן.
כל התפילות הקדומות נשמרו בתפילות המאוחרות, להוציא ברכת הכוהנים. למרות שפע העדויות הקדומות נשכחה זו ואבדה מהתפילה ומההבדלה. נראה שהוצאתה של הבדלה זו מהתפילה קשורה להתעצמות בין חכמים וכוהנים. תפילה לבחירת הכוהנים היא אינטרס כוהני מובהק. מסתבר אף שתפילה זו נוצרה בחוגי הכוהנים הצדוקים, ובזיקה לעבודת המקדש. לדעתם קדושת הכוהנים היא נתון דתי מרכזי שיש לו כמובן גם משמעויות חברתיות.<sup class="footnote-marker">126</sup><i class="footnote">ראו הנספח למסכת שקלים.</i> התפילה צמחה, אפוא, מתוך חוגי הכוהנים כפי שמעידה מסכת מידות. קרוב להניח כי היא נוצקה בחוגי הצדוקים, אך גם פרושים הסכימו לעיקרון בחירת הכוהנים.
לאחר החורבן התנהל מאבק בין חכמים וכוהנים על הנהגת החברה. חכמים צמצמו את זכויות היתר של הכוהנים, ועמלו להשתית את החברה על הנהגת החכמים ללא עדיפות למוצא הכוהני.<sup class="footnote-marker">127</sup><i class="footnote">ראו שם, וכן פירושנו לעיל פ"ד מ"ד והמשנה הקודמת.</i> כפי שראינו, בהלכות אחדות בא לידי ביטוי רצונם של חכמים להבליט את שותפותם של ישראלים בהנהגת המקדש ובניהולו; הוצאת בחירת הכוהנים מהתפילה מעידה על פן אחר של אותו מאבק.
אגב כך למדנו מעט גם על השתלשלות המסורת בספרות חז"ל. בארץ ישראל הקפידו לומר את שבע ההבדלות, לכן עדכנו את הנוסח בהתאם למציאות המשתנה ועקרו את בחירת הכוהנים מהתפילה ומההבדלה. בבבל לא אמרו אלא שלוש או ארבע הבדלות, וההבדלה בין כוהנים לישראל לא נאמרה, על כן נשמר בבבל הנוסח הקדום שנמסר מדור לדור כהלכה תאורטית. זהו בניין אב להבנת השתלשלות המסורת בספרות חז"ל. הלכות חז"ל שהיו תורת חיים נמסרו ממורה לתלמיד, ותוך כדי כך עודכנו לעתים ושונו בהתאם למציאות משתנה ולתפיסות חדשות. אך להלכות תאורטיות היה סיכוי רב יותר להישאר מקובעות בנוסחתן הקדומה, שכן לא היה מי שיעדכנן, ולא הייתה סיבה לשנות מהנוסח הקדום. מצד שני אירע, מן הסתם, שהלכות שאיבדו מערכן האקטואלי נשכחו או שובשו, וזו תופעה אחרת.
תשובתם של חכמים לתפישה של בחירת הכהנים היא "בחר בהם (חכמים) ובדבריהם" (ירושלמי כתובות פ"א ה"י, כה ע"ד; ודומה לו פרק קניין תורה [הנספח למסכת אבות]). משפט זה בא בתחילת דרשה.
<b>ועל שאר התפילה</b> – במעט עדי נוסח מטיב משני, כאן ובמסכת יומא: "והשאר תפילה". התוספתא משלימה: "שעמך ישראל צריכין ליושע מלפניך, וחותם בשומע תפלה" (יומא פ"ג [ד] הי"ח), וכעין זה בתלמודים.<sup class="footnote-marker">128</sup><i class="footnote">ירושלמי, כב ע"א; בבלי, מא ע"א; ירושלמי, יומא מד ע"א; בבלי, שם ע ע"א.</i> גם תפילה זו מצויה בתפילת שמונה עשרה. הנוסח של התוספתא מבטא את נוסח התפילה התנאי.
בידינו ארבע עדויות לנוסח הקדום של תפילת שמונה עשרה: רשימת ההודאות שבספר בן סירא (נב יב), התפילות או הברכות הקדומות שנאמרו אחרי ההפטרה,<sup class="footnote-marker">129</sup><i class="footnote">המקור הקדום ביותר הוא מסכת סופרים פי"ג ה"ח ואילך, עמ' 249-245.</i> ברכות הכוהן הגדול, וכמובן נוסח תפילת שמונה עשרה שתוקן בדור יבנה. ברכות ההפטרה ידועות לראשונה רק מתוך טופס מאוחר יחסית של מסכת סופרים, ברם, עיקר הנוסח קדום, כפי שמעידה מערכת הקשרים שבין התפילות השונות. ברור שהיו קשרים הדוקים בין התפילות. כך, למשל, נוסח ברכות ההפטרה כולל את המרכיב "על התורה ועל העבודה..." המופיע כברכות נפרדות ברשימה שבמשנתנו. ההשוואה בין המקורות השונים חורגת מדיוננו, ברם, נראה שניתן לסכם את התופעה.
תפילת שמונה עשרה המוכרת לנו צמחה מתוך תפילות המקדש. כבר בימי בן סירא גובשה רשימת תפילות, במקביל התפתחה התפילה בבתי הכנסת. במקדש גובשה רשימת שמונה ברכות, ובבית הכנסת תפילת שמונה עשרה שגובשה בהשראת כל טופסי התפילה, ואולי אף בהשפעת תפילות נוספות שאבדו.<sup class="footnote-marker">130</sup><i class="footnote">אבל ראו רגב, תפילה.</i>
כפי שאמרנו קריאת התורה היא מרכיב פרושי, לא כן הברכות עליה. הערכים המרכזיים שבתפילת הכוהן הגדול הם בחירת המקדש, העבודה בו, מחילת העוונות שהיא תוצאה של העבודה במקדש, וכמובן בחירת הכוהנים. תוכן ברכות ההבדלה מעיד על השפעה כוהנית עזה.

Mishnah 8

משנה זו עוסקת במעמד הַקְהֵל. מעמד הקהל מתואר במקרא: "מקץ שבע שנים במֹעד שנת השמִטה בחג הסֻכות... תקרא את התורה הזאת נגד כל ישראל באזניהם. הַקְהֵל את העם..." (דברים ל"א, י-יב). ניסוח התורה משאיר בעמימות סדרת שאלות: מתי בדיוק יהיה המעמד, מהי ה"תורה" שצריך לקרוא, מי הוא הקורא, והאם המעמד נערך במקדש. בשאלות הללו ואחרות עוסקת המשנה.<sup class="footnote-marker">131</sup><i class="footnote">בפירוש המשנה עסקו אפשטיין, מבוא, עמ' 541-537; הנשקה, הקהל; הנשקה, פרשת המלך.</i> על עזרא הסופר נאמר שעמד על מגדל עץ לפני שער המים (נחמיה ח', ג-ה), וחכמים רואים בכך מודל לפרשת הקהל (תוספתא, פ"ז הי"ג). כמו בפרשת סוטה המדובר במעמד במקדש שלא נהג בימי חכמים, ואף על פי כן רבים פרטי התורה שבעל פה בנושא.
<b>פרשת המלך כיצד </b>– גם משנה זו מרחיבה מונח הנזכר במשנה ב. המשך המשנה אינו מתייחס לקביעה ההלכתית ש"בלשון הקודש" אלא לתיאור אותה "פרשת המלך". זאת ועוד; המשנה מניחה שהמלך הוא הקורא את הפרשה, והדבר כה ידוע עד שניתן לקרוא לפרשה "פרשת המלך". יש להניח שכל ימי הבית שני מי שקרא היה הכוהן הגדול, שהיה גם בפועל ראש האוטונומיה היהודית, שהרי לא היה מלך בישראל. לאחר מרד החשמונאים קרא בתורה הכוהן הגדול שבפועל היה גם מעין מלך, בין אם נשא תואר זה בין אם לאו. ברם, איננו יודעים אם הורדוס המלך קרא את הפרשה במעמד זה, ומי עשה כן לאחר שהרומאים השתלטו על הארץ. מאוחר יותר עשה זאת אגריפס, ובכך נעסוק להלן. במקרה זה "פרשה" משמעה עניין או אירוע המתואר בפרשה מסוימת במקרא. קשה לדעת אם פירוש המילה "פרשה" בהקשר זה מתייחס לאירוע, או לפרשה שבמקרא. בהמשך<sup class="footnote-marker">132</sup><i class="footnote">במשנה לפי חלק מעדי הנוסח, ובתוספתא.</i> נאמר שהמלך קורא את "פרשת המלך", וזו ודאי הפרשה שבתורה.
<b>מוצאי יום טוב האחרון של חג </b>– לפי נוסח זה המעמד מתבצע בערב שאחרי יום טוב האחרון (שמיני עצרת) בשנה השמינית, לאחר שבע שנות השמיטה. כך בכתב היד ובנוסחאות ארץ ישראל,<sup class="footnote-marker">133</sup><i class="footnote">ג4, ז, ל, פ, פ1.</i> אבל בכתבי היד נוסח בבל "במוצאי יום טוב <b>הראשון</b>". <b>בשמינית</b> – כך גם בחלק מעדי הנוסח,<sup class="footnote-marker">134</sup><i class="footnote">ב, ג2, ג11, ג18, ט, נ.</i> ובחלק מהם "בשמיני". לפני הבבלי היה נוסח זה, והוא תוקן ל"בשמינית". מי שגרס "מוצאי יום טוב אחרון" יכול היה לגרוס "בשמיני" או "בשמינית" (שמיני לחג, או שנה שמינית), אבל מי שגרס "ביום טוב ראשון" לא יכול היה לקבל את גרסת "בשמיני" ותיקן ל"בשמינית". בחלק מעדי הנוסח התערבבה החלוקה הזאת, מן הסתם גם בהשפעת הבבלי.
שאלות הנוסח ומשמעותן נדונו היטב בספרות המחקר<sup class="footnote-marker">135</sup><i class="footnote">אפשטיין, שם; הנשקה, הקהל; ספראי, עליה לרגל, עמ' 198-196.</i> והתמונה הכללית ברורה, אם כי נותרו כמה שאלות, בעלות אופי משני, פתוחות. נפתח בהסבר הבבלי שהשפיע רבות על ספרות הפרשנים, ואף על המחקר בן זמננו. הבבלי (מא ע"א) הבין שהאירוע התקיים ביום הראשון של חול המועד, על כן התקשה בתיאור "בשמיני", ותירץ שהכוונה לשנה השמינית. רוב עדי הנוסח הטובים תיקנו את המשנה ל"בשמינית", כלומר בשנה השמינית. אין ספק שהבבלי גרס "בשמיני", ו"בשמינית" הוא תיקון לפי נוסחתו שבמשנה. הירושלמי גרס "במוצאי יום טוב אחרון". פירוש זה משמע גם מפירוש הירושלמי למשנת מגילה (פ"א מ"ד), כפי שיובא להלן (ירושלמי, שם ע ע"ג). הירושלמי כלל לא התקשה בכך שבתורה כתוב שהאירוע יתקיים ב"חג הסוכות". גם המינוח "בשמיני" לא הפריע ולא עורר תמיהה. היו ראשונים שפירשו שכוונת הירושלמי שהאירוע התקיים בלילה, וכך הסבירו לעצמם מדוע כונה מועד זה "שמיני". אבל הנשקה הראה, אל נכון, שאין להסבר זה כל בסיס. "מוצאי" הוא תמיד היום שאחרי, ואף התוספתא (פ"ז הט"ו-ט"ז) מתארת ש"באותו היום" הכוהנים תוקעים, וברור לה שמעמד הקהל מתקיים ביום. עם זאת, לכאורה עדיין קשה מדוע מכונה היום שאחרי סוכות "שמיני עצרת". קל להסביר שכינוי זה נבע ממשנתנו, אבל אם במשנתנו כתוב "בשמינית" מניין הניב "שמיני עצרת"? הנשקה הציע שהמילה "בשמיני" היא תוספת מאוחרת, מתלמודם של תנאים, שהוסיפוה לשם הבהרה. לפי הסבר זה התנאים התקשו בכך שהתורה קובעת שמעמד הקהל יהיה ב"חג הסכות", ולכן הוסיפו שיום זה שלאחר החג נקרא עדיין "בשמיני". לדעתנו עצם הטיעון בעייתי. אנו יודעים כמובן שבמשנה יש רבדים ספרותיים, אבל העורכים דאגו "לגהץ" את הבדלי הרבדים. מותר לטעון שמילה או משפט באים מרובד מאוחר אם יש לכך הוכחה בגוף המשנה, אך אם אין לכך ראיה אסור לדעתנו להשתמש בטיעון זה, אחרת נימצא מפרשים את הטקסט שאנו קבענו ולא את המשנה. הוויכוח המתודולוגי כמובן רחב, ובמסגרת זו אנו מסתפקים ברמיזה בלבד.
הנשקה אף מסביר את ההיגיון שבקביעת מועד הקהל למוצאי החג ולא בחג עצמו. יתר על כן, הוא גם מראה שהחוגגים נשארו בירושלים יום לאחר החג משום ששמיני עצרת טעון לינה, כלומר יש לישון בלילה שלאחר החג בעיר, וממילא נותרו בעיר למעמד הקהל.
ההסבר משכנע ביותר. אולי יש להוסיף ולהדגיש שמבחינה הלכתית היום התשיעי איננו חג, וודאי שאין חלות בו הלכות החג. אבל בפועל, מבחינה חברתית, עדיין החג הורגש. החוגגים היו בעיר, סעדו מבשר הקודש, ואף מותר היה להביא את קרבנות החגיגה ביום שלאחר החג.<sup class="footnote-marker">136</sup><i class="footnote">ראו פירושנו לסוכה פ"ב מ"ו. את בשר הזבח מותר לאכול יום ולילה לאחר ההקרבה, ושלמים יומיים.</i> הסבר זה מסביר כל צורכו את ההחלטה לקבוע את מועד הקהל לאחר החג. החג עצמו היה עמוס כמובן באירועים, הבאת קרבנות, ניסוך המים ושמחת בית השואבה, ואי אפשר היה להתפנות למעמד הקהל. יתר על כן, למעמד הקהל נדרשה בימה, ואי אפשר היה להקימה בעזרה במקביל לשמחת בית השואבה.
ההסברים פשוטים ובהירים עד שכלל אין קושי במילה "בשמיני". ברור שחכמי ארץ ישראל לא ראו קושי בהגדרת היום התשיעי של החג כ"שמיני", ממילא אין סיבה לחשוב כי זו תוספת של "תלמודם של תנאים". דומה שהקושי בהבנת המילה מתעורר רק לפי הבנת הבבלי, ואילו בנוסח ארץ ישראל הנוסח שפיר והומוגני.
הבבלי הסביר, כאמור, בדרך שונה, ולשם כך צריך היה לשנות את לשון המשנה. מעתה ברור שאכן כוונת המשנה הייתה שמעמד הקהל יתקיים ב"שמיני", כלומר ביום שלאחר השמיני, ונותר לנו להבין מדוע סטה הבבלי מפשט המשנה. נראה שהבבלי התקשה בכך שבתורה מוגדר האירוע כ"חג הסֻכות". הבבלי נוקט, בדרך כלל, בחשיבה משפטית נורמטיבית. היום השמיני אינו חג הסוכות, שכן אין חייבים בו בכל מצוות חג הסוכות, ממילא אינו "בשמיני" של סוכות אלא חג בפני עצמו, על כן תיקן הבבלי את נוסח המשנה. מחלוקת זו שבין התלמודים מתבטאת גם במחלוקת על הקריאה הנאותה לחג, כפי שהראו אפשטיין והנשקה.
מחלוקת נוסחאות דומה קיימת במשנת מעשר שני (פ"ה מ"ב) לגבי זמנו של ביעור מעשרות. המשנה אומרת שביעור המעשרות הוא "ערב יום טוב הראשון שלפסח" – "הראשון" היא הגרסה בכמה עדי נוסח נוספים ובדפוסים. אבל בסדרת עדי נוסח אחרים הגרסה היא "האחרון",<sup class="footnote-marker">137</sup><i class="footnote">א, ב, ג1, ג2, ג4, ג9, ז, ט, נ, ן, ת, ת2.</i> כלומר הביעור הוא במוצאי החג. בניגוד למשנתנו במשנת מעשר שני אין חלוקה כה ברורה של כתבי היד, ונוסחאות כתב יד קופמן ופרמא הארץ־ישראליות הן כנוסח הדפוסים. אין לנו גם עמדת התלמוד הבבלי בנושא. מכל מקום, הבדלי הנוסח חוזרים לא רק בכתבי היד אלא גם אצל ראשונים רבים.<sup class="footnote-marker">138</sup><i class="footnote">ראו אפשטיין, מבוא, עמ' 541; זק"ש, משנה זרעים, בהערותיו על אתר, וראו עוד להלן מ"י.</i> אפשטיין טען שלפני הירושלמי היה מונח הנוסח ה"אחרון". בפירושנו העלינו הרהורי פקפוק בעניין. מכל מקום, הירושלמי מסביר שהווידוי הוא ביום האחרון כדי שיוכל לאכול מפֵרות מעשר שני (ונטע רבעי) בכל ימי החג. עולי הרגל צרכו את המעשר השני והביאו עמם תרומות ומעשרות לחלוקה,<sup class="footnote-marker">139</sup><i class="footnote">ראו פירושנו למעשר שני פ"ה מט"ו.</i> על כן קשה להניח שאסרו אכילת פירות מעשרות כל ימי החג. איננו יכולים לקבוע מה היה נוסח המשנה, אבל קרוב לוודאי שבימי בית שני הנוהג הרווח היה לנצל את פירות המעשרות כל ימי החג, ולבערם במוצאי החג. ייתכן שנוהג זה שוּנה לאחר החורבן. הירושלמי (מעשר שני פ"ה ה"ד, נו ע"ב) לומד את מועד הביעור ממועד מעמד הקהל, אלא שההקהל בסוכות והביעור בפסח. מכל מקום אין הוא מעלה את ההבדל שההקהל ביום טוב האחרון (כגרסת הירושלמי למשנה שם) והביעור ביום טוב הראשון. מכאן אולי ראיה נוספת לכך שהירושלמי גרס במשנת מעשר שני "באחרון".
<b>מוצאי שביעית</b> – בשנה השמינית במחזור שנת שמיטה, כפי שכתוב בתורה, <b>עושין לו בימא שלעץ בעזרה והוא יושב עליה</b> – בימה היא מילה יוונית שמשמעה מתקן לעמידה או לישיבה, מעין קתדרה גבוהה.<sup class="footnote-marker">140</sup><i class="footnote">ראו אפשטיין, מבוא, עמ' 540.</i> מטרת הבימה היא שהמלך ייראה לעיני הציבור, והדבר חייב בימה גבוהה. מן הראוי להעיר שאילו היה הכוהן הגדול קורא יכול היה לעמוד, או לשבת, על המעלות שהובילו בין עזרת נשים לעזרת ישראל, וכל ההתארגנות הלוגיסטית הייתה פשוטה הרבה יותר. נראה, אפוא, שהרצון להעניק תפקיד זה למלך הוא שהוביל לשאלות הארגוניות וההלכתיות המתעוררות עקב כך. המלך, כיוון שאיננו כוהן, אינו רשאי להיכנס לעזרת ישראל. אמנם עדיין הוא רשאי לעמוד על המדרגות של העזרה, אך רצו להרחיק את מי שאינו כוהן מפתח המקדש. במשנתנו מתוארת הקמת הבימה כנתון, ואין המשנה רואה בכך בעיה. אמנם המדרש קובע: "מנין שאין עושין אכסדרה בעזרה. תלמוד לומר כל עץ אצל מזבח ה' אלוקיך. כשהוא אומר 'אשר תעשה' לך לרבות במה" (ספרי דברים, קמה, עמ' 200). אם כן, בימת עץ ואכסדרה שתיהן נאסרו. הפסוק המצוטט עוסק בעבודה זרה, ושימוש בו מבטא התנגדות חריפה ביותר להקמת בימה. הבבלי מביא את המדרש, אך לא רואה בו בעיה בהקשר של משנתנו (תמיד כח ע"ב). אבל בירושלמי מוסבר שאין לבנות את הבימה כמה ימים לפני הקהל מפני חשש זה של מעין נטיעת אשרה (מגילה פ"א ה"ד, ע ע"ג, כפי שצוטט לעיל בשם הספרי), משמע שהבין שהאיסור חל על הבימה המתוארת במשנה, אך רק אם היא קבועה, ומותר לעשות בימה ליום אחד. ייתכן גם שהבימה הנזכרת היא בימה להקרבה לעבודה זרה, ואין איסור על הקמת כיסא גדול כגון זה שעליו מדובר במשנתנו (איור 32).
<b>שנאמר מקץ שבע שנים וגו' בבוא כל ישראל וגו'</b> – דברים ל"א, י. הפסוק מוכיח את המועד שנדון לעיל, ולא את הקמת הבימה. בשנה רגילה הכינו את הבימה במוצאי החג. הבעיה התעוררה כאשר מועד הקהל חל ביום השבת. על כך אומרת המשנה שמאחרים את מועד הקהל ואין מקדימים (מגילה פ"א מ"ד). בתלמוד הירושלמי בסוגייתנו (ע ע"ג) יש שהסבירו את הטעם ש"מאחרין" את מעמד הקהל כשחל בשבת מפני התקיעות בחצוצרות שליוו את הקריאה, ויש שהסבירו את טעמו של דבר מפני הבימה שאי אפשר להכינה "מאתמול", מפני שבימה אסורה בעזרה ולא הייתה אלא "לשעתה".<sup class="footnote-marker">141</sup><i class="footnote">ראב"ד להלכות עבודה זרה פ"ו ה"ו.</i> שני ההסברים חוזרים לאותו נימוק מעשי. אם המעמד הציבורי מתקיים בשבת חלות עליו מגבלות קשות בשל קדושת השבת. גם אם המצווה עצמה דוחה שבת במקדש, הרי שלמצווה מצטרפים מרכיבים חגיגיים שאין לקיימם בשבת. כך, למשל, את הבימה יש להקים יום קודם, אבל אז מתקיים בעזרת נשים מעמד ניסוך המים, ועולי רגל רבים מצויים בעזרה. הקושי הוא אפוא מעשי, ולא רק הלכתי. דיון הירושלמי מבליע לתוך הדיון בירור בשאלות של עבודה במקדש בשבת, וזאת מתוך ניסיון להבהיר את המשנה לאור נורמות הלכתיות של תנאים ואמוראים. אין צורך בהסברים אלו, אין כל ראיה שבמקדש נהגו לפי כל ההלכות המאוחרות. די בכך שלא רצו לקיים אירוע פומבי בשבת, ואין צורך בנימוקים משפטיים־טכניים. 
<b>חזן הכנסת נוטל ספר תורה ונותנו לראש הכנסת</b> – במשנה הקודמת היה ראש הכנסת חסר בכמה מעדי הנוסח. כאן הוא מופיע בכל העדים, וסביר שהיה בטקסט המקורי. הרשימה דומה לזו שבמשנה הקודמת, ובכלל משנתנו מקבילה בסגנונה למשנה הקודמת, אלא שמשובץ בה הסיפור באגריפס המלך ששורבב ממקור אחר, כפי שנראה להלן. <b>וראש הכנסת נותנו לסגן והסגן נותנו לכהן גדול וכהן גדול נותנו למלך והמלך עומד ומקבל וקורא יושב</b> – כל זה במקביל לטקס קריאת הכוהן הגדול ביום הכיפורים שנדון במשנה הקודמת, אלא שנוספו הנתינה למלך וישיבתו בעזרה. הירושלמי (כב ע"א) מתקשה להסביר כיצד המלך יושב בעזרה, שהרי אין בה זכות ישיבה לאיש. כפשוטה המשנה באה להדגיש שהמלך הוא יוצא דופן, ומשום כבודו הוא יושב בעזרה.
<b>אגריפס המלך</b> – שני אישים בשם זה פעלו בשלהי ימי הבית השני. אגריפס הראשון מלך בשנים 44-41 לספירה והיה נכדם של הורדוס, האדומי במוצאו, ומרים בתו של יוחנן הורקנוס, אחרון החשמונאים. השני הוא אגריפס בנו, שהיה מלך הגולן והחורן עד שנת 95 לספירה. אגריפס השני התגורר בירושלים והיה פעיל כמתווך בין אנשי העיר לרומאים. ייתכן שלולא פרץ המרד הגדול היה מתמנה אף למלך יהודה. שתי סיבות יש להנחה שמדובר באגריפס השני. הראשונה שמעמד הקהל של ימי אגריפס הראשון חל בשנת 43 לספירה, ואז היה אגריפס הראשון ברומי.<sup class="footnote-marker">142</sup><i class="footnote">ספראי, עליה לרגל, עמ' 197.</i> הסיבה השנייה עקרונית יותר. בידינו סדרה של משניות העוסקות בהווי ימי המקדש, כדוגמה הפרק השלישי במסכת ביכורים, פסחים פרק ה, שקלים פרק ה, יומא פרקים א-ז, סוכה פרק ד ופרק ה, משנת תמיד כולה, משנתנו וקטעי משנה אחרים. הן מעלות את ההווי בירושלים ובמקדש מן הדור האחרון לבית המקדש, ובמהלך פירושנו הוכחנו טיעון זה בכל אחת מהמשניות הנידונות. הדבר נלמד גם מהזכרת השמות של האישים הנזכרים בהם, כגון אלעזר האחראי על הפרוכות בשקלים פ"ה מ"א ואחרים. דבר זה ניתן ללמוד אף מן החכמים אשר המסורת התנאית מייחסת להם את הפרקים האלו, כגון שמעון איש המצפה של משנת תמיד אשר חי בימי הבית, אך האריך ימים אף לאחר ימי הבית (פאה פ"ב מ"ו) ומידות לרבי אליעזר בן יעקב הראשון, חברו של רבי אליעזר הגדול (מדות פ"ה מ"ד).<sup class="footnote-marker">143</sup><i class="footnote">אין הכוונה שכל מסכת מידות נערכה על ידו, אלא שחלקים ממנה נמסרו בשמו.</i> בנספח הראשון למסכת ביכורים הרחבנו בכך והראינו שאגריפס הנזכר הוא תמיד אגריפס השני. אגריפס הראשון נזכר רק פעם אחת בכינוי "אגריפס סבא" (מכילתא דרבי שמעון בר יוחאי, כ ה, עמ' 147).
כפי שנראה להלן חז"ל מותחים ביקורת על אגריפס זה. אגריפס הראשון עשה טובות לישראל, "וישיבתו בירושלים היתה נעימה עליו והוא שמר בטהרה את חוקי האבות" (קד', סי"ט 331). לכאורה המשנה שלנו מדברת בשבחו, אבל במקבילות: "משם רבי נתן אמרו נתחייבו ישראל כלייה שחינפו לאגריפס המלך" (תוספתא, פ"ז הט"ז). אם מדובר באגריפס הראשון למה תיגזר כליה על ישראל ששיבחו את התנהגותו בענווה כלפי המקדש ואמרו לו "אחינו אתה"<sup class="footnote-marker">144</sup><i class="footnote">עם זאת ראו להלן הקטע המובא מקדמוניות, יט 334-331, שם יש המתלוננים על אגריפס הראשון.</i>?
כלפי אגריפס השני ניתן יפה להבין את האמור במשנה ואת דבריהם של רבי נתן ורבי חנינא בן גמליאל (להלן). החכמים, או חוגי הכהונה, שיבחו את המלך הנוהג לפנים משורת הדין וקורא בתורה בעמידה, ואף מעודדים אותו וקוראים לו "אחינו אתה אחינו אתה" (להלן), אך בימי החורבן הוא שהה עם הרומאים, צירף את צבאו לצבאם ולחם נגד ירושלים. חכמים מתריסים, אפוא, נגד היחס היפה שגילו בני הציבור היהודי כלפי אגריפס מפני סופו, וכן בגלל אורח חייו הקרוב לזה של השלטון הרומי. זאת ועוד, אגריפס הראשון מכונה "אגריפס סבא" והוא מתדיין עם רבן גמליאל הראשון (מכילתא דרבי שמעון בר יוחאי, כ ה, עמ' 147), בניגוד לסתם "אגריפס", הוא בנו אגריפס השני (איור 33).
<b>עמד וקבל וקרא עֹמד<sup class="footnote-marker">145</sup><i class="footnote">צריך לקרוא "עומד", אלא שכתב יד קופמן כתוב כאן בכתיב חסר.</i></b> <b>ושיבחוהו חכמים</b> – המלך הראה ענווה וזכה להוקרה, <b>וכשהגיע לא תוכל לתת עליך איש נכרי אשר לא אחיך הוא</b> – דברים י"ז, טו. הפסוק שולל אפשרות שהמלך יהא ממוצא נכרי, ואגריפס הוא נכד של גר אדומי. מבחינה משפטית הוא נחשב ליהודי. סביו או אבי סביו התגיירו בדרך זו או אחרת,<sup class="footnote-marker">146</sup><i class="footnote">השאלה האם האדומים עברו "גיור כהלכה" היא אנכרוניסטית; אין לדעת מה היו כללי ההלכה בתקופה זו של ימי החשמונאים (ארץ אדום נכבשה ב־112 לפני הספירה), ואין לדעת כיצד התבצע סיפוח עָם אדום לעם ישראל. לסיכום המחקר ראו ספראי, יִיהודה.</i> מכל מקום לפי כללי ההלכה הוא יהודי. עם זאת ודאי היו הסתייגויות מייחוסו. זאת ועוד, המדרש אומר " 'אחיך', ולא מאחרים" (ספרי דברים, קנז, עמ' 208). הרי שציפו שהמלך יהיה "משלנו" ולא מהנספחים, אף שהם מותרים לבוא בקהל. מדרש אחר קובע שאין למנות אלא מן "הברורין שבאחיך" (מדרש תנאים דברים, יז טו, עמ' 104; ירושלמי, קידושין פ"ד ה"ה, סה ע"ד). הבבלי דן בשאלה של מינוי גר כפרנס לציבור, ורב יוסף דורש: "שום תשים עליך מלך... מקרב אחיך – כל משימות שאתה משים לא יהיה אלא מקרב אחיך. אמר ליה רב אדא בר אהבה: ואפילו אמו מישראל? אמר ליה: אמו מישראל – מקרב אחיך קרינא ביה" (בבלי, קידושין עו ע"ב). המסקנה היא שאם אמו מישראל הוא כיהודי, אבל עדיין השאלה נשאלת, ורב אדא, המתחרה בעצמו על התפקיד, רוצה לדחות את הגר בטענה שאביו נכרי.
כך היו פני הדברים בתקופת האמוראים, כאשר מעמדו המשפטי של הגר היה מבורר, קל וחומר בתקופת בית שני. כידוע מוסד הגיור אינו מוכר במקרא, ואף בימי עזרא ונחמיה אין גיורן של נשים נכריות בבחינת אופציה חברתית־דתית. בשלהי ימי הבית השני עולה האפשרות של הצטרפות מבוקרת לעם ישראל, אך גדריה וסייגיה, ואף משמעותה, עדיין עמומים. נושא זה נידון בצורה אינטנסיבית במחקר וקשה יהא לסכמו במשפטים ספורים, אך ננסה לתת את עיקרי התמונה כפי שאנו רואים אותה.
העדות הראשונה לפעולה של מעין גיור היא הצטרפותו של אכיור העמוני לעם ישראל, כפי שמסופר בספר יהודית. בשלב זה אין עדיין כל טקס של כניסה לעם ישראל, וודאי שאין מסגרת משפטית לגיור. מסגרת משפטית של צורך בקבלת מצוות בפני שלושה, כלומר באישור ציבורי לגיור, אינה נזכרת קודם לימי האמוראים. המתגייר צריך היה לקבל על עצמו מצוות, בינו לבין עצמו, וכמובן גם לא רשאי היה לאכול מהקרבנות עד שהשלים את התהליך כאשר נימול. בשלב הראשון אין המילה תנאי לגיור, אלא המצווה הראשונה שעליו לבצע (משנה, פסחים פ"ח מ"ח, וראו פירושנו לה). אין צריך לומר שלא הייתה קיימת אופציה של גיור ללא שמירת מצוות, שכן תופעה של יהודי "חילוני" לא הייתה קיימת, ומצד שני כל התהליך נעשה ברשות היחיד ובקצב שלו.
מלחמות החשמונאים הציבו מצב חדש של אוכלוסייה נכרית תחת ריבונות יהודית. מושג הריבונות שינה, אפוא, את משמעות הגיור משום שהוא חשף את החברה היהודית לצורך להתייחס לנכרים שתחת חסותה וריבונותה. בעקבות הכיבושים התגיירו רבים מבני העממים שמסביב בתהליך שנסיבותיו עמומות. מן הסתם שימשו כאן במשותף כפייה ולחץ חברתי בצד הגמוניה תרבותית חזקה, אבל עדיין נחלקים חוקרים על עצמתו של כל מרכיב. מכל מקום, תופעת הגרים הפכה לתופעה מוכרת. בכתובות הקבר בירושלים מוגדרים שניים מהנקברים כגרים, וידוע לנו על מאמצים ספונטניים של יהודים לגייר נכרים בארץ ישראל ובסביבתה (איור 34).
מעמדם של הגרים בכל הקשור לקודש טרם הוכרע. יוספוס מספר ששמעון, אחד ממנהיגי ירושלים המתואר כמי שהיה בקי בחוקים (פרושי או צדוקי?), טען נגד אגריפס הראשון שיש למנוע ממנו כניסה למקדש מכיוון שאינו נוהג כהלכה, ואילו הכניסה למקדש נועדה לבני העם בלבד. אגריפס מזמין אותו לתאטרון וטוען כנגדו שכל מה שנעשה "כאן הוא בהתאם להלכה והמתלונן מתפייס" (קד', יט 334-331). הפרשה כולה עמומה, לא ברור מה עוון מצא שמעון באגריפס, והאם באמת השתכנע שמעון, או שנכנע ללחץ הסמוי שהפעילו עליו ההזמנה והמפגש עם השליט רב הכוח. האם ההתנגדות היא לתאטרון או למשהו אחר? מכל מקום, יוספוס אומר בפשטות ששמעון טען שיש לאסור את הכניסה למקדש על מי שאינו מבני העם.<sup class="footnote-marker">147</sup><i class="footnote">המונח היווני בעייתי. פלדמן תרגמו כ"לא טהור" על סמך מיעוט עדי הנוסח. הפירוש המילולי הוא "זר".</i> אפשר ששמעון "גייס" לעזרתו את הטיעון שאגריפס הוא ממשפחת גרים וכניסתו לקודש אסורה. יוספוס גם מספר על כתובת שהוצבה סביב המקדש (על הסורג) ומנעה כניסה של "נכרים".<sup class="footnote-marker">148</sup><i class="footnote">מלח', ה 194-193.</i> אין שם אזכור לאפשרות של גיור. ואכן, בנוסח הכתובת שנמצא נאמר "אל יכנס בעל ייחוס זר...", ושוב אין אפשרות הגיור נזכרת. אפשר לפטור זאת בטיעון שהכתובת ויוספוס מדברים על המצב הרגיל, וסתם "נכרי" הוא מי שטרם התגייר. ברם, בידינו ידיעות גם על חוגים שלא ראו בגיור פתרון מלא. באחת ממגילות מדבר יהודה (4q174) נאמר במפורש: "לוא יבוא שמה... עד עולם עמוני ומואבי וממזר ובן הנכר וגר...", ובמגילת המקדש (עמ' לט-מ) מתירים רק לדור רביעי של גר להיכנס למקדש<sup class="footnote-marker">149</sup><i class="footnote">במגילת ברית דמשק יד 6-3 מעמדו של הגר נחות מזה של סתם ישראל. הוא אמנם שייך לחבורה, אך כמעמד רביעי אחר הכוהנים, הלוויים, הישראלים "והגר רביע".</i> (איור 35).
לעומת כל זאת ראתה ההלכה של חז"ל בגר ישראלי לכל דבר, ומשמל וטבל רשאי הוא לאכול בקודש (פסחים פ"ח מ"ח). עם זאת, במישור החברתי הדברים לא היו מובררים כל כך. גם אם ראתה ההלכה בגר יהודי, הרי שבחברה שהייחוס היה אחד ממרכיביה לא יכול היה הגר להשתלב כבעל זכויות מלאות. היו לו זכויות של ישראל, אך בוודאי ללא ייחוס כלשהו המהווה מפתח להתקדמות חברתית. הדרשות המדגישות את שוויון הגר מעידות גם שהדבר לא היה כל כך פשוט. אם יזכנו החונן לאדם דעת נרחיב בכך במבוא למסכת קידושין.
ההסתייגות מאגריפס, כפי שהיא מופיעה במשנה, מורכבת מההסתייגות החברתית מגרים, מההסתייגות מכניסתם לקודש ומההסתייגות ממינוים של גרים לפרנסים בכלל, ולמלך בפרט. מן הסתם גם ההסתייגות מהתנהגותו של אותו אציל פרו־רומאי והלניסטי הייתה מרכיב באותו מכלול.<sup class="footnote-marker">150</sup><i class="footnote">לא נעסוק כאן בדמותו של אגריפס השני, נסתפק בכך שמטבעותיו מעידים על השפעה פגאנית חזקה, וברור שחסידי ירושלים לא יכולים היו להתעלם מכך.</i>
עוד יש להעיר שלפי ההלכה היו אגריפס, וסבו הורדוס, יהודים, שכן המעמד האישי נקבע לפי מוצאה של האם. אגריפס הראשון היה אמנם נכדה של מרים החשמונאית, אבל הייחוס בפועל הילך בעקבות האב. לסיכומו של עניין אנו מציעים לראות את ההסתייגות מאגריפס לא על רקע הלכתי אלא על רקע חברתי, ועל רקע התנגדותם של חוגים לגיור בכלל, ולהשתלבותו המלאה של הגר בחברה היהודית בפרט; התנגדות שמצאנו בספרות קומראן אך ביטוי לה גם בספרות חז"ל, אפילו בתקופה האמוראית.
<b>זלגו דמעיו</b> – הדמעות זלגו, ובדפוסים "זלגו עיניו דמעות". אין להפריז בצדקותו של אגריפס זה. הוא לא ויתר על המלוכה, אבל הפגין התחשבות וכאילו "צער" על מעמדו. יש מקום לחשוד בדמעות שהייתה בהן נימה של בכי דיפלומטי. <b>אמרו לו אל תירא אגריפס אחינו אתה אחינו אתה</b> – אחינו, שמתקיים בך הפסוק "אחיך הוא". הציבור חוזר על הביטוי פעמיים כקריאות אחרות במקדש הבאות להדגשה.<sup class="footnote-marker">151</sup><i class="footnote">ראו לעיל פירושנו לפ"ב מ"ג.</i> במקרה זה אין מדובר בטקס מתוכנן אלא בקריאה ספונטנית, ויש כאן תרבות של המון צועק. המקדש היה מקום להקרבת קרבנות ולקיום מצוות הדת ברוב רגש ופאר, אך במקביל היה גם מקום מפגש של המוני העם, ובעיקר מקום חיכוך בין שכבת העילית הפנים־יהודית וההמון. ההמון הגיב על פעולות של הנהגת המקדש. כך, למשל, הגיב הציבור על פעולתו של הכוהן הגדול (ינאי?) שניסך מים על רגליו. הקריאה "אחינו אחינו" היא המקבילה החיובית לאותה רגימה של הכוהן הגדול באתרוגים.
בתוספתא שכבר הבאנו יש התייחסות אחרת למעשה: "משם רבי נתן אמרו נתחייבו ישראל כלייה שחינפו לאגריפס המלך" (פ"ז הט"ז). אם כן, העם אמנם קרא "אחינו אחינו" אך חכמים רואים בכך פגם. הביטוי "נתחייבו כליה" אינו רק ביטוי ספרותי. מעמד הקהל זה היה כנראה מעמד ההקהל האחרון שקיים עם ישראל עד להקמת המקדש השלישי.<sup class="footnote-marker">152</sup><i class="footnote">לחישובים הכרונולוגיים ראו ספראי, עליה לרגל, עמ' 196.</i> הבבלי למשנתנו מקדיש דיון ארוך לנושא החנופה, מעין "מדרש חנופה", ומשמע שראה בכך חלק מהמשנה. במדרש המאוחר כבר איבדה ההתנגדות לאגריפס והחנופה את טעמה ההיסטורי. בעל משנת רבי אליעזר מתאר כאילו נכמרו רחמיו של העם על אגריפס (פי"ב), וכך איבד הסיפור את רקעו ההיסטורי.
לפי הפסוק המצוטט קרא אגריפס מהפרשה העוסקת במינוי המלך (דברים י"ז יד-כ). כפי שנראה להלן, זו אחת הדעות במשנה.
<b>וקורא</b> – עתה המשנה מפרטת מה המלך קורא בספר התורה: <b>מתחילת אלה הדברים ועד שמע</b> – מתחילת החומש ועד תחילת פרשת שמע, דברים פרק ו' פסוק ד, <b>ושמע</b> – את פרשת שמע ברצף (ו' ד - ו ט),<b> והיה אם שמוע</b> – משם המלך מדלג וקורא את פי"א יג-כא,<b> ועשר תעשר</b> – דברים י"ד, כב-כט. פרשה זו עוסקת במעשר שני ובביעור מעשרות,<b> </b>[<b>ו</b>]<b>כי תכלה לעשר</b> – דברים פכ"ו יב-טו, פסוקים העוסקים בביעור מעשרות ובווידוי המעשר (הנזכר לעיל מ"א),<b> ברכות וקללות</b> – פרשת הברכות בדברים כ"ז א-כו. פרשה זו נזכרה אף היא לעיל מ"ב,<b> ועד שהוא גומר את כולם</b> – את כל הברכות כפי שאמרנו.<b> ברכות שכהן גדול מברך הם</b> – מה שהמלך מברך, ובעדי נוסח אחרים "אותן",<b> המלך מברך אלא שהוא נותן שלרגלים תחת מחילת העון</b> – המלך מברך את שמונה הברכות שנידונו במשנה הקודמת, אלא שבמקום הברכה על מחילת עוון המתאימה ליום הכיפורים המלך מברך ברכה המתאימה לרגלים, "מקדש ישראל והזמנים" או נוסח דומה.
לכאורה שתי פרשיות בולטות בהיעדרן. הראשונה היא פרשת המלך, והשנייה פרשת הקהל (דברים לא יב). שאלה זו העסיקה מפרשים והטביעה את חותמה על עדי הנוסח. נברר את השאלות אחת לאחת. נוסחתנו היא "גומר את כולם" וכך הנוסחה בסדרת עדי הנוסח הטובים,<sup class="footnote-marker">153</sup><i class="footnote">א2, ב, ג2, ג4, ג31, ז, כ, ל, נ, ן, פ, פ1, ת.</i> והסברנו שהכוונה לכל הברכות. בדוחק אפשר לפרש שגומר את כל פרשיות ספר דברים, וממילא נכללת פרשת הקהל ברשימה. ביתר עדי הנוסח נכתב: <b>עד שגומר את כל הפרשה</b>. "פרשה" היא חלק מהתורה, וודאי שאין הכוונה לכל הפרשה. היעדרה של פרשת הקהל קשה, ואין לפתור את הבעיה אלא לפי נוסחת כתב יד קופמן.<sup class="footnote-marker">154</sup><i class="footnote">עסק בכך באריכות הנשקה, פרשת המלך. בעיקרי הדברים אנו מהלכים בדרכו, והמעיין יעמוד גם על ההבדלים.</i>
פרשת המלך נעדרת מהרשימה בכתב היד ובחלק מעדי הנוסח,<sup class="footnote-marker">155</sup><i class="footnote">ב, ג2, ז, כ, ל, נ, ן, פ, פ1, ת.</i> אבל היא מופיעה בשאר עדי הנוסח. אין זו החלוקה הקלסית שבין נוסחאות בבל וארץ ישראל. <b>כ</b>,<b> ב</b>,<b> נ</b>,<b> ן</b>,<b> פ1</b> הן נוסחאות רמב"ם, אבל גם <b>ד</b> היא נוסחת הרמב"ם, ושם נוספה "פרשת המלך". עם זאת, כל עדי הנוסח הארץ־ישראליים אינם גורסים "פרשת המלך", וכן הם גורסים לעיל "גומר את כולם".<sup class="footnote-marker">156</sup><i class="footnote">ראו הנשקה, פרשת המלך.</i>
בתוספתא מובאת רשימה כמו במשנה, אלא שנוספו בה דברי רבי יהודה: "לא היה צריך להתחיל מראש הספר אלא 'שמע', 'והיה אם שמע תשמע', 'עשר תעשר', 'וכי תכלה לעשר' <b>ו'פרשת המלך'</b> עד שגומר את כולה, ופרשות הנדרשות בה וגומר עד סוף" (פ"ז הי"ז). בכתב יד ערפורט הנוסח מקוצר: "לא היה צריך להתחיל מראש הספר אלא מן 'שמע' ו'פרשת המלך' ופרשה הנדרשת בה גומר עד סוף". מהנוסח ברור שלדעת תנא קמא (והמשנה) אין קוראים את פרשת המלך. כפשוטו הרי מעמד הקהל לא נועד כלל למלך, אלא לכוהן הגדול ולראש האוטונומיה. יש מקום להניח שפרשת המלך נכללה רק לאחר ששליטי בית חשמונאי כינו עצמם "מלכים". אנו יודעים שהכרזה זו הייתה לצנינים בעיני חלק מהציבור, ובעיקר בעיני הפרושים. מכל מקום שמעון החשמונאי לא כינה עצמו "מלך", כשם שמאוחר יותר גם בר כוכבא לא השתמש בכינוי "טעון" זה העמוס במשמעות משיחית. על כן אין זה פלא שהיו שנמנעו מלכלול את פרשת המלך, ומסורת חז"ל משמרת נוסח קדום זה. דברי רבי יהודה משקפים מסורת אחרת, אולי כזאת שהושפעה מתביעת מלכי בית חשמונאי.<sup class="footnote-marker">157</sup><i class="footnote">מתאים היה שהצדוקים יכללו את פרשת המלך בקריאה ופרושים יתנגדו לכך, שכן המלך החשמונאי היה צדוקי. אבל אין לנו ראיות לכך.</i>
המילים "ופרשות הנדרשות" קשות להבנה. הנשקה ניסה להסביר שבמונח "פרשה" הכוונה לדרשות, ודחה הסבר זה. אולי הכוונה שבנוסף לקריאת הפרשה הוסיפו דרשות; מכל מקום, הנוסח "גומר עד הסוף" מלמד שקראו מפרשת המלך ועד סוף הספר. זו ללא ספק קריאה ארוכה, אך היא כוללת את פרשת הקהל.
כאמור קרא אגריפס המלך מפרשת המלך, ומשמע שנהג לפי הנוסח שמציע, הרבה יותר מאוחר, רבי יהודה. עדי הנוסח שהוסיפו את פרשת המלך לרשימה במשנה עשו כן בהשפעת הקטע על אגריפס, ומן הסתם גם בהשפעת הקושיה הגלויה כיצד זה נמנע המלך מלקרוא את הפרשה "שלו". הסברנו עדיף על תיקון הנוסח. נמצאנו למדים שמי שסיפר את סיפור אגריפס שבמשנה לא הכיר ברשימת הקטעים הנקראים שבה, אלא קיבל את עמדת רבי יהודה. סיפור אגריפס שולב, אפוא, ממקור אחר, מאותו מקור שהביא את שיטת רבי יהודה.<sup class="footnote-marker">158</sup><i class="footnote">הנשקה מהלך בדרך שונה מעט, ראו הנשקה, פרשת המלך, עמ' 24.</i>
אין במקורות הסבר של ממש מדוע נבחרו דווקא פרשיות אלו. הירושלמי (כב ע"א) אומר שהדבר נעשה משום שמעמד הקהל נערך בראשית השנה ומתחולל שינוי לגבי המעשרות. הסבר זה אינו מסביר את הבחירה, שהרי ביעור מעשרות ייעשה רק בפסח של אותה שנה, ומעמד הברכות והקללות היה בעבר ואינו מעשי עוד.
בצד המחלוקת המעשית אם המלך קורא את 'פרשת המלך' או שאיננו קורא אותה. מסתתרת מחלוקת עקרונית יותר. אם מעמד הקהל הוא מעמד לימודי שמתבצע על ידי המלך, או שהוא פרשת המלך, שהמלך במרכזו.
איננו יודעים כיצד נהגו לפני שלטון בית חשמונאי. מן הסתם גם במקדש הקדם חשמונאי קיימו את המעמד הכתוב בתורה במפורש. אך לא שמענו על כך. במקרה זה 'לא שמענו' איננו אפילו בדל ראיה, שכן אין בידינו מקורות של ממש על נוהגי המקדש בתקופה הקדם חשמונאית. בימי החשמונאים הכהנים הגדולים היו גם המלכים והם קראו בתורה באופן טבעי. לאחר שמלכי בית חשמונאי הודחו, על ידי הורדוס, קרא מן הסתם הכהן הגדול. אגריפס הראשון היה שוב מלך ונכד של כוהנת אך לא כהן גדול. הוא הדין בבנו אגריפס השני, שעליו מדובר במשנה. אגריפס לא היה המלך של יהודה, אלא מלך בגליל. אבל היה מלך יהודי, ופעיל בירושלים (לעיל) וקריאתו בתורה היא אבחנה ברורה שהפרשה היא פרשת 'מלך' או אולי פרשת 'המלך' בתקווה ורמז שאגריפס הצעיר יזכה בתואר זה. תקווה שהייתה בראש ובראשונה תקוותו הפרטית, ואולי היה לה הד כזה או אחר בציבור.
לדעת חכמים במשנה (לפי נוסח ארץ ישראל) המעמד הוא מעמד הקהל ותפקיד המלך הוא טכני. ואילו הזיכרון ההיסטורי הריאלי מעיד על תפישת המעמד כמעמד של המלך. נקל לשחזר את המתיחות והתחרות סביב מעמד סמלי זה, שבו נשאר הד לעצמאות פוליטית יהודית בתנאי כיבוש זר ועוין. לכאורה לפנינו מחלוקת היסטורית מה קראו בפרשת המלך, והתנאים נחלקים אם קראו גם את פרשת המלך. עצם הכינוי 'פרשת המלך' האמור במשנה א מעיד שתפקיד המלך היה מרכזי והמעמד נתפש כביטוי פוליטי לשלטונו. גם הסיפור הנשמע כהיסטורי מעיד שכך נתפשה הפרשה וכך הובנה. רבי יהודה משקף כנראה את הזיכרון ההיסטורי. את דעתם של חכמים ניתן לפרש בשתי צורות:
א. זיכרון היסטורי שונה.
ב. עיבוד תיאולוגי של תנאים מאוחרים שעבורם שלטון המלך איננו משאת נפש.
אותן גישות שונות מתגלות ביחס למעשה אגריפס. האם עם ישראל נהג כהלכה כאשר חיזק את אגריפס השני, או שמא חטא בכך. זו כמובן לא מחלוקת היסטורית, אלא עמדה דתית־פוליטית. עמדה המושפעת גם מהיחס העקרוני למלכות בית חשמונאי, וגם מהיחס לאישיותו הבעייתית של אגריפס השני. אגריפס השני ניסה לתמרן בין הכוח הרומי לבין היותו נצר לבית חשמונאי, עד שבסופו של דבר נאלץ לבחור בצד אחד, ובחר בצד הרומי.
מבחינת עריכת המשנה הכותרת "פרשת המלך", סותרת את תוכן דברי חכמים. לפנינו אפוא שילוב של מקורות סותרים. שבינם הסכמה בסדרת פרטים ומחלוקת ב'פרט' אחד שהוא המהותי ביותר בנושא.<sup class="footnote-marker">159</sup><i class="footnote">אין טעם לנסות להעמיד את שתי הדעות כדעה אחת. ראו דברי הנשקה שנרמזו לעיל.</i>

Chapter 8



Mishnah 1

התוספתא המקבילה לפרקים ז-ט בנויה בסדר שונה מזה של המשנה.
<b>סדר המשנה והתוספתא</b>
למשנה ב חילופי נוסח. בכתב יד <b>ת </b>פרשת משוח מלחמה קודמת לפרשת עגלה ערופה, כמו בפירוט בפרקים ח-ט. הסדר בתוספתא קרוב מאוד לנוסח זה, ולסדר העניינים שבפרקים ז-ט, אבל ברכות וקללות אינן במקום המתאים להן לפי סדר המשנה, על כן הדגשנו בקו מרכיב זה ברשימה.
<b>משוח המלחמה</b> – משוח מלחמה הוא הכוהן המדבר אל העם בעת יציאה למלחמה, כאמור בדברים כ', א-י. לפי התיאור שם הכוהן והשוטרים מדברים אל העם, מאפשרים לחלק מהמתגייסים לשוב לבתיהם ומעודדים את העם. ציטוט מלא של הפסוקים הובא במבוא למסכת. גם משנה זו מרחיבה מונח הנזכר במשנה ב בפרק הקודם. המשך המשנה אינו מתייחס לקביעה ההלכתית שבמשנה שם שהכוהן מדבר ב"לשון הקודש", אלא לתיאור כללי של הפרשה. בבואנו לפרש את הפרק יש לזכור שעם ישראל לא ניהל מלחמות, וכל הדיון היה תאורטי. יתרה מזו, הרגלי המלחמה שהכיר היו אלו של הצבא הרומי שפעל בארץ. לעומת זאת בספר חשמונאים (א ג, מו-ס) יש תיאור של המעמד במצפה הערוך בהשראת פרשת משוח מלחמה. קשה לדעת אם ההשראה המקראית ניכרה גם במעשה עצמו, או רק בעיצובו הספרותי. מכל מקום, אין עדות ישירה שחז"ל הכירו מסורת זו או שהתייחסו אליה, אך ננסה להלן למצוא לכך רמזים.
הפרק כולו ערוך כמדרש הלכה לדברים פרק כ', א-י, והסדר הוא סדר הכתובים. אין כאן ניסיון לעריכה ספרותית עניינית של הפרק, ולפנינו מדרש תנאי לכל דבר.
<b>בשעה שהוא מדבר אל העם בלשון הקודש היה מדבר</b> – כאמור במשנה ב, <b>שנאמר והיה כקרבכם אל המלחמה</b> – דברים כ', ב,<b> ונגש הכהן </b>– שם שם,<b> זה כהן משוח המלחמה</b> – "משוֹח" הוא משקל בעלי מקצוע, איש שעליו למלא תפקיד במלחמה. "משוח מלחמה" הוא מונח של חז"ל. לפי משמעו זה כוהן שנמשח בשמן המשחה, לאותה מלחמה בלבד. התורה מדברת על "הכהן", ואפשר לפרש שמדובר בכל כוהן או בכוהן הגדול. התוספתא מקבלת את המינוח אך מדגישה שפנחס הוא "משוח המלחמה",<sup class="footnote-marker">1</sup><i class="footnote">וכן בסדרת מסורות, ראו סדר עולם רבה, פ"ז; ספרא, צו פרק ה ה"א, לא ע"ד; בבלי, מג ע"א, ועוד.</i> וכנראה הכוונה לימים שלפני שמוּנה לכוהן גדול, שהרי בימי התורה עדיין הכוהן הגדול הוא אהרן, ואחריו מילא את תפקידו אלעזר. משוח מלחמה הוא, אפוא, מינוי של כוהן שאינו הכוהן הגדול, ואף לא יורשו. במדרש: "יכול כל כהן שירצה? תלמוד לומר 'ודברו השוטרים', מה שוטרים בממונה – אף כהן בממונה" (בבלי, מב ע"א; מדרש תנאים דברים כ' ב, עמ' 119). הסבר המדרש הוא שכמו ששוטרים הם בעלי תפקיד כך הכוהן הוא בעל תפקיד, ולא סתם כוהן. הירושלמי מוסיף שהכוהן המדבר הוא בעל סמכות ויכולת פיקוד (כב ע"ב). המשנה מחדירה מונח חדש: אין הוא כוהן רגיל, אבל גם לאו דווקא הכוהן הגדול. השאלה היא למה בחרה המשנה בפרשנות זו שיש בה סטייה מפשט הכתוב. ההסברים המקבילים גם הם אינם מבהירים מדוע יצרו חכמים קטגוריה חדשה של "משוח מלחמה". כדי לברר שאלה זו מן הראוי לעמוד על היקף המסורות העוסקות בכוהן "משוח המלחמה".
משוח המלחמה נזכר בסדרה ארוכה של מקורות. חכמים דנים אם דינו ככוהן גדול לעניין שחרור גולים מעיר מקלט: "אחד משוח בשמן המשחה, ואחד המרובה בבגדים, ואחד שעבר ממשיחתו, מחזירין את הרוצח. רבי יהודה אומר אף משוח מלחמה מחזיר את הרוצח" (משנה, מכות פ"ב מ"י), ובתוספתא שם מובאים דברי רבי שמעון שמשוח מלחמה אינו גורם להחזרת הגולים (פ"ג ה"ה, עמ' 441-440). הדיון במשנה הוא רֵאלי. הוא מעלה את השאלה של כוהן "שעבר ממשיחתו", וכוונתו לכוהנים גדולים בני זמנו שהונהגה בהם רוטציה וכל תקופה קצרה הוחלף הכוהן. גם השאלה של החזרת גולים היא רֵאלית, שכן דין עיר מקלט נהג בימי בית שני, או לפחות בחלק מהם.<sup class="footnote-marker">2</sup><i class="footnote">ראו תוספתא, מכות פ"ג ה"ב, עמ' 440 ומקבילות. הדיון שם מספר על הפרשה הלכה למעשה של ערי מקלט. נראה שהכוונה לערי מקלט שהופרשו עוד לפני שהחשמונאים כבשו את שכם, ועל החלפת קרית יערים בשכם (שהייתה בידי השומרונים) וגמלא במקום קָדֵש שהייתה מחוץ לתחומי ממלכת החשמונאים.</i> על כן יש מקום לפרשנות שגם הדיון במשוח מלחמה אינו רק תאורטי. דיון דומה נפרש לגבי מעמדו של משוח המלחמה שדיניו באמצע, בין כוהן גדול לכוהן הדיוט (תוספתא, הוריות פ"ב ה"י, עמ' 475). גם שם נדון דינו של כוהן גדול שעבר, והדיון רֵאלי לחלוטין.<sup class="footnote-marker">3</sup><i class="footnote">וכן הדיון בשמחות פי"ג הי"ז, עמ' 124.</i>
דיון דומה יש בסדרת מקומות הדנים בהיררכיה של הכוהנים. כוהן גדול הוא המכובד ביותר, והשאלה היא מה מקומו של משוח מלחמה, יותר מסגן או נחות ממנו. כפשוטם של דברים היה מקום להניח שמעמדו נכבד ביותר ושני רק לכוהן גדול, וכך יוצא מהתוספתא.<sup class="footnote-marker">4</sup><i class="footnote">תוספתא, הוריות פ"ב ה"י, עמ' 476; ירושלמי, שם פ"ג ה"ה, מח ע"ב; בבלי, שם יג ע"א; תענית לא ע"א; נזיר מז ע"ב; במדבר רבה, ו, ועוד.</i> אבל במקורות האמוראיים מתנהל על כך ויכוח, ולעתים מעמדו נחות משל סגן הכוהנים.<sup class="footnote-marker">5</sup><i class="footnote">המקורות האמוראיים שבהערה הקודמת.</i>
משוח מלחמה משמש גם ככינוי לדמות אחרת, לדמותו של המשיח הראשון. אחת הגישות במסורת חז"ל צופה שלעתיד יהיו שני משיחים, משיח בן יוסף שיילחם עם הגויים וינצחם, ומשיח בן דוד שיהא המשיח הקבוע. השאלה ממתי החלה תפיסה זו להתפשט, ואם היה לה רקע רֵאלי, רחוקה מתחום דיוננו. חשוב הוא שמשיח זה מכונה "משוח מלחמה".<sup class="footnote-marker">6</sup><i class="footnote">פסיקתא רבתי, ח, עמ' ל; בראשית רבה, עה ו, עמ' 893; צט ב, עמ' 1274, ועוד.</i> המינוח "משוח המלחמה" המשיחי נקבע, מן הסתם, בהשראת משוח המלחמה הכוהן. עם זאת, להערכתנו כינוי זה הוא פיתוח מאוחר שאינו מעיד על טיבו של "משוח המלחמה" הכוהני.
כאמור, קשה להניח ש"משוח המלחמה" נוצר רק בהשראת הפסוק, ותמוה שחכמים יצרו קטגוריה מלאכותית ודנים בהלכותיו של משוח המלחמה. הדיון נושא אופי רֵאלי, ונמצא בהקשר של דיונים על רקע מציאות זמנם. ייתכן, ואנו מציעים זאת כהשערה בלבד, שחז"ל הכירו את המעמד במצפה שבו ערך יהודה המכבי מעין מעמד של משוח מלחמה. הם ראו, אפוא, בכוהני בית חשמונאי "משוח מלחמה". יחסם של חכמים לבית חשמונאי היה מורכב. מצד אחד הם ראו בהם את אלו שהושיעו את העם מיד היוונים, מצד שני ביקרו קשות את התנהלותם כמלכים וככוהנים. קשיי השלטון, תהליכי ההלניזציה והיותם צדוקים היו כולם כצנינים בעיני פרושים, וחז"ל ירשו מרכיבים מתפיסה מורכבת זו. גם המינוח "מלך" שבו כינו את עצמם כמה משליטי בית חשמונאי גרר התנגדות. מאוחר יותר הפכו בית חשמונאי למרכיב מרכזי בזיכרון ההיסטורי שהנוסטלגיה הפכה לבסיסו. העוולות נשכחו וטושטשו ברובן, והמגמה המעריצה התחזקה.<sup class="footnote-marker">7</sup><i class="footnote">למערכת היחסים ומקבילית הכוחות שבין הפרושים (וחז"ל כיורשיהם) לבין הצדוקים ראו רגב, הצדוקים.</i>
אם אכן "משוח מלחמה" הוא המעמד שבו הגדירו חכמים את בית חשמונאי, הרי שהיה זה מינוח פולמוסי שנועד להגדיר את החשמונאים כמנהלי המלחמה, אך גם לפגוע בלגיטימיות שלהם כמלכים וכוהנים גדולים. ההלכה ש"אין בנו של משוח מלחמה משמש תחתיו"<sup class="footnote-marker">8</sup><i class="footnote">ספרא, צו פרק ה ה"א, לא ע"ד; ירושלמי, יומא פ"א ה"א, לח ע"ד; מגילה פ"א ה"י, עב ע"א; בבלי, יומא עב ע"ב.</i> עשויה להיות תמימה ותאורטית, אך אם היא מתייחסת לבני חשמונאי היא קובעת שכל המלכים אינם לגיטימיים, לפחות לא ככוהנים. גם הדיונים על מעמדו הנמוך יחסית של משוח המלחמה עשויים להיות אפוא פולמוס סמוי כנגד החשמונאים. עם זאת, אין הדברים יוצאים מגדר השערה.
<b>ודבר אל העם בלשון הקודש</b> – הדרשה אינה ברורה, אך כנראה כל "דיבור" נתפס כלשון הקודש. במקבילות מופיעות דרשות אחרות. <b>ואמר אליהם שמע ישראל אתם קריבים היום למלחמה על איבכם </b>[<b>לא</b>] – המילה "לא" נכתבה בטעות ונמחקה בידי בעל כתב היד,<b> על אויבכם ולא על אחיכם לא יהודה על שמעון ולא שמעון על בנימין</b> – הדרשן אינו לומד מהמילים הללו שיש לשאת נאום זה במלחמה עם האויב, אלא שאלו חלק מדברי הכוהן הנואם ונועדו להבהיר לציבור הלוחמים את גודל הסכנה. העם ניצב לפני אויב אכזר, ולא לפני בעלי ריב ידידותיים. במדרש מובעת גם דעה אחרת:
על אויביך רבי יאשיה אומר איביך זה הגוי: שכן מצינו שהגוים קרויין איבים בכל מקום שנאמר כי תצא למלחמה על איביך. רבי (נתן) [יונתן] אומר בישראל משומד הכתוב מדבר. אבא חנין בשם רבי אליעזר בגר שחזר לשאורו הכתוב מדבר. רבי יצחק אומר בבן ישראל הכתוב מדבר ומה תלמוד לומר 'איביך'? שאם הכה בנו או שעשה עמו מריבה נמצא אויבו לפי שעה" (מדרש תנאים דברים כ' א, עמ' 118).
רבי יאשיה מדגיש שהאויב איננו מבני ישראל, אבל לדעת רבי אליעזר, רבי נתן (יונתן) ורבי יצחק האויב הוא אויב פנימי. נראה שהדרשה יצאה מפסוק אחר המזכיר אויב (למשל במדבר ל"ה, ג), שכן אין משמעות לפירוש שהאויב כאן הוא גר שחזר לסורו, שהרי במלחמה עסקינן. ואכן, המדרש מצוי במדרש אחר לפסוק בשמות כ"ג ד העוסק ב"כי תפגע שור איבך..." (מכילתא דרבי ישמעאל, בכספא כ, עמ' 324). אם כן אין זו דרשה לפרשתנו, אבל ודאי שרבי יונתן לא היה מפרש את הפסוק שלנו רק בנכרים.
<b>שאם תיפלו בידם וירחמו עליכם כמה שנאמר להלן ויקומו האנשים אשר ניקבו בשמות ויחזיקו בשביה וגו'</b> – המחבר רומז לפרשה בדברי הימים ב כח טו שמסופר בה על ניצחון ממלכת ישראל על יהודה, ועל יחס טוב שנהגו בו כלפי השבויים. בחלק מהנוסחאות ובמקבילות מובא ציטוט של כל המעשה, כמסופר בדברי הימים. דרכם של מעתיקים, שכל התנ"ך היה לפני עיניהם, שהרחיבו או קיצרו בציטוטים. התופעה ידועה, ואין בכך חידוש. <b>על איביכם אתם הולכים שאם תיפלו בידם אינן מרחמין עליכם</b> – על כן יש להתייחס למלחמה בכובד ראש.<sup class="footnote-marker">9</sup><i class="footnote">במדרש תנאים כ' ג, עמ' 119, מובאת דרשה נוספת בעניין.</i>
כל המעמד כולו נערך "כקרבכם אל המלחמה". במקרא מדובר על מעמד אחד שבו הכוהן מדבר ואחר כך "ודברו השֹטרים" (דברים כ', ה), ואחר כך "ויספו השֹטרים לדבר..." (שם ח). חז"ל הבינו שלפנינו שני מעמדות שונים: " 'והיה כקרבכם אל המלחמה', יכול זה יום הקריבם בו למלחמה כשהוא אומר 'ואמר אליהם שמע ישראל אתם קרבים היום למלחמה' הרי יום הקריבם בו למלחמה אמור. ומה תלמוד לומר 'והיה כקרבכם אל המלחמה' כיון שמגיעים לספר כהן מתנה עמהם כל התנאים האלו ואומר אליהם: 'שמע ישראל...' " (ספרי דברים, קצא, עמ' 232; בבלי, מב ע"א). הדרשה מבוססת על דברי הכהן "אתם קרבים היום..."; הדרשן רואה בכך לשון עתיד, ומכאן שהדברים נאמרים עוד לפני המלחמה. אבל ההמשך "ויספו השטרים לדבר" הוא במלחמה עצמה, או נכון יותר בהיערכות הקרבית שלפניה.<sup class="footnote-marker">10</sup><i class="footnote">דרשה דומה במדרש תנאים כ' ב, עמ' 119, ובספרי, קצב, עמ' 233.</i>
<b>אל ירך לבבכם אל תיראו ואל תחפזו ואל תערצו מפניהם</b> – דברים כ', ג. מדרש תנאים פותח בציטוט קטע מפסוק, ואחריו הסבר או דרשה. לעתים עוד לפני ציטוט הקטע מובא ציטוט של כל הפסוק. כך, למשל, בהגדה של פסח. במשנה הקודמת המדרש בנוי לפי המודל הראשון (קטעי פסוק ודרשה הולמת), ומשנתנו לפי המודל השני שבו הפסוק כולו מצוטט. גם כאן קיצרו חלק מהמעתיקים בציטוט. בדרך כלל במדרשים מובא הפסוק כסיוע לקביעה כלשהי, ובלשון "תלמוד לומר" או "שנאמר" וביטויים דומים. כאן הפסוק משמש כחלק מהתיאור, וגבולותיו מטושטשים.<sup class="footnote-marker">11</sup><i class="footnote">ראו עוד משנה, פאה פ"ב מ"ב.</i> לעומת זאת בספרות קומראן יש תופעה הפוכה. שם העורך מביא את פסוקי המקרא ומשלב לתוכם קטעי תורה שבעל פה (לפי הלכות הכת). הדברים מנוסחים כאילו היו דברי תורה, אך בתוכם תוספות בני זמנו של העורך. אולם אצלנו, כאמור, התמונה הפוכה: הדברים מנוסחים כמשנה, ובתוכם משובצים פסוקים.<sup class="footnote-marker">12</sup><i class="footnote">תופעה דומה יש באיגרת "אל הגלטים" א 15; ב 6, ועוד.</i> שיטת ציטוט זו רווחת בכל הפרק.<sup class="footnote-marker">13</sup><i class="footnote">ראו גם פירושנו למ"ז.</i> <b>אל ירך לבבכם מפני צהלת סוסים וציחצוח חרבות אל תיראו מפני הגפת תריסים ושיפעת הקלגסים</b> – "קלגס" הוא המונח לחייל, על שום ה"קליגה", הוא הסנדל המסומר (בלטינית) שהיה ציודו האישי. שפעת הקלגסים יוצאת דופן ברשימה; בכל סעיפיה מדובר על הרעש שלפני המלחמה ולא על הקרב עצמו. ייתכן שיש לתקן, בניגוד לעדי הנוסח, "שפשוף הקלגסים", כלומר הרעש של שפשוף הקליגה, הסנדל המסומר (איור 36). בהסבר זה חן רב, אך הוא נגד עדי הנוסח. יתר על כן, ריבוי הצבא של האויב הוא גורם הפחד המרכזי, וקשה לפרש את המשפט ללא אזכור לכך.<b> </b>
<b>אל תחפזו מפני קול הקרנות</b> – הצבא הרומי התנהל לפי קולות של תקיעה שכיוונו את החיילים למעשיהם. אלו הן ה"קרנות" הנזכרות.<b> ואל תערצו מפני קול הצווחה</b> – המשנה כתובה כמדרש הלכה המסביר כל מילה בפסוק ומסב אותה על אחד הגורמים המוכרים בשדה הקרב של ימי חכמים. אמצעים אלו נועדו להפחיד את הלוחמים: "כנגד ארבע דברים שעובדי כוכבים עושין: מגיפין, ומריעין, צווחין, ורומסין" (ספרי קצב, עמ' 233; בבלי, מב ע"א). הסופרים היווניים והרומיים בבואם לתאר קרבות מתארים כיצד נופל פחדו של האויב מקולות הסוסים הרבים, או מקולות רעש מכוונים הנעשים על ידי צחצוח החרבות או מכות על המגינים בקצב אחיד תוך שאגה מצמררת. המשנה מפגינה הכרה של מעשי הקרב, אבל אין לשם כך צורך בהכרה מעמיקה של קרבות, ודי בהכרה שטחית. מה עוד שתיאורים מעין אלו הם מטבעות לשון מוכרים ונפוצים. אין במשנה ביטוי לתחושות אחרות כגון אובדן האמונה, מורל ירוד בשל תנאי שדה מתמשכים וקשים, רעב וכו'. בעיקר חסר הפחד מהפציעה וההריגה. הסוסים צוהלים בהיערכות, אך החשש שמא הם ירמסו את הלוחמים קשה הרבה יותר. רעש החרבות מפחיד, אך החשש מדקירה עז הרבה יותר. אלא שהמשנה מדגישה את הפחדים בעת ההיערכות ולא בקרב עצמו. במדרש שציטטנו יש ביטוי גם לפחד בקרב עצמו. אנו נחזור לאמצעי ההפחדה בדיוננו להלן באיש הירא ורך הלבב (איור 37).
<b>כי ה' אלהיכם ההלך לפניכם</b> – שם ד,<b> הן באים בניצחון בשר ודם ואתם באים בניצחנו של מקום</b> – לפי הדוגמאות בהמשך "ניצחון" משמעו ההיסטוריה של הניצחונות, ההתפארות בניצחונות קודמים. ואכן בתיאורי קרבות קדומים בדרך כלל המצביא נואם לפני העם ומתפאר בניצחונות הקדומים של עמו ושלו. נאומי המצביאים מדגישים את ההישגים המופלאים של הלוחמים מהעבר בתקווה שלוחמי ההווה יאמצו נוהגים אלו ויתמלאו ביטחון ואומץ לב. החוקרים נחלקים אם נאומים אלו של מצביאים יווניים ורומיים אכן נישאו לפני הצבא, או שאין זה אלא מוטיב ספרותי. המונח "מקום" הוא אחד מכינויי בורא עולם. היו חוקרים שניסו לאפיין כינוי זה בהקשר ובזמן. להערכתנו אין לכינוי זה משמעות מיוחדת. אורבך טען שהביטוי קדום ובתקופות מאוחרות חדלו להשתמש בו כמעט לחלוטין,<sup class="footnote-marker">14</sup><i class="footnote">אורבך, חז"ל, עמ' 64-53.</i> ולהערכתנו העריכות המאוחרות אינן מאפשרות לשחזר את המינוח המקורי שהשתמשו בו חכמים, לכל היותר ניתן לקבוע שהביטוי שגור היה בפי תנאים ופחות בפי אמוראים, אך לא נעקר לחלוטין. אי אפשר לקבוע אם הביטוי הוא תנאי קדום או מאוחר, שכן המקורות לא שימרו את הנוסחאות הקדומות, אלא הם פרי עריכה מאוחרת. זאת ועוד, סקירה בעזרת המחשב מלמדת על עשרות פעמים שמקורות אמוראיים משתמשים במינוח "המקום", ועל מאות פעמים ששמות ה' מתחלפים בהן באופן תדיר במקבילות, וכמובן גם בנוסחאות המעתיקים. דיון האמוראים<sup class="footnote-marker">15</sup><i class="footnote">בראשית רבה, סח ח, עמ' 777 ובהערות שם; אורבך, חז"ל, עמ' 55 הערה 7.</i> למה משתמשים בשם "המקום" וההסבר שם איננו אלא בבחינת דרשה לשמו יתברך, ואינו מעיד על אי הבנה או אי הכרה בשם המקודש.<sup class="footnote-marker">16</sup><i class="footnote">דיון קצר זה הוא דוגמה לשוני בקריאת המקורות שבין החוקרים אבות עולם ובין ממשיכיהם שאִתם אנו נמנים, ולא נרחיב בכך. ההבדל מתבטא בהערכת תפקידם של העורכים (ולחילופין בטיב שמירת מסורת הניסוח) מחד גיסא, ומאידך גיסא באפשרות לסקור את כל שימושי המינוח "מקום" בזכות המחשב. ראו עוד אצל ספראי וספראי, הגדת חז"ל, עמ' 120, בהצביעם על כך שהפתיחה המזכירה את המקום היא דווקא מאוחרת. עם זאת אנו מסכימים עם אורבך בהמעטת משמעותו התאולוגית של המינוח. "המקום" אינו אלא כינוי רווח לריבון עולמים המצוי בכל מקום.</i>
בהמשך מובאת סדרת דוגמאות מההיסטוריה היהודית המפוארת: <b>פלישתים באו בניצחנו של גלית ומה היה בסופו סופו שנפל בחרב והם נפלו עמו</b> – המשנה רומזת למעשה בשמואל א פי"ז. גלית מתואר כאיש מלחמה מנעוריו (לג), הוא בא בחרב וחנית (שם מה) ואלו הם ניצחונו של בשר ודם. <b>בני עמון באו בניצחנו של שובך</b> – לכאורה המשנה רומזת למלחמת דוד בשובך, שר צבאו של הדדעזר (שמואל ב י', יז-יט; דהי"א י"ט, טז-יט). ברם, מלחמה זו היא קרב שולי, והגיבור אינו דווקא שובך אלא הדדעזר. גם אין שם סיפורי נס כמוזכר במדרשים.<sup class="footnote-marker">17</sup><i class="footnote">בבלי, מב ע"א; מדרש שמואל, כו; מדרש תהילים, ג ד, עמ' 38; יח ה, עמ' ע, ועוד.</i> ייתכן שהכוונה למלחמה אגדית אחרת של גיבור נכרי מופלא בשם שובך. המעשה מסופר בספר יהושע השומרוני (כז-לז). בקדמוניות המקרא, המיוחס בטעות לפילון, יש תיאור מקביל, אבל שמו של שובך נעדר והקרב מיוחס לקנז, יורשו של יהושע (פכ"ה). הסיפור מופיע בספר הישר וב"דברי הימים לירחמיאל" ונדפס בסוף "ספר יוחסין" השלם, ומשם באוצר המדרשים (עמ' 209). מדרשים המפארים את גבורתו של שובך מתייחסים לאחד משני הגיבורים הללו,<sup class="footnote-marker">18</sup><i class="footnote">רובם קושרים את שובך במפורש לדוד, וחלקם סתומים.</i> אך קרוב להניח שהם כבר מושפעים ישירות מהמשנה.
<b>ומה היה בסופו סופו שנפל בחרב והם</b> – האויבים,<b> נפלו עמו</b> – במדרש מובא סיכום של מילות העידוד ללוחמים: "כי ה' אלהיכם ההולך עמכם, הם באים בנצחונו של בשר ודם ואתם באים בנצחונו של מקום" (ספרי דברים, קצב, עמ' 233), והרי זה סיכום למשנה. <b>אבל אתם אין אתם כך אלא כי ה' אלהיכם ההולך עמכם</b>]<b> להלחם לכם על איביכם ולהושיע אתכם </b>– דברים כ', ד,<b> זה מחנה הארון</b> – המשנה רומזת לכך שהארון יוצא למלחמה עם בני ישראל. 
התוספתא מפרטת שה' ההולך עמכם הוא "השם" הנמצא בארון (פ"ז הי"ז; ירושלמי, כב ע"ב), והכוונה לשם המפורש הכתוב על שברי הלוחות שבארון, או אולי לשם המפורש שהיה חרות על מטהו של משה.<sup class="footnote-marker">19</sup><i class="footnote">פסיקתא דרב כהנא, אנכי אנכי ו, עמ' 308; מדרש תהילים, קיד ט, עמ' רלח; דברים רבה, ג, ועוד. כל המסורות הללו אמוראיות, וספק אם התוספתא הייתה מודעת להן. מכל מקום, במסורות אגדיות אמוראיות הרחיבו הרבה בתיאור אותו מקל מופלא של משה.</i> הבבלי מוסיף: "השם וכל כינויו" (מב ע"ב). עוד מוסיפה התוספתא ששני ארונות היו, האחד שיצא למלחמה דרך קבע והאחר שנשאר במחנה. חילופי גרסאות יש בשאלה מה היה בכל ארון (פ"ז הי"ז). בירושלמי (כג ע"א) לדברי חכמים רק ארון אחד היה, ובדרך כלל שכן במחנה ורק לעתים רחוקות יצא ממקומו לקרב. במקרא אכן יש עדויות על מקרים שהארון יצא בהם, כגון בימי עלי. השאלה היא אם אלו מקרים חריגים, או מעשים שבכל יום. במדרש בירושלמי יש סדרה של דברי עידוד הבנויים כמשקל נגד לארבע ה"הפחדות" שנשנו לעיל. ברשימה זו יש ביטוי לדרכי מלחמה כפי שהכירון חכמים, ולא כאן המקום לפרטן.

Mishnah 2

בכתב יד קופמן החלוקה למשניות שונה מזו שבדפוס נפולי. אנו מחלקים את המשניות כחלוקתם בדפוס ווילנה (מהדורת אלבק).
עד כאן עסקו הפסוקים (והמשנה) בדברי עידוד כלליים. מעתה עוברים הפסוקים להכנות מעשיות יותר.
<b>ודברו השוטרים אל העם לאמר</b> – בירושלמי נאמר שהשוטרים מדברים בכל לשון, בניגוד לכוהן המדבר רק בלשון הקודש (לעיל פ"ו מ"ב). גם הבבלי בדרכו רוצה להמעיט מתפקידם של השוטרים ומדגיש שהשוטרים דברו אל הקהל, אבל: "כהן מדבר ושוטר משמיע" (מג ע"א; ספרי דברים, קצג, עמ' 234), ובסוגיה שם נאמר גם שהשוטר מדבר ומשמיע. אביי מציע שם דרך לאחד ולפשר בין כל המסורות הללו. <b>מי האיש אשר בנה בית חדש ולא חנכו ילך וישב וגו' </b>– דברים כ"ה, ה, <b>אחד הבונה בית התבן</b> – בית תבן הוא בית לאחסון תבן. התבן הוא הקש שמאחסנים אותו כדי שיירקב ויחמיץ. בדרך כלל הייתה זו סככה, ולעתים מבנה ממשי. <b>בית הבקר</b> – בדרך כלל שוכנו בני הבקר בגדרה פתוחה (איור 38).
<b>בית העצים</b> – בית לאחסון עצים, כלומר מחסן.<b> בית האוצרות</b> – "אוצר" בלשון חכמים הוא מחסן. הרשימה כוללת את רשימת המבנים הנספחים שאמנם יש להם צורת בית, אך לא נועדו למגורים. הרשימה חוזרת במקורותינו והיא מהווה קבוצה מובחנת. המונחים "בית תבן" ו"בית בקר" מופיעים תמיד בצוותא בקבוצה זו ובהקשרים הבאים:
1. הם נחשבים כבית לעניין חזרה ממלחמה, כאמור במשנתנו ובמקבילותיה.
2. קבר שפינוהו אין לעשות על מקומו בית תבן, בית בקר, בית עצים וכו' (שמחות פי"ג, ה"ט, עמ' 203). שימושים אלו נתפסים ככאלה שיש בהם ביזיון או פחיתות כבוד.
3. כל אלו פטורים ממזוזה (מסכת מזוזה פ"א ה"ד). בתלמוד הבבלי (יומא יא ע"א) מתנהל דיון בעניין ומובעות שתי דעות האם הלכה זו נאמרה במקרים שהם משמשים לרחצה או בכל מקרה. הבבלי (שם) מנמק זאת בכך שנשים "נאותות בהן", כלומר הם משמשים לרחצת נשים, ודינם כדין בית מרחץ. ברם, בספרי הנימוק הוא שאלו אינם מבנים של כבוד, ואינם נכללים בכלל "שעריך" החייבים במזוזה.<sup class="footnote-marker">20</sup><i class="footnote">ספרי דברים, לו, עמ' 67.</i> במקביל נאמר בבבלי שם שרפת פטורה ממזוזה, ונראה שהתלמוד סבור שרפת ובית בקר חד הם. להלן נעסוק בהבחנה שבין בית הבקר לרפת. ממדרש ספרי דברים (רכט, עמ' 262) ניתן להסיק שהם חייבים במזוזה,<sup class="footnote-marker">21</sup><i class="footnote">ראו במספר 7. המדרש קובע שבית קטן מארבע על ארבע אמות פטור מכל הגדרות הבית, ומשמע שבית התבן והבקר הנזכרים במדרש נחשבים כבית לצורך מצוות אלו, וביניהן מזוזה.</i> וכך נאמר במפורש במדרש תנאים לדברים (ו ט, עמ' 29). עדותו של מדרש זה בעייתית. בקטעים אלו הוא שוחזר מתוך מדרש הגדול, ובמדרש זה יש לעתים השתקפות של הבבלי ושל חיבורים מאוחרים יותר, בעיקר של הרמב"ם. על כן עדיפה עדותו הסתומה של הספרי מעדותו הברורה של מדרש התנאים. מכל מקום, קטע זה אינו מראה זיקה לבבלי שהבאנו (יומא יא ע"א). מהבבלי עולה שפטור המבנים קשור לתפקודם, ועוד יותר ללכלוך שבהם. ייתכן שלבבלי כאן עמדה שונה משל המקורות התנאיים, אך כאמור גם בבבלי יש שתי דעות בנושא.
4. מבנים אלו נחשבים כחלק מהחצר, אפשר להניח בהם את העירוב והבעל שלהם חייב להסכים להתקנת העירוב, כלומר הוא נחשב לדייר אף אם אין לו בית מגורים בחצר (משנה, עירובין פ"ח מ"ד; בבלי, עב ע"ב).
5. הבודק חמץ פטור מלבדוק במבנים אלו (תוספתא, פסחים פ"א ה"ג; בבלי, ח ע"א). ההנחה היא שאין אוכלים בהם, כשם שאין גרים בהם (מס' 3).
6. מבנים אלו חייבים במעקה, ומבחינה זו הם נחשבים לבית (ספרי דברים, רכט, עמ' 261).
7. מהמשך הספרי שם עולה שמבנים אלו מצטרפים לעיבור העיר,<sup class="footnote-marker">22</sup><i class="footnote">וכן מבני שדה נוספים. ראו תוספתא, עירובין פ"ד ה"י, ומקבילות.</i> נחשבים כבית לעניין חיוב במעשר אם הכניס לשם פֵרות (טובלים למעשר), מטמאים בנגעים כבית וכו', משמע שאלה נחשבים כבית לכל דבר.
כל המבנים הללו, אפוא, אינם מבני מגורים אלא מבנים פחותים, אך עדיין נחשבים כמבנים. הם חלק מהחצר אלא שאינם משמשים למגורים ממש, אם כי הם ראויים למגורים (איור 39).
במקביל קיימים במקורותינו שני מונחים נוספים, "רפת" ו"מתבן". המתבן נזכר כערמה שבין שתי חצרות שאינה מבנה, וכנראה הכוונה לערמה פתוחה שניתן לפחות ממנה (להוציא ממנה חלק מהתבן, להפחית בגובהה וכו', משנה, עירובין פ"ז מ"ה).
מסובך יותר הקשר שבין הרפת לבית הבקר. הרפת נזכרת בהקשרים שבהם "בית הבקר" אינו מופיע. רק בסוגיית הבבלי (יומא יא ע"א) נזכרים שני המונחים בהקשר אחד. נאמר שם שרפת חייבת במזוזה, ונראה שהבבלי סבר ששני המבנים חד הם.
הרפת מתוארת לעתים כחלק מהחצר (משנה, בבא מציעא פ"ב מ"י; בבא בתרא פ"ב מ"ג; תוספתא, בבא מציעא פ"ח ה"ל), אבל לעתים היא מתוארת כמצויה בשטח הפתוח קרוב לעיר או במרחק מה. תיאור זה משתמע מפירוש הבבלי למשנה: "מצאה ברפת אין חייב בה, ברשות הרבים חייב בה" (בבא מציעא פ"ב מ"י; ספרי, רכה, עמ' 257). "חייב" כאן הוא חייב בהשבת אבדה, והמוצא פטור משום שהבהמה מצויה במקומה. אבל הבבלי (לב ע"א) מסיק שהרפת מצויה מחוץ לתחומי החצר, שהרי אחרת לא הייתה המשנה צריכה למנות מקרה כזה, ודין רפת שבחצר פשוט ומובן מאליו. ברור שהבבלי סבר שהרפת מצויה בשדה, והוא דן בשאלה אם היא בתוך ה"תחום" או מחוץ לו. כפשוטה ניתן להעמיד את המשנה במקרה ברור שאין בו חידוש, אבל פירוש הבבלי משתמע גם מדרשת הספרי: " 'מצאה' בדרך ולא ברפת" (ספרי דברים, רכה, עמ' 257). ניתן, אפוא, לסכם שהרפת היא בחצר או בשולי היישוב. עוד אנו שומעים שהרפת היא מבנה קטן (ארבע על שש אמות – משנה, בבא בתרא פ"ו מ"ד). התלמוד אומר: "אמר רב אשי: זאת אומרת, המשכיר חצירו סתם – לא השכיר רפת שבה" (בבלי, בבא מציעא קב ע"א). כאן הרפת צמודה ל"בית" (חדר המגורים), אך מהווה יחידה עצמאית. אם כן, לא מצאנו הבדל בין רפת לבית בקר אלא שהרפת לעתים רחוקה מהיישוב או בשוליו, ובית הבקר תמיד חלק מהחצר.<sup class="footnote-marker">23</sup><i class="footnote">בית הבקר ובית התבן, כמו גם הרפת, חסרים ברשימת מרכיבי החצר שבמשנת בבא בתרא פ"ד מ"ד, וכן אינם בשטרות מכירה קדומים שבידינו. כן הם חסרים ברשימת מרכיבי ה"עיר", היא בית האחוזה (שם מ"ז). נראה שאין להסיק דבר מהיעדרם.</i>
<b>אחד הבונה ואחד הלוקיח ואחד היורש ואחד שניתן לו מתנה</b> – כולם חוזרים מעורכי המלחמה, וכן בספרי:
מי האיש אשר בנה, אין לי אלא בנה, ירש, לקח, ניתן לו במתנה מנין? תלמוד לומר מי האיש אשר בנה. "בית" אין לי אלא בית, מנין לרבות בונה בית התבן, ובית הבקר, ובית העצים, ובית האוצרות? תלמוד לומר "אשר בנה", יכול אף הבונה בית שער, אכסדרה, ומרפסת? תלמוד לומר "בית", מה בית מיוחד שהוא בית דירה יצאו אלו שאינם בית דירה (קצד, עמ' 234; בבלי, מג ע"ב<sup class="footnote-marker">24</sup><i class="footnote">בתלמוד הבבלי מובאת אף דרשה נוספת של רבי אליעזר בן יעקב, "בית כמשמעו".</i>).
<b>מי האיש אשר נטע כרם ולא חללו ילך וישב לביתו</b> – דברים כ', ה. המשנה ממשיכה בסדרת מדרשי הלכה לפי סדר הפסוקים, <b>אחד הנוטיע כרם ואחד הנוטיע חמישה אילני מאכל</b> – הגדרה של כרם היא חמישה גפנים, אלא שנחלקו בית שמאי ובית הלל האם די בכמות הגפנים (בית שמאי) או שיש צורך בפריסה מיוחדת, שתהיינה לפחות שתי שורות סדורות של גפנים כדעת בית הלל (משנה, כלאים פ"ד מ"ה). הפרק שם ערוך כשיטת בית הלל. משנתנו אינה מדגישה את הצורך בסידור מסוים של הכרם. הניסוח קרוב יותר לדעת בית שמאי, ואין אזכור מיוחד לחובה שתהיינה בכרם שתי שורות. רק בקושי ניתן להעמיד את הניסוח הזה כבית הלל ולומר שחמשת העצים נטועים בשתי שורות. ההלכה הקדומה שנתה, אפוא, בשיטת בית שמאי, כדרכה של ההלכה בימי בית שני שנשנתה ונהגה כבית שמאי.<sup class="footnote-marker">25</sup><i class="footnote">ביכלר, הלכה כבית הלל.</i> עם התרווחותה של ההלכה כבית הלל שינו ונהגו כבית הלל. הלכות כלאיים היו חלק מן המציאות היום־יומית והן נשנו כדעת בית הלל, אך בדיני יציאה וחזרה מן המלחמה שלא נהגו בהם הלכה למעשה לא שונתה המשנה הקדומה.
המספר חמישה אינו מקרי. הוא מופיע פעמים רבות כמספר המהווה קבוצה: חבר של חמישה הוא חבר מנהיגותי, חמש חצרות במבוי, וכיוצא באלו רבים.<sup class="footnote-marker">26</sup><i class="footnote">משנה, שביעית פ"ה מ"ז; פ"י מ"ה; מעשרות פ"ב מ"ה; שבת פי"ח מ"א; עירובין פ"ב מ"ג; פ"ו מ"ו; פסחים פ"ט מ"י; תוספתא, עירובין פ"ה הכ"ט (פ"ח הי"א) ועוד.</i> בתלמוד הבבלי (שבת קכו ע"ב-קכז ע"א) ביקש רב חסדא להסביר את הלשון "אפילו ארבע וחמש": ארבע מאוצר קטן וחמש מאוצר גדול, ואת המשך דברי המשנה שם (שבת פי"ח מ"א), "אבל לא את האוצר", הוא מפרש "שלא יתחיל באוצר תחלה", וקובע שמשנתנו היא בשיטת רבי יהודה "דאית ליה מוקצה". שמואל מפרש: "כדאמרי אינשי", כלומר זו דרך דיבור ואפשר לפנות אף יותר. ואמנם זו לשון המשנה במקומות רבים, כגון "מקפלין את הכלים אפילו ארבעה וחמשה פעמים" (שבת פט"ו מ"ג), "ממאנת והיא קטנה אפילו ארבעה וחמשה פעמים" (יבמות פי"ג מ"א), "ואפילו הוא אומר יש לי ללמד על עצמי זכות, מחזירין אותו אפילו ארבעה וחמשה פעמים" (סנהדרין פ"ו מ"א), ועוד הרבה.<sup class="footnote-marker">27</sup><i class="footnote">הנחתו של בעל התוספות יום טוב למשנתנו שלשון המשנה נמשך אחרי תשלומי ארבעה וחמישה של גונבי שה או שור הנזכרים במשנה, בבא קמא פ"ז מ"א, אינה מכרעת, שהרי בתשלומי ארבעה וחמישה של הגנב המספרים מוגדרים וקבועים ואין מוסיפים עליהם. ראו עוד ההערה הראשונה בפרק ד של מסכת כלאים.</i> לעתים המספר חמישה הוא רֵאלי ומשקף מניין מדויק, ברם, לעתים הוא בא לסמן קבוצה מגובשת. במקרה שלנו המניין מדויק, אך נובע מכך שחמישה הם קבוצה, אבל בהמשך "חמשת המינים" הם דוגמה סתמית.
בדרך כלל קבוצה של שלושה אילנות מהווה מטע. כך לעניין חריש במטע בשביעית, ששלושה אילנות בשטח מוגדר הם בבחינת "מטע" (שביעית פ"א מ"א ומ"ה). הוא הדין לעניין ביכורים (משנה, בכורים פ"א מי"א), ובנושאים נוספים (תוספתא, בבא בתרא פ"ד הי"ב ועוד). כל זה לעניין ראיית האילנות כמטע הכולל את הקרקע שבה הם נטועים, ששלושה נתפסים כמטע ופחות משלושה נחשבים עצים ללא הקרקע שסביבם. אבל במשנתנו חמישה אילנות הם מטע. אין כאן סתירה הלכתית, אלא שינוי קונספטואלי. הצירוף "חמישה אילנות" מופיע רק בהקשר של חזרה מהמלחמה במשנה, בתוספתא, בתלמודים למשנה ובמדרש ספרי הזהה למשנה בעניין זה (קצה, עמ' 235). לעניין זה דין מטע כדין כרם. עוד נזכרת הקבוצה של חמישה אילנות סרק (בראשית רבה, מט ב, עמ' 499), אך שם זה מספר כללי, "קבוצה" ולא מספר מדוקדק והלכתי.
בתורה נזכר רק כרם, אבל ההרחבה של חז"ל לכל יתר האילנות היא פרשנות פשט הרואה בכרם דוגמה בלבד: "אין לי אלא כרם, שאר כל האילנות מנין? לא דבר הכתוב אלא בהווה" (מכילתא דרבי ישמעאל, משפטים, בכספא כ, עמ' 321). נטיעת כרם זולה בהרבה מנטיעת עצים אחרים כזית ותאנה, ומניבה מהר יותר, ואם כך בכרם – קל וחומר בעצים היקרים יותר.
<b>אפילו מחמשת המינים</b> – והתוספתא מוסיפה אפילו בחמש עיירות (פ"ז הי"ט<sup class="footnote-marker">28</sup><i class="footnote">בכתב יד ערפורט "שורות", וזו הדגשה המקרבת את התוספתא לשיטת בית שמאי, שאין צורך בארגון מושכל של העצים.</i>), <b>אחד הנוטע ואחד המבריך ואחד המרכיב</b> – נטיעה, הברכה והרכבה הן שלוש עבודות הנטיעה והן נזכרות תדיר כקבוצה (משנה, שביעית פ"ב מ"ו; תוספתא, ראש השנה פ"א ה"ח; בבלי, שבת עג ע"ב, ועוד). מבריך משמעו מכופף ענף של אילן או זמורה של גפן, משכיב אותו על האדמה, מכסה אותו באדמה, מוציא את קצהו במרחק מה מצמח האם ולאחר שהשתרש מפריד אותו מצמח האם (איור 40). ההברכה היא מעין נטיעה, והיא נזכרת פעמים מספר במשנה בהקשרים שונים של ההלכה.<sup class="footnote-marker">29</sup><i class="footnote">ראו כלאים פ"ז מ"א; ערלה פ"א מ"ה; בכורים פ"א מ"א; סוטה פ"ח מ"ב.</i> ההרכבה היא חיבור של ענף "רוכב" שנלקח מזן משובח על "כנה" מזן אחר שהוא עמיד כנגד מחלות ומזיקים אך אינו פורה או מצטיין בטיבו. בדרך כלל הברכה והרכבה הן כנטיעה, ברם מצינו גם שדין הברכה או הרכבה אינו כנטיעה (ספרא קדושים, פרשה ג ה"ב, פט ע"ד).
ההלכה במשנתנו שנויה ללא מחלוקת, אבל בירושלמי חולק רבי אליעזר בן יעקב ואומר: "פרט למבריך ולמרכיב" (כב ע"ד). בתלמוד יש מחלוקת אם אכן רבי אליעזר בן יעקב חולק על משנתנו או ש"זו" דעת הכול, ולא נאמר מהי "דעת הכול", כמשנתנו או כרבי אליעזר בן יעקב. גם הבבלי משתדל לעמעם מחלוקת זו (מג ע"ב). כפשוטה זו מחלוקת בין התנאים.
<b>ואחד הלוקיח ואחד היורש ואחד שניתן לו מתנה</b> – כדלעיל, <b>מי האיש אשר ארס אשה ולא לקחה ילך וישב לביתו </b>– דברים כ', ו.<b> אחד המארס את הבתולה ואחד המארס את אלמנה אפילו שומרת יבם</b> – כל אלו נחשבים לאירוסין לכל דבר. במסכת כתובות יש סדרת הבחנות משנֶה לעניינים שונים בין כל אלו, אך לעניין חזרה מעורכי המלחמה כולן כאשתו לכל דבר. המשנה מבטאת את סדר העדיפות החברתי שבו נישואי אלמנה נחשבו לשמחה פחות גדולה, וההכנות לה נמשכות זמן קצר יותר. ביטוי אחר לכך יש במשנה הראשונה של מסכת כתובות כפי שפירשנוה, וכן במשניות אחרות (כגון כתובות פ"ה מ"ב). הקביעה שדין שומרת יבם כדין ארוסה היא הקלה מרחיקת לכת, שהרי ייתכן שהמצב לא יבשיל לכדי נישואין, אלא שהמשנה רוצה למנוע את מצבי הביניים לבל תישאר האישה עגונה. במידת התפשטותו של עיקרון זה דנו במבוא למסכת יבמות. <b>ואפילו שמע שמת אחיו במלחמה</b> – ומת ללא ילדים, והרי אשתו שומרת יבם, <b>חוזר ובא לו</b> – כדי שיסיים לייבם או לחלוץ לגיסתו. ההלכות מקלות ביותר ומאפשרות לחזור מהמלחמה בתירוץ קלוש למדי<b>.</b> 
<b>כל אלו שומעים דברי כהן מערכי מלחמה וחוזרין ומספקין מים ומזון ומתקנים את הדרכים</b> – מרכיב זה של אספקה ועבודות שירות אינו במקרא, ובא לחכמים מתוך התבוננות בסדרי השלטון של ימיהם. אנו מציעים לפרש את המשנה על רקע סדרי הצבא הרומי. לכל יחידת צבא היו יחידות אספקה, מהנדסי דרכים ויחידות הובלה. אלו היו חלק אינטגרלי מהיחידה הלוחמת, ומן הסתם אלו חוזרים מעורכי המלחמה. בנוסף לכך הטיל הצבא את עול אספקת השירותים על האוכלוסייה האזרחית, בתשלום, ובדרך כלל בלא תשלום כמסי ארנונה ועבודות ליטורגיה. מספקי מים ומזון הם אזרחים שגובים מהם מסים ללא חלוקה מסודרת. חכמים היו "נדיבים" מאוד בחלוקת פטור מיציאה לקרב, אך החמירו בחלוקת הנטל על האוכלוסייה האזרחית. ניכר שבהלכה הם רואים לנגד עיניהם לא את טובת הצבא, אלא מעדיפים את טובתו של היחיד. ספק רב אם מצביא צבאי היה שמח לשחרר כל כך הרבה חיילים מסיבות קלושות כאלה, אבל המשנה אינה מייצגת את צורכי הצבא. התנהגות כזאת אופיינית למי שאינו שותף לעול ההחלטות והאחריות הצבאית. מי שאינו שותף בנטל יכול "להרשות לעצמו" להיות נדיב כלפי בודדים. כנגד זה החמירו ולא שחררו אנשים מהנטל האזרחי, וזו מדיניות המאפיינת מנהיגי ציבור האחראים לחלוקת הנטל הציבורי. ואכן, חכמים מייצגים אוכלוסייה שאינה שותפה למטרות הצבאיות של השלטון (אולי אף עוינת אותו), אך נושאת בנטל האזרחי מתוך כפייה.
מדיניותם של חכמים בנושא המסים הייתה ברורה. הם אמנם סלדו משיתוף פעולה עם השלטונות, אך גם התנגדו לכך שבודדים ישחררו את עצמם מעול המסים הכללי. כל שחרור כזה הוא על חשבון הציבור, ועל האינטרסים של הציבור הם הגנו.<sup class="footnote-marker">30</sup><i class="footnote">ראו פירושנו לנדרים פ"ג מ"ד.</i>
במשנתנו מדובר על מים ומזון, והתוספתא מוסיפה ומבהירה: "נותנין פסי העיר" (פ"ז הכ"ג). פסי העיר נזכרים בתלמודים בהקשר נוסף. המשנה קובעת שדייר זמני בעיר במשך שנים עשר חודש משתתף במסי העיר (בבא בתרא פ"א מ"ה), והתלמודים מוסיפים על כך הבחנות שונות וביניהן "לפסים ולזימיות שנים עשר חודש" (ירושלמי, בבא בתרא פ"א ה"ו, יב ע"ד; בבלי, ח ע"א). המונח "פס" משמעו המקורי בנייה של קיר ביטחוני הסותם את המעבר בין מבנים בשורה החיצונית של היישוב, והיו שפירשו שהכוונה לחפירת הגנה ("פוּסָה" בלטינית).<sup class="footnote-marker">31</sup><i class="footnote">ספראי, ביטחון.</i> המונח הועבר לכלל תשלומי המסים לצורכי ביטחון בעיר. אזכור הפסים איננו מקרי. המשנה להלן לומדת את השחרור מאספקת מים, מזון ופסים מהמשפט בפסוק "נקי יהיה לביתו שנה אחת" (להלן מ"ד); על כן נאמר במדרש: "ולא מתקנין דרך, ולא שומרין בחומה, ולא נותנים לפסי העיר, שנאמר 'שנה אחת' " (מדרש תנאים לדברים, כד ה, עמ' 156). מכיוון שבפסי העיר מתחייב מי שחי שנה בעיר, הרי זו סיבה להדגיש במיוחד שמי שנקי לביתו שנה אחת פטור מהפסים. דומה שבעל המדרש מערב את הכתוב במשנתנו עם הברייתא שבתלמודים למסכת בבא בתרא.

Mishnah 3

<b>אילו שאינן חוזרין הבונה בית שער אכסדרא ומרפסת</b> – גם קבוצת מבנים זו מופיעה כקבוצה<sup class="footnote-marker">32</sup><i class="footnote">כגון משנה, מעשרות פ"ג מ"ו; עירובין פ"ח מ"ד ומ"י, ועוד.</i> וכמנוגדת לקבוצה של בית תבן, בית בקר וכו'.<sup class="footnote-marker">33</sup><i class="footnote">כך, למשל, לעניין מזוזה, כפי שהבאנו לעיל.</i> בחצרות גדולות היה <b>בית שער</b>, כלומר הכניסה הייתה דרך חדר מסודר. בחדר כזה בחצר ברמה גבוהה עשוי היה לשבת שומר, אבל לא תמיד שימש החדר ליותר ממעבר מוסדר (איור 41). <b>אכסדרא</b> היא מונח יווני לחצר מוקפת עמודים; לעתים על העמודים הייתה בנויה עזרה, מעין קומה שנייה (משנה, מדות פ"א מ"ה) (איור 42), ו<b>מרפסת</b> היא בדרך כלל בליטה מהקיר ששימשה למעבר לחדרים בקומה העליונה (איור 43). מרפסת וגזוזטרא (או בכתיב דומה) הן שני חלקי בית בקומה השנייה, אך יש הבדל ביניהן. הגזוזטרא היא רצפה הבולטת מקיר המבנה במקביל לאחת הקומות העליונות; בדרך כלל לא הייתה מקורה, אך היה לה מעקה, מעין מרפסת של ימינו. לגזוזטרא נכנסו מתוך חדרי המגורים והיא הייתה תוספת לחדר המגורים. על כן הגזוזטרא היא נספח לחדר, והמרפסת חלק מחדרי החצר. המדרש לומד הלכות אלו מדיוק המילה "בית" (ספרי דברים, קצד, עמ' 234), ואלו אינן בית אלא חצר. הירושלמי מנסח את ההלכה "שאינן בית דירה" (כב ע"ד).
<b>הנוטע ארבעה אילני מאכל</b> – פחות מחמישה הנזכרים לעיל שהם מטע, <b>או חמישה </b>- כך בכל עדי הנוסח הטובים. בדפוס נפולי ארבעה. זאת כנראה בעקבות הברייתא בבבלי מג ע"ב ששם נאמר שהנוטע חמישה אילני סרק איננו חוזר.<b>
אילני סרק – וכמובן גם יותר אילנות סרק. אילנות סרק הם אלו שאינם נושאי פֵרות. אלא שהסבר זה אינו פשוט. המשנה אומרת: "איזהו אילן סרק כל שאינו עושה פירות. רבי מאיר אומר הכל אילן סרק, חוץ מן הזית והתאנה. רבי יוסי אומר כל שאין כמוהו נוטעין שדות שלמות הרי זה אילן סרק" (כלאים פ"ו מ"ה). לדעת רבי מאיר, כל האילנות, אף אלו אשר נותנים פירות, הם אילני סרק לגבי הגפן,<sup class="footnote-marker">34</sup><i class="footnote">על כך מדובר במשנת כלאים שם.</i> חוץ מן הזית והתאנה. דעתו זו של רבי מאיר תואמת לדבריו בברייתא בתלמוד הירושלמי למשנת ערלה שכל עצי פרי שנטעם כדי שישמשו לקורות ולסייג פטורים מן הערלה חוץ מן הזית והתאנה: "תני בשם רבי מאיר כל האילנות באין למחשבת פטור חוץ מן הזית ומן התאינה" (ערלה פ"א ה"א, ס ע"ג), והירושלמי שם מוסיף: "רבי מאיר כדעתיה" האמורה במשנתנו. רק שלושת האילנות הללו, גפן, זית ותאנה, הם עצי פרי, ושאר הפירות אינם חשובים. בדין ערלה אין הוא מונה את הגפן, כי הרי אין נוטעים גפן לסייג ולקורות.
שלושה גידולים אלו, הגפן, הזית והתאנה, היו עיקר גידולי העץ שגידלו וטיפחו בארץ ישראל בימי המשנה. משלושה גידולים אלו הפיקו את היין ואת השמן, אכלו בעונתן את התאנים וייבשו את הקציעות; כל אחד מגידולים אלו נזכר רבות בענייני הלכה ואגדה, ושמות רבים ניתנו לכל שלבי הגידול, האסיף והעיבוד של פירותיהם. מעשים רבים בדרכי יצירה שונים נתקשרו לכל אחד מגידולים אלו. הפירות האחרים, כגון התמר, הרימון והחרוב אמנם מהווים לעומתם אילנות סרק.
רבי יוסי מרחיב את המונח "אילן מאכל" לכל האילנות נותני הפירות שמגדלים אותם "שדות שלמות", ואינו מוציא מכלל אילנות המאכל אלא את אילנות המאכל שלא נהגו לנטוע אותם "שדות שלמות", כגון החרוב (משנה, פאה פ"ב מ"ד). גם את התאנה לא נטעו "שדות שלמות", אך היו מטעי תמרים, כך שעמדתו של רבי יוסי מקלה ומחמירה כאחת.
פשוט לפרש את משנתנו כתנא קמא, אך ייתכן שיש לפרשה כאחד מהתנאים האחרים, ואזי נמצאת המשנה מחמירה מעט בדינו של הנוטע עצי פרי מיוחדים.
בדרך כלל לא נטע אדם אילן סרק (שאינו עושה פירות). אלו גדלו מעצמם, ואם ניטעו הרי היה זה למטרות משניות כגון לעצים, או להגנה מרוח. המשנה בערלה קובעת: "הנוטע לסייג ולקורות (ולעצים) פטור מן הערלה" (פ"א מ"א), כלומר איסור ערלה אינו חל על אילן מאכל זה והוא רשאי לאכול מפירותיו כבר בשנה השנייה או השלישית. בעל מלאכת שלמה כותב: "מצאתי מאן דגריס הנוטע לסייג ולעצים ולקורות", אולם "ולעצים" אינו אלא בנוסח המשנה שבירושלמי עם פירוש רבי שלמה סירליאו (<b>ס</b>),<sup class="footnote-marker">35</sup><i class="footnote">מן הראוי להעיר שבעל מלאכת שלמה הכיר את נוסח הרש"ס; לעתים הוא מעיר על נוסח ב"משנה כתיבת יד" ונוסח זה נמצא אצל הרש"ס. ייתכן כמובן ששניהם השתמשו באותו כתב יד. ראו, למשל, ערלה פ"ב מט"ז; ביכורים פ"א מ"ט, ועוד.</i> אם כי נמצא בתוספתא (ערלה פ"א ה"א) ובספרא (קדושים פרשה ג, צ ע"א). בעל מלאכת שלמה סבור שהירושלמי היה לפניו אף "ולעצים", אלא שהסוגיה בירושלמי דנה בנוסח כפי שהוא בספרא. בתלמוד הירושלמי ובספרא נדרשה הלכה זו מלשון הכתוב: "ונטעתם כל עץ מאכל (ויקרא יט כג) – את שהוא למאכל חייב, לסייג ולקורות ולעצים פטור" (ירושלמי, ראש מסכת ערלה, ס ע"ג; ספרא, קדושים פרשה ג, צ ע"א).
בברייתא שבתוספתא, בספרא ובסוגיה בירושלמי (ס ע"ג) מצויה הסתייגותו או פירושו של רבן שמעון בן גמליאל מההלכה של המשנה: "אמר רבן שמעון בן גמליאל במי דברים אמורים בזמן שנטע לסיג ולקורות ולעצים, דבר הראוי להם. נטע לסיג לקורות ולעצים, דבר שאין ראוי להם, חייב בערלה" (תוספתא, ערלה פ"א ה"א), ופירש הראב"ד: "יש עצים שהן ראויין לסייג, ועולין קורותם יפה ויש שאינם ראויים אלא לעצים בלבד, שאין להם לא קורה ולא ענפים מרובים ולא פירותיו יפין אבל אם נטע אילן לסייג שאין ראוי לסייג מחשבתו בטלה" (בפירושו לספרא, שם צ ע"א). אם כן, יש שני סוגים של עצי סרק. האחד הוא עצים שאינם עצי פרי, והאחר עצי פרי שנטעם לשם מטרה אחרת, כגדר חיה או להפקת עצים. הירושלמי מסביר: "במשנה סדר נטיעתם: לעצים ברוצף, לקורות במשפה, לסייג מקום הסייג מוכיח עליו" (ערלה, פ"א ה"א, ס ע"ג). אם נטע את העצים באופן שונה, כגון שנטע ברצף (צפוף), סימן שנטעם לא לפרי אלא ל"עצים" (להלן). אם "שיפה", כלומר חתך את הענפים, סימן שייעד את העץ לקורות (לתעשיית העץ), ואם נטעם על גבול השדה סימן הוא שנטעם לסייג (גדר). הברייתא גרסה כנראה "עצים", כנוסח הרש"ס שהבאנו. אלא שלא ברור מה בין "עצים" ל"קורות", ואולי עצים הם להסקה, או לנוי. מכל מקום, אילן סרק הוא (גם) עץ פרי רגיל שמשום מה לא ניטע למען פירותיו, או שאינו עושה פירות.<sup class="footnote-marker">36</sup><i class="footnote">וזה הוא ששנינו: "אין לך כל אילן סרק שבא"י שאינו מוציא משוי שתי אתונות" (בבלי, כתובות קיא ע"ב).</i>
עוד נחלקו תנאים בני דור אושא בהלכה זו. בשם רבי מאיר שנו בברייתא: "כל האילנות באין למחשבת פטור חוץ מן הזית ומן התאינה" (ירושלמי, שם), ולעומתו רבי שמעון: "אין לך בא למחשבת פטור אלא שלשת המינין בלבד רימין<sup class="footnote-marker">37</sup><i class="footnote">כך בירושלמי עם פירוש הרש"ס. בד"ו ובכ"י לידן: רימון, והוא שיבוש, שכן הרימון הוא פרי חשוב ונמנה עם שבעת המינים. לעומת זאת הרימין הוא מן "הקלין שבדמאי" (דמאי פ"א מ"א) שאינם פרי חשוב ורובם בא מן ההפקר.</i> ושקמים וצלף" (שם). מחלוקת זו קרובה לעניין הגדרת אילן הסרק השנוי במשנת כלאים שהבאנו. עם זאת, משנת ערלה אינה משתמשת במינוח "אילן סרק", והמדובר בפירוש באילן שיש לו פירות. מכל מקום מוכח שאפילו למטרות הנמנות במשנת ערלה לא נטעו אילן סרק אלא אילן פרי, על כן ברור מדוע נטיעת אילן סרק אינה עילה לשחרור ממלחמה.
<b>והמחזיר את גרושתו</b> – החזרת גרושה הייתה תופעה רווחת. נראה שהדבר נבע מהקלות הרבה שבה ניתן היה לתת גט. אמנם הגט ניתן בפני שניים, אך לא נדרש אישור בית דין ודי היה ברצונו של הבעל. מחזיר גרושתו עושה זאת על דעת כתובה ראשונה, כלומר שלא כתב לה כתובה חדשה, ואולי אף טרם נתן לה את כתובתה הראשונה.<sup class="footnote-marker">38</sup><i class="footnote">ראו פירושנו לכתובות פ"ט מ"ט.</i> מבחינה הלכתית החזרת גרושה היא כתיקון בית שאין מחדשים בו דבר. אין כאן תוספת שמחה, אלא שיקום הקיים.
המשנה בכתובות קובעת ש"המגרש את אשתו והחזירה, על מנת כתובה הראשונה מחזירה" (פ"ט מ"ט). המדובר באישה שיש בידה שתי כתובות. אנו מניחים שנישאה מחדש, אבל במצב כזה החזרתה הייתה על דעת כתובתה הראשונה. אם טרם גבתה אותה פעם ראשונה, מגיעים לה עתה דמי הכתובה, ואם גבתה הרי שהנישואים השניים מזכים אותה בכתובה, ומן הסתם החזירה לבעלה את דמי כתובתה.
הכלל הנזכר הוא כלל מציאותי ומשקף את החיים הרגילים. אין הוא הלכה, אלא תיאור מציאות. הוא משקף נוהג רווח של החזרת גרושה, לאחר שקרובים וידידים פייסו בין השניים. תיאור חי של פיוס כזה יש במשנת נדרים: "אומרים לו אילו היית יודע שלמחר אומרין עליך כך היא ווסתו של פלוני, מגרש את נשיו, ועל בנותיך יהיו אומרין: בנות גרושות הן, מה ראתה אמן של אלו להתגרש?..." (פ"ט מ"ט). זו גם הסיבה לכך שהמחזיר גרושתו אינו משוחרר ממלחמה. המשנה משקפת מצב שלעתים קרובות החזרת הגרושה נעשתה עוד לפני תשלום הכתובה. לעתים הצורך בתשלום הכתובה הוא זה שדחף את הבעל להחזיר את גרושתו. מעשה כזה מתואר במשנת נדרים שם (מ"ה) באחד ששנדר לגרש את אשתו לאחר שבעבר כתב לה כתובה של ארבע מאות זוז, וכשהתברר לו שעליו לשלמה נסוג מנדרו, והתירו רבי עקיבא. שתי ההלכות שבמסכת נדרים מדגימות שמעבר לנוהג הרווח עמלו גם חכמים ליצור אווירה שתקל על החזרת הגרושה, ואולי אף הגמישו את ההלכה לשם כך.
<b>אלמנה לכהן גדול</b> – לכוהן גדול אסור לשאת אלמנה (ויקרא כ"א, יד). אישה זו אינה ראויה לו, וההלכה מכנה זאת "איסור קדושה" (משנה, יבמות פ"ב מ"ד; תוספתא, פ"ב ה"ד, ועוד). אמנם הנישואין תופסים ויש לה כתובה (משנה, יבמות פ"ט מ"ג; כתובות פי"ו מ"ו ועוד), אך אין היא בבחינת אישה מלאה, אלא אישה אסורה. לכך יש ביטוי בסדרת הלכות. אלמנה כזאת מוגדרת כ"יש קדושין ויש עבירה" (משנה, קידושין פ"ג מי"ב), אין היא נחשבת כאשתו לעניין אכילת תרומה (משנה, יבמות פ"ו מ"ג; פ"ז מ"א ועוד) והבעל לוקה (משנה, מכות פ"ג מ"א). כך גם אישה כזאת שנחשדה כסוטה אינה שותה, כמובהר לעיל (פ"ד מ"א).<b> גרושה וחלוצה לכהן הדיוט</b> – לכוהן רגיל אסור לשאת גרושה, וכן את זו שאחר חלץ אותה, שדינה כגרושה. <b>ממזרת ונתינה לישראל בת ישראל לממזר ולנתין</b> – בפירוש המושג "נתינים" עסקנו לעיל (פ"ד מ"ב). כאמור שם, רשימה זו של איסורים משום "קדושה" חוזרת כקבוצה במקורות רבים.<b> לא היה חוזר</b> – יש בכך חוסר הכרה בכשרותם של הנישואים. אמנם הם תופסים, אבל אין זו אישה מלאה. המדרש מנמק זאת במילים " 'ולא לקחה' – באשה הראויה לו" (ספרי דברים, קצו, עמ' 235).<b> </b>נימוק זה מתאים לרוב הרשימה אך לא למחזיר גרושתו, שכן בכך אין חטא או גנאי, להפך, הדבר נחשב למעלה. ברור שהמדרש מתייחס ליתר מרכיבי הרשימה, ורק מתוך שגרה גרר גם את המחזיר גרושתו לקבוצה זו. כפשוטה החזרת גרושה אינה שמחה חדשה, אלא שיקום והחזרה של מצב קודם. הלכה זו דומה, מבחינה חיצונית, למי שבונה בית שנפל. אכן, בירושלמי רבי יוסי לומד את דין המחזיר גרושתו מדין הבונה בית שנפל (כב ע"ד). דומה שאין זה הנימוק הפנימי, אלא מעטפת חיצונית בלבד. הבבלי לומד זאת מהמילים "אשה חדשה" (מד ע"א), וזו אינה חדשה.
<b>רבי יהודה אומר אף הבונה בית על מכונו לא היה חוזר</b> – מי שמשפץ בית ואינו מוסיף לו שטח. בתוספתא הלכה זו מורחבת מעט: "נפל ביתו ובנאו הרי זה חוזר.<sup class="footnote-marker">39</sup><i class="footnote">במקרה כזה עלות הבנייה קטנה יותר, ואינה כוללת איסוף אבנים, חציבה וסיתות.</i> רבי יהודה אומר אם חידש בו דבר חוזר ואם לאו אין חוזר" (פ"ז הי"ח). אם כן, משנתנו כרבי יהודה שהקריטריון הקובע הוא אם חידש בו דבר. אבל לתנא קמא גם שיקום בית על מכונו מהווה עילה לחזרה ממלחמה.
התביעה שבבית יהיה חידוש כתנאי לחזרה ממלחמה משקפת חברה שבה חידוש הבית הוא מאורע חריג. זו חברה שבה משפחה יכולה להתגורר בבית במשך כמה דורות ולא יהיה בו כל שינוי. מצד שני בניית הבית היא תהליך יקר ביותר, ולכן אפילו מי שבנה חדר שהוא מחסן נחשב הדבר לבנייה של ממש. קשה לחשב את עלותה של בנייה של חדר מגורים. אין לנו כל מידע על שוויו הכספי של בית, והמחירים הרֵאליים המעטים שנשמרו בספרות הם או דוגמאות סטראוטיפיות של חז"ל או מכירות ספציפיות שנשתמרו במסמכי מדבר יהודה. שם איננו יודעים מה גודל הבתים, ומדובר בתנאי שוק קשים עקב התקדמות הצבא הרומי, דבר שגרר, ככל הנראה, התמוטטות של השוק. עם זאת ניתן לאמוד באופן גס את עלות בניית בית (חדר) במונחים של שעות עבודה.
<b>נתונים</b>
גודל הבית (חדר) – 4x5 מ"ר וגובהו 3 מ' – שטח הקירות הוא אפוא 60 מ"ר.
רוחב הקירות – 0.30 מ'<sup class="footnote-marker">40</sup><i class="footnote">לחישוב גודל ממוצע של אבני בנייה ראו ספראי וששון, חציבה, עמ' 32, ושם חישובים שונים להספקי חציבה וסיתות.</i> – נפח הקירות הוא אפוא 18 מ"ק.
לחציבה וסיתות של 1 מ"ק הוצעו חישובים מספר: 120 שעות עבודה, או חצי יום לחציבה וסיתות של אבן אחת שמידותיה 40x20x30 סמ"ק. בחדר הנידון 500 אבנים כאלה. לחציבה וסיתות של אבני הבניין נדרשות 2160 שעות עבודה לפי החישוב הראשון (יותר מ־200 ימי עבודה), ו־250 ימי עבודה לפי החישוב השני. בנוסף לכך נדרשים ימי עבודה להתאמת האבנים והסיתות העדין באתר הבנייה (איור 44).
סיתות – את האבנים יש לסתת היטב לפחות בארבעה צדדים (בצד העליון, בצד התחתון ובשני צדדים נוספים). הבנייה הקדומה הייתה "יבשה", ללא חומרי מילוט, ונדרשו אבנים שסותתו במדויק כדי שתתאמנה ולא יהיו ביניהן רווחים. את הפן החיצוני סיתתו באופן משובח (זו צלע חמישית באבן שיש לסתת), ואת הפן הפנימי (הצלע השישית) באופן גס בלבד. חלק מהסיתות נעשה כמובן בעת החציבה עצמה.<sup class="footnote-marker">41</sup><i class="footnote">שם שם.</i>
הובלת האבנים – לפי חישוב של מרחק של שעה (מרחק סביר בין המחצבה לבית), והובלה בעזרת חמור (100 ק"ג בכל הובלה), ארבע הובלות ביום. בסך הכול יש להעביר 60 מ"ק של אבן, 144 טון,<sup class="footnote-marker">42</sup><i class="footnote">משקל סגולי של אבן כ־2.4 בממוצע.</i> נדרשים 360 ימי עבודה נוספים (איור 45).
בנייה – קשה להעריך את הבנייה עצמה; כיום הבנייה נעשית בעזרת חומרי מילוט ולבניית חדר כזה די בעשרה ימי עבודה. בתנאי הבנייה הקדומה נדרשו מן הסתם עשרות ימים.
רצפה – רצפה פשוטה נעשתה מאדמה כבושה, ורצפה משובחת רוצפה באבנים. פער ההשקעה במונחים של ימי עבודה הוא במאות אחוזים, ואינו ניתן להערכה.
גג – גם כאן דרש גג בנוי חציבת טונות של אבנים. גג עצים פשוט דרש הרבה פחות, וקשה להעריך את עלותו.
סיכום – בסך הכול נדרשים לבניית חדר (בית בקר) יותר מאלף ימי עבודה נטו, וזו משימה שאם יבצענה אדם אחד לבדו וישקיע בה את כל זמנו, היא תדרוש ממנו <b>לפחות 4 שנות עבודה</b>. אם הבנייה תיעשה בזמנו הפנוי הדבר יאריך את הבנייה ואם יסתייע בידידים ובני משפחה הזמן יתקצר, אך העלות במונחים של ימי עבודה תישאר. השאלה היא האם ימים אלו ישולמו על ידי הבונה או שהם ניצול של עודפים קיימים. התמחיר שהצענו כללי ביותר, שכן אין דומה בית מנותק לבית שהוא חלק מחצר. מכל מקום, מחיר ארבע שנות עבודה לחדר ("בית" בלשון המקורות) הוא די נמוך במונחים של ימינו.
המחיר היקר מסביר את יחסם של חכמים המאפשר גם למי שהוסיף לביתו חדר־מחסן לשוב לביתו וליהנות מפרי עמלו.
<b>רבי לעזר אומר אף הבונה בית לבינים בשרון לא היה חוזר</b> – הלכה זו מנומקת בתוספתא: "רבי ליעזר אומר אנשי שרון לא היו חוזרין לבתיהם מפני שמחדשין אותן פעם אחת בשבוע" (פ"ז הי"ח; בבלי, מד ע"א). אם כן, משנתנו כרבי אליעזר. חלקים גדולים מתורת רבי אליעזר נשתמרו בפי רבי יהודה, שלמדם מאביו רבי אלעאי, שהיה תלמיד מובהק של רבי אליעזר. הבנייה בשרון הייתה בלבנים ואת הבתים חידשו אחת לשנים מספר, על כן בית כזה אינו נחשב כבית קבע. כל זאת לשיטת רבי אליעזר. יש להניח שהתנא הסתמי בתוספתא חולק גם על הלכה זו, ואכן גם במשנה הדברים מיוחסים לרבי אליעזר והסגנון "מזמין" מימרה מנוגדת וחולקת.
להיעדר החידוש משמעות נוספת. הירושלמי אומר (לעניין קרוב) "את שמצוה לחנכו" או "את שדרכו ליבטל עליה" (כב ע"ד). את חנוכת הבית חגגו באירוע משמח. חז"ל רואים בכך מעין מצווה, מן הסתם לא במובן ההלכתי אלא במובן החברתי. הבונה בית מחדש (על מכונו), כמו המחזיר גרושה, אינו עילה למסיבה. כפי שעולה גם מדברי השאילתות "כאינשי דבני ביתא וכד מצבית ליה וגמר ליה לעבידיתיה עביד הלולא חד יומא כדאמרי אינשי הילול בתי" [כאדם שבונה בית וכאשר מציב אותו וגומר את מלאכתו עושה הלולה<sup class="footnote-marker">43</sup><i class="footnote">המונח נזכר רבות בתלמוד הבבלי ומתייחס לכל מסיבה, ובעיקר למסיבת נישואין שעורך אב לבנו, ורגיל המינוח "עביד הלולא לבריה". ראו, למשל, כתובות ח ע"א, ועוד.</i> יום אחד] (שאילתות, בראשית א).
הבית בשרון נזכר בעדות אחרת המוסיפה לתפילת הכוהן הגדול ביום הכיפורים את התפילה על אנשי השרון שלא יהיו בתיהם קבריהם: "ועל אנשי השרון היה אומר יהי רצון מלפניך ה' אלהינו ואלהי אבותינו שלא יעשו בתיהן קבריהן".<sup class="footnote-marker">44</sup><i class="footnote">ירושלמי, יומא פ"ה ה"ג, מב ע"ג; ויקרא רבה, טז א, עמ' תנה-ו; פסיקתא דרב כהנא, אחרי מות ד, עמ' 391; תנחומא, אחרי מות ג; תנחומא בובר, אחרי מות ד, ל ע"א-ע"ב; פסיקתא רבתי, אחרי מות (מז), קצ ע"ב, ועוד. לדיון בתפילה ראו תבורי, מועדים, עמ' 270-269. בכתב יד ליידן של הירושלמי היו הפסקאות הראשונות בלבד. הפסקה השלישית נוספה בידי המגיה. היינמן, התפילה, עמ' 91, חשב שדווקא פסקה זו, המופיעה במדרש באופן עצמאי, היא גרעינה הקדום של התפילה. ראו דיוננו בפירושנו ליומא פ"ה מ"א.</i>

Mishnah 4

<b>אלו שאינן זזים ממקומן</b> – לכאורה אלו הם אותם שאינם נכללים במשנה הקודמת, ברם חז"ל פיתחו מערכת שבה יש חלוקה לשלוש קבוצות, כפי שנראה להלן. <b>בנה בית וחינכו נטע כרם וחיללו</b> – המדובר במי שבנה וסיים את הבנייה אבל טרם קטף את פירות הצלחתו. אלו כלל אינם מתגייסים לצבא, ואינם מספקים מים ומזון, כפי שנראה להלן. <b>והנושא את ארוסתו</b> – נשאה, אבל טרם הספיק לחיות עמה שנה, <b>והכונס את יבמתו</b> – שדינו כאילו נשא אישה חדשה, וכפי שקבעה המשנה הקודמת (מ"ב),<b> שנאמר נקי יהיה לביתו</b> – דברים כ"ד, ה,<b> זה ביתו יהיה זה כרמו ושמח את אשתו זו אשתו אשר לקח להביא את יבימתו</b> – זו דרשה הלכתית מובהקת הלומדת את כל אחד מפרטי ההלכה ממילה אחרת בפסוק. בתוספתא (פ"ז ה"כ) ובבבלי (מד ע"א) מובאת דרשה אחרת להוכחת ההלכה.<sup class="footnote-marker">45</sup><i class="footnote">בשני התלמודים (ירושלמי, כג ע"א; בבלי, מד ע"א) מובאת דרשה נוספת מהפסוק "יעבר עליו".</i><b> אינן מספקין מים ומזון ואינן מתקנים את הדרכים</b> – המשמעות של "אינן זזים" היא שהם פטורים לביתם ממש.
המשנה מדברת, אפוא, על שלוש קבוצות. לראשונה אין מינוח, השנייה מכונה "אינן חוזרין" (מצטרפים למלחמה) והשלישית "אינן זזים". בתוספתא: "יש יוצאין וחוזרין, יוצאין ואין חוזרין ויש שאין יוצאין כל עקר" (פ"ז הכ"ג<sup class="footnote-marker">46</sup><i class="footnote">ובהלכה כ: "אין זזין".</i>). נראה שהניסוח בתוספתא מצביע על מינוח אחיד, ובמשנה עירוב של שני מונחים, כלומר עריכה פחות מושלמת.
ההגדרה של מי ש"אינו יוצא כלל" בעייתית מבחינה ארגונית. האם הכוונה שכל אחד מחליט לעצמו שאינו יוצא לקרב? ואם כך, כיצד יכולים השוטרים לדבר עמו? דומה שחכמים מבטאים כאן נקודת השקפה של מלחמה עממית, שכל הרוצה מתגייס אליה ומי שאינו רוצה משתמט. לאלו יש הצדקה לא להתגייס כלל. הירושלמי (כג ע"א) מוסיף אמנם שכל אחד צריך להביא ראיה (עדים) לדבריו, חוץ מזה שעדיו עמו. משפט זה מתבאר על רקע המדרש: "וכולם היו צריכים להביא עדותם, חוץ מן הירא ורך הלבב, שעדיו עמו. שמע קול הגפת תריסים ונבעת קול צהלת סוסים ומרתת קול ליעוז קרנים ונבהל רואה שימוט סייפים ומים יורדים בין ברכיו" (ספרי דברים, קצב, עמ' 233-232). כל הפטורים צריכים להוכיח את דבריהם, אבל הפחדן גלוי לכול. מציאות ימינו אפופת המלחמות מצביעה על כך שהפחדנים מתגלים רק במלחמה ממש, ולא תמיד הפחד ניכר כלפי חוץ. יתרה מזו, יש פחדנים המתגלים כגיבורים בקרב עצמו.
מעבר לכך, ברור שההבחנה בין שלוש הקבוצות היא חידוש של חכמים ואיננה במקרא, והסברנו לעיל את תפקידם של מספקי המים והמזון (מ"ב). עם זאת, קשה שמי שטרם נשא אישה חייב בתשלומי המס העירוני ומשתתף בעבודות תחזוקה, ומי שכבר נשאה פטור מהכול. נראה שבמקורו של דבר היו רק שתי קבוצות, וחכמים הוסיפו, בצורה מלאכותית, קבוצה שלישית (מבצעי עבודות שירות) מתוך שהכירו קבוצה זו בפועל.

Mishnah 5

<b>ויספו השטרים לדבר אל העם ואמרו מי האיש הירא וכך הלבב ילך וישב לביתו</b> – דברים כ', ח,<b> רבי עקיבה אומר הירא ורך הלבב כשמועו</b> – כמשמעו, שהוא מפחד,<b> שאינו יכול לעמוד בקשרי המלחמה –</b> "קשר מלחמה" הוא המינוח לפעולות הקרב, אולי בגלל חיבור המגִנים הנעשה כהכנה להסתערות היריב (אלבק),<sup class="footnote-marker">47</sup><i class="footnote">חיבור המגִנים נעשה בעת התקפה של זריקת אבנים או עמידת התגוננות במקום. בזמן ההסתערות המגִנים עצמאיים כדי לאפשר לכל לוחם מרב חופש הפעולה.</i> אלא שאם כך ההמשך קשה, שכן מדובר בחרב. ב־<b>ל</b>: "בקישוי מלחמה", כלומר בקושי שבמלחמה (איור 46), <b>לראות חרב שלופה</b> – כדעת המשנה לעיל<b>. רבי יוסה הגלילי אמר הירא ורך הלבב שהוא מתיירא מן העבירות שבידו לפיכך תלת לו התורה את כל אלו שיחזור ביגללן</b> – רבי יוסי מעביר את המשנה לתחום הדתי. הירא הוא עבריין. זאת לפי התפיסה שהמלחמה היא מעשה מצווה, ובמצווה משתתפים רק הראויים לכך מבחינה דתית. ממילא חייל טוב הוא הזוכה לסיוע שמימי, וזה לא יינתן לעבריין. כך גם בחיבור הכיתתי "מלחמת בני אור ובני חושך" הכותבים מניחים שהחיילים בחזית צריכים להיות מבוגרים משום שאלו מיושבים בדעתם וצדיקים יותר מצעירים שפחזות נעורים מצויה בהם.
אופייני לחז"ל לראות במלחמה מעשה דתי שההצלחה או הכישלון בו תלויים בהתנהגות הדתית. כך גם היו זרמים ברפואה הקדומה שראו בכל המחלות, או במחלות מסוימות, "מחלות קודש" הנגרמות כתוצאה מחטא, ורק עשייה דתית מהווה מרפא בטוח.<sup class="footnote-marker">48</sup><i class="footnote">דוגמה לכך היא הטיפול בנגעים, ועסקנו בכך במבוא לנגעים.</i>
<b>רבי יוסה אומר אלמנה לכהן גדול גרושה וחלוצה לכהן הדיוט ממזרת ונתינה לישראל ובת ישראל לממזר ולנתין זה הוא הירא ורך הלבב</b> – לדעתו הירא הם אלו העבריינים הנזכרים במשנה הקודמת. הם אינם זכאים לפטור ממלחמה בשל הנישואין, אבל זכאים לפטור כבעלי חטא ועוון. רבי יוסי הגלילי מהלך בשיטת רבי יוסי בן חלפתא לעיל. בתוספתא מבנה אחר. תנא קמא אומר את שיטת רבי יוסי, רבי יוסי הגלילי אומר את שיטת רבי עקיבא שבמשנה, ורבי עקיבא מוסיף את ה"רחמן" ("פציפיסט" או "יפה נפש" בלשון ימינו). במדרש חוזרים דברי רבי עקיבא, דברי רבי יוסי נאמרים כסתם (כמו בתוספתא) ורבי יוסי הגלילי אומר "שהוא בעל מום", ומכאן לומד פטור לנכה שאינו במקבילות (ספרי דברים, קצז, עמ' 236).
<b>הירא ורך הלבב</b>
הבבלי מנסה למצוא נפקא מינה בין רבי יוסי לרבי יוסי הגלילי (מד ע"ב), וכפשוטם אלו שני ניסוחים עצמאיים אך קרובים בתוכנם.
העבירות שמביא רבי יוסי הגלילי הן עבירות של ממש, יתר על כן, אלו עבירות נמשכות ולא פעולה חולפת. הבבלי מרחיב זאת שאפילו מי שמשוחח בתפילה חוזר מעורכי המלחמה.<sup class="footnote-marker">49</sup><i class="footnote">בבלי, מד ע"ב. בעל תנחומא, בא יד, מרחיב את התפיסה ומביא עבירה זו של שיחה בתפילה כדוגמה לעבירה קלה, אך גם ככזאת שיש לה השלכות קשות.</i> קשה לראות כיצד ניתן להרכיב צבא של ממש מאלו שאין להם עבירות ברמה כזאת. דומה שהרכבת הצבא מעסיקה את חכמים פחות מהנהגת תפילה ראויה בציבור.
המדרש מעניק להלכה שבתורה משמעות נוספת: " 'מי האיש הירא ורך הלבב', 'ויספו השוטרים', למה נאמרו כל הדברים האלו? שלא יהו ערי ישראל נשמות כדברי רבן יוחנן בן זכיי. בוא וראה כמה חס המקום על כבוד הבריות מפני הירא ורך הלבב, כשהוא חוזר יאמרו: שמא בנה בית, שמא נטע כרם, שמא ארס אשה" (ספרי, קצב, עמ' 233-232; מדרש תנאים לדברים, כ ח, עמ' 120). מעניינת גישתו של המדרש המנסה "לחפות" על הפחדן לבל יאבד מכבודו. מעבר לכך, המדרש מצביע על נימוק נוסף לדין תורה. יש צורך להשאיר גברים בעורף, והמיון מספק דרך לחלק את הלוחמים בין החזית לעורף.
בתוספתא ובמדרש כלולות מילות אזהרה לכל הפטורים שלא יעזו להתנדב לקרב, ובמיוחד הפחדן, שאם לא יעמוד בַאימה ויברח יגרור כישלון כללי, ומצד שני דברי אזהרה כלפי הרוצים לערוק ללא סיבה מספקת: "ולא ימס את לבב אחיו מגיד שאם לא עשה מלחמה בכל לבו, הרי זה כמי ששפך דמי הכל, ועליו הוא אומר (ירמיהו מ"ח, י) ארור עושה מלאכת ה' רמיה וארור מונע חרבו מדם" (מדרש תנאים לדברים, כ ח, עמ' 120; תוספתא, פ"ז הכ"ב).
במשנה כפילויות רבות. רשימת הפטורים חוזרת. כך, למשל, דין ממזרת ונתינה הופיע כבר לעיל. הפרק מורכב, אפוא, ממשניות קדומות שונות שאוגדו בידי העורך וכל אחת מוסיפה פרק נוסף.

Mishnah 6

<b>והיה ככלות השוטרים וגו'</b> – דברים כ', ט. בחלק מעדי הנוסח מובא ציטוט מלא של הפסוק: "ופקדו שרי צבאות בראש העם",<b> ובעקבו שלעם</b> – זו דרשה שהיא מעין המשך לפסוק: לא רק בראש אלא גם בעקב, כלומר במאסף. במדרש מובאת הדרשה לכך:
והיה ככלות השטרים לדבר אל העם ופקדו שרי צבאות בראש העם, בעקיבו של העם. אתה אומר בראש העם בעקב, או בראש העם כשמועו? וכשהוא אומר 'כי ה' אלהיך ההולך עמך' הרי ארון אמור בראש. הא מה אני מקיים בראש העם? בעקב. מיכן אמרו גמר לומר לפניהם כל עסקי הפרשה, היה ממנה עליהם שרי צבאות אחד מעשרה גבורים לפניהם, ואחריהם בכיפיס וכשילים של ברזל בידיהם. וכל המבקש לחזור הרשות בידם לקפח את שוקיו, שתחילת נפילה ניסה. שנאמר (שמואל א ד יז) 'נס ישראל מפני פלשתים וגם מגפה גדולה היתה בעם'. ולהלן הוא אומר (שם לא א) 'וינוסו אנשי ישראל מפני פלשתים ויפלו חללים בהר הגלבוע' (מדרש תנאים לדברים, פרק כ ט, עמ' 120).<b> </b>
<b>מעמידים זקיפים מלפניהם ואחרים מאחוריהם וכשלים שלברזל בידיהם וכל המבקש לחזור הרשות בידו לקפח את שוקיו</b> – לכל זה אין רמז בתורה, ואולי ראו זאת בצבא הרומאי, אם כי אין לכך עדויות נוספות, <b>שתחילת ניסה נפילה</b> – המנוסה גורמת לנפילה. התלמודים מדייקים ומתקנים: "שתחילת נפילה ניסה" (ירושלמי, כג ע"א; בבלי, מד ע"ב), וכן גרס <b>ל</b> (כתב יד ליידן לירושלמי). אבל המשנה מהלכת בסדר הכתוב המצוטט להלן: <b>שנאמר נס ישראל לפני פלשתים וגם מגפה גדולה היתה בעם</b> – שמואל א ד', יז,<b> ולהלן הוא אומר וינוסו אנשי ישראל מפני פלשתים ויפלו חללים ובהר הגלבוע</b> – שם ל"א, א. נמצאנו למדים שתחילה נסים ואחר כך נופלים.

Mishnah 7

<b>במי דברים אמורים</b> – כל השחרור מיציאה למערכה הצבאית. לא ברור האם משנתנו חולקת על המשנה הקודמת, או שזו הסתייגות המבטאת הסכמה כללית. הדבר תלוי בהבנתו של המונח "במה דברים אמורים" המופיע עשרות פעמים במשנה: השאלה היא האם הוא בא לפרש ולסייג או לחלוק. התלמוד הבבלי מגדיר: "אמר רבי יהושע בן לוי: כל מקום שאמר רבי יהודה אימתי ובמה במשנתינו – אינו אלא לפרש דברי חכמים, ורבי יוחנן אמר: אימתי – לפרש, ובמה – לחלוק" (עירובין פב ע"א; סנהדרין כה ע"א). דברי התלמוד משקפים את רוב המקרים, אך עדיין ייתכן שפה ושם יש למונח משמעות שונה. ואכן, בסוגיית הבבלי שם הגמרא מסבירה רק בדוחק את משנת סנהדרין (פ"ד מ"ג) לפי פרשנות זו. התחבטות זו ליוותה את פירושנו במשניות אחרות.
כאמור, הבבלי מציג את השאלה כשאלה סגנונית כללית לפחות על מימרותיו של רבי יהודה. במהלך פירושנו עסקנו במונחים אלו במשניות השונות וראינו כי יש שהם מתארים מחלוקת ויש שהם בוודאי פרשנות (כגון פאה פ"ז מ"א), או שינוי הלכתי מוסכם (כגון משנת מגילה פ"א מ"ג). כך, למשל, במשנת שבועות פ"ז מ"ו יש מחלוקת במשנה; בתוספתא שם (פ"ו ה"ד) מנוסחים דברי רבי יהודה בלשון "במה דברים אמורים", ובתלמודים בלשון "אימתי" (ירושלמי, לח ע"א; בבלי, מח ע"א), וברור שזו מחלוקת לכל דבר. הוא הדין במשנת עירובין (פ"ז מי"א) ש"במה דברים אמורים" בא לציין מחלוקת על חכמים ופירוש לדברי רבי אליעזר, שהיה רבו של רבי יהודה.<sup class="footnote-marker">50</sup><i class="footnote">ראו פירושנו למשנה זו, עירובין עמ' 242.</i> במקומות אחרים שבהם המשפטים משובצים לעתים עדיף לפרשם כמחלוקת ולעתים הם באמת פירוש. לא מצינו הבדל שיטתי בין משמעות שימוש המונח בדברי רבי יהודה ובין שימושו בפי חכמים אחרים.
מכל מקום, הבבלי מדגיש את שימושו של רבי יהודה במונחים אלו. ואכן, המונח "אימתי" מופיע במשנה כ־55 פעמים, שליש מהן קשור לרבי יהודה. הווה אומר, חכם זה הרבה להשתמש במונח, אם כי הוא לא ייחודי לו. לעומת זאת המונח "במה (במי) דברים אמורים" מופיע כ־30 פעמים בשמו של רבי יהודה מתוך כ־550 מופעים, ודומה שאין זה מונח ייחודי לו.
<b>במלחמת הרשות</b> – "רשות" בלשון חכמים בדרך כלל אינה היתר אלא מצווה קלה, דבר הראוי, אך אינו הופך לנורמה משפטית מחייבת.<sup class="footnote-marker">51</sup><i class="footnote">ראו פירושנו לפסחים פ"ג מ"ז; פ"ו מ"ב; מועד קטן פ"ג מ"ג; ביצה פ"ה מ"ה; פירושנו לכתובות פ"ד מ"ו, ועוד.</i> לעתים קרובות מועמדת ה"רשות" מול ה"מצווה" או ה"חובה".<sup class="footnote-marker">52</sup><i class="footnote">ראו המקורות בהערה הקודמת, וכן משנה, מכות פ"ב מ"ג; תוספתא, שבת פי"ג הי"ג; נדרים פ"ב ה"א; שבועות פ"ד ה"ב, ועוד.</i> כך, למשל, תפילת ערבית היא רשות (לדעת חלק מהתנאים), ואף נטילת ידיים בסוף הסעודה היא רשות דומה.<sup class="footnote-marker">53</sup><i class="footnote">עמדו על כך אלון, מחקרים ב, עמ' 127-120; ליברמן, מחקרים, עמ' 202-200. הסבר זה חוסך דיונים בספרות הפרשנית למשניות הנזכרות. ראו, למשל, מלאכת שלמה לפסחים פ"ג מ"ז. וראו פירושנו לביצה פ"ה מ"ב ולהלן. אבל במשנה, פסחים פ"ח מ"א-מ"ב, רשות היא רשות גמורה. המדובר בהכנת סעודה ביום טוב. הסעודה עצמה היא מצווה, אבל הכנתה ביום טוב דווקא היא דבר המותר, אך אם הכין מערב יום טוב ודאי שאין בכך פגם.</i> דומה שמשנת ביצה (פ"ה מ"ב) מאפשרת לדקדק במונח. ההבדל בין פעולות ה"מצווה" ופעולות ה"רשות" המנויות באותה משנה הוא ש"מצווה" היא קטגוריה משפטית ברורה ואילו "רשות" היא מעשה דתי חשוב שאין לו נורמות של זמן ומקום מוגדרים. דוגמה מובהקת למשמעות זו של המונח "רשות" היא "מלחמת רשות" שבמשנתנו. אמנם זו אינה "מלחמת מצווה", אך היא נתפסת כדבר ראוי. ההבחנה בין רשות, חובה ומצווה תתברר להלן.
<b>אבל במלחמת מצוה הכל יוצא אפילו חתן מחדרו וכלה מחופתה</b> – המשנה מצטטת פסוק מספר יואל העוסק בתענית ציבור: "תקעו שופר בציון קדשו צום קראו עצרה. אספו עם קדשו קהל קבצו זקנים אספו עוללים ויונקי שדים יצא חתן מחדרו וכלה מחֻפתה" (ב', טו-טז). אין להסיק, אפוא, שאכן הכלה יצאה למלחמה, ואין זה אלא ביטוי בלבד. בספרות הפסיקה בת זמננו ממלא הפסוק והמשנה המצטטת אותו תפקיד חשוב בטיעון המחייב תלמידי ישיבות להתגייס לצבא, או מהווה עילה לפטור אותם תלמידים. אין זה בבחינת פירוש, אלא דרשה למשנה. במשנה אין רמז לפטור של תלמידי חכמים, ואף לא במקורות תנאיים אחרים. רמזים אחדים לכך יש בספרות אמוראית ונעלה אותם, כבדרך אגב, להלן. מכל מקום, הפסוק בא בניגוד ל"נקי יהיה לביתו" שבמקרא. בדרך כלל משנה מצטטת פסוקים בלשון "תלמוד לומר" או "שנאמר", אבל בפרקנו רווח ציטוט פסוקים כחלק מהטיעון ההלכתי־מדרשי.<sup class="footnote-marker">54</sup><i class="footnote">ראו לעיל פירושנו למ"א.</i> נראה שהבאת הפסוקים מדגישה את אופיו המדרשי של הפרק.
<b>אמר רבי יהודה במי דברים אמורים במלחמת מצוה אבל במלחמת חובה הכל יוצא אפילו חתן מחדריו וכלה מחופתה</b> – כפשוטם של דברים שתי קטגוריות של מלחמה לפנינו, אלא ששני התנאים מגדירים אותן במילים אחרות. כל אמורא שכן ולימד במקומו, וניסח אותו רעיון במילותיו הוא. כל המונחים קרובים זה לזה: "רשות" היא מצווה קלה, ו"מצווה" ו"חובה" הן קטגוריות קרובות.
<b>מלחמה לפי המשנה</b>
בתוספתא: "רבי יהודה היה קורא למלחמת הרשות מלחמת מצוה, אבל מלחמת חובה הכל יוצא אפילו חתן מחדרו וכלה מחופתה" (פ"ז הכ"ד). אם כן, רק הבדלי מינוח בין התנאים, כפי שעולה מהטבלה. תנא קמא משתמש בצמד המונחים "רשות" לעומת "מצווה", ואילו רבי יהודה סבור שכל מלחמה היא מצווה, ואם זו מלחמת הגנה אזי זו מלחמת חובה. גם בירושלמי מובאת המימרה שבתוספתא, אבל בתוספת מחלוקת אמוראים האם אכן יש מחלוקת בין התנאים. לדעת רבי יוחנן הארץ־ישראלי הבדלי ניסוח ביניהם, "משמעות ביניהן", ולדעת רב חסדא הבבלי מחלוקת. התלמוד מדגים את ההגדרות השונות לשיטת רב חסדא: "מלחמת מצוה זו מלחמת דוד ומלחמת חובה זו מלחמת יהושע. רבי יהודה היה קורא מלחמת מצוה כגון אנן דאזלין עליהון. מלחמת חובה כגון דאתיין אינון עלינן" (כג ע"א – מצווה כגון אנו שהולכים עליהם [למלחמה], חובה כגון שהם באים עלינו). אם כן, מלחמת מצווה היא מלחמת כיבוש ומלחמת חובה היא מלחמת התגוננות. רבי יהודה אינו מתייחס לדוגמאות של מלחמות התנ"ך. בתלמוד הבבלי (מד ע"ב) מובאים בשנית דברי האמוראים הללו. רבי יוחנן, לשיטתו, שמשמעות ביניהם; דברי רב חסדא שבירושלמי מיוחסים לרבא, אך בשינוי. לדעת רבא יש בסך הכול שלוש קטגוריות:
מלחמת יהושע – חובה, לדברי הכול אינם חוזרים
מלחמת דוד לרווחה – לדברי הכול רשות
מלחמה סתם לכיבוש שטחי נכרים – על כך חולקים רבי יהודה ורבנן.
נראה שהסבר הבבלי אינו פשט המשנה אלא רצון לארגן את כל המלחמות הנזכרות במערכת היררכית, תוך מציאת "נפקא מינה" הלכתית בין חכמים לרבי יהודה. בתלמוד הירושלמי המחלוקת מצומצמת ועוסקת רק בהגדרת המונחים. בתלמוד הבבלי היא הופכת למחלוקת לכל דבר. זו דרכו של התלמוד הבבלי למצוא מחלוקת בכל מקרה שמופיעים בו שני תנאים במשנה. דוגמה לכך היא המשנה הקודמת. הבבלי חיפש (ומצא) מחלוקת בין רבי יוסי ורבי יוסי הגלילי, אף שבאופן טבעי היה מקום לפרש שאין ביניהם מחלוקת כלל.
ההבדל בין הסבר הירושלמי, המועדף על ידינו כפשט ה"היסטורי", לבין הסבר הבבלי נעוץ עמוקות בהערכות שונות לטיב עריכת המשנה. להערכתנו נוצרו גרעיני ההלכה הקדומה בבתי המדרש הקדומים (חבורות הלימוד) שכל אחת הייתה עצמאית. ממילא השתמשו לאותן הלכות בניסוחים שונים ובהגדרות אחרות. בשלב הגיבוש והעריכה אוחדו המונחים, אך עדיין נותרו המונחים הקדומים. דוגמה לכך מצינו בראשית המסכת: סדרת תנאים הגדירו את הזמן הנדרש ל"כדי טומאה". אין ביניהם מחלוקת אלא הגדרות שונות, כל אחד מניסיונו ובסגנונו. כשערך רבי את המשנה הוא שימר בדרך כלל את הסגנון המקורי של המשנה הקדומה. כך גם במשנה הקודמת נקטה המשנה במינוח לא אחיד, ובתוספתא נערכו הדברים כראוי, במינוח אחיד.
לעומת זאת הבבלי תופס את המשנה כמסמך משפטי ערוך היטב. הבדלי סגנון או מינוח מסתירים, לדעתו, הבדלים בהשקפות עולם הלכתיות. משפט אינו מיותר ואינו נכפל אלא לצורך הלכתי מובהק. הבדל תפיסתי זה יוצר פרשנות שלעתים נשמעת כמאולצת, אך היא מחויבת המציאות אם מפרשים את המשנה כמסמך שנערך בקפדנות על ידי עורך אחד.
מכל מקום, לשיטת רבי יהודה יש הבדל בין "מצווה" ל"חובה". להערכתנו ההבדל הוא רק במידת העצמה של ההצדקה למלחמה. עם זאת, אין להסיק מכאן ש"חובה" היא חובה משפטית ו"מצווה" היא מצווה דתית בעלמא. בהקשר של משנתנו פירוש כזה אין לו בסיס; בשתי הקטגוריות החיילים צריכים להתגייס, וההבדל הוא בשחרור הזכאים בלבד. אנו מדגישים זאת משום שבמשנת כתובות הוצע, שוב על ידי הבבלי, הסבר כזה למונחים "מצווה", "רשות" ו"חובה". בפירושנו למשנת כתובות (פ"ד מ"ו) עסקנו במשנה שם וגם בשימושים במונחים אלו במקורות מקבילים, ומסקנתנו מבוססת על דיוננו שם.

Chapter 9



Mishnah 1

לנוחות העיון הובאו פסוקי הפרשה הנדונים במשנה.
דברים פרק כ"א
(א) כי ימָצא חלל באדמה אשר ה' אלהיך נֹתן לך לרשתה נֹפל בשדה לא נודע מי הכהו.
(ב) ויצאו זקניך ושֹפטיך ומדדו אל הערים אשר סביבֹת החלל.
(ג) והיה העיר הקרֹבה אל החלל ולקחו זקני העיר ההִוא עגלת בקר אשר לא עֻבד בה אשר לא משכה בעֹל.
(ד) והורִדו זקני העיר ההִוא את העגלה אל נחל איתן אשר לא יעבֵד בו ולא יזרֵע וערפו שם את העגלה בנחל.
(ה) ונגשו הכהנים בני לוי כי בם בחר ה' אלהיך לשרתו ולברך בשם ה' ועל פיהם יהיה כל ריב וכל נגע.
(ו) וכל זקני העיר ההִוא הקרֹבים אל החלל ירחצו את ידיהם על העגלה הערופה בנחל.
(ז) וענו ואמרו ידינו לא שפכה [שפכוּ] את הדם הזה ועינינו לא ראו.
(ח) כפר לעמך ישראל אשר פדית ה' ואל תתן דם נקי בקרב עמך ישראל ונִכפר להם הדם.
(ט) ואתה תבער הדם הנקי מקרבך כי תעשה הישר בעיני ה'.
הפרק מתחיל בדיני עגלה ערופה, ועד משנה ח הוא מעין מדרש הלכה לכתובים העוסקים בדין עגלה ערופה. משנה ט מדווחת על ביטול דינים אחדים, כולל דין עגלה ערופה, ואחר כך הפרק גולש לסדרת שינויים שחלו בעבר, כולם בתחום האגדי־מוסרי. דיון המשנה מסיע אותנו למחוזות מרוחקים וההרחבות בו רבות, וכן הילכנו אף בפירושנו.
ככתוב בתורה, עגלה ערופה מובאת בכל מקרה של רצח בלתי מפוענח. בעיקרון אין שום סיבה שלא לקיים מצווה זו. המשנה להלן (מ"ט) מספרת שהמצווה בוטלה בשלהי ימי הבית השני, אבל אין עדות שקוימה הלכה למעשה קודם, אם כי אין גם סיבה נראית לעין לביטולה.
<b>עגלה ערופה בלשון הקודש</b> – עגלה ערופה נאמרת בלשון הקודש, כאמור לעיל (פ"ז מ"ב). המשנה מסבירה את המונח "עגלה ערופה" ואת הלכותיו, אך כמעט אינה מתייחסת לשאלת האמירה בלשון הקודש אלא מסבירה את המעשה ואת הלכותיו. השאלה למה יש לנהל מעמד זה בלשון הקודש נידונה בפירושנו למשנה שם. כמו הפרק הקודם גם משנתנו ערוכה כמדרש הלכה לפי סדר הפסוקים, אלא שהדרשות לפסוק הראשון אינן בדיוק לפי סדר הכתובים.
<b>שנאמר כי ימצא חלל באדמה וגו'</b> – דברים כ"א, א-ב, <b>ויצאו זקיניך ושופטיך</b> – שם ב, <b>ושלשה מבית דין הגדול שבירושלם היו יוצאין</b> – במשנה הדברים מוצגים בסגנון משנה רגיל הקובע שני היגדים, שמספר היוצאים הוא שלושה ושהם חברי בית הדין הגדול. לא נאמר למה דווקא שלושה, אך על בסיס דרשתו של רבי יהודה להלן ניתן לדרוש: "זקניך" שהם "שופטיך" שניים, ואין בית דין שקול על כן מוסיפים עליהם עוד אחד. ואכן במדרש מצויה דרשה זו בשם רבי שמעון (ספרי דברים, רה, עמ' 241<sup class="footnote-marker">1</sup><i class="footnote">ירושלמי, כג ע"ג; סנהדרין פ"א ה"ב, יט ע"א; בבלי, מד ע"ב; יבמות קא ע"ב, ועוד.</i>). והוא זה האומר שבית הדין הוא שלושה בלבד (סנהדרין פ"א מ"ב). עד כאן הדרשה, לנימוק משפטי ראו להלן. הדרישה שנציגי בית הדין מירושלים ישתתפו במעמד אינה במקרא. אמנם להלן נאמר "זקני העיר" (פסוקים ג, ו), וייתכן שמכאן הסיקו שיש גם זקנים אחרים שאינם זקני העיר. מעבר לדרשה, יש כאן רצון ליצור מעמד בעל אופי לאומי, חריג ויוצא דופן. יש להניח שלכפר הנידח לא הגיעו נציגי ההנהגה הלאומית מעולם, ובואם הוא אירוע יוצא דופן בהיסטוריה המקומית. נציגי בית הדין הגדול גם ימנעו ויכוח בין היישובים על ה"זכות" להביא עגלה ערופה, נושא שעלול להביא לעימות מקומי. שילוב נציגי בית הדין של ירושלים יצר בעיות טכניות. עד שהם יגיעו יש צורך לקבור את המת ולסמן את מקומו (תוספתא, פ"ט ה"א). יוספוס, לעומת זאת, אינו מזכיר את השתתפות נציגי בית הדין הגדול (קדמוניות ד, 222-220). לפי יוספוס המודדים הם השלטונות ומועצת היישובים הסמוכים, והמבצעים הם פקידי הקהל (דמוסיאוי<sup class="footnote-marker">2</sup><i class="footnote">מהמילה היוונית "דמוס", שמשמעה קהל.</i>). נמצאנו למדים שהשתתפות נציגי הגוף הלאומי היא חידוש של חז"ל הבא להעצים את תחושת הסלידה מהמעשה מחד גיסא, ולהגדיל את עצמת בית הדין הלאומי מאידך גיסא.
<b>רבי יהודה אומר חמשה שנאמר זקיניך שנים ושפטיך שנים ואין בית דין שקול מוסיפים עליהם עוד אחד</b> – המחלוקת ההלכתית שנויה גם במסכת סנהדרין: "סמיכת זקנים ועריפת עגלה בשלשה, דברי רבי שמעון, ורבי יהודה אומר בחמשה" (פ"א מ"ג). מעיון במקבילות למסכת סנהדרין מתברר שלפנינו מחלוקת עקרונית על הרכב בית הדין ה"קטן". סתם המשנה קובע שדיני ממונות בשלושה, ורבי אומר בחמישה, כדי ש"ייגמר הדין" בשלושה (תוספתא, סנהדרין פ"א ה"א, עמ' 414), כלומר שההכרעה תתבסס על שלושה משתתפים. המחלוקת היא על דיני ממונות, ועל חליצה.<sup class="footnote-marker">3</sup><i class="footnote">ראו פירושנו ליבמות פי"ב מ"א.</i>
שלושה הוא הרכב יעיל לניהול דיונים עם מנגנון הכרעה במקרה של מחלוקת. "חמישה" הוא מספר קבוע לחבר מנהיגותי, ומכאן גם לסתם קבוצה. חבר של חמישה, כחבר הנהגתי מיוחד, מופיע בכמה מקבילות. כך, למשל, מעיד אבטלס<sup class="footnote-marker">4</sup><i class="footnote">כך בכתב יד קופמן, וראו פירושנו לעירובין פ"ג מ"ד.</i> (אבטולמאוס – פטולמאוס) משם חמישה זקנים. רבי יהודה בן בבא סמך חמישה תלמידים, ובכך שימר את מסורת הסמיכה בעם ישראל.<sup class="footnote-marker">5</sup><i class="footnote">בבלי, סנהדרין יד ע"א; עבודה זרה ח ע"ב. המעשה עצמו אולי עטור בכתרי אגדה, אך לענייננו ברור שהמספר הכיר את המניין של חמישה כביטוי לחבר משפטי מלא.</i> במסורות אחרות מסופר על החלטות של חמישה זקנים,<sup class="footnote-marker">6</sup><i class="footnote">תוספתא, מקוואות פ"ז ה"י, עמ' 660; טהרות פ"ט הי"ד, עמ' 671.</i> אחת בלוד ואחרת של חכמי יבנה, ועוד אחת בשם חמישה זקנים ביהודה (ספרי זוטא, פי"ט פסוק כא, עמ' 314). מעניינת במיוחד היא המסורת המספרת על חמישה זקנים שתרגמו את התורה.<sup class="footnote-marker">7</sup><i class="footnote">אבות דרבי נתן, נו"ב פל"ז, עמ' 94; סופרים פ"א הט"ז.</i> באיגרת אריסטיאס מסופר על שבעים ושניים זקנים שתרגמו את התורה, ומסורת זו חוזרת אצל יוספוס ובספרות חז"ל; המסורת על חמישה זקנים היא אפוא גלגול אגדי, אך מעידה כי "חמישה זקנים" הוא המונח המקביל למעשה של הסנהדרין. עוד נזכרים חמישה זקנים הנכנסים לעבר את השנה;<sup class="footnote-marker">8</sup><i class="footnote">ויקרא רבה, כט ד, עמ' תרעג. המספר חמישה מופיע בכל כתבי היד ובמקבילות.</i> הדובר הוא רבי אבהו מקיסריה. כרגיל מופיע המניין של שבעה זקנים, ושוב מניין של חמישה הוא החבר הרגיל להכרעה. כן רגיל הצירוף "חמישה תלמידים" שהיו לרבן יוחנן בן זכאי (משנה, אבות פ"ב מ"ח) ולישו הנוצרי (בבלי, סנהדרין מג ע"א ו"מעשה ישו").<sup class="footnote-marker">9</sup><i class="footnote">איננו טוענים שאכן היו לישו חמישה תלמידים, אלא שמסורת האגדה מציירת כך את דמותה של חבורתו.</i> מניין של חמישה חברי מועצה מופיע גם בספרות הנוצרית הקדומה.<sup class="footnote-marker">10</sup><i class="footnote">פלוסר, פשר ישעיהו.</i> אם כן, מותר להסיק שחמישה זקנים הם בית דין מיוחד ובעל תוקף לאומי. נראה שבית דין זה רווח בעיקר ביהודה, ואבטולמאוס העיד על הכרעה של בית דין כזה (עירובין פ"ג מ"ד).
המשנה כולה היא דרשה לפסוק ב: "ויצאו זקניך" וכו'. משנה ב להלן היא דרשה לפסוק א. זאת בניגוד לדרכו הרגילה של מדרש הלכה העוקב אחר סדר הפסוקים. בתוספתא נשמר סדר הפסוקים, אך אין שם דרשות מקבילות למשנה א (פסוק ב). בספרי נשמר הסדר הנכון כבכל מדרש. כאמור, יוספוס מפקיד את כל הפעילות בידי פקידי הקהל. הוא מעיד, מן הסתם, על דפוס הפעולה הקדום. זקנים, במובן של חכמים, לא הנהיגו את הציבור בימי הבית. אז מילאו את תפקיד ההנהגה פקידי הקהל. שינוי זה מעיד, אפוא, על התפתחות המבנה הקהילתי, או לפחות על רצונם של חכמים למלא את תפקיד ההנהגה. כפי שנראה להלן בטל מעמד עגלה ערופה עוד לפני החורבן, וממילא לא הייתה הזדמנות של ממש לחכמים "להתמודד" על תפקיד זה בפועל. במשנה הם מביעים את רצונם לנהל את המעמד. עם זאת מעניין שגם יוספוס אינו מותיר את הובלת המעמד בידי הכוהנים הנזכרים בהמשך הפסוק, כפי שנברר להלן.

Mishnah 2

הפסוק הוא: "כי ימָצא חלל באדמה אשר ה' אלהיך נֹתן לך לרשתה נֹפל בשדה לא נודע מי הכהו" (פסוק א).
<b>נימצא טמון בגל תלוי באילן צף על פני המים לא היו עורפים שנאמר באדמה לא טמון בגל נופל לא תלוי באילן בשדה לא צף על פני המים</b> – לפנינו, אפוא, דרשה מפורטת לפסוק "באדמה", לא טמון ולא תלוי וכו'. פתיחת המשנה שומרת על מסגרת הסגנון המשנאי הקובע את ההלכה, אבל בהמשך זה מדרש רגיל. המשנה חוזרת על ההלכה פעמיים, וזו נקודת החיבור בין ההלכה הקדומה ובין מדרש ההלכה על אותן הלכות. מעבר לדרשה אין להלכה טעם הגיוני, וכי מה ההבדל בין הרוג בדקירת סכין לבין מי שהוטבע או נתלה? במקבילות מופיעות עוד דרשות למילים הראשונות, "כי ימצא". בירושלמי מיוחסת משנתנו לרבי אליעזר, ומצויה בה עמדה חולקת של רבי יוסי ברבי יהודה: "אין צריך לומר חנוק ותלוי באילן, מניין אפילו מושלך? תלמוד לומר 'נופל' " (כג ע"ג). גם רבי יוסי ברבי יהודה אינו משתחרר ממסגרת הדרשה, אלא שיש לו דרשה שונה. כפי שראינו, גם המשנה הקודמת היא משנת רבי אליעזר.
בתוספתא מובא: "רבי לעזר אומר בכולם אם היה חלל היו עורפין. אמר לו רבי יוסה בי רבי יהודה אינו אלא חנוק ומושלך בשדה, שמא עורפין היו? לכך נאמר 'חלל'. אם כן למה נאמר 'נופל'? אלא שאפלו הרוג ותלוי באילן לא היו עורפין" (פ"ט ה"א). כבר מנוסח זה ניתן לשער שרבי אליעזר סובר שעורפין בכל מקרה של מת, על כל פנים ביותר מקרים מכפי שנקבע במשנה. אך עדיין נוסח דבריו עמום. בתלמוד הבבלי הדברים נאמרים במפורש: " 'חלל' ולא חנוק, 'חלל' ולא מפרפר, 'באדמה' ולא טמון בגל, 'נופל' ולא תלוי באילן, 'בשדה' ולא צף על פני המים, רבי אליעזר אומר בכולן אם היה חלל עורפין" (מה ע"ב). מהמשך הוויכוח בתלמוד משמע שגם רבי אליעזר מודה אולי בחנוק ומוטל באשפה, אלא שמתנגדיו הם שאומרים שהוא היה אמור להודות בכך, ואין עדות שאכן גם הוא הודה בכך.
מכל המקורות משמע שלפנינו מחלוקת רבי אליעזר ורבי יוסי ברבי יהודה, אלא שהדעות מתחלפות. לנוסחת הירושלמי עדיפות, שכן המשנה הקודמת והמשך משנתנו הן כרבי אליעזר.
בתוספתא מובאת דרשה שהפסוק כולל מת שנמצא בעבר הירדן (פ"ט ה"א). אבל בספרי דברים הדרשה מבוססת על המשך הפסוק, "אשר ה' אלהיך נֹתן לך", ומכאן המדרש לומד "לרבות עבר הירדן" (רה, עמ' 240). בירושלמי מופיע המשכה של הדרשה, או ראשיתה: "פרט לחוצה לארץ" (כג ע"ג). דרשה דומה יש לגבי ביכורים. בפרשת ביכורים נאמר: "ויבִאנו אל המקום הזה ויתן לנו את הארץ הזאת ארץ זבת חלב ודבש" (דברים כ"ו, ט); תנא קמא מכריע שיש להביא ביכורים מעבר הירדן, ורבי יוסי הגלילי לומד: "אין מביאים בכורים מעבר הירדן, שאינה ארץ זבת חלב ודבש" (משנה, ביכורים פ"א מ"י). דברי תנא קמא קרובים למשנתנו, ואולי גם רבי יוסי הגלילי יודה שלדין עגלה ערופה עבר הירדן כארץ ישראל. דברי רבי יוסי הגלילי סדורים אף בספרי דברים (פיסקא שא, עמ' 319) ובמכילתא דרבי שמעון בר יוחאי (פי"ג ה, עמ' 39). בספרי דברים מובא: "כי באתי אל הארץ אשר נשבע ה' לאבותינו... לתת לנו (דברים כו ג)... רבי שמעון אומר פרט לעבר הירדן שנטלתו מעצמך" (פיסקא רצט, עמ' 318). התלמוד הירושלמי (ביכורים פ"א ה"י, סד ע"ב) מביא את דברי רבי שמעון ואף שואל מה ההבדל בין טעמו של רבי יוסי הגלילי לטעמו של רבי שמעון, ומסביר כי לדעת רבי יוסי הגלילי כל ארצות עבר הירדן אינן זבת חלב ודבש ואין מביאים מהן ביכורים, ולדעת רבי שמעון רק מארצם של בני גד וראובן שנטלו מעצמם, שביקשו ביזמתם את הנחלה ממשה, אין מביאים ביכורים, אך מנשה שכבש את הגלעד, כמסופר בספר במדבר פרק לב, אמנם מביא.<sup class="footnote-marker">11</sup><i class="footnote">ראו דברי מפרשי הירושלמי.</i>
מחלוקת זו של חכמים מלמדתנו כי לא כל החכמים ראו את עבר הירדן כחלק של ארץ ישראל לכל דבר, ולדעת התלמוד הירושלמי אף יש להבדיל בין הדרום לארץ הגלעד. הברייתא המתארת את "תחומי ארץ ישראל"<sup class="footnote-marker">12</sup><i class="footnote">הברייתא ערוכה בתוספתא, שביעית פ"ד הי"א; ספרי דברים, פיסקא כא, עמ' 118-112; ירושלמי, שביעית פ"ו ה"א, לו ע"ג, ואף כתובה כולה על פסיפס בכניסה לבית כנסת שנמצא ליד תל רחוב שבעמק בית שאן. ראו זוסמן, כתובת; נוה, כתובות, מס' 49 (עמ' 85-79).</i> כוללת חלקים מעבר הירדן, אך קשה להגדיר היכן עבר בדיוק גבול הארץ לפי ברייתא זו. אולם בוויכוח בין חכמי יבנה, המסור לנו במלוא הדרו במשנת ידים פרק רביעי, אנו קוראים במשנה ג: "בו ביום אמרו עמון ומואב מה הן בשביעית". ברור להם כי עמון ומואב חייבים במעשר אך פטורים מן השביעית, והם דנים בטיבו של המעשר, אם הוא מעשר שני או מעשר עני. בהמשך הוויכוח בין החכמים הם משווים את עמון ומואב לבבל ולמצרים. מסתבר כי הדיון אינו על מעמדו של עבר הירדן היהודי, עבר הירדן שנכלל בתחומי ארץ ישראל, אלא על האזור שמזרחה לו, עמון ומואב.<sup class="footnote-marker">13</sup><i class="footnote">ש"לא טוהרו בסיחון", וכפירושו של הר"ש משנץ. ישראל מנועים היו מלכבוש את עמון ומואב, אך מלך סיחון כבש חלקים מהן לפי המסופר בתורה ובכך "טיהר" לבני ישראל לכבוש אותן, ראו בבלי, גיטין לה ע"א ועוד. כפשוטו לא כלל תחום ההתיישבות היהודי את עמון ומואב, ואכן ממלכת החשמונאים לא כללה, אפילו בשיאה, את רבת עמון (פילדלפיה), שהיא ממלכת עמון.</i> עבר הירדן היהודי היה חלק מארץ ישראל וחייב היה במעשרות ובשביעית, ולדעת החכמים במשנה אף הביאו הימנו ביכורים, אך היו שחלקו על כך. אולי דעה זו, שחוזרים עליה רבי יוסי הגלילי ורבי שמעון, יסודה בירידת היישוב היהודי בעבר הירדן לאחר החורבן.
במקורות חז"ל מופיעות שתי צורות חלוקה של הארץ, לשלושה אזורים: יהודה, עבר הירדן והגליל, ולשניים: יהודה והגליל. החלוקה לשלושה מופיעה בשלושה הקשרים הלכתיים שונים: במשנת שביעית (פ"ט מ"ב), בדיני חזקה (משנה, בבא בתרא פ"ג מ"ב ומקבילותיה) ובדיני נישואין (משנה, כתובות פי"ג מ"ב). כל המשניות מניחות שבתוך האזור יש תנועה והכרה של הנתונים, אך אדם מאזור אחד אינו מגיע לאזור אחר. מסתבר, אפוא, שהייתה זו חלוקה קבועה וקדומה שההלכות השונות עושות בה שימוש. גם יוספוס מחלק את הארץ בצורה זהה לשלושה מחוזות, גליל, יהודה ועבר הירדן. הוא פותח בגליל כי זה נושאו העיקרי, שהרי הקטע בא כפתיחה לתיאור המלחמה שהחלה בגליל (מלח' ג, ג, 58-35). כבר קליין עמד על כך שיוספוס משקף אותו מקור ספרותי או תפיסה גאוגרפית כמו החלוקה ההלכתית.<sup class="footnote-marker">14</sup><i class="footnote">קליין, פרק; ספראי, יוספוס.</i> הדבר בולט בתיקונים ובשינויים שהכניס יוספוס לחלוקה המקורית כדי להתאימה לצרכיו. שינויים אלו ניכרים במבנה הקטע ובעריכתו.
במקביל יש במקורות גם חלוקה לשניים, יהודה והגליל בלבד. ניתן לקבוע ללא היסוס שהחלוקה לשניים היא החלוקה המקובלת בספרות חז"ל. זאת ועוד. החלוקה לשלושה מופיעה בשלוש משניות אנונימות (סתמיות) בעקרונות הלכתיים מרכזיים. לפחות את משנת שביעית ניתן לתארך לתקופה הקדומה יחסית, לדור יבנה או קודם (להלן). לעומת זאת החלוקה לשניים מופיעה רבות בפי חכמי דור אושא.<sup class="footnote-marker">15</sup><i class="footnote">משנה, תרומות פ"י מ"ח; מעשרות פ"ב מ"ג; ירושלמי, פסחים פ"ד ה"א, ל ע"ד; פ"י ה"ה, לז ע"ד; ראש השנה פ"ד ה"ה, נט ע"ג; כתובות פ"א ה"א, כה ע"א; מדרש שמואל, ח א, ועוד מקורות רבים.</i> בחלק אחר של המקרים החלוקה הזאת מופיעה במשניות שקשה לתארך את עריכתן, אף שהנושא ההלכתי עצמו עשוי להיות קדום.<sup class="footnote-marker">16</sup><i class="footnote">כגון במשנה, פסחים פ"ד מ"ה, וראו פירושנו לה; כתובות פ"ד מי"ב; תוספתא, שם פ"ב ה"ה; גיטין פ"ז ה"ז, ועוד מקורות רבים.</i> נראה, אפוא, שיש בסיס איתן למסקנה שחלוקת ארץ ישראל לשלושה הייתה החלוקה הקדומה, יסודה בסוף ימי בית שני כפי שעולה מדברי יוספוס, והמשניות משתמשות בה. החלוקה לשניים מקובלת בהמשך תקופת התנאים. כפי שנראה להלן ההבדל בין שתי החלוקות אינו ספרותי אלא יישובי.
בימי בית שני היה בעבר הירדן יישוב יהודי איתן שהשתרע עד גב ההר של אזור זה. ראשיתו של היישוב בתקופת שיבת ציון, והחשמונאים (ינאי) כבשו תחומים נוספים והרחיבו את תחומי היישוב היהודי מזרחה. יש עשרות עדויות ספרותיות על היישוב בעבר הירדן. כן נמצאו מעט עדויות ארכיאולוגיות.<sup class="footnote-marker">17</sup><i class="footnote">שגיב, עבר הירדן.</i> היישוב היהודי דעך, וכמעט חוסל במרד הגדול או במרד בר כוכבא. לאחר המרד אנו שומעים רק על יישוב יהודי דל בעבר הירדן. קהילות יהודיות נמצאו כמובן בערים הגדולות, וכן בעמק הר'ור בלבד.<sup class="footnote-marker">18</sup><i class="footnote">עדיין חסר לנו סיכום עדכני על היישוב היהודי בעבר הירדן. ראו שגיב, עבר הירדן; לסיכום כללי ראו ספראי, מצב, עמ' 214-212.</i> נראה שאת חורבן היישוב יש לתלות במרד בר כוכבא, אך שאלת המועד המדויק אינה ברורה. מכל מקום, זו הסיבה לכך שעבר הירדן אינו נזכר במשניות רבות המתמקדות ביהודה ובגליל בלבד.
יש להניח שההלכה שמביאים ביכורים מעבר הירדן מבטאת את ימי בית שני, וההסתייגויות שלפיהן עבר הירדן אינו חלק אינטגרלי מארץ ישראל משקפות את התערערות היישוב היהודי בחבל ארץ זה. לאחר החורבן נותרו כל הלכות ביכורים כ"הלכתא למשיחא", וכך הוכשרה הקרקע לשינויים בהלכה הקדומה, שכן לא היה בהם משום פגיעה במסורת המקודשת כפי שהיא מוכרת לחכמי כל דור ולציבור.
ההלכה שמביאים עגלה ערופה בעבר הירדן מבטאת את התחושה שאזור זה הוא חלק מהארץ, הוא הדין להבאת ביכורים. המחלוקת על כך מלמדת על פקפוקים במעמדו של עבר הירדן, או על שינוי בתפיסה הגאוגרפית ובהלכה. הנתונים מוצגים לפנינו כמחלוקת לכל דבר, והפרשנות שיש כאן שינוי היסטורי היא השערה שלנו שאין לה ביסוס בעדויות שבידינו, אך היא סבירה מבחינה היסטורית.
<b>נימצא סמוך ליספר</b> – סמוך ל"ספר". הספר הוא אזור הגבול. במשמעות זו המונח מופיע בפרק הקודם ככינוי לאזור הסמוך לשטחם של אויבי ישראל.<sup class="footnote-marker">19</sup><i class="footnote">ראו פירושנו לפ"ח מ"א.</i> במשנתנו הכוונה בעיקר לשטחי הגבול מול שבטי הנודדים בדרום הר חברון או בגולן. אנו לומדים פירוש זה מהירושלמי על אתר האומר "אני אומר סרקיים הרגוהו" (כג ע"ג). "סרקיים" הם שבטי הסרצנים, נודדי המדבר. הדרשה היא "כי ימצא ולא בשעה שמצוי" (ספרי דברים, רה, עמ' 240), כלומר מביאים עגלה ערופה רק במקום שתופעת הרצח נדירה ביותר. טיעון זה שימש בסיס לביטול נוהג הלכות עגלה ערופה כפי שנשנה להלן במשנה ט. במשנתנו הטיעון מצומצם יותר. נוכחות הסרקיים גורמת לריבוי נרצחים, אך גם להסרת האחריות מזקני הקהילה ומתושביה היהודיים של העיר. לא הם נאשמים ברצח. בסוף פירושנו למשנה נרחיב במשמעות של ה"ספר". <b>לעיר שיש בה גוים</b> – כך ברוב עדי הנוסח,<sup class="footnote-marker">20</sup><i class="footnote">מ, ר, ז, פ, פ1, ת, ג3, ן, ב, א2, ל, נ.</i> אבל ביתר עדי הנוסח: "שרובה גויים". בסוף פירושנו למשנה נרחיב גם בכך. גויים מואשמים ברצח, ושוב המצב כמו בעיירות הספר. קשה להכריע מה היה הטיעון המרכזי. האם אכן גויים נחשבו לרצחנים, או שמא די בכך שניתן לתלות את הרצח בהם? אפשר גם שאין למשנתנו כל קשר לתדמיתם של הגויים, אלא שבעיר של גויים אין גוף עירוני שייקח עליו את האחריות על הרצח.
<b>או לעיר שאין בה בית דין</b> – שכן כתוב שאת המדידה מבצעים זקני העיר. בפועל יישוב קטן שאין לו הנהגה אינו בבחינת "עיר", ועל כן אינו שותף להלכות עגלה ערופה. כאמור, כל עניין בית הדין אינו במקרא, ולפי יוספוס פקידי הקהל ממלאים את התפקיד המרכזי במעמד. איננו יודעים אם לפי "שיטה" זו עיר ללא פקידי קהל פטורה מעגלה ערופה. <b>לא היו מודדין אלא לעיר שיש בה בית דין</b> – זהו ניסוח כפול ומיותר של המשפט הקודם. <b>נמצא מכוון בין שתי עיירות</b> – באמצע בדיוק בין שני יישובים, וזאת לאחר המדידה, <b>שתיהן מביאות שתי עגלות דברי רבי אליעזר</b> – גם משפט זה הוא מתורת רבי אליעזר, כמו המשנה הקודמת והרישא של משנתנו. במשנה לא נאמר אם יש החולק על רבי אליעזר. הירושלמי (כג ע"ג) מניח שחכמים חולקים גם על המשפט "לא היו מודדים אלא לעיר שיש בה בית דין", ומכאן ש"רבנן" חולקים על ההלכה האחרונה. בתוספתא ובספרי מופיעים דבריו של רבי אליעזר בסתם, ולא נזכר מי החולק עליו.<sup class="footnote-marker">21</sup><i class="footnote">תוספתא, פ"ט ה"א; ספרי, רה, עמ' 241. התוספתא והספרי מוסיפים עוד פרטים.</i>
<b>אין ירושלים מביאה עגלה ערופה</b> – זקני ירושלים מגיעים לכל מקום שבו נמצא חלל, אך בירושלים עצמה אין דין עגלה ערופה כלל. הלכה זו מצויה בסדרת מקורות המדגישה את ייחודה ואת מעמדה ההלכתי של ירושלים. הרשימה העיקרית שנויה בברייתא: "וירושלם... אין מודדין הימנה, ולחלל אין מביאין עגלה ערופה, ואינה נעשית עיר הנדחת. רבי נתן אומר אף אין בה משום בן סורר ומורה, שנאמר 'והוציאו אותו אל זקני עירו ואל שער מקומו', פרט לירושלם..." (תוספתא, נגעים פ"ו ה"א-ה"ב, עמ' 625). להלכה זו מקבילות רבות, ובתלמוד הבבלי היא מנוסחת בתור רשימה: "עשרה דברים נאמרו בירושלים: אין הבית חלוט בה, ואינה מביאה עגלה ערופה, ואינה נעשית עיר הנדחת, ואינה מטמאה בנגעים, ואין..." (בבא קמא פב ע"ב). הניסוח הכוללני "עשרה דברים" הוא גיבוש מאוחר של רשימה שהורכבה מהלכות בודדות. ואכן בספרי, למשל, מצויה ההלכה והדרשה שירושלים אינה נעשית עיר נידחת בלבד, ללא כל הרשימה (ספרי דברים, צב, עמ' 154). לרשימה מקבילות שונות, ומבחינה ספרותית הן נחלקות לשלוש:
1. הלכות בודדות הנדונות כל אחת במקומה, ללא זיקה לרשימה כולה, כמו משנתנו הקובעת שירושלים אינה מביאה עגלה ערופה.
2. רשימה כוללת, כמו התוספתא בנגעים.
3. רשימה משוכללת יותר, כמו זו הפותחת ב"עשרה דברים נאמרו בירושלים". כמה רשימות כאלה מצויות במקורות, ויש ביניהן הבדלים שנדונו במחקר.
מרכיב זה, שירושלים אינה מביאה עגלה ערופה, מופיע ברשימות שהבאנו אך חסר בכמה ממקבילות הרשימה.<sup class="footnote-marker">22</sup><i class="footnote">אבות דרבי נתן, נו"א פל"ה, עמ' 104; נו"ב פל"ט, עמ' 107; בבלי, סנהדרין קיב ע"א.</i> אמנם לא מצינו מי שחולק על ההלכה, אבל כנראה היא לא נכללה בחלק מהמסורות שיש בהן עיצוב ספרותי של "עשרה דברים".
ההנמקה המדרשית להלכה, ולכמה מהלכות ירושלים האחרות, היא שירושלים איננה ירושה במובן הרגיל של המילה: " 'לרשתה', וירושלים לא נתחלקה לשבטים" (בבלי, בבא קמא פב ע"ב). תפיסה זו, שירושלים אינה רכוש פרטי, מופיעה במקורות. האזכור הבולט שלה הוא בתוספתא הקובעת: "אין משכירין בתים בירושלם מפני שהן של שבטים" (מעשר שני פ"א הי"ב<sup class="footnote-marker">23</sup><i class="footnote">וכן כל המקבילות להלכות ירושלים שציינו, וכן בבלי, מגילה כו ע"א.</i>). המדובר בימי העלייה לרגל.
עלייתם של רבבות לעיר חייבה, כמובן, מציאת פתרונות דיור נגישים וזמינים. הפתרון העיקרי היה להרשות לעולים להתארח בחצרות בעלי הבתים בירושלים. הנוהג המקובל היה שהעולים לא זו בלבד שלא שילמו עבור האירוח אלא שלבעלים אסור היה (או לא מקובל היה) לסרב לבקשת האירוח. עורות הקרבנות שימשו כתשלום עקיף למארחים, וחכמים אף התירו למארחים לגבות תשלום זה בכוח, הווה אומר שהייתה זו לא רק מוסכמה מקובלת אלא מערכת משפטית למחצה.<sup class="footnote-marker">24</sup><i class="footnote">ספראי, עליה לרגל, עמ' 135-132.</i>
עד כאן אין למנהגים אלו כל משמעות אגררית. ברם, חכמים עצמם לא הסתפקו בהגדרה "נזילה" זו, אלא נתנו לכל ההסדר בסיס מעין־משפטי. לפי תפיסתם – "ירושלים לא נתחלקה לשבטים". הווה אומר, בזמן חלוקת נחלות השבטים בימי יהושע בן נון לא ניתנה ירושלים אף לאחד מן השבטים, והיא מצויה בין נחלותיהם של שבט יהודה ושבט בנימין. לעובדה זו, המעוגנת כמובן בתיאור הגבולות של נחלות השבטים שבספר יהושע כפי שהוא מופיע בתנ"ך, ניתנה פרשנות משפטית "אקטואלית" מרחיקת לכת. לבעלי הבתים שבירושלים כאילו אין כלל זכות קניין, וכל אחיזתם בעיר היא נטולת תוקף משפטי. מכיוון שהעיר היא אקס־טריטוריאלית, פגומה זכותם הפרטית של תושבי העיר, ועל כן הם חייבים לאפשר לכלל ישראל להשתמש ברכושם. ברור שלפנינו רעיון תאורטי ולא יסוד משפטי, שהרי בוודאי היו תושבי ירושלים רשאים למכור ולקנות בתים בעיר, ואף תוקנו לשם כך תקנות מיוחדות (משנה, ערכין פ"ט מ"ד).<sup class="footnote-marker">25</sup><i class="footnote">המשנה איננה עוסקת בירושלים אלא בכל 'עיר חומה'. אבל הפתרון המוצע שם הוא להניח את הכסף ב'לשכה'. ה'לשכה' היא במקדש כך שהמשנה בוודאי איננה מוציאה את ירושלים מכלל הערים שבהם ניתן למכור ולקנות בתים.</i> אם כן, מדובר ברעיון דתי המטיל על תושבי העיר חובה דתית, שמתן שכרה (החלקי, אך הממשי) בצידה. הקביעה שבירושלים אין רכוש פרטי היא בבחינת פיקציה משפטית, המבטאת אידיאולגיה, היא מצדיקה מצב קיים, ואין היא גוררת אחריה השלכות אגרריות מרחיקות לכת. משפט ונורמה חברתית מעורבים כאן.
מכל מקום, ההנמקה שירושלים אינה "ירושה" היא אפוא תפיסה תאורטית אידיאולוגית, וקשה לראות בה את הבסיס ההלכתי לכך שאין מביאים בה עגלה ערופה.
דומה שיש לחפש את ההסבר בתחום רֵאלי יותר. ירושלים אינה קהילה קטנה וסגורה אלא מקום שיש בו סוחרים ועוברי אורח. בני הקהילה אינם יכולים, אפוא, להיות אחראים לכל מה שמתרחש בסביבתם. מעשה עגלה ערופה נועד לבטא את קבלת האחריות של הציבור. נעשה מעשה נורא "אצלנו", ואנו התושבים אחראים וצריכים כפרה. בירושלים חסר אותו מרכיב אינטימי של קבלת אחריות קהילתית.<sup class="footnote-marker">26</sup><i class="footnote">מעין הסבר זה לעניין אחר יש בבבלי, מגילה כו ע"א.</i>
סוגיית עגלה ערופה בירושלים מופיעה בהקשר אחר:
מעשה בשני אחים כהנים שהיו שוין ורצין ועולין בכבש, וקדם אחד מהן את חבירו לתוך ארבע אמות. נטל את הסכין ותקע בלבו. בא רבי צדוק ועמד על מעלות האולם בהר הבית ואמר: שמעוני, אחינו בית ישראל, הרי הוא אומר "כי ימצא חלל באדמה אשר ה' אלהיך נותן לך וגו' ויצאו זקניך ושופטיך ומדדו את הערים אשר סביבות החלל" – אנו להיכן נמדוד, להיכל או לעזרה? (תוספתא, שבועות פ"א ה"ד, עמ' 446).
הבבלי (יומא כג ע"א) מתקשה בכך, שהרי אין מביאין עגלה ערופה בירושלים. ברם, השאלה אינה שאלה. ברור שהתוספתא אינה מביאה בירור הלכתי אלא נאום רֵטורי, אולי כזה שנוסח רק שנים רבות לאחר האירוע, ואין לראות בו בסיס הלכתי. במקרה זה ודאי שאין מביאים עגלה ערופה, הרי יודעים מי הרוצח.
<b>ה"סְפר"</b>
בסיום המשנה עלינו לחזור אל ה"<b>סְפר</b>". מקורות יהודיים אחדים דנים ומזכירים את בעיות הביטחון ב"ספר", ואת "הגיס" – כנופיות השודדים. בכוונתנו להוכיח כי המונח "ספר" מתייחס בעיקר לדרום הר חברון, ותיאוריו משקפים את בעיות הביטחון באזור זה.<sup class="footnote-marker">27</sup><i class="footnote">הרעיון שה"ספר" הוא ספר היישוב בדרום הארץ הועלה על ידי פרופ' מ' גיחון. בדיוננו כאן הד לשיחות מקצועיות רבות בין כותב שורות אלו לפרופ' גיחון, והרבה מחכמתו משוקעת בדיון זה. ראו גיחון, לימס. עסקנו בכך בהרחבה בנספח למסכת תענית, וכאן נקצר.</i>
ה"ספר" נזכר בספרותנו בהקשרים מספר:
עגלה ערופה – כפי שאמרנו, ושם מצויים הסרצנים, כמו שפירשנו. בעל מדרש תנאים אף קובע במפורש: "אשר סביבות החלל לא על ספר הים ולא על ספר המדבר".<sup class="footnote-marker">28</sup><i class="footnote">מדרש תנאים דברים כ"ט ב, עמ' 124. "ספר הים" הוא מונח לחוף הים, והלכה זו קשורה אולי לדין במשנה ובתוספתא שלנו שאין מביאים עגלה ערופה אם המת מונח סמוך לעיר של גויים, ובאזור החוף היו נכרים רבים. ברם, הביטוי "ספר ים" הוא מוזר, ועל כן נראה שביטוי זה רומז להלכה אחרת שאין מביאים עגלה ערופה על טובע, "כי ימצא חלל בשדה – ולא צף על פני המים" (ספרי דברים, רה, עמ' 240; מדרש הגדול לדברים, כא א, עמ' תנד).</i> אם כן, סתם "ספר" הוא ספר המדבר; באזור מעין זה רבו הרציחות ושוסי המדבר, הסרצנים, חשודים בכך.
אין עושים עיר הנידחת ב"ספר",<sup class="footnote-marker">29</sup><i class="footnote">משנה, סנהדרין פ"א מ"ה; ספרי דברים, צג, עמ' 154; מדרש תנאים דברים י"ג יד, עמ' 66.</i> וההלכה מוסברת: "בסמוך לספר אפילו אחת לא יעשו כדי שלא יפרצו גוים ויחריבו את ארץ ישראל" (תוספתא, סנהדרין פי"ד ה"א, עמ' 436).<sup class="footnote-marker">30</sup><i class="footnote">והשוו ספרי דברים, שם; בבלי, סנהדרין טז ע"ב.</i>
הלכה זו משקפת מציאות של רצף יישובי יהודי בטריטוריה מוגדרת, וה"ספר" בהקשר זה הוא שטח הגבול של גוש היישוב היהודי. בהלכה אף משתקפת מתיחות עם היישוב הנכרי בארץ. רציפות יישובית טריטוריאלית רווחת הייתה בעיקר במאות הראשונה עד השלישית, והלכה זו היא תנאית ואין לאחרה מעבר למאה השלישית.
בניית חומה – במשנה שנינו: "כופין אותו (את תושב העיר) לבנות לעיר חומה ודלתים ובריח, רבן שמעון בן גמליאל אומר לא כל העיירות ראויות לחומה" (בבא בתרא פ"א מ"ה). המשנה עוסקת בקביעת השירותים הנוהגים בעיר, ונדונה בה מחלוקת בין חכמים ורבן שמעון בן גמליאל האם מקובל ונהוג של"עיר" יש חומה. מחלוקת זו מוסברת על ידי רבן שמעון בן גמליאל, בן דור אושא (180-138 לערך): "עיר הסמוכה לספר ראויה לחומה, ושאינה סמוכה לספר אינה ראויה לחומה" (בבלי, בבא בתרא ז ע"ב). ואכן לרוב עיירות הארץ לא הייתה חומה, אם כי נבנו מתקני ביטחון מסוימים. ברם, בסוסיא התגלה מבנה ביטחון ייחודי, מעין חומה.<sup class="footnote-marker">31</sup><i class="footnote">ראו נגב, סוסיה.</i>
סוסיא היא דוגמה מובהקת לעיר הסמוכה לספר, ומסתבר שבעיירה מעין זו אכן הוקמו מבני ביטחון ייחודיים. הדברים ברורים, משתלבים ומסתברים. התלמוד הבבלי מזכיר בהקשר להלכה זו, העוסקת בחומה, את ה"גיס" – כנופיות השודדים, ובו נדון להלן (איור 47). כידוע אין לצאת לקרב נגד גנבים בשבת, אבל ב"ספר" הדין שונה:
גוים שבאו על עיירות ישראל יוצאין עליהן בזיין ומחללין עליהן את השבת. אימתי, בזמן שבאו על עסקי נפשות. לא באו על עסקי נפשות, אין יוצאין עליהן בזיין, ואין מחללין עליהן את השבת. באו לעיירות הסמוכות לספר, אפילו ליטול את התבן ואפילו ליטול את הפת (קש), יוצאין עליהן בזיין ומחללין עליהן את השבת (תוספתא, עירובין פ"ג [ד] ה"ה; ירושלמי, שם פ"ד ה"ג, כא ע"ד; בבלי, שם מה ע"א).
בירושלמי (שם) אף מדגישים שדין זה חל רק בספר ולא ב"עיירות המובלעות", כלומר בעיירות יהודיות השוכנות בסמוך לאזורי יישוב נכריים או בתוך אזורי יישוב מעין אלו.
ההיתר "לחלל שבת" אינו נובע מעצם הקִרבה לגויים, שהרי בעיירות המעורבות הדין שונה מזה שבספר. מצד שני, הברייתא אינה עוסקת בבעיה של הגנה על טריטוריה יהודית, שהרי הארץ כולה הייתה תחת שלטון נכרים. דומה, אפוא, שיש כאן הכרה באופי המיוחד של בעיות הספר שבו כל סכנת ממון היא גם סכנת נפשות. הבעיה שחכמים חוששים ממנה איננה כיבוש צבאי, אלא פשיטות שוד וגזל. אי אפשר להוכיח ממקור זה ש"ספר" זה הוא ספר מדבר, אך פירוש זה הגיוני ומותאם לנסיבות, שכן במאות השנייה והשלישית היו פשיטות גזל תופעה אפשרית רק בספר המדבר. זאת ועוד; מאחר שכבר הוכח שה"ספר" הוא אזור הסרצנים מותר לנו להקיש ולפרש על רקע זה גם את המקור שלפנינו.<sup class="footnote-marker">32</sup><i class="footnote">בתלמוד הבבלי פירשו על סמך הלכה זו את המלחמה בקעילה המתוארת בשמואל א כג, והמשפט "תנא קעילה עיר הסמוכה לספר היתה" (עירובין מה ע"א) אינו בא לתאר את קעילה בימי הדרשן אלא "להסביר" את המקרא.</i>
גידול כלבים – המשנה קובעת: "לא יגדל אדם את הכלב אלא אם כן היה קשור בשלשלת" (בבא קמא פ"ז מ"ז). הלכה זו מסויגת בתוספתא: "אבל מגדלין בעיירות הסמוכות לספר בימים וקושרין אותן בשלשלאות של ברזל ומתירין אותן בלילות. רבי ליעזר אומר..." (בבא קמא פ"ח הי"ז; בבלי, שם פ"ג ע"א). שוב הספר מופיע באזור שהביטחון בו מעורער, ואף הלכה זו היא כנראה מימי דור יבנה (סוף המאה הראשונה - ראשית המאה השנייה). סיפורים אחרים מקשרים את הגיס לספר, ומשקפים בעיות ביטחון באזור זה.
המשנה הזכירה את העיר שיש בה גויים או שרובה גויים. משפט זה מעורר שתי שאלות. האחת היסטורית, האם היו ערים מעורבות ("שרובה גוים"), או שמא המשנה מניחה שעיר היא יהודית או נכרית. חילוף דומה יש בעדי הנוסח בתוספתא: "עיר גוים" בכתב יד וינה, או "לעיר שיש בה גוים" בכתב יד ערפורט. ודאי שערי הפוליס הגדולות היו מעורבות (טבריה, ציפורי וכיוצא באלו), השאלה היא אם היו יישובים כפריים מעורבים ומה הייתה מערכת היחסים בין גויים ויהודים, האומנם נתפסו הנכרים כסכנת נפשות. בפועל ודאי שנוצרה מערכת שכנות עם הנכרים, והצגתם כרוצחים מועדים מוגזמת. האיזון בין הסכנה ליחסי השכנות מחייב בירור נוסף, ולא כאן מקומו.

Mishnah 3

בדפוס משנה ד של כתב יד קופמן מופיעה לפני משנה ג שבכתב היד (סדר המשניות שונה). הסדר בכתב היד הוא גם הסדר בעדי הנוסח הטובים.
<b>מניין היו מודדין</b> – אם נמצא מת שיש לערוף עבורו עגלה מודדים אל העיר הקרובה, והשאלה היא מהיכן מודדים. אין צריך לומר שהשאלה תאורטית, שכן בדרך כלל האפשרויות השונות יובילו כולן לאותה עיר סמוכה. עם זאת, ייתכן מקרה שבו ההבדל הקטן שבין חלקי הגוף יוביל למסקנה הלכתית שונה. זאת ועוד. במשנה הקודמת הייתה השאלה מעשית, והשאלה במשנתנו נגזרה ממנה. <b>רבי אליעזר אומר מטיבורו</b> – במשנה הבאה<sup class="footnote-marker">33</sup><i class="footnote">בדפוס זו המשנה הקודמת.</i> אומר רבי אליעזר "מוליכין הראש אצל הגוף". זו אותה עמדה, אך הניסוח שונה במקצת ומצביע על עריכה אחרת, <b>ורבי עקיבה אומר מחוטמו</b> – להלן "מראשו". <b>רבי אליעזר בן יעקב אומר ממקום שנעשה חלל מצוארו</b> – הירושלמי מסביר שרבי אליעזר סבור שאדם נולד מהטבור, כלומר שלראשונה נוצר הטבור וממנו מתגבשים יתר האיברים. כיום אנו יודעים שאין איבר הנוצר לפני חברו, אלא התאים מתחלקים ללא הרף וכך נוצרים האיברים, אבל ידיעותיהם של קדמונינו היו מעטות ושונות.
עם כל זאת, את המשנה שלנו ניתן, ואולי גם צריך, להסביר ללא הדיון מהיכן נוצר האדם, ורק הסברי התלמוד מהווים סטייה מהמקובל בעולם המדעי כיום.
את דעתו של רבי עקיבא מנמק הירושלמי (כג ע"ד) בכך שהחוטם מבטא את "הכרת הפנים", את ייחודו של האדם ושונותו. למעשה המחלוקת היא איזה אבר מסמל את האנושיות. אולם לדעת רבי אליעזר בן יעקב מודדים ממקום הרצח, ולא מהנרצח. גם הסברים אלו אינם מחייבים הנחות "מדעיות" מעין אלו שנדונו לעיל.
הבבלי, כדרכו, מסביר שיש צורך במשנתנו ובמשנה הבאה, ואין זו חזרה סתמית על אותו עיקרון.

Mishnah 4

<b>נמצא ראשו במקום אחד וגופו במקום אחד</b> – משנה זו אינה מדברת על עגלה ערופה אלא על קבורתו של "מת מצווה" רגיל. היא מובאת בזכותה של המשנה הבאה, הקרובה לה בתוכן, ואשר עוסקת בשאלה דומה. כך מסביר הירושלמי: "לקבורה נחלקו" (כג ע"ג; בבלי, מה ע"ב), כלומר היכן קוברים מת מצווה שגופתו מבותרת ואיבריו פזורים. לפי ההלכה מת מצווה הוא מי שנמצא מוטל בשדה ונהרג בדרך כלשהי, באלימות או בדרכי שלום, ואין מי שיקברנו. בדרך כלל הייתה הקבורה פעילות פרטית של בני המשפחה; רק במקרים של צורך נזעקה הקהילה לסייע בקבורה על בסיס מצוות צדקה. כך עולה מרוב העדויות העוסקות בקבורה. עם זאת, כמה עדויות בודדות משיחות לפי תומן על התארגנות קהילתית לקבורה ציבורית. העדויות על כך מרובות מחוץ לארץ, אך מעט עדויות גם מהארץ.
משנתנו, וכל ההלכות של מת מצווה, מבוססות על ההנחה שקבורה היא פרטית. ממילא מתעוררת השאלה על חשבון מי ייקבר אדם שאין לו קרובים. ההלכה היא ש"מת מצוה קונה מקומו", כלומר שנקבר היכן שמת. ההלכה משקפת, מן הסתם, חברה שהארגון הקהילתי בה רעוע, וללא מסגרת הלכתית קשוחה זו היה חשש שלא יימצא מקום קבורה. יש להניח שההלכה היא קדומה, שכן בימי התנאים הייתה כבר המסגרת הקהילתית חזקה דיה לפתור בעיות כאלו בצורה מאורגנת יותר, וכן שנינו: "מצא מת מצוה הרי זה מטפל בו וקוברו. איזהו מת מצוה? כל שהוא צווח ואין בני העיר שומעין קולו, אבל היה צווח ובני העיר שומעין קולו אין זה מת מצוה. רבי אומר לעולם הוא מת מצוה עד שיהא שם כדי נושאי המטה וקובריה, אבל אם יש שם כדי נושאי המטה וקובריה אין זה מת מצוה" (שמחות פ"ד הט"ז, עמ' 123). שלוש הגדרות הן. האחת מגדירה מת מצווה כמי שאין בני העיר מטפלים בו, ומשקפת כבר מצב שבו לעתים, או בדרך כלל, נוטלים בני העיר אחריות ומטפלים ומסייעים לקרובי המת. הגדרה שנייה מרחיבה את ההגדרה לכל מת שאין לו מלווים רבים. מת כזה מצווה ללוות ולסייע בקבורתו, אבל מן הסתם אין הכוונה שגם הוא "קונה מקומו" (כלומר שיש לקברו היכן שנמצא). מת כזה נקבר בקבר משפחה, אלא שאין לו די מלווים כנדרש. ההגדרה השלישית היא ההגדרה הקדומה, מת מצווה הוא מי שאין לו קרובים ואין ארגון קהילתי שיטפל בו. במקורות אין עדות להתפתחות הכרונולוגית שאנו מציעים, עם זאת יש בהם ההגדרות השונות, ואנו מציעים לראות בהן התפתחות כרונולוגית. זאת ועוד. בתקופת התנאים היה הארגון הקהילתי משוכלל, וכאמור הלכות מת מצווה הראשוניות (קונה מקומו) אינן מתאימות למצב זה.
חכמים החמירו מאוד בדרישות לסייע למת מצווה, ומן הסתם המדובר במצב הקדום, שלא היה מי שיטפל במת כל עיקר. כאמור הוא נקבר במקום מותו, ובכך מפקיע את זכות הבעלות המקודשת של בעלי הקרקע. כך יוצא מהסיפור ברבי עקיבא (להלן) וממקורות אחרים.<sup class="footnote-marker">34</sup><i class="footnote">בבלי, עירובין יז ע"א; בבא קמא פא ע"א; בבא בתרא קנא ע"א, ועוד. על חשיבות המצווה מעידים המקורות החוץ־רבניים. בעל ספר טוביה (א יז) משתבח בקיום המצווה, וכן יוספוס (נגד אפיון, ב 211) ופילון (היפותטיקה 7.7).</i> חז"ל מדגישים שאפילו נזיר, ואפילו כוהן גדול, מחויבים לחלל את קדושתם ולהיטמא כדי לטפל במת מצווה.<sup class="footnote-marker">35</sup><i class="footnote">משנה, נזיר פ"ו מ"ה; ספרא, אמור פרשה א ה"ג, צג ע"ב; ספרי במדבר, כו, עמ' 33; ספרי זוטא, פ"ו ז, עמ' 242; שמחות פ"ד הי"ז, עמ' 123; בבלי, נזיר מז ע"א; הוריות יג ע"א, ועוד.</i> מלינים אותו בבית הכנסת (בבלי, מגילה כח ע"ב), הוא דוחה עבודת המקדש, אך אינו דוחה שבת (מכילתא דרבי ישמעאל, נזיקין ד, עמ' 163; בבלי, יבמות ז ע"א, ועוד). מצוות הטיפול במת מצווה מוגדרת אפילו כגדולה מתלמוד תורה, ועבור חכמים כמעט ואין הגדרה מפליגה יותר (בבלי, מגילה ג ע"ב). כל ההגדרות הללו מכוונות למת המצווה ה"קדום", ולא למי שאין לו מספיק מלווים לקבורתו.
המושג "מת מצווה" מבטא את המסירות ואת החשיבות שייחסו חכמים, והחברה היהודית בכללה, למצוות קבורת המת. בדרך כלל הקבורה אמורה להתבצע על ידי אנשים הרשאים להיטמא, אבל אם אין כאלה הרי שהיא דוחה את טהרת הכוהנים, את טהרת הנזיר ואת זכויות הקניין הפרטיות. היחס למת מצווה הוא, אפוא, מעין "נייר לקמוס" שעליו ניתן לראות את יחסה של החברה לקבורה בכלל. ואכן, הממצא הארכיאולוגי מעיד שהחברה היהודית בלטה ביחסה למת, ומספר אתרי הקבורה מרובה יחסית למקומם בכלל הממצא הארכיאולוגי.<sup class="footnote-marker">36</sup><i class="footnote">ראו פאוסט וספראי, קבורה.</i>
נסיים בסיפור המדגים את החשיבות שההלכה והחברה ייחסו למצווה. ביטוי ציורי לכך יש בסיפורו של רבי עקיבא.
אמר רבי עקיבא: זו היתה תחילת תשמישי לפני חכמים, השכמתי ומצאתי הרוג אחד, והייתי מטפל בו בשלשה תחומי שבת עד שהבאתיו למקום קבורה וקברתיו. וכשבאתי והשערתי דברים לפני חכמים, אמרו לי על כל פסיעה ופסיעה שהיית פוסע מעלין עליך כאילו היית שופך דמים. ודנתי קל וחומר בעצמי, ומה אם עכשיו שנתכוונתי לזכות חטאתי, אילו נתכוונתי למעט על אחת כמה וכמה. וכשהיו אומרים דבר זה לפני רבי עקיבא היה אומר זו היתה תחילת זכותי" (שמחות פ"ד הי"ט, עמ' 125; ירושלמי, נזיר פ"ז ה"א, נו ע"א).<sup class="footnote-marker">37</sup><i class="footnote">סיפור זה הוא אחת המסורות על רבי עקיבא בצעירותו כשהיה עם הארץ. המסורות אינן זהות, ולא כאן המקום לבירור זה. למת מצווה ראו עוד דיוננו באהלות פט"ז מ"ג.</i>
רבי עקיבא פעל שלא כדין וקבר את המת במקום מתאים, אבל ההלכה היא שאת המת יש לקבור במקומו. בסיפור יש ביטוי גם ליחסם החם של עמי הארץ למצווה. מעבר לכך; בעצם אין איסור להעביר את המת למקום קבורה אחר. "קונה מקומו" הוא זכותו של המת, אך אין איסור להעבירו בהסכמה למקום אחר. אבל דבריו של רבי עקיבא מעידים שההלכה תפסה את הקביעה בצורה אחרת, כאילו יש מצווה לקבור אותו במהירות, אולי אפילו על חשבון ההמתנה שתביא לקבורה מכובדת יותר.
מכל מקום מת מצווה נקבר במקומו, ועל הגדרת מקומו נחלקים התנאים.
<b>מוליכין את הראש אצל הגוף דברי רבי אליעזר ורבי עקיבה אומר הגוף אצל הראש</b> – המחלוקת היא מה עיקרו של אדם, הראש או הגוף, או מהיכן נוצר תחילה. מחלוקת דומה מובאת במשנה הקודמת, ושם הוסברו העמדות.

Mishnah 5

הפסוק הוא: "והיה העיר הקרֹבה אל החלל ולקחו זקני העיר ההִוא עגלת בקר אשר לא עֻבד בה אשר לא משכה בעֹל. והורִדו זקני העיר ההִוא את העגלה אל נחל איתן אשר לא יעבֵד בו ולא יזרֵע וערפו שם את העגלה בנחל".
<b>ניפטרו זיקני ירושלם והלכו להם</b> – במקרא מודגש שהמשך הפעילות מבוצע על ידי זקני העיר, וכאמור ייתכן שחז"ל נשענו על פסוק זה בפרשם שאת המדידה עושים "זקנים" אחרים, הם זקני ירושלים (ספרי דברים, רו, עמ' 242; מדרש תנאים, כ"א ג, עמ' 124). על כל פנים, המשך הפעילות הוא במגזר המקומי. <b>זקני אותה העיר</b> – אין במשנה הסבר מי הם ה"זקנים", אך מתוך אנלוגיה למשנה הקודמת "זקנים" הם חברי בית הדין. כן משמע ממשנה ב התולה את ביצוע המעמד בבית הדין. כך גם מפרשים חז"ל את המונח "זקנים" בכלל, כמו "אין זקן אלא זה קנה חכמה" (מדרש זוטא לרות, ד ב), ואת המונח "זקני העיר" בפרט. עם זאת מן הראוי להעיר שהמקרא מדבר, כפשוטו, בזקנים סתם שהם נכבדי העיר, ולכל היותר הנהגתה המקומית. במקרא אין, כאמור, זכר למקומם של חכמים במעמד, אבל חכמים מציגים את עצמם כמובילי המעמד וכמנהיגים האולטימטיביים של החברה, לפחות בתחום קיום המצוות. <b>מביאין עגלת בקר אשר לא עובד בה ואשר לא משכה בעול</b> – המשנה מתארת את הפסוק המקראי בפרפרזה, בלשון חז"ל, <b>ושאין המום פוסל בה</b> – את המונח המקראי "מום" מפרשים חכמים כמום פוסל, כמשמעו בהלכות טרפות וכשרות. בירושלמי יש הרחבה ובירור של הגדרת "לא עובד בה", מה נחשב כעבודה ומה נחשב כמום (כג ע"ג), <b>ומורידין אותה אל נחל איתן כשמועו</b> – בעדי נוסח אחרים "משמעו". צורה זו וחילופי הנוסח לה הופיעו גם לעיל (פ"ח מ"ה), ובתוספתא (פ"ח ה"ט) שצוטטה לעיל (בפירושנו למשנה ו). <b>קשה</b> – "קשה" במשמעות של טרשי, ותיאור זה מתקשר לתיאור בהמשך שהאדמה אינה נזרעת ואינה מעובדת. בתלמוד יש מקבילות לשימוש זה בשורש איתן. הירושלמי מזכיר את "איתן מושבך ושים בסלע קִנך" (במדבר כ"ד, כא), והבבלי מזכיר פסוקים נוספים (מו ע"ב). אין זה הפירוש היחיד האפשרי. בתנ"ך "נחל איתן" הוא נחל שיש בו זרם מים, "ויגל כמים משפט וצדקה כנחל איתן" (עמוס ה', כד), או "אתה הובשת נהרות איתן" (תהילים ע"ד, טו). אבל נחלי מים הם תופעה נדירה בארץ, ומובן מדוע נמנעו חכמים מלפרש שנחל איתן הוא נחל זורם. מבחינה אטימולוגית שתי המשמעויות קרובות. [<b>ועורפים קשה</b>] – נכתב בטעות ונמחק, <b>אף על פי שאין איתן כשר</b> – "איתן" אינה דרישה אולטימטיבית, בניגוד לדרישה שיהיו שם "זקני העיר", שאם אין זקנים אין המעמד מתקיים, <b>ועורפים אותה</b> – המצווה לערוף נזכרת בפסוק, ופורשה כהתזת הראש מהעורף. עריפה באה בניגוד לשחיטה לשם קרבן. על חטא מביאים קרבן, אבל עגלה ערופה אינה קרבן. הבדל נוסף בין קרבן לעגלה ערופה יובא להלן במ"ח.
<b>בקופיס</b> – או קופיץ, הוא כלי הנזכר בהקשרים אחרים בזיקה לחיתוך בשר. המשנה בפסחים (פ"ז מי"ב) אומרת שאין לחתוך בשר קרבנות אלא בקופיץ, משום שאין בו שבירת עצם. זאת בניגוד לקרדום שהשימוש בו עשוי לגרום לשבירת עצמות הקרבן. אם כן, הקופיץ הוא סכין גדולה. משנה אחרת אומרת שאין מבקעים עצים ביום טוב בקרדום או במגל אלא בקופיץ, ושוב התיאור מתאים לסכין, שאינה מיועדת בדרך כלל לחיתוך עצים, ולכן מותר להשתמש בה ביום טוב, לבקע עצים, שאין זה דרך מלאכתו. התלמוד מעיר על כך: "ולא בקרדום. אמר רב חיננא בר שלמיא משמיה דרב, לא שנו אלא בנקבות שלו, אבל בזכרות שלו – מותר. פשיטא, בקופיץ תנן!" (ביצה לא ע"ב). הקרדום הוא גרזן שיש לו ידית ולהב. הידית מכונה "זכרות" משום שיש בה בליטה, עליה מולבש הנקב שבלהב (איור 48). הלהב מכונה "נקבות" משום צורתו.<sup class="footnote-marker">38</sup><i class="footnote">משמעות זו של "נקבות" ו"זכרות" חוזרת במקורות אחרים. כל הכלים המשתלבים כונו כך, כאשר החלק עם הבליטה הוא הזכרות והמגרעת או החור "נקבות".</i> הידית של הקרדום דומה אפוא לקופיץ, ומכאן שהקופיץ הוא סכין. המילה עצמה היא ביוונית, κοπίς, ובלטינית copis.
<b>מאחוריה</b> – עריפה היא, כאמור, מהעורף, בניגוד לשחיטה שהיא מהצוואר, <b>ומקומה אסור מליזרע ומילעבד</b> – מהתורה ניתן להבין ש"לא יזרע" הוא תיאור הנחל האיתן, המקום הוא טרשי ואינו בר עיבוד. אבל חז"ל הרחיבו את המשמעות ופירשו שהנחל, מקום עריפת הפרה, יהפוך למקום שלא ייזרע. הבבלי מציג את שתי אפשרויות הפירוש כמחלוקת תנאים: "לשעבר, דברי רבי יאשיה, רבי יונתן אומר להבא" (מו ע"ב). אם כן משנתנו כרבי יונתן, ורבי יאשיה חולק על כולה. סגנון הקטע כסגנון מכילתא, אך אין לו מקבילה.
מכל מקום, סדר התיאור במשנה צמוד ללשון המקרא.
<b>ומותר לסרוק שם פישתן</b> – בכתב יד <b>א</b> (אוקספורד) "לשרות פשתן"; כפי שנראה להלן אפשרות זו עומדת בניגוד לפרשנות של הכלל שבמשנה.
<b>הפשתן</b>
הפשתן היה גידול נפוץ ביותר בתקופת המשנה והתלמוד. סדרי העיבוד שלו מוכרים היטב מהמקורות ומהממצא האתנו־ארכאולוגי, בעיקר באירופה.<sup class="footnote-marker">39</sup><i class="footnote">ספראי, פשתן.</i> הפשתן הוא צמח גבעולי שאורכו 100-80 ס"מ, ובראשו תפרחת זרעים. בגבעול סיב ארוך העטוף במעטפת קליפתית. את הפשתן "שומטים", כלומר חותכים את ראשו ומשרים את הגבעולים בתעלות מים המותאמות בגודלן לסיבי הפשתן (איור 19 לעיל). בעת השרייה במים מתחולל תהליך של ריקבון והחיידקים מרופפים את עטיפת הגבעול. לאחר שבוע ימים בערך מוציאים ("רוטים") את הגבעולים ומניחים אותם לייבוש. לאחר הייבוש יש לסרוק את הפשתן כדי לסלק את שרידי קליפת הגבעול. בשלב זה מתקבלת ערמת סיבים המוכנים לטווייה.
הפשתן היה אחד מחומרי הגלם החשובים לבגדים באימפריה.<sup class="footnote-marker">40</sup><i class="footnote">וילד, טקסטיל.</i> הפשתן, "כיתנא" בארמית, נזכר רבות בספרות בתקופת המשנה והתלמוד.<sup class="footnote-marker">41</sup><i class="footnote">הרשברג, חיי התרבות, עמ' 90-58; ספראי, פשתן; ספראי, הכלכלה, עמ' 161-155; וילד, טקסטיל.</i> המקורות המתארים את כלכלת ארץ ישראל בימי הבית השני אינם מזכירים כלל את גידול הפשתן, ונראה שלא היה זה ענף רווחי בארץ. אמנם נמצאו אריגי פשתן בחפירות ארכיאולוגיות כבר מן התקופה הנאוליתית, ומימי מרד בר־כוכבא, אך עדיין היה זה ענף שולי. לעומת זאת, במקורות מן המאה השנייה נזכר הפשתן לעתים קרובות כענף חקלאי ותעשייתי מרכזי בארץ, וכאחד ממוצרי הייצוא העיקריים שלה. אב הכנסייה הנוצרי קלמנס מאלכסנדריה (פאידיאה, פרק כ) מאשים את נשות מצרים בחיי הוללות וטוען שהן משתמשות באריגי פשתן מארץ העברים. פאוזניאס מרמז אף הוא על טיבם המעולה של אריגי הפשתן מן הארץ, וכן יוצא ממקורות נוספים, רומיים ויהודיים כאחד.<sup class="footnote-marker">42</sup><i class="footnote">פאוזניאס, יוון, פרק ה, ב; תיאור ערי העולם (Totius Orbis Descriptio, 31); אדיקט המחירים של דיוקליטיינוס, פרק 26; חוקי תיאודוסיוס (CTh. X, 20.8); בראשית רבה, יט א, עמ' 170; כ יב, עמ' 196; ירושלמי, כתובות פ"ז ה"ז, לא ע"ג, ועוד.</i> במקורות התלמודיים מרובות העדויות שנזכר בהן הפשתן כגידול אופייני לגליל.<sup class="footnote-marker">43</sup><i class="footnote">משנה, בבא קמא פ"י מ"ט; תוספתא, כתובות פ"ד ה"ה (וראו פירושנו למשנה שם פ"ד מ"ד); ירושלמי, שם ל ע"א; בבלי, שם סא ע"ב; המקורות בהערות הבאות, ועוד.</i>
<b>תולדות גידול הפשתן </b>
נראה שהפשתן נזכר במקורותינו כענף נפוץ רק החל מסוף דור יבנה, ובעיקר מלאחר מרד בר כוכבא. פאוזניאס ביקר בארץ בערך ב־175 לספירה, ובזמנו הייתה כבר תוצרת הפשתן של הארץ שם דבר במזרח כולו. גם קלמנס מאלכסנדריה, המזכיר את הבגדים הבאים מארץ העברים, חי בין השנים 216־150 לספירה. המתקנים לשריית פשתן שנמצאו ליד תל שוש, היא גבע פרשים, ראשיתם במאה השלישית.<sup class="footnote-marker">44</sup><i class="footnote">ספראי ולין, גבע.</i> ממקורות רבים נוספים עולה שהפשתן נזכר כגידול נפוץ רק במקורות שלאחר מרד בר כוכבא (135 לספירה). מכאן ניתן להסיק שגידול הפשתן החל להתפשט בארץ בראשית המאה השנייה לספירה, וביתר דיוק בראשית הרביע השני של מאה זו.<sup class="footnote-marker">45</sup><i class="footnote">ספראי, פשתן, עמ' 152-148.</i>
הפשתן מופיע כגידול אופייני לגליל בניגוד לצמר, שהוא תוצר אופייני ליהודה. במיוחד נזכרת בית שאן כבירת עיבוד הפשתן, הן במקורות חז"ל והן במקורות הלא־יהודיים.<sup class="footnote-marker">46</sup><i class="footnote">אדיקט המחירים של דיוקליטיינוס, פרק 2; בראשית רבה, שם ושם; תנחומא, בלק כז, עמ' עד; במדבר רבה, כ כג; תנחומא בובר, תזריע ז, עמ' יח; ירושלמי, קידושין פ"ב ה"ד, סב ע"ג, ועוד.</i> כן נזכרת ארבל כמקום ייצור של אריגי פשתן גסים (בראשית רבה, יט א, עמ' 170, ומקבילות). מרכזים נוספים לייצור פשתן היו טבריה ואגן הכינרת (בבלי, מועד קטן יח ע"ב). בטבריה הייתה אגודת אורגים,<sup class="footnote-marker">47</sup><i class="footnote">שובה, כתובות, עמ' 181.</i> ומכיוון שהוכח ריבוי הפשתן באזור, יש להניח שהכוונה לאורגי פשתן. במאה השביעית אנו שומעים על סוחר פשתן משכם השוהה בטבריה,<sup class="footnote-marker">48</sup><i class="footnote">ברוק, מעשה, עמ' 315-314.</i> ומקורות נוספים (ירושלמי, פאה פ"א ה"א, טז ע"א; בבא מציעא פ"ד ה"ז, ט ע"ד-ע"ה, ועוד, וכן עדויות רבות נוספות). מתקנים רבים לשריית פשתן נתגלו במשמר העמק, בשולי עמק יזרעאל, ובגבעות ליד מושב מדרך עוז, הסמוך למשמר העמק.<sup class="footnote-marker">49</sup><i class="footnote">ספראי ולין, גבע.</i> לפחות חלק מהם ניטש במהלך המאה השישית, ועל גביהם הוקמו בתי בד. הדבר מעיד על צמצום שטחי הפשתן לטובת גידול הזיתים, וייתכן שגידול זה אף חוסל לחלוטין. כל שטח המתקנים ניטש במאה השביעית עם הכיבוש המוסלמי, או אולי כבר עם הכיבוש הפרסי (614 לספירה).
<b>מקומו של הפשתן במשק הלאומי </b>
הפשתן נחשב לגידול המדלדל את הקרקע, וזורעים אותו רק פעם בארבע או שש שנים. לאחר כל שנת עיבוד המתינו 5-3 שנים, ורק אחר כך השתמשו שנית באותו שטח לגידול פשתן. ביתר השנים גידלו באותו שטח דגנים, ובעיקר חיטה,<sup class="footnote-marker">50</sup><i class="footnote">משנה, בבא מציעא פ"ט מ"ח; תוספתא, שם פ"ט הל"א-ל"ב; ירושלמי, שם שם, יב ע"א.</i> בשיטה המקובלת של מחזור זרעים.
היתרון הגדול של גידול הפשתן אינו רק ברווחיותו. אחת מבעיות היסוד של חקלאי הארץ הייתה כיצד לנצל את העונה החקלאית המתה. כושר הייצור של החקלאי נקבע לפי צורכי העבודה בעונת שיא העבודה, ברם תנאי הארץ גורמים לכך שבחודשים רבים העבודה היא מועטת, והחקלאי צמא לעבודה נוספת שתשמש מקור הכנסה. עונת שיא העבודה של גידול הפשתן משתלבת יפה במשק עבודה המבוסס על גידול דגנים, זיתים וגפנים. יתר על כן, הפשתן מספק עבודה רבה בעיבודו. כך עשוי היה החקלאי למצוא מקור עבודה ופרנסה בעונות שסיפקו עד עתה הכנסה שולית בלבד. חלק מן הרווחים הגיע, כמובן, לידי השלטונות בצורת מס או באמצעות הפעלת בתי האריגה הממלכתיים. ברם, רוב ההכנסה הגיעה לחקלאי המגדל ולשכניו, שהפכו לבעלי מלאכה לכל דבר, וכך העשירו את כלכלתה של הפרובינציה כולה.
סריקת הפשתן הותרה משום שאינה עבודה בקרקע עצמה. את השרייה ביצעו בעזרת מתקנים חצובים ואלו קשורים לקרקע, והסריקה היא העבודה הראשונה שאינה קשורה כבר לקרקע, ואין בה עבודת אדמה.
<b>ולנקות שם אבנים</b> – את האבנים חצבו, ולאחר מכן סיתתו. ניקוי האבנים הוא כנראה הסיתות הסופי. החציבה עצמה אסורה, שכן היא עבודת קרקע. הסיתות נעשה במקום החציבה. מבחינה הלכתית ניתן לעשות זאת בשטח העגלה הערופה, אך מכיוון שביצעו זאת במחצבה, הרי שבפועל מקום עריפת העגלה לא ישמש למטרה זו. אבל ניקוי האבנים אפשרי במקום זה (בבלי, מו ע"א). בעל המדרש מרחיב את ההסבר: "מה זריעה מיוחדת שהיא בגופה של קרקע, אף כל עבודה שהיא בגופה של קרקע, כגון חרישה, וחפירה, ונטיעה, ודומה להן. יצא סורק שם פשתן ומנקר שם אבנים ושוטח שם גיזי צמר ואניצי פשתן שאינן בגופה של קרקע" (מדרש תנאים דברים, כ"א ד, עמ' 12). בעל המדרש מוסיף את שטיחת אניצי הפשתן לייבוש; זו אינה עבודת קרקע, אלא שנהגו לעשותה ליד תעלות הפשתן.
בכתב היד הגרסה היא "לנקות שם אבנים", וכן בעדי נוסח נוספים,<sup class="footnote-marker">51</sup><i class="footnote">ג3, ג5, ג45, א2, ל, נ, ן, פ, פ1.</i> ובעד הנוסח האחרון תוקן בשוליים "לנקר". ניקור אבן נזכר באבן רֵחיים ומשמעו ניקוי האבן, ובעיקר ניקוי החריצים שבגלגל אבן הרחיים שנועדו לשפשוף החיטים. המשנה אומרת שמכבשין את הרחיים בחול המועד;<sup class="footnote-marker">52</sup><i class="footnote">משנה, מועד קטן פ"א מ"ט, בחלק מעדי הנוסח "מכבשין תחילה".</i> הסוגיה בבבלי שואלת: "מאי מכבשין?", ועונה: "רב יהודה אמר מנקר ריחיא" (מועד קטן י ע"א), כלומר מנקרים באבן הרחיים כדי שלא תהא חלקה. ורב יחיאל פירש: "בת עינא", הוא הנקב שעושים ברכב כדי לשפוך לתוכו את החיטים או את הקטניות כדי שייטחנו. הפירוש הראשון מאפשר את הגרסה "לנקר אבנים", כלומר להתקין אבן רחיים, ובכך אין קשר לפעולות חציבה רגילות. הפירוש השני אפשרי במשנתנו רק בדוחק.
במשנה אין הגדרת שטח, כמה שטח נאסר, ובתוספתא: "מקום גיתה [גיזתה] ותפיסתה הרי זו אסורה. כמה היא תפיסתה? ארבעים אמה. רבי אומר חמשים אמה" (פ"ט ה"א). בירושלמי (כג ע"ג) מצוטט "ארבע אמות", וזו כנראה שגיאת מעתיק. התוספתא מתארת כיצד התבצעה ההלכה בדבר איסור מלאכה בשטח שנערפה בו העגלה: "מקום הרוג מציינין אותו בדם, מקום עגלה ערופה מציינין אותו בחגירה של אבנים" (תוספתא, מעשר שני פ"ה הי"ג; ירושלמי, פ"ה ה"א, נד ע"ד). התיאור תאורטי, שהרי הדם נשטף ואחרי זמן קצר כבר אינו בולט.
במדרשים מוצעים הסברים להלכות שבמשנה. רובם כמובן מדרשיים ומאוחרים, ובחרנו להביא הסבר מאוחר יחסית:
עגלת בקר אשר לא עבד בה אל נחל איתן. אשר לעולם לא נעבד: דורשי רשומות אמרו: כך היתה העגלה שלא נעשה בה שום מלאכה, והנחל שלא נעבד ולא נזרע. ולמה? כדי שעגלה זו לא תכיר המקום ולא (תזרע) [תשתה] מן הנחל, שלא יהיה שום דרך ללכת בו. ומה שאמר וערפו שם את העגלה, בנחל שמכים אותה בידה בעורף, כדי שתצא מן הנחל ותלך אל בית הרוצח" (מדרש אגדה בובר, כא ג).
הסבר אגדי זה מסתיים במעשה נס על הדם הזורם מהעגלה והתולעים ההולכות לבית הרוצח ומסגירות אותו (ראו פירושנו למשנה הבאה). המדרש מבטא את הקשר בין ההלכה לבין העולם המיסטי, קשר מתבקש כשלעצמו, שההלכה איננה מרמזת אליו.

Mishnah 6

הפסוקים הם: "ונגשו הכהנים בני לוי כי בם בחר ה' אלהיך לשרתו ולברך בשם ה' ועל פיהם יהיה כל ריב וכל נגע. וכל זקני העיר ההִוא הקרֹבים אל החלל ירחצו את ידיהם על העגלה הערופה בנחל. וענו ואמרו ידינו לא שפכה [שפכוּ] את הדם הזה ועינינו לא ראו. כפר לעמך ישראל אשר פדית ה' ואל תתן דם נקי בקרב עמך ישראל ונִכפר להם הדם. ואתה תבער הדם הנקי מקרבך כי תעשה הישר בעיני ה' " (דברים כ"א, ה-ט).
המשנה ממשיכה בסיפור המקרא בפרפרזה. מפתיע הוא היעדר כל התייחסות במשנה (וכן בתוספתא) לפסוק ה המדבר בשבח הכוהנים. אין המשנה מתכחשת לחלקם ומזכירה שהמשפט "כפר לעמך..." הם דברי הכוהנים, אך דברי השבח שבמקרא אינם. כבר ראינו שהמשנה משקפת את מעמדם של הכוהנים לאחר החורבן. חכמים משתדלים לעמעם את מעמדם המיוחס ולהציגם כאחד האדם. עם זאת, בין השיטים משקפת המשנה התייחסות מיוחדת לכוהנים כעילית.<sup class="footnote-marker">53</sup><i class="footnote">ראו פירושנו לפ"ד מ"א ולפ"ח מ"ח.</i> אין במשנה ביטוי מפורש לעמדות אלו, אלא שהן משתקפות מעיון מדוקדק בכתובים. במשנתנו ניכרת התעלמות ממעמדם המיוחד של הכוהנים, ולא בכדי. גם אצל יוספוס אין הכוהנים ממלאים תפקיד ממשי במעמד (קדמוניות ד, 222-220).
<b>זקני אותה העיר רוחצין את ידיהן במים במקום עריפתה שלעגלה</b> – זהו סיפור המקרא בלשון חכמים הצמודה למקור המקראי. סגנון כזה נדיר למדי, והוא ניצב בין סגנון המשנה הרגיל, המנותק מלשון המקרא, ובין מדרש ההלכה היוצא מהמקרא ומפרשו. בסגנון דומה כתוב הפרק הקודם. <b>ואמרים ידינו לא שפכה את הדם הזה ועינינו לא ראו</b> – עד כאן הציטוט (פסוק ז), <b>כי על ליבנו עלת</b> – בעדי נוסח אחרים "וכי על דעתנו עלתה", או בנוסח קרוב, <b>שזקני בית דין שופכי דמים הן אלא שלא בא על ידינו ופטרנוהו ולא ראינוהו והיניחוהו</b> – לפי פרשנות חז"ל, שהיא גם פשוטו של מקרא, זקני בית הדין נוטלים אחריות בשם הציבור. מצד אחד הם מתגוננים שלא עשו כל עוול, ומצד שני מבקשים כפרה, דבר המעיד שהם מכירים באחריות הציבורית על כך שבקהילה מצוי עבריין. כל המעמד מביע סלידה וזעזוע מאפשרות של רצח, ואחריות ציבורית בבחינת ישראל ערבין זה בזה. נשוב לכך להלן.
בכתב יד קופמן נכתב "פטרנוהו ולא ראינוהו והיניחוהו", ועדיין הדברים מסופקים במי מדובר, בהורג או בהרוג. הירושלמי מסביר:
רבנין דהכא פתרין קרייה בהורג, ורבנין דתמן פתרין קרייה בנהרג. רבנין דהכא פתרין קרייא בהורג: שלא בא על ידינו ופטרנוהו, ולא הרגנוהו, ולא ראינוהו והנחנוהו ועימעמנו על דינו. ורבנין דתמן פתרין קרייא בנהרג: ולא בא על ידינו ופטרנוהו בלא הלוייה, ולא ראינוהו והנחנוהו בלא פרנסה (כג ע"ד – חכמים כאן פותרים [מפרשים] את הפסוק בהורג, וחכמים שם מפרשים את הפסוק בנהרג...).
כלומר, חכמי ארץ ישראל מפרשים את הפסוק, או נכון יותר את המשנה,<sup class="footnote-marker">54</sup><i class="footnote">"פתר קרא" בדרך כלל הוא מונח לדרשה לפסוק, והוא קרוב אפוא ל"פשר" שבמגילות קומראן שמשמעו דרשה לפסוק. כאן הוא פירוש פשט המשנה, אלא שהמשנה עצמה היא פירוש והרחבה למקרא. עם זאת אין ספק שלפנינו שימוש חריג במונח.</i> בהורג. הזקנים מצהירים שלא הזניחו את תפקידם המשפטי ולא היה מקרה של חשד לרצח שלא טופל, ולא היה עבריין מוכר שלא זכה למשפט כדבעי, ומעולם לא עומעם הדין. חכמי בבל פירשו את המשנה בהרוג, ופירשו: לא פטרנוהו בלא ליווי והנחנוהו בלא פרנסה. ברור שהירושלמי גרס כפי שכתוב בכתב היד, וכן כמעט בכל עדי הנוסח, ואכן התלמוד הבבלי מפרש "פטרנוהו <b>בלא מזונות</b> ולא ראינוהו והנחנוהו <b>בלא לויה</b>" (מו ע"ב). מהבבלי משתמע שגם הוא לא גרס במשנה את המילים המודגשות, הן מצויות רק בברייתא, ואכן כאמור גם בכתבי יד בבליים הן נעדרות. רק בדפוסים נוספו המילים מתוך הברייתא. עד כאן פירשו אפשטיין ואלבק והכבירו בעדי נוסח מספרות הראשונים.<sup class="footnote-marker">55</sup><i class="footnote">אלבק, נשים, עמ' 392; אפשטיין, מבוא, עמ' 956-955.</i>
עבור חוקרי תלמוד תגלית כזאת של עדות לחילופי פרשנות שגררו חילופי נוסח הם מטרת הפרשנות. מנקודת מבטו של חיבור זה – עד כאן הבסיס הטקסטואלי, ומעתה עלינו לברר מה הניע את הפרשנות השונה של התלמודים, האם יש לה רקע היסטורי, או מהו הרקע ההיסטורי המשתקף בפירושים השונים.
כאמור ה"זקנים" הם החכמים, חברי בית הדין. בתלמוד הבבלי עולה התביעה שחכמים ינהלו את הקהילה בפועל. זאת ועוד, משתקפת בו מציאות שחכמים ממלאים תפקידי הנהגה עירוניים. החכם (הרב) הוא האחראי על השמדת עודפי פֵרות והריסת בתים רעועים (בבלי, תענית כ ע"ב), הוא הממנה מנהיגי ציבור ופרנסים,<sup class="footnote-marker">56</sup><i class="footnote">בבלי, בבא בתרא י ע"א; קידושין עו ע"ב; יבמות מה ע"ב; שבת נד ע"א.</i> והחלטות ציבוריות זקוקות לאישורו (בבלי, בבא בתרא י ע"א ועוד). שונה המצב בארץ ישראל. כאן הקהילה הייתה אוטונומית. בספרות התנאים אין רמז לתביעה שהחכם ינהל את הקהילה; חכמים קובעים את החוקים וההלכות, וכמובן גם עונים לשאלות ספציפיות, אך לא מעבר לכך. הם אינם עוסקים בניהול, אלא רק בחקיקה ובהכוונה. רק בספרות האמוראית מתרבות העדויות לחכמים המבצעים פעולות של צדקה בעצמם, וכמובן גם נותנים הנחיות לפרנסים לביצוע פעולות ספציפיות.<sup class="footnote-marker">57</sup><i class="footnote">ספראי וספראי, הנהגת הקהל. לקהילה בבבל ראו גם ספראי, הקהילה, עמ' 300. לא נעסוק כאן בשאלה אם מסורות בבל מייצגות מציאות רווחת, או שמא הייתה זו רק תביעתם של חכמי בבל מבני קהילתם, או אולי משקפות המסורות הבבליות את החבורות שסביב הישיבות הגדולות אך לא את כלל הציבור. שאלות אלו חשובות, אך לא במסגרת בירור זה.</i> אשר לבית הדין, בארץ ישראל חכמים תובעים להיות הדיינים, ורואים בבית הדין שלהם את הסמכות המשפטית המקומית. בפועל היה קיים בית דין עירוני בעל סמכות ועצמה רבה. חכמים מכירים בו, אך רואים בבית הדין שלהם את בית הדין העיקרי והראוי, ומתארים את בית הדין של עצמם ככזה.<sup class="footnote-marker">58</sup><i class="footnote">ספראי, גבוה.</i>
מבצעי מעמד עגלה ערופה הם חכמי העיר. אמנם הדבר לא נאמר במפורש, אך עבור חכמים סתם "בית דין" הוא בית הדין של חכמים ו"זקנים" כאן הם חכמים, כמו שפירשנו, על כן אין חכמים צריכים להתנצל על העדר פעילות של הנהגת הקהל. הם אחראים רק למערכת המשפט, בזה עיסוקם ועל תקלות אפשריות בתחום זה הם מתוודים. לחכמי בבל, לעומת זאת, ברור שחכמים אחראים לכלל הפעילות העירונית, ועל כן הם מבקשים כפרה בשם הקהל על כך שאולי אירעה תקלה ומערך הסיוע העירוני לא הופעל כדבעי.
הבדל שני הוא לגבי מצוות ליווי. הכוונה לליווי עובר אורח למרחק מה. במקורות בבל יש עיסוק רב בשאלה זו. אחת מדרכי הצדקה היא ללוות את עובר האורח. התלמוד הבבלי מביא בשמו של רבי מאיר "כופין ללויה", כלומר שמותר להנהגת הקהילה לכפות קיומה של צדקה זו על היחידים (מו ע"ב). בתלמוד מובאת אף סדרת מימרות בשבח הלוויה: "כל המלוה את חבירו ארבע אמות בעיר אינו ניזוק" (שם). בתלמוד יש מחלוקת מהו בדיוק שיעור הלוויה, ומימרות נוספות בתחום זה. במסורות בבל מצויות אף עדויות נוספות הפזורות בתלמוד בשבח המלווים והליווי.<sup class="footnote-marker">59</sup><i class="footnote">ראו, למשל, אליהו זוטא פט"ז, עמ' 15-14. סדרת המימרות שם מקבילה לתלמוד. השאלה מי שאב ממי אינה בתחום דיוננו.</i>
במסורות ארץ ישראל, לעומת זאת, כל שאלת הליווי תופסת מקום משני. היא נזכרת מעט פעמים, וכולן קשורות עם המנהג המיוחס לאברהם לספק לאורחיו אכילה, שתייה ולוויה (או לינה).<sup class="footnote-marker">60</sup><i class="footnote">תוספתא, פ"ד ה"ו; מכילתא דרבי ישמעאל, בשלח, פתיחתא דמסכתא דויהי, עמ' 75; בראשית רבה, מח טז, עמ' 496, בשם פתגם עממי; פסיקתא רבתי, יד, עמ' נז; תנחומא, בשלח א א, ועוד.</i> זאת ועוד; למרות המסורות הרבות על הארגון הקהילתי המשוכלל בארץ ישראל, אין עדויות לארגון קהילתי בתחום זה. כל המסורות, שהן למעשה מסורת אחת, קשורות למנהגו של אדם פרטי. ההבדל הוא גאוגרפי. בבל סמוכה למדבר, ויציאה לדרך ארוכה יש בה חשש ואי ביטחון. ארץ ישראל צפופה יותר, והליווי הוא מחוות כבוד בלבד.
מכל מקום, בירושלמי למשנתנו לא נזכר הליווי כתפקיד קהילתי, ובבבלי הוא מופיע כתפקיד מרכזי של הנהגת הקהילה והציבור. באופן כללי יותר, מסורת ארץ ישראל מצמצמת את תפקיד הזקנים לתחום השיפוטי, ומסורת בבל רואה בהם את הכתובת לכל הנדרש מהנהגת הקהל.
<b>הכהנים אמרים</b> – במקרא נאמר שהכוהנים ניגשו, וחז"ל צריכים היו להגדיר את תפקידם במעמד. כאמור חכמים מנסים לעמעם את תפקיד הכוהנים במעמד, ובעיקר מנסים לטשטש את הפרשנות החברתית. תפקידם זה מעיד על מעמדם בחברה. עם זאת, אין הם מתכחשים לתפקיד שממלאים הכוהנים. <b>כפר לעמך ישראל אשר פדית ה' ואל תתן דם נקי בקרב עמך ישראל</b> – (פסוק ח). המשך הפסוק הוא "ונִכפר להם הדם: ואתה תבער הדם הנקי מקרבך כי תעשה הישר בעיני ה' " (פסוק ט), ועל כך אומרת המשנה: <b>לא היו צריכים לומר וניכפר להם הדם</b> – מילים אלו לא הכוהנים אומרים, <b>אלא רוח הקודש מבשרתן</b> – אלו דברי התורה המבטיחה: <b>אמתיי שתעשון ככה הדם ניתכפר לכם</b> – זו הבטחת הכתוב שכך יתכפר הדם. כאמור, "יתכפר" מלמד שיש כאן חטא ציבורי, אם כי לא מודע. הרצח הוא חטא, וחטא מחייב כפרה. אמנם אין כתובת לחטא, אך יש אחריות של הציבור לכל עוול שאירע בתחומו.
במדרש שכבר הזכרנו ניתנת פרשנות אחרת: "ונכפר להם הדם. שהיתה העגלה מתלעת והתולעים היו הולכים עד בית הרוצח, והתולעים היו הורגים את הרוצח אם זקני העיר צדיקים והכהנים הגונים, ואם היו רואים שלא היתה הולכת כופין אותה" (מדרש אגדה בובר, כא ח). אם כן, "ונכפר הדם" היא הבטחה משמים למעשה נס.
<b>הציפייה לניסים</b>
הפרשנות המדרשית (המאוחרת) שונה מהגישה ההלכתית. יש בה ציפייה "בטוחה" למעשה נס. ואכן, ביהדות קיים גם זרם כזה המצפה לניסים ורואה בהדרכה הניסית את דרך המלך. ברמה המשפטית, גם אם הגיעו התולעים לבית הרוצח לא היה בכך בסיס להעמדתו לדין. פער זה שבין הניהול ההלכתי והציפייה לנס משמים חוזר גם במשניות אחרות, ובאופן עקבי המשנה נמנעת מפרשנות ניסית.<sup class="footnote-marker">61</sup><i class="footnote">ראו למשל פירושנו לערכין פ"ה מ"א.</i>
כך מובא במשנה סיפור על אמהּ של ירמטיה שתרמה למקדש את ערך ביתה (ערכין פ"ה מ"א). במשנה הסיפור מובא ללא צבע, ואין רמז למעשה נס או לציפייה לו. אבל בתוספתא מובא הסיפור השלם: "מעשה באימא של רימטיא שהיתה בתה חולה, ואמרה אם תעמוד בתי מחוליה אתן משקלה בזהב.<sup class="footnote-marker">62</sup><i class="footnote">הבבלי (ערכין יט ע"א) טוען שהמעשה סותר את הרישא, שכן האם לא נקבה במתכת וחייבוה זהב. ברם, כל השאלה נובעת מהנחת הבבלי שאם לא נקבה התורה במתכת משלם מחיר נמוך. כאמור, כל זה חידוש בבבלי, ומכל מקום לפי נוסח התוספתא הנדר היה "משקלה זהב", והמשנה רק קיצרה את הסיפור.</i> עמדה מחליה, עלתה לירשלם ושקלתה זהב" (שם פ"ג ה"א, עמ' 545). אם כן האם ציפתה לרפואה מהמקדש, ובתה אכן ניצלה.
כל מקדש בעולם הקדום התהדר במעשי ניסים שאירעו בזכותו (בזכות האל השוכן בו), ובעיקר סיפרו עליו ספורי נס על רפואת חולים. אין צריך לומר שסיפורים אלו היו בבחינת "מקדמי מכירות" ופרסומת למקום הקדוש. כפי שנראה להלן יוחסו גם למקדש סיפורי ניסים, ומן הראוי להרחיב מעט בנושא.
סביב המקדש והעלייה לרגל סופרו סיפורי נסים: "עשרה ניסים נעשו לאבותינו במקדש (בירושלים)". המדובר בניסים קבועים: "לא הפילה אישה מריח בשר הקודש מעולם... ולא נפלה דליקה בירושלים מעולם... מעולם לא (אמר) אדם לחבירו צר לי המקום שאלין בירושלים...", (אבות דרבי נתן, נו"א פל"ח; נו"ב פל"ט, עמ' 105-103). חלק מהניסים הללו אירעו בירושלים ובמקדש, וחלקם בבחינת עדויות לסיוע מצד ריבונו של עולם לעלייה לרגל. כמו כן: "לא אירע קרי לכהן גדול ביום הכפורים... ולא נצחה הרוח את ענן הקטורת..." (שם). כוהן אחד ש"גילה" את אבן השתייה במקדש נפטר לפני שגילה את סודו (משנה, יומא פ"ו מ"ב), וכוהנים גדולים שניסו לנהוג כמנהג הצדוקים נפטרו (תוספתא, פרה פ"ג ה"ח, עמ' 632; יומא פ"א ה"ח, ומקבילות). מסורות אחרות מספרות על סימנים ניסיים מוקדמים שניתנו לחורבן הבית (אבות דרבי נתן, נו"ב פ"ז, עמ' 21, ועוד), וכמובן גם על סימנים ניסיים שנעשו בזמן בניית המקדש<sup class="footnote-marker">63</sup><i class="footnote">כגון קד', טו 425, ועוד.</i> או במהלך העבודה בו, ועוד רבים אחרים.<sup class="footnote-marker">64</sup><i class="footnote">במלח', ו 309-290, מובאת סדרת מעשי ניסים ומופתים, וכן סדרה נוספת בתוספתא, פי"ג ה"ו-ה"ז.</i>
לחסיד אחד שתרם למקדש אבן נזדמנו חמישה מלאכים ששימשוהו כסבלים (קהלת רבה, א א). סדרת סיפורים אחרת מספרת על ניסים שהתרחשו לעולי רגל מהגליל שהספיקו לעלות לירושלים ולחזור לעריהם (ירושלמי, מעשר שני פ"ה ה"ב, נו ע"א; איכה רבה, ג ג). כן סופרו סיפורי ניסים על עולים שזכו להגנה שמימית בדרך או על רכושם שנטשו בעירם ללא שמירה (ירושלמי, פאה פ"ג ה"ח, יז ע"ד; שיר השירים רבה, ז ב).
על רקע זה מפליא מיעוט סיפורי ניסים על חולים שנרפאו במקדש, או על מתפללים אחרים שזכו ותפילתם נענתה. אין בידינו סיפור מכתבי חז"ל המקביל ללידתו של שמואל הנביא בזכות תפילתה של אמו במשכן.
בתלמוד הבבלי מסופר על נקדימון בן גוריון שהתפלל פעמיים במקדש שירדו גשמים ואחר כך שתזרח השמש, ותפילתו נענתה (בבלי, תענית כ ע"ב). הנוסח "במקדש" קיים ברוב כתבי היד וכן במסורות גאונים, כגון בחיבור "יפה מהישועה" לרב ניסים גאון, באגדות התלמוד ובעין יעקב. ברם, בכ"י של מלטר הנוסח הוא "בית מדרש", ובכ"י וטיקן 134 "בית הכנסת" בתפילה הראשונה, ו"בית מקדש" בשנייה. אך במקבילה באבות דרבי נתן נאמר שנקדימון נכנס לבית המדרש להתפלל (אבות דרבי נתן, נו"ב פ"ו, עמ' 32).
יתר על כן, בין טקסי בית המקדש היו שני טקסים ניסיים בולטים. שניהם טקסים קדומים: מעמד השעיר לעזאזל שבו היה חוט השני מלבין אם התכפרו עוונותיהם של ישראל, ומעמד המים המאררים. שניהם בוטלו על ידי רבן יוחנן בן זכאי. הנימוקים לכך היו ריבוי עוונות וריבוי נשים סוטות, ברם, דומה שעוד יותר מכך מביעה החלטה זו את ההתנגדות של חכמים לזיהוי המקדש עם מעשי ניסים. כך גם מסופר על יוחנן הורקנוס ששמע בנבואה על ניצחון בניו על חילו של קוזיקנוס, אך יוספוס, כמו גם הגמרא, מדגישים כי הייתה זו נבואה ולא פרי של תפילה שנשא הכוהן הגדול.<sup class="footnote-marker">65</sup><i class="footnote">קד', יג 282; תוספתא, פי"ג ה"י.</i>
חוני המעגל התפלל על עצירת גשמים ולא נאמר שערך את תפילתו במקדש, והעם ברח להר הבית לא כדי להתפלל על רוב גשמים אלא כדי למצוא מחסה מההצפה (משנה, תענית פ"ג מ"ח ומקבילות). ברם, במקבילה האגדתית ביותר, באחד מכתבי היד המאוחרים במגילת תענית, נאמר שתפילתו של חוני המעגל הייתה במקדש כאשר סמך ידיו על פר ההודאה והתפלל.<sup class="footnote-marker">66</sup><i class="footnote">מגילת תענית, מהדורת נעם, עמ' 125.</i>
מעניין הוא עיבודו של יוספוס לתפילת שלמה. אין הוא יכול שלא לחזור על דברי שלמה שהמקדש הוא ביתו של ה', וכי כדאי להתפלל שם,<sup class="footnote-marker">67</sup><i class="footnote">קד', ח 102, 115.</i> אך הוא מדגיש: "אין אתה פוסק מלהיות קרוב ביותר לכל הבריות אפילו בשעה זו שהרצון מלפניך לשכון בבית הזה".<sup class="footnote-marker">68</sup><i class="footnote">שם, 108.</i> כמה שונה עיבוד זה מהפרשנות המפליגה של מסכת שמחות שתצוטט להלן.
גם פילון אינו מדגיש את סגולותיו השמימיות של המקדש. אין הוא מזכיר היענות לתפילות אלא מסביר שהבאת קרבנות היא ביטוי ליראת שמים ודרך להבעת תודה או בקשת מחילה, ואילו התפילה נעדרת (על החוקים, א 66). את העלייה לרגל הוא מנמק בכך שהמקדש הוא "מקלט משותף, אל נמל מוגן מפני סערות החיים", העולים מבקשים שקט והזדמנות לבלות בחדווה ובגיל עם כל העם (שם 69). עם זאת, כבדרך אגב המחבר מספר שעלה לירושלים כדי להתפלל ולהקריב (על ההשגחה, ב 107), ודומה כאילו משפט מקרי זה חושף כי פן טבעי זה של תפילה במקום הקדוש לא היה בלתי מוכר, אך בספרות הרשמית הקפידו לשרשו ולא להכיר בו.
פעם אחת באבות דרבי נתן נאמר: "וכל מי שנפגע [חוץ לירושלים] כיון שהיה מסתכל בחומות ירושלים היה מתרפא" (נו"ב פל"ט, עמ' כג). לא רק שמשפט זה חסר במקבילה, אלא שהוא נאמר בטון מינורי וללא סיפורים על ניסים ממשיים שהם בבחינת מימושה של הבטחה זו. משפט זה מעיד על "פוטנציאל" לסיפורי נס ורפואה בירושלים, אך הוא לא מומש, ובספרות חז"ל מוצנע פן זה של המקדש בכלל, ושל העלייה לרגל בפרט.
הנבואה אינה קשורה ישירות למקדש, אך בימי בית שני ובתפיסתו של העם נקשרו השניים ונרמז כי אכן רק במקדש יש סיכוי לקבלת רוח הקודש.<sup class="footnote-marker">69</sup><i class="footnote">ספראי וספראי, ירושלים, עמ' 356-355.</i> כך גם מסופר במעשי השליחים (11-1) על התגלות שהתרחשה ל"אחים" בירושלים, ואף במדרש מדובר על רוח הקודש השורה על העולים. שמחת בית השואבה נקראת כך משום שמשם היו שואבים את רוח הקודש (מדרש תנאים דברים, ט"ו יד, עמ' 94; ירושלמי, סוכה פ"ה ה"א, נה ע"א).
בברית החדשה מסופר על חולה שבא להירפא בברֵכת מים מקודשים בבית חסדא שבירושלים.<sup class="footnote-marker">70</sup><i class="footnote">יוחנן ה 10-2.</i> אתר מרפא שני בירושלים היה מעיין השילוח, ישו שולח לשם אדם חולה ומתקבל הרושם כי היה זה אתר מקובל שאליו שלח המורה את החולה להירפא.<sup class="footnote-marker">71</sup><i class="footnote">יוחנן ט 7.</i> העובדה כי שני מעשי הרפואה הניסיים הללו מסופרים רק באוונגליון ליוחנן אינה מקרית, אך שאלות אלו כבר אינן בתחומו של דיון זה. שני אתרי המרפא אינם במקדש עצמו אלא בירושלים, ברם, ניתן להניח שאם נחשבו אתרים בעיר לבעלי סגולות מרפא, קל וחומר המקדש עצמו. ניתן, אפוא, להסיק שבציבור הרחב רווחו סיפורים על מעשי רפואה ונס שאירעו לעולי רגל בזכות המקדש.
העדות הברורה והבולטת ביותר לתפיסה המדגישה את מעשי הניסים במקדש היא מסכת שמחות העוסקת בהקפה של הר הבית. אדם רגיל הקיף מכיוון ימין, והמעמד כולו נושא אופי של טקס דתי מעוצב ומוסדר:
ואלו הן שמקיפין דרך שמאל, אבל ומנודה ומי שיש לו חולה ומי שאבדה לו אבדה... מי שיש לו חולה, אומרים לו השוכן בבית הזה ירחם עליו. ואם היה בן קיימא ירחם עליו מיד. ומעשה באשה אחת שחלתה בתה ועלתה והקיפה, ולא זזה משם עד שבאו ואמרו לה נתרפאתה. ומי שאבדה לו אבדה אומרים לו השוכן בבית הזה יתן בלב מי שמצאה ויחזירה לך מיד. ומעשה באלעזר בן חנניה בן גרון שאבד לו ספר תורה לקוח במאה מנה, ועלה והקיף ולא זז משם עד שבאו ואמרו לו נמצא רבי ספר תורה. שמתחילה לא בנה שלמה הבית אלא על תנאי שכל מישיש לו צרה יבא ויתפלל עליה. "רעב כי יהיה בארץ", "דבר כי יהיה", "שדפון, ירקון, ארבה, וחסיל כי יהיה, כי יצר לו אויביו בארץ שעריו", "כל נגע כל מחלה, כל תפלה כל תחנה אשר תהיה לכל אדם". אין לי אלא יחיד, לצבור מניין? תלמוד לומר "לכל עמך ישראל". אין לי אלא לישראל, לנכרי מניין? תלמוד לומר "וגם אל הנכרי אשר לו מעמך ישראל הוא". מבקש בנים, או אפילו נכסים מניין? תלמוד לומר "כל תפלה כל תחנה". יכול אפילו מבקש בנים ולא טוב לו? נכסים ולא טוב לו? תלמוד לומר "אשר תדע את לבבו..." מה שטוב לו תתן לו (שמחות פ"ו הי"א-הי"ב, עמ' 136-135).
מבחינה ספרותית הקטע מיוחד במינו. בראשיתו מעין ציטוט בפרפרזה של תפילת שלמה. התפילה עוסקת בצרת ציבור בלבד, והציטוט החלקי הופך את הקערה על פיה ומדגיש את צרת היחיד, ועל כן צריך פסוקים נוספים שיאשרו את כוחו של המקדש לעזור גם לציבור.
התיאור במסכת שמחות הוא של מקום קדוש "קלסי". מי שיש לו צרה בא ומתפלל ונענה. על המקום הקדוש כבר מספרים סיפורי ניסים שאירעו בו, סיפורים אלו הופכים לחלק מההילה של המקום ומכוח המשיכה שבו. בקשותיו של אדם הן מכל תחום שהוא, רפואה, אבידה של ספרי קודש, אבל גם צרכים "חילוניים" כסתם החזרת אבידה או <b>אפילו</b> נכסים, וההדגשה שבמקור מעידה על כך שאין זו בקשה "דתית".
הגישה המתוארת במקור זה חריגה באופייה בספרות חז"ל. אבל תיאור דומה יופיע בכל ספרות המתארת "מקום קדוש", ושונה בעליל מתיאורי המקדש והעלייה לרגל שבמקורות האחרים שהבאנו. המסורת על ההקפה משמאל לימין חוזרת בשלוש עדויות אחרות, אך באלו נזכרים רק האבל והמנודה, ואין רמז לבקשת הרפואה לחולים (משנה, מדות פ"ב מ"ב; מסכת סופרים פ"ט ה"ב; פרקי דרבי אליעזר, סוף פרק יז).
עם זאת, אין ספק שיש במסכת שמחות מסורת רֵאלית המשקפת את רחשי לב הציבור. עד כמה המסורת אמתית ניתן ללמוד ממקור אחר המתאר כבדרך אגב את מעמד ההקפה. בבראשית רבה מתואר אירוע אשר התרחש כביכול בימי שיבת ציון: "אמר רבי חנן בשעה שעלה נחמיה מן הגולה התפחמו פני הנשים מן השמש והניחו אותן והלכו ונשאו נשים נכריות והיו מקיפות המזבח ובוכות..." (בראשית רבה, פרשה יח ה, עמ' 167). לפנינו עדות לפי תומה של חכם מאוחר אשר עדיין מכיר את נוהג ההקפה כדי לבקש עזרה ממרומים על צרות פרטיות. נראה שמסכת שמחות מייצגת כאן נוהג עממי שהספרות הממוסדת יותר דחקה אותו והתעלמה ממנו.
נראה שחכמים שאפו לעמעם את הפעילות המיסטית במקדש ואת המשמעות המיסטית של מצוות (כמו מצוות עגלה ערופה או מזוזה), ומציגים מודל של יהדות אחרת, ללא פעילות מגית וניסית. יחידים הביאו כמובן קרבנות בעת מצוקה, אך כביטוי לתפילתם ולא בתקווה לנס ישיר. מצד שני הובאו כמובן קרבנות תודה על אירוע זה או אחר, כמו: "כי נדר נדר עבדך בשבתי בגשור בארם לאמר אם ישיב [ישוב] ישיבני ה' ירושלם ועבדתי את ה' " (שמואל ב ט"ו, ח).<sup class="footnote-marker">72</sup><i class="footnote">ראו המבוא למסכת נדרים, וראו עוד שמחות פ"ו הי"א, עמ' 135-134.</i>
על רקע זה יש להבין את משנת ערכין (פ"ה מ"א). המשנה מתארת מעשה "חסר צבע" שאין בו רמז לנס או לסגולות רפואיות של המקדש; בתוספתא (ערכין פ"ג ה"א, עמ' 545) מובאים פרטים נוספים, אך עדיין הסיפור מסופר בפשטות ללא הדגשה על מעשה הנס, אלא על המשמעות ההלכתית של נדר זה. בדרך זו נסביר גם את המשנה להלן (מי"ב). האורים והתומים המאפשרים הכוונה ניסית של בורא עולם לא חודשו, זאת כחלק מאותה מגמה. עדות זו חשובה במיוחד משום שהיא משקפת את דרכי ההנהגה של החברה היהודית בכל ימי בית שני (במודע או שלא במודע), ולא רק את עולמם של חז"ל.
חכמים העדיפו להדגיש את המרכיבים ההולמים את דרכם הרעיונית; את המרכיב ההלכתי־נורמטיבי ואת המרכיב של לימוד תורה וצדקה. ללימוד התורה במקדש היו ביטויים חברתיים ואף ארגוניים־ממסדיים. בפועל לימדו במקדש תורה, וכאן פעלו גדולי החכמים. עלייתו של ישו לירושלים נובעת כנראה מרצונו להטיף את תורתו במקדש. יתר על כן, הסנהדרין שכנה במקדש, ובספרות חז"ל נקשרו שני המוסדות והסנהדרין יונקת את הלגיטימיות שלה מן המקדש. עם זאת, כאמור, נקשרו לירושלים גם קשרי נבואה ונס, ודומה שניתן לראות בכך הלכי רוח עממיים שלא צמחו בבית המדרש; חכמים לא הסתייגו מהם אלא בעדינות ובהשתקה, כמו במשנתנו.

Mishnah 7

משניות ז-ח והחצי הראשון של משנה ט הן משניות "רגילות", אין הן כרוכות במדרשי הלכה ואין הן מסודרות לפי סדר הפסוקים. שתי הראשונות עוסקות בהבהרות של מצבי ספק, והמשנה האחרונה בביטול דין עגלה ערופה. ייתכן שהסדר בא להעניק סיבה לביטול דין עגלה ערופה. כל המצווה יסודה בספק, ואם רבו הרוצחים הספק מתערער עוד יותר, כפי שנפרש.
<b>נמצא ההורג עד שלא תערף העגלה תצא ותרעה בעדר</b> – העגלה מוקדשת למצווה. בקרבן הבהמה מוקדשת מרגע שנלקחה למצווה. אם הקרבן התבטל, לא בטלה הקדושה מהבהמה. אבל עגלה ערופה אינה קרבן. אם נתבטל הצורך בה, היא יוצאת לחולין.<sup class="footnote-marker">73</sup><i class="footnote">להלכות אלו נזקקנו לעיל פ"ג מ"ג.</i> הצורך בעגלה ערופה מתבטל רק אם נמצא ההורג, ואז יש על מי לגלגל את האשמה. <b>ומישנערפה </b>[<b>העגלה</b>] – המילה נוספה בשוליים ואינה מוסיפה להבנת המשנה. אם העגלה נשרפה, ואז התברר שעריפתה הייתה מיותרת ומוטעית, <b>תקבר במקומה</b> – עגלה ערופה "רגילה" וכשרה נקברת במקומה (מדרש תנאים דברים, כ"א ד, עמ' 124). אם העגלה נערפה הרי שהיא נשארת "עגלה ערופה", וחלים עליה דיני עגלה ערופה. לא נאמר האם עדיין מקומה אסור בזריעה, כנאמר במשנה ה, <b>שעל ספק באת מתחילתה</b> – גם בהתחלה הובאה העגלה מספק, שמא מישהו מהקהילה אשם ברצח. עתה הספק אמנם הוסר, אבל כשהובאה היה הספק קיים; <b>כיפרה ספיקה והלכה לה</b> – העגלה עשתה את תפקידה לכפר על הספק, ויש לסיים את המעשה (מאירי). הנימוק עמום, ולמעשה אינו מנמק דבר. בעל מלאכת שלמה מסביר שהמשפט חוזר לעגלה ערופה רגילה שהיא מכפרת על הספק (ספק אם אכן הרוצח הוא מבני המקום), העגלה כיפרה על הספק ואסורה בהנאה. עד כאן משנתנו. אבל הבבלי מעיד שמשנה זו "אינה משנה", כלומר שאין הלכה כמותה (חולין פב ע"א). הבבלי עצמו מעיר שאת הקושיה שם ניתן לתרץ בדרך דרסטית פחות, וכנראה הייתה מסורת בידם שיש מי שחולק על המשנה, ואם נמצא ההורג חזרה העגלה לחולין ובשרה מותר בהנאה.
<b>נערפה העגלה ואחר כך נמצא ההורג הרי זה יהרג</b> – ואין מקום לטענה שכבר התכפר המעשה, שהכפרה היא על הציבור ועל חלקו המסופק בזוועה, ולא על היחיד הרוצח.
בירושלמי (כד ע"א) מובא הסבר למשמעות ההלכתית שהעגלה נותרת באיסורה. במקרה רגיל אסור לשחוט עגלה ואמה ביום אחד, אך מותר לערוף עגלה ולשחוט את אמהּ. אם הרוצח נמצא ויצאה העגלה מכלל עגלה ערופה, הרי ששוב אסור לשחוט את אמהּ. בירושלמי מוצגת אפוא מחלוקת אם מותר לשחוט את אמהּ. רבי ינאי מוסיף שההבחנה היא אם הורידו אותה לנחל, שאז היא כאילו "מוקדשת" ונחשבת תמיד עגלה ערופה, ואם ההורג נמצא לפני ההורדה העגלה מותרת לכל דבר.

Mishnah 8

המשנה הקודמת הניחה בפשטות שאם הרוצח ידוע אין עורפים את העגלה, ואפילו עגלה שנערפה חוזרת להיות כעגלה רגילה. מעתה מבררת המשנה מה פירוש "נמצא הרוצח". אם יש עדות מסודרת ודאי שזו מציאתו של הרוצח, אך מה לגבי עדות שאינה שלמה? שאלה דומה נשאלה לעיל לגבי סוטה, שעדות קלה מספיקה לאסור עליה לשתות, וגם לטמאה לבעלה (פ"א מ"א; ובעיקר פ"ו מ"ד). משנה אחרונה זו מקבילה למשנתנו. משנתנו היא מעין משנה־תוספתא, מאוחרת למשנה הקודמת ומפרשת אותה.
המשנה כתובה בסגנון הרגיל של משנה, והיא מתמקדת בהלכה לכל דבר.
<b>עד אומר ראיתי את ההורג ועד אומר לא ראיתה</b> – במצב רגיל זו עדות של עד אחד נגד עדות של עד אחר וכולה מתבטלת, אבל די בה ובספק שהעדות עוררה כדי למנוע עריפת עגלה והשקיית סוטה. <b>אשה אומרת ראיתי ואשה אומרת לא ראיתי היו עורפים</b> – בכתב יד <b>מ</b> נשמטה המילה "לא", וזו כנראה טעות. בכתב יד זה גם גרסה שונה למשנה ד לעיל, אבל בעניין אחר, ואין קשר בין שני השינויים. בדרך כלל אישה אינה כשרה להעיד, אבל די בעדותה כדי למנוע אפשרות שהשם הקדוש יימחק, וכדי למנוע עריפת עגלה. אמנם את הנאשם אי אפשר יהיה להרשיע, אך אין זו כבר תעלומה. לכאורה זו הלכה מרחיקת לכת. בדיני סוטה התעורר ויכוח אם האישה האחת כשרה להפסידה מכתובתה, אבל בכל מצב עדות האישה נשמעת, כשם שעדות עבד ושפחה נשמעים כדי לטמאה מספק לבעלה. אבל לא שמענו שבדיני נפשות מזמנים את האישה לעדות. אף על פי כן הדין לפנינו, ואם אין זו גרירה מהמשנה לעיל הרי שעדות אישה מספיקה למנוע עריפת עגלה. על נושא זה נסובו מחלוקות רבות, והעדויות רוכזו בסוף משנת יבמות (פט"ז מ"ז). ראינו שבית שמאי סבורים שעדות אישה תקפה, ובית הלל תובעים תמיד עדות תקפה מבחינה פורמלית. בדור יבנה הוכרעה ההלכה כבית שמאי, וגם משנתנו קרובה לבית שמאי.<sup class="footnote-marker">74</sup><i class="footnote">ראו ספראי, הכרעה כבית הלל.</i>
<b>עד אומר ראיתי ושניים אומרים לא ראיתה היו עורפים</b> – עדות האחד בטלה מול עדות שניים, וכאילו אינה קיימת. <b>שנים אומרים ראינו ועד אומר להן לא ראיתם לא היו עורפים</b> – עדות אחד בטלה מול שניים, העדות קיימת ואין עורפים. גם במקרה כזה ספק אם מוציאים נאשם למוות, אבל אין עורפים אלא אם באמת יש ספק הנובע מכך שאין נאשם אפשרי.
בתוספתא נאמר: "עד אומר ניטמית ועד אומר לא ניטמית; אשה אומרת נטמאת ואשה אומרת לא נטמאת, או (בכתב יד ערפורט לא) שותה או לא נוטלת כתובה. רבי יהודה אומר: לא כל הימנו להפסידה מכתובתה. אלא עד אומר נטמאת ושנים אומרים לא נטמאת; שנים אומרים נטמאת ואחד אומר לא נטמאת, בטל יחיד במיעוטו" (פ"ה ה"ח). דין עדות בסוטה דומה, אפוא, לדין עדות על עגלה ערופה.
<b>עדות בסוטה ובעגלה ערופה</b>
לפי הטבלה דין השקיית סוטה כדין עריפת עגלה, אך ללא חילופי הנוסח שהציגו את עמדת מיעוט כתבי היד. הירושלמי למשנה שם (כ ע"ד) מעיר שאכן המשנה שם כמשנתנו. כפי שראינו שם בתלמודים מובאות גם עמדות החולקות על המשנה. ואכן, בתלמוד הבבלי למשנתנו מובאים דברי עולא ורב יצחק (בשם עצמם או בשם ברייתא) "לא היו עורפין" (מז ע"ב). אם כן, כמחלוקת שם המחלוקת כאן.
לפי משנתנו ומשנת פרק ו עדות הנסתרת אינה קיימת. שאלה כזאת של עד מול עד מופיעה בעוד סדרת משניות. משתיים מהן מתברר שמצב זה של עד מול עד נתפס כספק, על כן מי שעד אחד אומר שאכל מאכל אסור ועד אחר סותרו מביא אשם תלוי, כספק (משנה, כריתות פ"ג מ"א; תוספתא, פ"ב ה"א, עמ' 563), ומי ששני עדים נחלקים בשאלה האם נטמא ברשות היחיד טמא וברשות הרבים טהור (טהרות פ"ה מ"ט), כדין ספק. בהלכות אחרות, כמו במשנתנו, אין ביטוי לשאלה אם העדות הסותרת יוצרת ספק אם לאו. גם סוטה וגם עגלה ערופה מביאים בגלל הספק, שהרי בשני המקרים אין ודאות (לעיל מ"ז).
עצם השאלה של עד מול עד מופיעה כאמור בסדרת משניות בדיני טהרות, קרבנות, סוטה, עגלה ערופה ועדות על מות בעל לצורכי נישואים (יבמות פט"ו מ"ד) וגירושים (בבלי, כתובות כב ע"א). מעניין שהשאלה אינה מתעוררת בדיני ממונות ועדות רגילים. ההלכה עצמה במקרים אלו ברורה, אך חשוב להעיר שאינה נזכרת במפורש. השאלה אופיינית, אפוא, לדיני "שמים" ופחות לדיני ממונות. עוד יש להעיר שבדרך כלל עדות אישה פסולה, ואזכור האפשרות של אישה מול אישה עולה במקרים שבהם עדות אישה כשרה. בדרך כלל עדות האישה אינה כשרה אלא בדינים אלו שבין האדם לבוראו. בעצם לא נדרשת כאן עדות כלל; על האדם להתנהג כראוי ולקיים מצוות, וספק אם בית הדין אמור לשלוט על כך. רק בתנאים אלו עדות אישה (או עד אחד) מתקבלת. אבל בפועל הגבול בין דיני ממונות ודיני טומאת אישה לעתים מטושטש, כפי שהראינו בדיוננו לעיל פ"ו מ"ד.
בשתי המשניות במסכת שלנו ובמסכת יבמות מעלה הירושלמי את השאלה של עד מול אישה.<sup class="footnote-marker">75</sup><i class="footnote">ירושלמי, כד ע"א; פ"ו ה"ד, כא ע"א; יבמות פט"ו ה"ה, טו ע"ב.</i> בשאלה זו מצטיירת מחלוקת בין תני דבי רבי, המנסחים את משנתנו אחרת, ובין נוסח עדי הנוסח האחרים, ואולי גם רבי נחמיה המהלך באותה שיטה.

Mishnah 9

ממשנה זו ועד סוף הפרק עוסקות המשניות בדברי אגדה ומוסר. ראשיתה של המשנה קשור ישירות לדין עגלה ערופה וביטולו, ולביטול דין סוטה, שני נושאים שבהם עוסקת המסכת. ההמשך עוסק בסדרת שינויים וביטולים אחרים. נראה שלפנינו שתיים או שלוש סדרות שכל אחת מהן היא מעין משנה קדומה הערוכה לפי סגנון ותוכן מסוים. הראשונה היא משנת "משרבו" הכוללת שינויים בהלכה. לקבוצה זו שייכת גם משנה י העוסקת בשינוי הלכתי, אם כי ללא הפתיחה "משרבו". הסדרה השנייה היא משנת "משמת" ("משמתו") או "משבטלה", וזו קבוצה כשלעצמה. משניות קדומות הערוכות לפי מילת פתיחה הן תופעה שכיחה.<sup class="footnote-marker">76</sup><i class="footnote">ראו, למשל, פירושנו למגילה פ"א מ"ה; פרה פ"ח מ"ב ואילך; מכשירין פ"ב; ידים פ"ד, ועוד הרבה.</i> אנו נוטים לראות בעריכה זו עריכה מאוחרת המלקטת משניות ידועות (כאלו שנכללו במשנה, או משניות קדומות שלא נכללו בה) לכלל מסכת אחת.
בדפוס נפולי חלוקת המשניות שונה, וכן בכתב יד קופמן. חלוקת המשניות המוצגת כאן היא לפי דפוס ווילנה המצוי ביד כל לומד (מהדורת אלבק).
<b>משרבו הרוצחנים בטלה עגלה ערופה</b> – במדרש (ספרי דברים, רה, עמ' 240) מופיע דין זה כדרשה ל"כי ימצא" – פרט למצוי. כלומר, דין עגלה ערופה חל רק כאשר תעלומת רצח היא תופעה חריגה, ולא כאשר היא תופעה נפוצה. כפי שראינו בפירושנו למשנה ב באו דרשות נוספות באותה מגמה להוציא את המקרים והאזורים שבהם רצח הוא תופעה רגילה, בסְפר או במקומות דומים. עם זאת, ההלכה במשנה מרחיקת לכת הרבה יותר ומבטלת את דין עגלה ערופה לא במקרה בודד ותחום אלא כהלכה כללית. הרקע ההיסטורי להלכה זו יבורר להלן. <b>משבא אלעזר<sup class="footnote-marker">77</sup><i class="footnote">כך ברוב עדי הנוסח, ואילו במיעוטם, ובעיקר בעדי נוסח מטיב משני: "אליעזר".</i></b> <b>בן דיניי<sup class="footnote-marker">78</sup><i class="footnote">בכתיבים שונים; בכתיב הבבלי: "דינאי", "דנאי", "דיני", וב־ב: "כנאי".</i></b> – אלעזר בן דינאי הוא אישיות היסטורית ידועה. יוספוס<sup class="footnote-marker">79</sup><i class="footnote">מלח', ב 235-234; קדמ', כ 124-118.</i> מספר על מנהיג של קבוצת קנאים שפעל בראשית שנות השישים של המאה הראשונה. בשנים אלו פרץ סכסוך בין השומרונים ליהודים. השומרונים תקפו שיירת עולי רגל יהודיים בגינאה (בימינו ג'נין). אלעזר בן דינאי עמד בראש התקפת הנגד היהודית. הוא מתואר כ"שודד", ליסטיס ותיק, שפעל בניגוד לעמדתם של "טובי היהודים", כלומר של ההנהגה הכוהנית. בסופו של דבר התערבו הרומאים. יוספוס מאשים אותם בנטייה לשומרונים ובסיוע להם, אך מסתבר שהם נקטו בעמדת ביניים כשמטרתם להשכין שלום ולהרוויח "שקט תעשיתי". רבים מאנשי אלעזר נהרגו, והסכסוך עבר לתחום הפוליטי בחצר הקיסר. המשנה מתעלמת ממקומו של אלעזר בן דינאי כמנהיג פוליטי־צבאי והוא מתואר כאן כרוצח רגיל. גם יוספוס מכנה אותו, כמו את יתר מנהיגי הקנאים, כ"ליסטיס". "ליסטיס" היא מילה יוונית שמשמעה שודד, ויש בה ביטוי של התנגדות, ואפילו עוינות, כלפי הקנאים. לכאורה ניתן היה לראות בכך את עמדתו (המתחסדת) של יוספוס הכותב על המרד שנים לאחר כישלונו, ובשבתו בחצר הרומית ומחויב בנאמנות לרומאים. ברם, מתברר שגם חז"ל מתארים את הקנאים כרוצחים ולא כלוחמי חרות. בפועל ברור שהגבול בין רצח "רגיל" להריגה פוליטית הוא עמום ומטושטש. ברם בשלב זה של הדיון אין זה המקום לעסוק בשאלה מה באמת היה טיבם של אותם לוחמי חרות, ומן הסתם גם אין להכליל הכללות בעניין. אלא לברר כיצד חז"ל מתארים את האנשים, לאחר זמן ומפרספקטיבה מרוחקת מעט. ואכן, חז"ל מעניקים את התואר המפוקפק "לִסטים" לאישים אלו. איננו באים לטעון שכל "לִסטים" בספרות חז"ל הוא שודד פוליטי, אבל גם שודדים פוליטיים מכונים "לִסטים". דוגמה לכך היא הסיפור על בנו של רבי חנינה בן תרדיון:
ומעשה בבנו של רבי חנינא בן תרדיון שיצא לתרבות רעה, תפשוהו ליסטין והרגוהו, ונמצא תפוש לאחר שלשה ימים. נתנוהו בכרכדות, והניחוהו על גבי המיטה, והכניסוהו לתוך העיר, והיו מקלסין לפניו בכבודו של אביו. וקרא עליו אביו המקרא הזה: "ונהמת באחריתך בכלות בשרך ושארך, ואמרת איך שנאתי מוסר ותוכחת נאץ לבי, ולא שמעתי בקול מורי ולמלמדי לא הטיתי אזני, כמעט הייתי בכל רע בתוך קהל ועדה", וחזר לתחילת המקרא. ואמו קראה עליו המקרא הזה: "כעס לאביו בן כסיל וממר ליולדתו", ואחותו קראה עליו המקרא הזה: "ערב לאיש לחם שקר ואחר ימלא פיהו חצץ " (שמחות רבה, פי"ב הי"ג, עמ' 200).
כל הסיפור תמוה, והוא מתבהר מתוך המקבילה במדרש: "מעשה בבנו של רבי חנינא בן תרדיון שנתחבר ללסטים וגילה רזם והרגוהו, והלך אביו ומצאו במדבר, ופיו מלא עפר צרורות, וקרא עליו הפסוק..." (איכה רבה, ג טז, עמ' 128).
כל הסיפור מסתבר אם הלִסטים הללו הם כנופיה של לוחמי חירות (ערב מרד בר כוכבא). הבן הלשין עליהם לשלטון והוצא להורג בידי חבריו לשעבר. האב מזדהה עם הרוצחים, משום שהם אינם סתם רוצחים אלא לוחמי חירות. הסיפור מתאים במיוחד לדמותו של רבי חנינה בן תרדיון המצטייר כקנאי קיצוני ומתנגד תקיף לשלטון הרומי. "לִסטים" כאן הם, אפוא, לוחמי חירות.
בדיון אחר התלמוד מכנה את בר נצר כסוג של לִסטים.<sup class="footnote-marker">80</sup><i class="footnote">בבלי, כתובות נא ע"א; ראו פירושנו לכתובות פ"ד מ"ח.</i> בר נצר הוא בנה של מלכת תדמור שמרד ברומאים באמצע המאה השלישית. הוא הקים מעין ממלכה לעצמו, אך הייתה זו ממלכה של "לִסטות". לִסטים זה גם הוא מנהיג פוליטי. נראה, אפוא, ש"לִסטים" אינו ביטוי ערכי, אין הוא משקף את ההתייחסות לפעולות של הלִסטים אלא למעשהו במנותק מהרקע החברתי־פוליטי.
גם במשנתנו הלִסטים מכונה "רוצחן", בלי להתייחס לסיבות לפעולתו, ואנו נוטים שלא לראות בכך התייחסות לטיב המעשה.
נראה שאלעזר בן דינאי הוא הפירוש ל"משרבו הרוצחנים". בדרך פירוש זה מובנת המשנה המשלבת שני מקורות, האחד ממשנת "משרבו" והאחר ממשנת "משבאו". צירופם יוצר מעין כפילות במשנה.
<b>ותחינה<sup class="footnote-marker">81</sup><i class="footnote">בהגדות התלמוד כתב יד פרמא: "נתינה".</i></b> <b>בן פרישה היה נקרא</b> – לא ברור מה היחס בין תחינה בן פרישה לאלעזר בן דינאי. נראה שאלו אישים נפרדים, אך אפשר גם לפרש שזהו שמו השני של אלעזר בן דינאי. ברוב עדי הנוסח "פרישה", ב־<b>ה2</b>,<b> ר</b>: "פרושה". נראה שהכינוי קשור לתואר "פרוש" שמשמעו שאדם זה קשור לתנועת הפרושים. ואכן, הקנאים של סוף ימי בית שני היו קרובים ברובם לתנועת הפרושים. אין עדות ש"תחינה בן פרישה" קשור לתנועת הקנאים, אך קרבתו לבן דינאי והיותו פרושי מתאימים זה לזה, ויש מקום להבין ששניהם קרובים זה לזה מבחינה פוליטית־עובדתית. <b>חזרו לקרותו בית<sup class="footnote-marker">82</sup><i class="footnote">בעדי נוסח אחרים: "בן".</i></b> <b>הרוצחן</b> – "רוצחן" כאן הוא משקל "בעלי מקצוע", והמשנה מעידה על כך שתחינה ואלעזר בן דינאי כונו רוצחנים על שם פרסומם. "בן" או "בית" כאן הוא כינוי לתפקיד או לאופי, ולא שם האב.
נראה, אפוא, שדין עגלה ערופה בוטל בשלהי ימי הבית השני. בתקופה זו גאתה המתיחות הפוליטית והתרחבה תופעת האלימות. רציחות של מנהיגים, משתפי פעולה וסתם אנשים הפכה לתופעה של יום־יום, ולכן בוטל דין עגלה ערופה. הביטול מחייב נכונות לשינוי בהלכה ומביע מחאה עממית (או של חכמים) נגד הרצחנות הגואה.
לא נאמר מתי בדיוק בוטל דין עגלה ערופה. אין לנו עדויות על קיומה של המצווה בפועל. בהמשך מדובר על רבן יוחנן בן זכאי, ומסתבר שהוא גם מי שביטל את דין עגלה ערופה. שני הביטולים (עגלה ערופה וסוטה) משמעם שינוי דרסטי בנורמות הלכתיות. קשה להבין כיצד הצליחו "להעביר" שינוי כה מהותי, במסגרת החיים הדתיים ולאור אופייה המסורתני של ההלכה היהודית בתקופה זו. שינויים אלו מצטרפים למספר קטן של שינויים נוספים.
<b>משרבו הנאפים פסקו המים המאררים</b> – בירושלמי (כד ע"א) ובבבלי (מז ע"ב) מובאת דרשה הקובעת שדין סוטה גם הוא נוהג רק כשהסוטה היא חריגה, ואכן מפשט הכתובים משמע שהשקיית הסוטה אמורה להיות אירוע יוצא דופן. אין זה מקרה שבמקורותינו מופיע רק סיפור אחד על ביצועה בפועל של "מצווה" זו.<sup class="footnote-marker">83</sup><i class="footnote">על כך ראו במבוא למסכת.</i> עם זאת, ברור שההחלטה על ביטול נוהג הסוטה הוא מהפכה בחברה היהודית, והדרשה היא בסיס שאינו מספיק למהפכה כזאת. זאת ועוד; אם אכן היה מקרה נוסף של חשד לניאוף, נמצאו הבעל והאישה ללא אפשרות לברר את השאלה. באופן ממשי גורשה האישה בבושת פנים מבית בעלה, ולעתים קרובות גם איבדה את כתובתה. בניגוד למהפכה הקודמת, כאן היה מי שהפסיד ממון ויוקרה באופן אישי. <b>רבן יוחנן בן זכיי היפסיקן שנאמר לא אפקד על בנותיכם כי תיזנינה ועל כלותיכם כי תנאפנה</b> – הושע ד', יד. זו אחת הדרשות להצדקת השינוי. אין כל ביטחון שזו אכן הייתה הדרשה שעליה הסתמך רבן יוחנן בן זכאי. אין לנו עדויות על ריבוי מנאפים דווקא בתקופה זו של שלהי ימי הבית השני, אך טבעי הוא שבני דור רואים את קלקולי דורם ומקוננים על "ירידת הדורות". אין בכך עדות של ממש לכך שמוסר המשפחה התערער יותר מבתקופות אחרות.
בתוספתא מובאת מסורת אחרת שלפיה לא חולל רבן יוחנן בן זכאי את השינוי אלא רק מסר עליו: "רבן יוחנן בן זכיי אומר משרבו הרצחנין בטלה ערופה" (פי"ד ה"א), והנימוק מנוסח בצורה הלכתית יותר. קשה להכריע בין המסורות. לשמו של רבן יוחנן בן זכאי נקשרו שינויים הלכתיים נוספים, אך אלו אירעו לאחר החורבן. עם זאת, גם בימי הבית הוא נמנה עם ראשי הדור. מכל מקום, יש להניח ששינוי כה מכריע של ביטול נוהג הלכתי מושרש חייב שיתוף פעולה עם הצדוקים. אין בידינו מידע כיצד התחולל השינוי, אך קשה גם להטיל ספק בעצם הידיעה על שינוי הלכתי כה חריג בעולמה של היהדות.
בתוספתא ובתלמוד הבבלי מובאת רשימה נוספת של "תלונות" על ירידת הדורות:
משרבו בעלי הנאה, בא חרון אף לעולם ובטל כבוד תורה.
משרבו לוחשי לחישות בבית דין,<sup class="footnote-marker">84</sup><i class="footnote">בכתב יד ערפורט: "בדין".</i> נתעוותו המעשים ונתקלקלו הדינין, ופסקה השכינה מישראל.
משרבו רואין לפנים, בטל 'לא תכירו פנים במשפט' ופסק 'לא תגורו מפני איש' ופרקו מהן עול שמים והמליכו עליהם עול (מלך) בשר ודם.
משרבו מטילי מלאי על בעלי בתים, רבה שוחד והוטה משפט, והיו לאחור ולא לפנים. ועליהם נאמר כעל בני שמואל 'ולא הלכו בניו בדרכיו וגו' וכי לקחו שוחד ומשפט הטו'. רבי מאיר אומר חלקם שאלו בפיהם, רבי יהודה אומר מלאי הטילו על בעלי בתים, רבי עקיבא אומר מתנות נטלו בזרוע, רבי יוסה אומר קופה של מעשרות לקחו בזרוע. אף על פי שלא קלל עלי את שמואל אלא על תניי ראה היאך דבקה בו.
משרבו מקבל אני טובתך ומחזיק אני טובתך, רבו 'איש הישר בעיניו יעשה' וסרחה כל המלכות כולה ואזלא ונזלא.
ומשרבו איש הישר בעיניו יעשה, שפלים הגבהו וגבוהים השפלו, סרחה כל המלכות כולה אזלא ונזלא.
משרבו צרי עין וטורפי טרף הן הן שופכי דמים, רבו אומצי הלב וכל אחד ואחד קופץ ידו, ועברו על מה שכתוב בתורה 'השמר לך פן יהיה דבר' וגו'.
משרבו מושכי הרוק נתמעטו התלמידים ובטל כבוד תורה.
משרבו אחרי בצעם לבם הולך, רבו האומרים לרע טוב ולטוב רע.
משרבו האומרים לרע טוב ולטוב רע, נתמלא כל העולם כולו הוי הוי.
משרבו היהירים התחילו בנות ישראל לינשא ליהירים, לפי שבדורנו אין רואין אלא לפנים.
משרבו נטויות גרון ומסקרות עינים, רבו מים מרים אלא שפסקו.<sup class="footnote-marker">85</sup><i class="footnote">כלומר, בתחילה רבו חשדות הניאוף ואף הופסקה השקיית סוטה, כפי שאמרנו.</i>
משרבו זחוחי הלב, רבו מחלוקות בישראל והן הן שופכי דמים.
משרבו מקבלי מתנות, נתמעטו ימים ונתקצרו שנים.
משרבו תלמידי שמיי והלל שלא שמשו כל צרכן, הרבו מחלוקות בישראל ונעשו שתי תורות.
משרבו מקבלי צדקה מן הגוים, כביכול, שהתחילו גוים להתמעט וישראל להתרומם, איפכא, אין נוח בעולם לישראל" (תוספתא, פי"ד ה"ד-ה"י; בבלי, מז ע"ב).
בכתב יד ערפורט ובבבלי יש שינויים קלים בתוכן ובסדר. רוב התלונות הן כלליות, וקשה לדעת באיזו מידה מסתתרת אחריהם ביקורת קונקרטית. האומנם ה"יהירים", למשל, הם קבוצה מוגדרת? יתר על כן, בחלק מהתלונות לא ברור אם זו ביקורת עצמית בתוך שכבת החכמים או ביקורת על הציבור הישראלי. התלונה על תלמידי שמאי והלל שמרבים מחלוקות היא פנימית, בתוך עולמו של בית המדרש, אך לא ברור אם "זחוחי הלב", למשל, הם מבאי בית המדרש, או שמא מופנית הטענה לחוגים אחרים.
בתוספתא יש עירוב של טענות נוסטלגיות ועובדות היסטוריות, ולא כאן המקום להרחיב בכך.
<b>משמת יוסה בן יועזר איש צרידה ויוסה בן יוחנן איש ירושלם<sup class="footnote-marker">86</sup><i class="footnote">המילה ירושלם נכתבה בצורה מקוצרת, והשלמנו לפי הרגיל בכתב יד קופמן – ירושלם, ולא ירושלים.</i></b> – שני חכמים אלו הם מנהיגי ירושלים הנזכרים במסכת אבות (פ"א מ"ד). לפי המשנה שם הם בני הזוג הראשון, לפניהם היו מנהיגים בודדים ואחריהם זוגות נוספים. <b>בטלו האשכולות</b> – הבבלי פירש, או דרש: "איש שהכל בו" (מז ע"ב; תמורה טו ע"ב), והדברים מתפרשים בירושלמי שהם שימשו לא רק כחכמים אלא גם כפרנסים, בניגוד לאלו שבאו אחריהם (כד ע"א). הסבר זה הוא בבחינת דרשה; כפשוטו "אין אשכול אלא גדול" (ספרי דברים, שכג, עמ' 374; מדרש תנאים דברים, ל"ב לב-לג, עמ' 200). על תפקידם של חכמים אלו כ"פרנסים" נרחיב להלן, <b>שנאמר אין אשכול לאכול וגו'</b> – מיכה ז', א. הפסוק המלא הוא: "אללי לי כי הייתי כאספי קיץ כעללֹת בציר אין אשכול לאכול בִכורה אִוְתה נפשי. אבד חסיד מן הארץ וישר באדם אין כֻלם לדמים יארֹבו איש את אחיהו יצודו חרם" (שם ז' א-ב). הדרשה היא על שניים ממרכיבי המשנה, על "רבו הרוצחנים" ועל מותם של שני החכמים. "חסיד" הוא יוסי בן יועזר, עליו אמרו שהיה "חסיד שבכהונה" (משנה, חגיגה פ"ב מ"ז). "לדמים יארֹבו" הוא רמיזה לריבוי הרוצחנים.
עברו כבר קרוב לשלוש מאות שנה מימי יוסי בן יועזר ועד לעריכת המשנה; כל התנאים הגדולים שכתרי הערצה נקשרו עליהם פעלו בתקופה זו. קשה, אפוא, לראות בהערכה של המשנה יותר מנוסטלגיה. יש בדברים לא ביקורת אלא זיכרון נוסטלגי ודרשה, ואין לדקדק ולחפש במה "חטאו" כל אותם אבות עולם.
<b>נשיא ואב בית דין?</b>
פירוש התלמודים רומז לכך שהזוג הראשון כיהן כפרנסים. המשנה בחגיגה מונה את הזוגות ומוסיפה: "הראשונים היו נשיאים והשניים אבות בית דין" (פ"ב מ"ב). הראשונים בכל זוג הם הנשיאים והם יוסי בן יועזר, יהושע בן פרחיה, יהודה בן טבאי, שמעיה והלל, והשניים בכל זוג הם אבות בתי הדין והם יוסי בן יוחנן, מתיי (בעדי נוסח מאוחרים בבליים נתיי או ניתאי) הארבלי, שמעון בן שטח, אבטליון, מנחם ואחריו שמיי (שמאי). במשניות שבדפוסים ובתלמוד הבבלי בדפוסים הנוסח: "ושניים להם", ללמדך שבן הזוג השני אינו אלא שני לעומד בראש הזוג. הווה אומר, אב בית הדין הוא משנה לנשיא ואינו מקביל לו. אך המילה "להם" אינה בכל הנוסחאות העיקריות.<sup class="footnote-marker">87</sup><i class="footnote">ראו פירושנו לחגיגה פ"ב מ"ב.</i>
חוקרים רבים סבורים, ובצדק, כי הוספה זו במשנה למחלוקת היא השלכה של המציאות המאוחרת מימי אושא, כלומר ממחצית המאה השנייה למניינם, על המציאות של הימים הראשונים של התקופה לפני החשמונאים. רק מימי דור אושא מצינו במפורש כי העומד בראש בית הוועד או הסנהדרין מכונה בשם "נשיא" ולידו אב בית הדין.<sup class="footnote-marker">88</sup><i class="footnote">בבלי, הוריות יג ע"ב; גודבלאט, נשיאות; גודבלאט, נשיא.</i> הראשונים שבין חכמי הזוגות אינם מכונים במשנה "נשיאים" כפי שמכונים ראשי הסנהדרין מימי רבן שמעון בן גמליאל ואילך. רבן גמליאל יושב בראש ולידו יושב רבי צדוק,<sup class="footnote-marker">89</sup><i class="footnote">תוספתא, סנהדרין פ"ח ה"א ומקבילות.</i> אך אין הוא מכונה "נשיא". ברשימת התקנות של רבן יוחנן בן זכאי שבמשנת ראש השנה אנו קוראים: "ועוד זאת התקין רבן יוחנן בן זכאי שאפילו ראש בית דין בכל מקום שלא יהוא העדים הולכין אלא למקום הוועד" (פ"ד מ"ד), אך התואר "נשיא" נעדר. מסורות תנאיות רבות מוסרות על הנשיאים אשר מכנסים את החבר אשר מקדש את החודש, הם בוחנים את העדים ומודיעים על ההחלטה,<sup class="footnote-marker">90</sup><i class="footnote">ראו משנה, ראש השנה פ"א מ"ו; פ"ב מ"ו; מדרש תנאים, עמ' 176-175, ועוד.</i> אולם בימי רבן יוחנן הם עדיין נקראים "ראש בית דין".
מעבר לכך, בימי הבית לא היה מרחב פעולה אפשרי ל"נשיא". בראש העם עמד הכוהן הגדול. ספק אם היה אב בית דין בנוסף לו, אבל לנשיא לא היה מקום כלל, והוא אינו נזכר אצל יוספוס או פילון.
הראשון שנקרא בשם "נשיא" הוא שמעון בר כוזיבא. הוא היה קרוב לעולמם של החכמים, ורבי עקיבא מכיר בו ובמלכותו.<sup class="footnote-marker">91</sup><i class="footnote">ירושלמי, תענית פ"ד ה"ה, סח ע"ד. הכינוי "נשיא" פירושו מלך: "ועבדי דוד נשיא בתוכם" (יחזקאל ל"ד, כד).</i> כך נחקק במטבעות מימי בר כוזיבא, וכך מצוין בתעודות מימי שלטונו.<sup class="footnote-marker">92</sup><i class="footnote">משורר, אוצר, מס' 220, 222, 223, ועוד; מסמכי מדבר יהודה, ב, עמ' 133-122.</i> התואר "נשיא" שהשתמש בו בר כוכבא הוסב לראשי הסנהדרין עם שיקומה של ההנהגה הלאומית.<sup class="footnote-marker">93</sup><i class="footnote">גודבלאט, נשיא. מכל מקום, בימי בית שני עמד הכוהן הגדול בראש האומה ובסנהדרין שותפו גם צדוקים. מובן שלא כאן המקום לברר את יחסי הכוחות וחלוקת התפקידים בתקופה זו, ואין המשנה באה אלא לציין שהשניים עמדו בראש הפרושים.</i> המשנה משתמשת בכינוי זה גם לאבותיו של רבן שמעון בן גמליאל ועד הראשון לשושלת זו, הלל, וכינו בתואר זה אף את חכמי הזוגות שקדמו להלל.
המסורת שרק הזוג הראשון שימש בפרנסות סותרת את המסורת במסכת חגיגה על שני חלקיה, שכן במסורת זו גם יוסי בן יוחנן לא היה פרנס, ומצד שני גם יתר הזוגות שימשו בפרנסות. מכל מקום, יש לראות בפרשנות זו, הכורכת את ה"אשכול" בפרנסות, פרשנות מאוחרת המשליכה מהמצב המאוחר על תנאי ימי קדם. כאמור, פירושה התנאי של המילה "אשכול" שונה.
במקבילה בתוספתא מובאת מסורת דומה, אגדית עוד יותר: "כל האשכולות שעמדו להן לישראל משמת משה ועד שעמד יוסה בן יועזר איש צרדה ויוסף בן יוחנן איש ירושלם אי איפשר ליתן בהן דופי. משמת יוסה בן יועזר איש צרדה ויוסף בן יוחנן איש ירושלם ועד שעמד רבי יהודה בן בבא איפשר ליתן בהן דופי..." (בבא קמא פ"ח הי"ג; ירושלמי, כד ע"א). כאן כבר מדובר על כל הזוגות וכאילו הנהיגו ה"זוגות" את העם מאז ומעולם, כולל בימי יהושע והשופטים. בהמשך המסורת מובאים סיפורים בשבחו של רבי יהודה בן בבא, ולא נרחיב בהם.

Mishnah 10

<b>יוחנן כהן גדול העביר הוריית המעשר אף הוא ביטל את המעוררים ואת הנוקפים עד ימיו היה הפטיש מכה בירושלם ובימיו אין אדם צריך לשאול על הדמיי</b> – המעיין במשנה להלן חש שהוא עומד לפני פרק נעלם וחשוב המהווה עדות מימי הבראשית של מסורת חז"ל. עם זאת, הלומד עומד מתוסכל נוכח אי היכולת לפענח את הרמזים. המשנה חוזרת במסכת מעשר עני (פ"ה מט"ו) והתבארה בתוספתא כאן (פי"ג ה"י), בירושלמי כאן (כד ע"א-ע"ב), בירושלמי מעשר שני (פ"ה הט"ו, נו ע"ד) ובבבלי כאן (מז ע"ב - מח ע"א). הקושי העיקרי נובע מכך שכבר בספרות התנאית (התוספתא) והאמוראית לא נשמרה מסורת ישירה של הסבר. להערכתנו ניכר שהקדמונים מנסים להבין מדעתם את הנרמז, והראיה העיקרית לכך הם חילופי ההסברים כפי שנביאם. עם כל הביאורים, נותרו בה כמה וכמה חידות. שתי סוגיות הירושלמי זהות פחות או יותר, להוציא חילוף קל בשמות האמוראים. כל המקורות מפרשים את הרמזים שבמשנה בצורה דומה, עם זאת אין בידנו להציע פירוש מוכח לשחזור המאורעות הרמוזים להלן. במשנה עסקו פרשנים וחוקרים אשר העלו הצעות שונות, אלא שעדיין הנעלם רב על הגלוי, והמשוער ממלא את מקומן של הנחות מבוססות. אנו נציע את האפשרויות וההשערות הנראות בעינינו, אך לכלל פירוש מניח את הדעת לא הגענו.
<b>יוחנן כהן גדול</b> – שני אנשים נשאו תואר זה. יוחנן הורקנוס הראשון בנו של שמעון החשמונאי, ששלט עד שנת 104 לפני הספירה, ויוחנן הורקנוס השני, ששלט בשנים 40-66 לפני הספירה. שניהם היו צדוקים, אלא שיוחנן הורקנוס הראשון החל את דרכו כמנהיג לאומי, נערץ על הכול, שייחסו לו זכויות ויכולות נבואיות של חכם וצדיק, אלא שבהמשך פעילותו הגדיר עצמו כצדוקי. יוספוס מספר על המעמד שבו החליט יוחנן הראשון להגדיר עצמו כצדוקי.<sup class="footnote-marker">94</sup><i class="footnote">קד' יג 298-288.</i> המסורת חוזרת בתלמוד הבבלי ונרמזת במדרשי ארץ ישראל,<sup class="footnote-marker">95</sup><i class="footnote">בבלי, קידושין סו ע"ב; ברכות כט ע"א; פסיקתא דרב כהנא, ויהי בשלח א, עמ' 176.</i> אך מיוחסת לינאי. השאלה הבסיסית בפרשנות המשנה היא אם השינויים הללו הם לגנות או לשבח.
הירושלמי מציע את שתי האפשרויות, וברור שכבר לא הייתה להם מסורת בעניין. הבבלי מפרש את כל התקנות לשבח, וכן רוב הפרשנות המאוחרת והמחקר בן זמננו,<sup class="footnote-marker">96</sup><i class="footnote">ראו למשל אלון, מחקרים א, עמ' 33.</i> כלומר שהוא הביא לסיום מנהגים פסולים. ברם, נראה לנו שפשט המשנה הוא אחר. במשנת סוטה מובאת המשנה שלנו במסגרת סדרה ארוכה של מימרות המספרות על דברים טובים שבטלו, ביטוי לירידת הדורות. בטלה עגלה ערופה, פסקו מים מאררים, בטלו האשכולות, בטלה הסנהדרין וכיוצא באלו. חלק מהביטולים הם הכרעות של חכמים, ואז הביטול הוא כתגובה לירידת הדורות. הדברים שיוחנן העביר הם חלק מאותם ביטולים. אם אכן אנו צודקים הדבר נותן בידינו כלי המאפשר לשחזר, עדיין בדרך של ספק, חלק מהשינויים המיוחסים ליוחנן זה. חלק מההצעות שנציע בעקבות פרשנות זו הן מחודשות. עם זאת, גם אם אנו צודקים רק בחלק הראשון של המשנה התקנות הן לגנאי, ובחלקה השני מוזכרות תקנות אחרות הנגררות עקב אזכור הביטול של הראשונות. על כן בא כאן הלשון "אף הוא ביטל...".
<b>העביר הודיית המעשר</b> – בתוספתא אין לכך הסבר. בירושלמי מוצעים שני הסברים. ההסבר הראשון הוא: "מתניתא משנחשדו להיות נותנין מעשר לכהונה" (כד ע"א), כלומר היו נותנים מעשר ראשון לכוהנים ויוחנן אישר את ההחלטות לגבי דמאי, את הנוהג למעשה, אך קבע שמי שעשה כן לא יתוודה. מהמשך הסוגיה משמע שהסבר זה הוא לדעת מי שאומר שהמעשה נדרש לגנאי, ולא ברור מהו הגנאי, הנתינה לכוהנים או הפסקת אמירת הווידוי. ההסבר השני הוא שהמעשה הוא טוב (לשבח), והירושלמי קושר עמו את ההמשך שבו נאמר שיוחנן תיקן את הדמאי. לפי ההסבר שם ראה יוחנן שסתם אנשים (עמי הארץ) אינם מפרישים אלא תרומה; הוא התקין שיפרישו גם תרומת מעשר וקבע את הנוהג שסתם פרות הם דמאי, אבל כל הציבור מפריש תרומה ותרומת מעשר. לפיכך בוטל גם הווידוי, שכן מי שאינו מפריש את כל המעשרות אינו יכול להתוודות. הווה אומר שבגללו בטלה למעשה הודאת מעשר, והיא אחד הדברים הטובים שהיו פעם ובטלו. בתוספתא מופיע הסבר זה לסיום המשנה, "גזר על הדמאי".
בתלמוד הבבלי חוזרים שני ההסברים בשני הבדלים. ראשית לא נאמר שההסבר הראשון הוא לגנאי. זאת ועוד, התלמוד מאחד את שני ההסברים: "תרתי תקן, ביטל וידוי דחבירים וגזר על דמאי של עמי הארץ" (מח ע"א). המעשרים אינם מתוודים משום שנותנים את המעשרות לכוהנים, ואילו עמי הארץ אינם מתוודים משום שאינם עושים את המצווה כהלכתה, והתקנה הייתה שנקבע הסדר הדמאי. עניין נתינת המעשר לכוהנים יבורר להלן.
שני התלמודים מתארים את הסדר הדמאי שהם מייחסים ליוחנן כוהן גדול:
אם כן לפי שני התלמודים מדובר בפירוש על כך שעמי הארץ ירימו את תרומת המעשר בשם הלוויים. הדמיון בין המסורות ברור וניכר בסגנון ובאוצר המילים, וההבדלים קטנים, אך משמעותיים. עם זאת נציין שני הבדלים בניסוח.
1. לפי הירושלמי תקנת יוחנן כוהן גדול מתירה לאדם לא להרים מעשרות, ויש בה לגיטימציה למצב שבו המגדלים מרימים רק את שתי התרומות. התקנה מציעה מעין אמנה חברתית. יוחנן 'מוותר' על כך שהמעשר יינתן בפועל ללווים, תמורת זה שהציבור יפריש תרומה גדולה ומעשר שני. לפי הירושלמי התקנה מופנית למגדלים. לפי הבבלי לקונה מהמגדל וכך הבדל גדול בניסוח בין שני התלמודים.
2. הבדל שני, מפוקפק יותר, הוא לגבי מעשר שני. הירושלמי מדבר על חילול במעות והבבלי על העלאת מעשר שני לירושלים. נראה שאין זה הבדל משמעותי שכן אדם לא עלה לירושלים בכל שנה, וממילא היה עליו לפדות את המעשר שני במעות. הפדיון במעות המוכר בספרות חז"ל הוא בערך הריאלי של הפרי (בתוספת חומש) כך שאין הבדל כלכלי בין הציווי לאכול בירושלים לבין ההיתר לחלל את הפרי במעות. ייתכן שלפי הירושלמי הותר לבצע פדיון של המעות לפי ערך סמלי (לפי ההלכה המקובלת היום). דנו בכך במבוא למסכת מעשר שני וראינו שלפי מקורות חז"ל פדיון מעשר שני הוא בערך הריאלי, ורק בבבל חידשו שהפדיון יהיה סימלי (בפירות חוץ לארץ). לפיכך נראה שאין הבדל מעשי בין הסברי שני התלמודים. הירושלמי מדבר על הנוהג המקובל (לפדות את הפירות), והבבלי מציג את ההלכה העקרונית (אכילת הפירות בירושלים).
מבחינה היסטורית צריך להעיר שבימי בית ראשון ארץ ישראל הייתה גדולה ואכן קשה לתושבים הגרים רחוק מירושלים לעלות לעיר הקדש עם פירות מעשר שני עצמם. אבל איננו יודעים כיצד בוצעה מצווה זו בתקופת המקרא, אם היא אכן נשמרה ואפשר שהעלו את הפירות כל אחד למקדש או ל'במה' המקומית ("רק הבמות לא סרו"). והעלו פירות טריים או משומרים (גרעינים, יין, שמן דבלים). אפשר גם שהמצווה לא נשמרה ואין לנו על כך ידיעות. בימי בית שני הייתה פחוות יהד מצומצמת (פחות ממרחק יום מירושלים). יוחנן כהן גדול החל בכיבושי החשמונאים וכבש את אדום, שומרון ועמק בית שאן. ארץ ישראל התרחבה ונדרש היתר לפדות את הפירות. במסגרת האמנה החברתית שנוצרה איפשר יוחנן כהן גדול לפדות את הפירות ולהעלות את המעות לירושלים אחת לכמה שנים, וכן להסתפק בקיום סימלי של מצוות מעשר ראשון, תמורת שמירת מצוות תרומת מעשר, ומעשר שני.
חז"ל התלוננו על עמי הארץ, ובמסורת זו יש מתן הכרה בנוהג של עמי הארץ, ואף הנמקה הלכתית לו ("שהמוציא מחבירו עליו הראיה"). לעומת זאת בתלמוד הבבלי אין שום התייחסות או הקלה למגדל. המגדל צריך להרים את כל המעשרות. אך אם אדם קנה דמאי, כלומר פרות שאין ידוע אם עושרו, הוא רשאי להניח שהתרומה הגדולה הורמה, אבל תרומת מעשר טרם הורמה ולכן עליו להרים תרומת מעשר ובפועל הוא פטור מיתר המעשרות, עליו לקרוא להם שם, אך הוא פטור מנתינתם ללוי. כאמור לפי שני התלמודים צריך האדם 'לקרוא שם' למעשר ראשון (פרט שאיננו מפורש בתקנה, אך מתבקש שכן אי אפשר להרים תרומת מעשר לפני שהורם המעשר). ההבדל הוא שהירושלמי מדבר על המגדל והבבלי רק על הלוקח מהמגדל.
שני ההסברים רחוקים מלספק. נפתח בטענה הנוגעת לסוף המשנה שהתקנה "אין אדם צריך לשאול על הדמאי" אינה מתפרשת בדרך זו. לפי ההסבר קבע יוחנן את דין דמאי ואת המציאות המעוגנת שבגללה נוצר הדין, אם כן למה זה מכונה "אין אדם צריך לשאול"? אדרבה, דווקא מעכשיו צריך אדם לשאול על הדמאי. לכאורה היה מקום לפירוש אחר המתאים ללשון של המשנה. צריך היה להסיק שחכמים משבחים את יוחנן על כך שבזמנו גבו מעשרות בכוח, או שסתם אנשים היו שומרי מצוות ולכן כולם הפרישו מעשרות, ואז אין אדם צריך לשאול על הדמאי. ברם, אם כך כיצד זה פורשה תקנה זו לרעה? מה הרע בכך? חזרנו, אפוא, לשאלה אם הדברים הללו שבטלו הם לשבח או לגנאי. כאמור, גם לפי פירושנו ייתכן שהסיפא תכלול מעשים כאלה וכאלה. אם אכן המעשה הוא לגנאי מן הראוי לשער שיוחנן עסק בגביית מעשרות בכוח, וחכמים מתנגדים לגבייה יזומה זאת. אמנם בימיו אין צריך לשאול על הדמאי כי כולם הפרישו מעשרות.
רמז לכך שתקנותיו או הסדריו של יוחנן קשורים לגבייה אלימה של מעשרות. שני הסברים אפשריים כאלה יש בירושלמי: "ובימיו אין צריך לשאול על הדמאי – שהעמיד זוגות", ומיד לאחריו הסבר אחר בשם סדרת אמוראים: "בראשונה היה מעשר נעשה לשלשה חלקים, שליש למכרי כהונה ולוייה, ושליש לאוצר, ושליש לעניים ולחבירים שהיו בירושלם... משבא אלעזר בן פחורה ויהודה בן פתירה (או פכורה) היו נוטלין אותן בזרוע והיתה ספיקה בידו למחות ולא מיחה" (ירושלמי, כד ע"א). אם כן אין צריך לשאול על הדמאי, משום שכולם הפרישו מעשרות. לפי ההסבר הראשון הדבר נדרש לשבח משום ש"העמיד זוגות", כלומר העמיד אנשים שיקפידו על הדבר, ידרבנו את הציבור לקיים מצוות. ההסבר השני מורכב יותר. מסופר על המצב שהיה "בראשונה", ולא נאמר מה קרה אחר כך (מה המצב היום). דומה שכל מה שיש במימרה הוא אותו הסדר שהיה "בראשונה", שאף בו היו שני שלבים. בשלב הראשון התחלק המעשר לשלושה, שליש חופשי וניתן לכוהנים וללוויים באשר הם (כרגיל בספרות חז"ל), שליש הובא לאוצר הממלכה ושליש הובא לירושלים וניתן לעניי ירושלים, לכוהניה וללוויים שבה. הצורה "חבירים" שהיו בירושלים מלמדת שהמעשר לא ניתן לאנשים סתם אלא לבני העילית בלבד. השליש לאוצר ניתן כנראה מתוך שהאוצר ייצג את המקדש, או משום שהוא ניתן לבני חשמונאי שהיו כוהנים, ונתפס כנתינת מעשרות לכוהנים. בשלב שני באו אותם שני אנשים וגבו את כל המעשרות בכוח. יוחנן נאשם בכך שלא מנע זאת מהם.
זאת ועוד; לפי שני התלמודים יש כאן לגיטימציה לנוהג של עמי הארץ. נוהג זה נחשב בעיני החכמים לעבירה, שהרי בסופו של דבר הם תבעו הרמת מעשרות מלאה ונתינתם ללוי ולעני. על כן יש להבין ששני התלמודים רואים בהסדר טעם לגנאי, ומגנים את יוחנן שסייע לעקוף את ההלכה.
עוד בטרם נפתח בניסיון לביאור ובירור דברים אלו כשלעצמם, יש להבין את התפתחות הסוגיה בירושלמי ובתוספתא. המעיין בהסברי האמוראים חש שיש בדברים שני רבדים של הסבר המבוססים על התשתית שבמשנה. ברובד הראשון מצויים גרעיני מידע, וברובד השני מנסים האמוראים לשבץ את המידע בתוך תבנית רצופה שתעניק הסבר הגיוני למשנה. גרעיני המידע זהים בשני התלמודים: "נותנים מעשר לכהונה", "גזר על הדמאי", או המסורת האחרונה: "בראשונה...". ברובד השני נמצאים כל ההסברים. דומה שיש להניח שגרעיני המידע משקפים זיכרון היסטורי עמום, ואילו שיבוצם בתבנית השלמה הוא פרי הגותם של אמוראים שניסו להבין את המידע ולשחזרו על סמך הכלים העיוניים שבידם, אך לא פרי זיכרון היסטורי. בספרות חז"ל מצויות מסורות רבות על ימי הבית השני, כמעט כולן מהשנים האחרונות לפני החורבן (עשור או דור אחרון). לפנינו מסורת המיוחסת לשנים קדומות בהרבה (מאה ועשרים או אפילו מאה ושמונים שנה לפני החורבן), על כן רבו השיבושים והעיבודים הספרותיים למסורת. כך, למשל, הסיום של המימרה האחרונה. נזכרים שני אנשים שגבו מעשרות בכוח, ויוחנן מואשם בכך שלא מיחה. לפי פשוטם של דברים אלו היו שליחים של יוחנן כוהן גדול והם גבו את המעשרות בשמו, אבל התלמוד הסביר כך שיוחנן אינו האשם העיקרי, מתוך שהתקשו להאשימו באשמה כה חמורה.
מסורות חז"ל משמרות לעתים הדים לוויכוחים כיתתיים, אבל לעתים הזיכרון כבר עמום והמסורת נתפסת כמחלוקת לגיטימית של בית המדרש, והרקע הרֵאלי והכיתתי נדחק. בדרך זו הסברנו מחלוקות נוספות.<sup class="footnote-marker">97</sup><i class="footnote">ראו פירושנו לברכות פ"ד מ"ד, והסברנו למנהגם של חנויות בית חנן במבוא למסכת מעשרות.</i>
אם כן, השלב הראשון מעיד על שלוש תופעות השונות מדרכי גביית המעשרות שבהן דגלו חכמים. חלק גדול מהמעשר הובא לירושלים, חלקו ניתן לאוצר הממלכה (או לאוצר המקדש). נקל לשער שדרישות אלו נקבעו על ידי יוחנן הורקנוס הראשון שהיה השליט החשמונאי הראשון שזכה לעצמאות פוליטית. השליטים הגדירו את המעשרות כמס לשלטון וגבו חלק ממנו, או אולי אפילו את כולו. ניתן כמובן גם לפרש שהכוונה ליוחנן הורקנוס השני שזכה לפריווילגיות מהשלטון הרומי שכללו גביית מעשרות בתנאים שאינם מבוררים במקורות.<sup class="footnote-marker">98</sup><i class="footnote">קד', יד 203; 227. המדובר שם בזכות שניתנת להורקנוס השני לגבות מעשרות כמו שגבו אבותיו.</i> כל ההסדרים והשלבים קשורים לטענה שכבר ציטטנו בשם התלמודים שהמעשרות ניתנו לכוהנים ולא ללוויים.
כפי שרמזנו, יוחנן הורקנוס הראשון הפך לצדוקי, ויוחנן הורקנוס השני היה צדוקי אף הוא. נתינת מעשרות לאוצר משמעה למעשה עירוב הצדוקים במערכת ההחלטות, שהרי הם היו המעמד השליט בירושלים. על כן חשוב לנסות לברר את עמדתם ואת סדרי העלאת המעשרות בימי הבית. על הסדרים אלו אנו שומעים ממקורות רבים, בספרות החיצונית ובספרות חז"ל. עדויות אלו נידונו רבות במחקר, אלא שבדרך כלל לא ניתנה הדעת על האפשרות שחלק מהעדויות מייצגות את עולמם של הצדוקים או את המציאות שהצליחו הצדוקים להכתיב.
בימי בית שני היו רבים שנהגו להעלות את מעשרותיהם לירושלים. לפי ההלכה אין בכך צורך, אלא טבעי הוא שעולי הרגל הביאו עמם גם מעשרות ותרומות ורצו לחלקם בין כוהני ירושלים בעלי המוניטין של עיר הקודש. מכל מקום, עדויות על העלאת מעשרות לירושלים דווקא פזורות בכל סוגי הספרות מימי בית שני.<sup class="footnote-marker">99</sup><i class="footnote">אופנהיימר, מעשרות, וראו המבוא למסכת מעשרות; רגב, הצדוקים, עמ' 170-160, מציע הצעה הפוכה שהפרושים תבעו את הריכוז בירושלים.</i> המסורת בירושלמי היא אחת העדויות לנוהג של העלאת מעשרות לירושלים; ייחודה בכך שהיא מספרת לא על נוהג עממי, שאין בו צורך הלכתי, אלא על מסגרת ממלכתית מחייבת.
מקורות רבים מימי בית שני מלמדים על נוהג קבוע, ואולי אף מחייב, להעניק את המעשרות לכוהנים במקום ללוויים. באופן כללי ניתן לקבוע שבימי בית שני נושלו הלוויים מרוב עמדות הכוח שהמקרא מעניק להם. אמנם הם ממשיכים לעבוד במקדש, אבל הנהגת המקדש הייתה בידי הכוהנים וללוויים נותרו רק מעט מאוד עמדות יוקרה. אין ספק שבימי בית שני הנהיגו הכוהנים את העם והיו שכבת עילית (דתית, חברתית וכלכלית), ואילו הלוויים נותרו ללא מעמד חברתי מיוחד. על רקע זה קל להבין שהכוהנים תבעו לקבל מעשרות וטענו כי גם הם לוויים.
בירושלמי מדובר על חלוקת המעשר השני. הכהנים זוכים בשני שלישים (השליש של ה'מקדש' הוא גם נתינה לכהנים. ושליש ללוויים). אך כאמור מיתר המקורות מימי בית שני עצמם (יוספוס פילון ועוד) נראה שהכהנים השתלטו על כל המשאב הכלכלי הזה, אך אולי לא השתלטו על כולו אלא על חלקו כמסורת הירושלמי.
המדובר, אפוא, בשני שינויים לעומת המסורת המקראית (וההלכה של חז"ל), העלאת מעשרות לירושלים ונתינתם לכוהנים. באופן טבעי שני המנהגים הללו קשורים זה בזה בקשר חברתי של מציאות. העילית הירושלמית, זו שהחזיקה בעמדות מוניטין ויוקרה, הייתה כוהנית. העלאת מעשרות (ונדרים ונדבות) לירושלים משמעה חיזוק שכבת העילית הירושלמית. מדובר, אפוא, בנוהגים שהם אינטרס ישיר של העילית הכוהנית הירושלמית.
אין במקורות עדות על ההלכה הצדוקית בשני הנושאים הללו, ברם, מותר לשער שהצדוקים דגלו בהעלאת מעשרות לירושלים ובחלוקתם לכוהנים. אין להטיל ספק ביראת השמים של הצדוקים, אבל אי אפשר להתעלם מכך שהעילית הירושלמית הייתה במידה רבה צדוקית. אם כן האינטרס הצדוקי היה לקדם את שתי המטרות הללו, ולתבוע מהעם לחלק ממעשרותיו לכוהני ירושלים במקדש או באופן חופשי.
יש, אפוא, מקום להשערה שהמשנה שלנו משקפת את חידושן או את הנהגתן של דרכי הגבייה המתוארות. יוחנן הורקנוס תבע להעלות את המעשרות לירושלים ולחלקם לאנשי צורה שבהם, כלומר לבני העילית. ניתן אף להניח שהחלוקה לשלושה שלישים היא סכמתית, אך היא מתארת, באופן כללי, את הנעשה. על הנוהג להעלות מעשרות ונדבות לירושלים אנו שומעים גם לפני יוחנן כוהן גדול. כך, למשל, הוא נרמז לפני התגבשות ההלכה הצדוקית כבר בספר נחמיה, והד לכך גם בספר מכבים.<sup class="footnote-marker">100</sup><i class="footnote">כגון מכבים א, ג מט. על כך ראו בהרחבה במבוא למסכת מעשרות.</i> מסתבר, אפוא, שהנוהג קדם להתגבשות הצדוקים כעדה או ככת, אלא שיוחנן הרחיבו, תבע אותו כחוק, וכאמור בשלב שני אף אכף אותו. ייתכן גם שהנוהג של חז"ל איננו הנוהג הקדום, וכי המגמה לחלק את המעשרות לכל הכוהנים היא מהפכה פרושית המכוונת נגד בסיס הכוח הכלכלי של הצדוקים. את סדר האירועים אי אפשר לשחזר בוודאות, אך ההשערה שלפנינו ויכוח כיתתי סבירה ביותר. עם זאת אין הוא עומד כוויכוח הלכתי בין הכתות. לכל קבוצה היה כאן אינטרס כלכלי וחברתי, אך הוא אינו מוצג כוויכוח הלכתי. בסוף ימי בית שני כבר לא היה לצדוקים כוח פוליטי לכפות על הציבור את ההלכה שלהם. השלטון הרומי בוודאי לא העמיד את אמצעיו לרשותם לצורך עניין זה. ההכרעה הייתה, אפוא, אישית, ומבחינה הלכתית אין פסול בהעלאת מעשרות לירושלים או בחלוקתם לכוהנים. זאת ועוד; הפרושים, או חז"ל מאוחר יותר, לא צידדו דווקא בלוויים ולא הייתה להם סיבה, ולא היכולת ההלכתית, לאסור חלוקת מעשרות לכוהנים.
הוויכוח בין הכוהנים ללוויים חוזר גם לאחר החורבן, ונשוב אליו בסוף הפירוש למשנה.
לפי ההסבר המוצע אלעזר בן פחורה ויהודה בן פתירה הם נציגי הצדוקים בממשל של יוחנן הורקנוס. בתיאור המעמד שבו החליט יוחנן הורקנוס להגדיר את עצמו כצדוקי נזכר אלעזר בן פועירה כנציג הצדוקים (בבלי, קידושין סו ע"א). אשר לנוסח "יהודה בן פתירה", שמו מזכיר את בני בתירה הנזכרים בוויכוח עם הלל על סדרי הקרבת קרבן פסח שחל להיות בערב שבת. בפירושנו שם הצענו את האפשרות שאולי בני בתירה אלו הם צדוקים, או מנהיגי המקדש הקרובים להם.<sup class="footnote-marker">101</sup><i class="footnote">ראו פירושנו לפסחים פ"ו מ"א.</i> יש מקום להשערה שאלעזר בן פחורה הא אלעזר בן פועירה, ושני המנהיגים הם נציגי הצדוקים.
עוד מן הראוי להעיר שהסבר הירושלמי יש בו הכרה שהמוכר אינו צריך להפריש מעשרות: "דתנא למה חרבו חנות בני חנון שלש שנים עד שלא חרב בית המקדש? שהיו מוציאין את הפירות מכלל המעשרות. דהויין דרשין (שהיו דורשים) עשר תעשר – פרט ללוקח, ואכלת – פרט למוכר. אמר רבי יוחנן קנס קנסו להן שלא יהו קופצין לגיתות ולגרנות" (ירושלמי, פאה פ"א ה"ו, טז ע"ג). חנויות בית חנון (או חנן) קשורות מן הסתם לחנן הכוהן הגדול בירושלים,<sup class="footnote-marker">102</sup><i class="footnote">חנן היה אחרון הכוהנים הגדולים בירושלים והיה מנהיג פוליטי רב חשיבות, וכמובן צדוקי. הוא עמד בראש ממשלת האחדות הלאומית בראשית המרד הגדול. אך בהמשך המרד נרצח, ואז מונה כוהן גדול אחר בהגרלה, אחד מפשוטי העם. יוספוס מזכיר אותו בהערצה ומתאר דמות שיוקרתה מעבר לחוגי הצדוקים.</i> והן מופיעות כמקום שאליו גלתה הסנהדרין ששכנה קודם בהר הבית. חנן בן חנן היה מנהיג הצדוקים ולפיכך חנויות בית חנן מייצגות הלכה צדוקית. הירושלמי שם טוען שגם רבי עקיבא סבר כך, כלומר שהיה זה גם ויכוח (מחלוקת) בבית המדרש. אם כן יש מקום לטענה שהצדוקים אכן הקלו בהפרשת מעשרות והעבירו את נטל ההפרשה מהמגדל או מהסוחר אל הקונה.<sup class="footnote-marker">103</sup><i class="footnote">ראו הדיון במעשרות פ"ה מ"ב.</i>
עתה נשוב לווידוי המעשרות. התלמודים קושרים זאת למתן המעשרות לכוהנים, אבל מבחינה הגיונית אם הכוהנים נחשבים ללוויים מדוע אין נתינת המעשרות להם מאפשרת וידוי? הרי האדם מצהיר "נתתיו ללוי", וזו הצהרת אמת! אם מותר לתת לכוהנים מעשרות, מה הפסול בכך, ולמה זה פוסל את הווידוי? ובמקביל, אם הגיעו למצב שבו כפו על העלאת מעשרות, מדוע נאסר הווידוי? על כן יש אולי לשער שיוחנן לא ביטל את וידוי המעשרות באופן ישיר, אלא גרם לכך בעקיפין. הוא ונציגיו תבעו שביעור המעשרות ייערך בירושלים והווידוי ייאמר במקדש, לאחר הבאת המעשרות לכוהנים בעיר. הפרושים התנגדו למהלך כפייתי זה, ובפועל השליט לא היה יכול כמובן לכפות על המוני ישראל את מלוא דעתו, אבל נציגיו מנעו את הווידוי ממי שלא הביא מעשרות למקדש, על כן בפועל העבירו (ביטלו) את הווידוי. המוני ישראל לא יכלו עוד לומר את הווידוי במקדש, שכן הם חילקו את המעשרות באופן חופשי. אפשר גם להבין ביתר פשטות שיוחנן ראה שרבים אינם מפרישים מעשר כלל ולכן ביטל את אמירת הווידוי (בבית או במקדש) כדי לא להכשיל את המוני ישראל בעבירה. הסבר זה משתמש בגרעין המידע שבתוספתא ובתלמודים, אך במשמעות שונה מזו שהם מייחסים לה.
אפשר גם לשער השערות אחרות והפוכות ממה שהצענו. הדברים אינם יוצאים מגדר השערה, אך ההסבר המוצע מאפשר לשחזר את שתי המימרות ברצף הגיוני העולה בקנה אחד עם מעט המקורות שבידינו, ובעיקר הוא מתאים לאינטרסים החברתיים והכלכליים של הכוחות בעם ישראל בשלהי ימי הבית השני.
<b>אף הוא ביטל את המעוררים </b>– בתוספתא, בירושלמי ובבבלי: "מעוררין, אלו הלוים, שאומרים על הדוכן 'עורה למה תישן ה' '. אמר להן רבן יוחנן בן זכיי, וכי יש שינה לפניו? והלא כבר נאמר 'הנה לא ינום ולא ישן'! אלא, כל זמן ישראל שרוין בצער ואומות העולם שרוין בשלוה, כביכול 'עורה למה תישן' " (תוספתא, פי"ג ה"ט; ירושלמי, כד ע"א; בבלי, מח ע"א). דברי רבן יוחנן בן זכאי נמצאים רק בתוספתא, ונראים כתוספת למדנית. בעל התוספתא עירב את יוחנן כוהן גדול עם יוחנן בן זכאי. ואכן בתלמוד הבבלי הטיעון מופיע, אך הוא מיוחס ליוחנן עצמו. מכל מקום, הטיעון הלמדני אינו חלק מגוף המסורת ההיסטורית, ונראה כתוספת מאוחרת למעשה. יפה שיער ליברמן שהמדובר בנוהג אלילי לקדם את פני היום החדש בהמנון לשמש או לאל. נוהג זה מקובל במקדשים אליליים, ונראה שבמקדש נהגו לפתוח את היום במזמור תהילים מ"ד שבו נכלל המשפט "עורה ה' ".<sup class="footnote-marker">104</sup><i class="footnote">ליברמן, יוונים ויוונות, עמ' 255.</i> לנוהג דומה שרידים גם במרחב היהודי. המשנה אומרת שלקריאת שמע שנאמרה במקדש מוקדם בבוקר (קרוב לשעת הנץ) קדמה ברכה אחת. מאוחר יותר, בימי המשנה, קדמו לה שתי ברכות, אחת מהן ברכה למאורות. בתלמודים מוצעת האפשרות שהברכה האחת היא ברכת המאורות, או שבמקדש לא נאמרה זו מסיבות שונות. אנו בדקנו את העדויות והצענו שהברכה האחת היא ברכת "אהבה רבה" העוסקת במצוות האהבה אשר לה מוקדשת פתיחתה של קריאת שמע.<sup class="footnote-marker">105</sup><i class="footnote">ראו פירושנו לברכות פ"א מ"ד.</i> לפי מי שמפרש שהברכה היא ברכת המאורות יש בכך פתיחת היום בתפילה לשמש. מעבר לכך, ראינו כי חז"ל התנגדו לאמירת "ברכת החמה",<sup class="footnote-marker">106</sup><i class="footnote">ראו פירושנו לתרומות פ"ז הי"א.</i> והערנו על תפילות שנמצאו במגילות קומראן ובהן תפילה לבוא השמש. ייתכן שתפילות אלו הן הד לתפילה בסגנון "עורה ה' " הפונה ומברכת את האל על התעוררותו ליום חדש. כל המקורות והפרשנויות תמימי דעים שביטול נוהג זה הוא לשבח. להערכתנו הצעתו של ליברמן סבירה ביותר. היא אף עולה בקנה אחד עם הצעתנו שהתלמודים שימרו גרעיני הסבר, אך שיבצום במערכת חשיבה מאוחרת. האפשרות לנוהג פגאני כבר לא עלתה על הדעת (אפילו כנוהג שבוטל), ובמקומה מובא טיעון למדני.
<b>ואת הנוקפים</b> – בתוספתא: "נוקפין, אלו שמכין את העגל בין קרניו כדרך שמכין לעבודה זרה, אמר להן יוחנן כהן גדול עד מתי אתם מאכילין את המזבח טריפות" (פי"ג ה"י). בירושלמי: "את הנוקפין, אותן שהיו מכין על גבי העגל בין קרניו. אמר להן יוחנן כהן גדול, עד מתי אתם מאכילין את המזבח נבילות? ועמד ועשה להן טבעות. אמר רבי בא בשם רב יוחנן טבעות עשה להן. רחבות מלמטן וצרות מלמעלן" (כד ע"א). בתלמוד הבבלי: "ואת הנוקפים. מאי נוקפים? אמר רב יהודה אמר שמואל: שהיו מסרטין לעגל בין קרניו כדי שיפול דם בעיניו, אתא איהו בטיל, משום דמיחזי כי מומא (בא הוא ביטל, משום שנראה כמום). במתניתא תנא: שהיו חובטין אותו במקלות, כדרך שעושין אותו לפני עבודה זרה, אמר להם: עד מתי אתם מאכילין נבילות למזבח! נבילות? הא שחיט להו! אלא טריפות, שמא ניקב קרום של מוח, עמד והתקין להם טבעות בקרקע" (מח ע"א). כל המסורות דומות. עיקרן הוא שיוחנן ביטל מנהג כשל עבודה זרה. גם כאן הראה ליברמן שהכאת הקרבן בין קרניו היא מנהג פגאני מקובל (איור 49). התפתחות ההסבר במסורות השונות מעידה, פעם נוספת, על העיבוד המאוחר שניתן להסבר הקדום. בתוספתא מנומקת ההתנגדות בחשש של הטרפת הקרבן. גם כאן נראה שהשמות עורבו ויוחנן בן זכאי בא במקומו של יוחנן כוהן גדול. בירושלמי אין האפשרות של מנהג עבודה זרה מוזכרת, וכאילו כל המעשה הוא במסגרת דיני טרפות. בתלמוד הבבלי מתנהל דיון מפותח עוד יותר בדיני טרפות, אבל בצדו גם ברייתא השומרת על ההסבר הקדום של מנהג עבודה זרה. עוד מוסרים התלמודים שהכאת העגל קדמה להתקנת טבעות שנועדו לכליאת העגלים בעת השחיטה. על טבעות אלו אנו שומעים ממקורות נוספים, ואין ספק שבבית המקדש של שלהי ימי הבית היו טבעות כאלו (משנה, מידות פ"ג מ"ה; פ"ה מ"ב).<sup class="footnote-marker">107</sup><i class="footnote">ראו עוד ספראי, תקנת יוחנן, ושם הורחב הנושא והועלו הצעות נוספות.</i>
<b>עד ימיו היה פטיש מכה בירושלם</b> – בתוספתא ובתלמודים: "עד ימיו היה פטיש מכה בירושלם בחולו של מועד" (תוספתא, שם; בבלי, שם; ירושלמי, מעשר שני פ"ה ה"ה, נה ע"ד). ההסבר נראה מאולץ, שכן העיקר חסר מן הספר. במשנה לא נאמר שמדובר בחול המועד. סביר להניח שגם כאן מדובר על מנהג פולחני מסוים שנהג במקדש וזכרו אבד. אנו מציעים לפרש כך לאור שתי התקנות הקודמות, ולאור העובדה שגם בהן שימר התלמוד את גרעין המסורת אך שיבצה בתבנית תלמודית ספרותית הלכתית־למדנית (איור 50).
<b>ובימיו אין אדם צריך לשאול על הדמיי</b> – התלמוד הבבלי אומר "כדאמרן" ואנו נחזור על דבריו, שכן המשפט פורש לעיל.
כפי שנאמר לעיל התלמוד קושר את תקנתו של יוחנן כוהן גדול לשאלת הענקת המעשרות לכוהנים. נושא זה חוזר בירושלמי בכמה סוגיות. אין ספק שסתם המשנה מציגה מצב שבו מעשר לוי ניתן ללוויים. ברם, אין בכך משום קביעת עמדה בשאלה למי המעשרות ניתנים, אלא ביטוי אגב השגרה הספרותית בלבד. עדיין יש לברר למי ניתנו המעשרות, ומה הייתה עמדתם של חכמים בנושא. בנספח למסכת שקלים דנו בשאלה אגב הדיון במתחים שבין חכמים לכוהנים וסיכמנו: "בימי הבית השני השתלטו הכוהנים על המעשרות וגבו אותם לעצמם".<sup class="footnote-marker">108</sup><i class="footnote">אופנהיימר, מעשרות, עמ' 83-70.</i> לפי המסורות שבתלמודים בימי התנאים מתעורר שנית הוויכוח האם הכוהנים זכאים לקבל מעשרות.<sup class="footnote-marker">109</sup><i class="footnote">אופנהיימר, הפרשת מעשרות, ובעיקר עמ' רע הערה 12, וראו המבוא למסכת מעשרות.</i> רבי יהושע טען שיש להפריש את המעשרות ללוויים ורבי אלעזר בן עזריה דגל במסירתם לכוהנים. רבי אלעזר בן עזריה היה כוהן ורבי יהושע לוי, והמחלוקת נושאת גם אופי אישי ברור (ירושלמי, מעשר שני פ"ה ה"ה, נו ע"ב). בסוגיית הבבלי (יבמות פו ע"ב) מסופר שרבי עקיבא לחם נגד התפיסה הכוהנית, ואף היה מוכן לטמא מעשרות לבל יוכל רבי אלעזר בן עזריה ליהנות מהם. במאה השלישית חזר הוויכוח: "ביומוי דרבי יהושע בן לוי ביקשו להימנות שלא ליתן מעשר לכהונה" (ירושלמי, שם). המתנגד להחלטה זו הוא רבי יהושע בן לוי, שהוא עצמו היה לוי.<sup class="footnote-marker">110</sup><i class="footnote">רבי יהושע בן לוי היה נאמן לזכויות היתר של הכוהנים, ראו גם ירושלמי, מעשר שני פ"ה ה"ג, נו ע"ב.</i>
כל העדויות שהבאנו עד עתה על המחלוקת בעולמם של חכמים הן ממקורות אמוראיים. בספרות התנאים המעשרות נקשרים בסתם ללוויים, ורק התרומה (ותרומת מעשר) לכוהנים. אין ללמוד מכאן הרבה, שכן ניתן לפרש זאת כשגרה אגב המקרא, ולא כתיאור שהמעשרות ניתנו דווקא ללוויים. כאמור, שני התלמודים מוסרים את דברי התנאים על נתינת מעשר לכוהנים, והסיפורים נראים מקוריים והיסטוריים. על כן אנו נוטים לראות בכך מסורת תנאית, אף שכנראה רק בימי האמוראים נחשב כל הנושא לחשוב מספיק כדי להציגו ברבים.<sup class="footnote-marker">111</sup><i class="footnote">ראו המבוא למסכת מעשרות.</i> עדות מסוימת על ימי התנאים יש במדרש תנאי אחד:
ואל הלוים תדבר ואמרת אליהם כי תקחו וגו', מאת בני ישראל אתם לוקחים את המעשר, אין אתם לוקחים את המעשר מיד הכהנים. מיכן אמרו, אין מוציאין המעשר מיד הכהנים וכו'. "אשר נתתי לכם מאתם בנחלתכם", מגיד שנכרתה ברית ללוים על המתנות שלהם. וכדרך שנכרתה ברית לכהנים על המתנות שלהם כך נכרתה ברית ללוים על המעשרות שלהן, שאין להן בו כלום עד שיקבל עליהם להפריש את תרומתו (ספרי זוטא, כו, עמ' 298).
אם כן, הברית היא שהלוויים יתנו תרומת מעשר לכוהנים, אך אין היא מבטיחה שהמעשרות יגיעו דווקא לידיהם. אדרבה! המשפט "אין מוציאין המעשר מיד הכהנים" מלמד על כך שלפחות חלק מהמעשרות הגיעו בפועל לידי כוהנים ולא לידי לוויים. חכמים אינם מחייבים זאת ואף אינם ממליצים על כך, אבל מכירים בכך בדיעבד. המונח "מכאן אמרו" במדרש הוא, בדרך כלל, ציטוט מהמשנה, אבל במקרה זה הוא ציטוט ממקור הלכתי קדום אחר שלא נכלל במשנה.
רמז תנאי אחר הוא דברי התוספתא: "ישראל שקיבל שדה מכהן ואמר לו על מנת שהמעשרות שלי, על מנת שהמעשרות שלך, על מנת שהמעשרות שלי ושלך, אסור" (דמאי פ"ז ה"ג, והשוו שם, הט"ו). הברייתא עוסקת בסתם מעשרות, ואלו מגיעים לידי הכוהן.
שני רמזים אלו מוכיחים שהמנהג שהיה נוהג בימי הבית, שהיו שהעניקו מעשרותיהם לכוהנים, לא נעלם בימי התנאים, אם כי אין הם עוסקים בו ואינם מתנגדים לו במפורש. עם זאת בימי האמוראים התעורר הוויכוח מחדש, ובימי רבי יהושע בן לוי ניסו להחליט ולהמליץ על הענקת מעשרות דווקא ללוויים. כרגיל ייחסו אמוראים את המאבק המחודש לתנאים, אבל ספק אם בימי התנאים נחשב הנושא לפולמוסי.

Mishnah 11

<b>משבטלה סנהדרין</b> – המשנה משדרת מסר ספרותי ברור שביטול הסנהדרין הוא אסון כמו חורבן המקדש, או אבדנן של מצוות חשובות. במשנה יד מוזכרות סיבות נוספות לאיסור על מנהגי שמחה, והקורא מתרשם שביטול הסנהדרין הוא אכן אחד האסונות החמורים שאירעו לעם. המשנה מציגה תמונת מצב שלפיה פעלה בעבר סנהדרין ועתה בטלה. תמונת מצב כזאת אינה פשוטה מבחינה היסטורית. לפי מסורת חז"ל פעלה בימי בית שני, ואף לפניו, סנהדרין שנהגה לפי כל הכללים הקבועים במשנה. היו בה שבעים או שבעים ואחד חברים, והיו לה סמכויות כמעט בלתי מוגבלות. אלא שפעילותה של זו בימי הבית מפוקפקת. בפועל אנו יודעים שהצדוקים היוו מרכיב מרכזי בהנהגה, ואי אפשר שהסנהדרין פעלה ללא שותפות עמם, ואולי אף היו הם שהנהיגו גוף זה. ואכן, במסורת אחת מסופר על שמעון בן שטח שהצליח "לגרש" את הצדוקים, אבל קשה להאמין שפרושים הצליחו לשמר את ההישג לאורך זמן. בימי מלכות בית חשמונאי והורדוס, ספק אם היה מקום לפעולתו של גוף שלטוני עצמאי. כל גוף מעין זה צריך היה להיות מונהג על ידי הכוהן הגדול (הצדוקי בדרך כלל).<sup class="footnote-marker">112</sup><i class="footnote">לחילופים בעמדות הכוח ראו רגב, הצדוקים, עמ' 377-348. החלוקה המדוקדקת שהוא מציע אולי מופרזת, אך ודאי שחלו שינויים בעוצמתן של שתי הכתות.</i> מעבר לכך, במקורות המתארים את ימי בית שני (ספרי מכבים, יוספוס, פילון וכיוצא באלו) אין הסנהדרין נזכרת, ומינוח זה מתאר גוף אחר שאינו משפטי ואינו קבוע. כל הטיעונים הללו הובילו חלק מהחוקרים לפקפק אם בימי הבית השני פעלה "סנהדרין". לטענם צמח המוסד רק לאחר החורבן, והתיאורים משקפים את ימיהם של חז"ל לאחר החורבן בלבד.<sup class="footnote-marker">113</sup><i class="footnote">לסיכום הטיעונים ראו אפרון, סנהדרין.</i>
חוקרים אחרים פקפקו אם פעלה סנהדרין לאחר החורבן. אמנם המשנה, בעיקר במסכת סנהדרין, מתארת את פעולתו של גוף זה, ברם, בפועל אין עדויות על החלטות או על דיונים שהיו בו. מי שמקבל החלטות הם חברי "בית הועד", הנשיא או "בית הדין".<sup class="footnote-marker">114</sup><i class="footnote">שפירא, סנהדרין.</i> חוקרים אלו יכולים להיאחז במשנתנו ולראות בה ראיה לכך שהסנהדרין הקדומה חדלה מלהתקיים, או לפחות שכך תיארו חכמים לעצמם את ההיסטוריה של מעמד החכמים.
שני טיעונים אלו מבטאים היטב את דרכי הטיעון המדעיות, אך מסקנותיהם סותרות. קשה להניח שחז"ל היו מתארים גוף שכלל לא היה קיים. קשה עוד יותר להניח שהיו מעניקים לגוף כזה לא רק סמכויות אלא גם שם יווני. אם יזכנו החונן לאדם דעת נעסוק בנושא בהרחבה במבוא למסכת סנהדרין. בשלב זה נסתפק, אפוא, בסיכום קצר של עמדתנו. אנו מניחים שבשלהי ימי הבית השני פעל גוף שלטוני, מעין מועצה, שניהל את האוטונומיה היהודית, את בית המקדש ואת העיר ירושלים. ייתכן שמבחינה פורמלית פעלה מועצה זו רק באחד התפקידים, אבל בפועל מילאה את כולם. גוף זה כונה גם "סנהדרין", ואין בכך כדי לקבוע שלא היו לו שמות נוספים.
לאחר החורבן השתנה אופיו של גוף זה. בפועל השתלטו חכמים על הגוף וניהלוהו כפוף למרותו של הנשיא. הלכה למעשה, ספק אם נשמרו הכללים הפורמליים לניהולו. הכללים שבמשנה מבטאים משאת נפש יותר ממציאות של ממש, אך הגוף עצמו היה קיים. להלכה היו בו עשרות חברים (אולי שבעים ואולי אף יותר), אבל למעשה, בחיי היום־יום, השתתפו בפעילות רק בודדים שחיו במרכז ועמדו בקשר קרוב עם הנשיא. נמצאנו למדים שהסנהדרין לא "בטלה" כפי שמציגה המשנה, אבל בפועל השתנה אופי פעולתה. במקום מועצה במקדש שהייתה פעילה דרך קבע החל לפעול הגוף באקראי, ודי בכך כדי להגדיר זאת כביטול הסנהדרין. מעבר לכך, חכמים תפסו את בית הדין של זמנם כנחות מאותו בית דין קדמון שפעל בימי בית שני. עמדנו על כך בהקשר אחר,<sup class="footnote-marker">115</sup><i class="footnote">ראו פירושנו לראש השנה פ"ד מ"א; ספראי, קדושת ירושלים.</i> וראינו שחז"ל סברו שבית הדין צריך לפעול במקדש עצמו, ותחת חסותו (הפיזית, הרעיונית והלגיטימית). לבית הדין מחוץ למקדש סמכויות, אך אלו נופלות מזה של בית הדין הקדמון. די בכל אלה כדי להצדיק את המשפט "בטלה סנהדרין".<sup class="footnote-marker">116</sup><i class="footnote">אלבק התייחס אל המימרה כאילו כל מילה בה מייצגת תפיסה היסטורית מוגדרת ופירש שהמדובר לפני החורבן, משאיבדה הסנהדרין את זכותה לדון דיני נפשות. ואכן השלטון הרומי שלל זכות זו מהציבור היהודי, כפי שעולה מכמה עדויות. ראו פירושו ומאמרו, אלבק, סנהדרין, עמ' 174.</i>
<b>בטל השיר מבית המישתיות שנאמר בשיר לא ישתו יין וגו'</b> – ישעיהו כ"ד, ט. הפרק כולו מתאר את האבל בארץ לאחר שה' יפגע בה, "בוקק הארץ..." (שם פס' א). ניתן היה גם לומר שהוא משקף את התנאים לאחר מלחמה, כיבוש או חורבן המקדש. הבחירה להציג את החורבן במינוח "בטלה סנהדרין" היא בחירתו הערכית של העורך, שבחר להדגיש את חשיבות הסנהדרין. במשנה זו אין הלכה, אין בה אמירה שאין לשיר או שיש לצמצמו, אלא שהתבטל, כאילו מעצמו. יש בו מימרה של מצב רוח של אבל, ולא של הנחיה. זאת בניגוד לכאורה למשנה יד שבה מנויות כביכול הלכות. את המשפט "בטל השיר" אין להבין כפשוטו, וגם אין כאן ניתוח היסטורי. ודאי שאצל אומות העולם לא בטל השיר, אבל גם בחברה היהודית לא בטל השיר.
<b>בטל השיר או צריך שיבטל השיר?</b>
אמוראים התקשו בכך, שהרי מבחינה מילולית נאמר שהשיר בטל, ובפועל הכירו פעולות של שירה ושמחה בחברה היהודית. יתר על כן, מה הקשר בין הסנהדרין לביטול השיר בדווקא? על כן מסביר התלמוד שלושה הסברים:
אבא בר רב ירמיה אמר "זקינים משער שבתו" וגו' (איכה ה', טו), 1. אמר רב חסדא בראשונה היתה אימת סנהדרין עליהן ולא היו אומרים דברי נבלה בשיר, אבל עכשיו שאין אימת סנהדרין עליהן הן אומרים דברי נבלה בשיר. 2. בראשונה לא היו נפרעין אלא מאותו האיש בלבד, אבל עכשיו נפרעין ממנו וממשפחתו. 3. אמר רבי יוסי בירבי בון בשם רב חונה, בראשונה כל צרה שהיתה באה על הציבור היו פוסקין שמחה כנגדה, ומשבטלה סנהדרין בטל השיר מבית המשתיות. משבטלו אילו ואילו "שבת משוש לבינו נהפך לאבל מחולינו" (ירושלמי, כד ע"ב; איכה רבה, ה טו, עמ' 158).<sup class="footnote-marker">117</sup><i class="footnote">גם כאן מצוטט פסוק בלי פתיחה ("שנאמר") כמו במשניות בפרק ח ובחצי הראשון של פרק ט.</i>
ההסבר הראשון הוא שמאז ביטול הסנהדרין דווקא גבר השיר ונוספו בו דברי נבלה. למרות ההסבר האמוראי אין המשנה עצמה מזכירה דברי נבלה. ייתכן שהיא דרשה סמויה לפסוק באיכה, אך מכל מקום היא מדגישה את מעמד הסנהדרין כדומה למעמד המקדש,<sup class="footnote-marker">118</sup><i class="footnote">ראו עוד איכה רבה, פתיחתא כג, שנבוכדנצר ביטל את השיר מבית המשתה, וניתן להבין שם שמדובר בביטול השיר בבית המקדש.</i> ואת הצער שיש להצטער על ביטולה. אין כאן לא תיאור היסטורי ולא הנחיה מעשית. אמוראים מנצלים את המשנה ו"מגייסים" אותה למאבק בן זמנם על אופי השירים, מאבק שגם בני דורנו עשויים להצטרף אליו.
המימרה השנייה באה להסביר עד כמה חמורה עבירה זו של אמירת דברי נבלה בשיר, ולהדגיש את חשיבותה של הסנהדרין. פעם הייתה זו מענישה עבריינים וכל חוטא היה נענש, עתה אין עונש מידי אדם והענישה עברה לידיים אלוקיות, ואז כל המשפחה והחברה נענשות ולא רק העבריין. רעיון זה מופיע בתוספתא כהסבר עצמאי לחשיבות הסנהדרין: "מה היתה סנהדרין מועלת להן לישראל" (פט"ו ה"ז). ברור שבתוספתא זה הסבר לחשיבות הסנהדרין, והאמוראים שיבצו טיעון זה בהסבר המדרשי למשנה. ההסבר השלישי הוא שפעם, "בימים הטובים", הייתה כל צרה נגמרת בישועה והיה נוסף יום שמחה לישראל. המדרש רומז בכך למגילת תענית שבה רשימה של ימים טובים מעין אלו. אבל עתה כל צרה ממשיכה להתקיים ונוספים רק ימי אבל. דרשה זו עומדת ביסוד ההסבר מדוע בטלו הימים הטובים שבמגילת תענית. היא אמנם מלאת חן, אך ודאי שאינה פשט המשנה המדברת על שיר בבתי המשתה, ואין "משתה" אלא חתונה, וחתונת הבן בפרט (כגון תוספתא, בבא מציעא פ"ח הכ"ח).
בתלמוד הבבלי (מח ע"א) ובמקבילה באיכה רבה מתחברת ההלכה שבמשנה לדרשה לפסוק שלפני "שבת משוש לבנו" ובו נאמר "זקנים משער שבתו, בחורים מנגינתם" (איכה ה', יד). את נגינתם מסביר הדרשן "מן זמריהון", אם כן כאשר הזקנים היושבים בשער פסקו (הסנהדרין), פסקו הבחורים מלשיר. קשה להניח שזהו אכן הבסיס להיגד שבמשנה, שהרי במפורש נאמר שבטל השיר מבתי המשתאות.
הבבלי (מח ע"א) קיבל את המשנה כפשוטה ומציג מדיניות אסקטית שבה השירה אסורה. התלמוד מדבר על "שירה" סתם, ומתריע שבית שבו נאמרת שירה ייחרב, אם כי מבחין בין שירת הרועים המותרת לבין שירת בעלי מלאכת האריגה האסורה. שירת הרועים מותרת משום שהיא מן הסתם שירה אטית ונוגה המתאימה להרגעת בני הצאן. בהמשך הדיון נקבע ששירה של גברים ונשים אסורה משום פריצות (מח ע"א). הנימוק "משום פריצות" חוזר בירושלמי גם במשניות אחרות (להלן מי"ד), וברור שהוא ערך נוסף שהבבלי מוסיף ואינו הסבר למשנה. זאת ועוד, אם זמר משותף אסור הרי שזמר חד־מיני מותר, וזאת בניגוד למדיניות שהציג הבבלי לעיל, ונוסף על כך, ובעיקר, המשנה עוסקת במצב של אבלות ולא בהלכות צניעות.
לכאורה ניתן להציג את המימרות כניגוד כללי, מעין "מחלוקת", אך אפשר גם ליצור הרמוניה ולהבחין בין שירה שיש עמה פריצות לבין שירה "כשרה" ומותרת. אלא שלהערכתנו אין כאן אלא מימרות כלליות. גם אמוראי בבל יודעים שאין למנוע מהציבור לשיר, ובעצם גם אין טעם לאיסור כללי. יש כאן קריאה למתן את השיר, ותו לא. למרות הדרשות והדרישות האמוראיות אין לראות במשנה אלא ביטוי צער כללי, ואין לתור אחר הסבר קונקרטי יותר. מכל מקום, השיר לא פסק מבתי המשתה בישראל, אבל זקנים מטיפים לצעירים למתן את השמחה.
לא כאן המקום לעסוק במפורט ביחס לשירה ונגינה בספרות חז"ל, ונסתפק בעיקרי הדברים. במקדש הייתה הנגינה מרכיב מהותי בעבודת ה', והדברים ידועים. גם שיירת עולי הרגל הילכה וחליל בראשה (משנה, ביכורים פ"ג מ"ד). גם מלאכי שמים אומרים שירה דרך קבע. לאחר החורבן פסק השימוש בנגינה כדרך לעבודת ה', אך לא חדל השימוש החברתי בשירה, בנגינה ובריקודים. נסתפק בקביעה פשוטה שממקורות רבים עולה שבחברה היהודית מקובל היה לשמוח, לנגן ולשיר באירועים שונים, ב"משתה" (חתונה) לכבוד הכלה ולהבדיל גם בהספדים. הבעל נצטווה להוביל את אשתו לבית קבורתה בליווי שני חלילים לפחות (משנה, כתובות פ"ד מ"ד). החליל היה כלי נגינה דומה לחליל בן זמננו, והיה עשוי ממתכת או מעצם ארוכה של בהמה.<sup class="footnote-marker">119</sup><i class="footnote">ראו פירושנו לסוכה פ"ה מ"א, ומשנה, קנין פ"ג מ"ו, ומקבילות.</i> החליל ליווה את הלוויה ואת הקינה בזמן הלוויה, ובדרך כלל החלילים נזכרים בלשון רבים. לא בכל יישוב היו חלילים, ולעתים שכרו חמור להביא חלילים מרחוק ללוויה או לחתונה.<sup class="footnote-marker">120</sup><i class="footnote">משנה, שבת פכ"ג מ"ד; בבא מציעא פ"ו מ"א, ומקבילות.</i> הלכה זו מעידה כי לא היה צורך לשכור חלילן מרחוק, בכל כפר היה כנראה חלילן מוכן, אך החליל עצמו היה נדיר יותר (איור 51). בספרות חז"ל נזכרים כלי נגינה, ולהלן בפירושנו למי"ד נעסוק באחד מהם ונבחון את ההסתייגות ממנו.
עם זאת, במעט מקורות באה לידי ביטוי גם התנגדות לזמר, לריקודים או לנגינה. כך, למשל:
הקורא פסוק משיר השירים ועשהו כמין זמר, וכן הקורא פסוק מדברי תורה שלא בזמנו, מביא מבול לעולם. מפני שהתורה חוגרת שק, ועומדת לפני הקדוש ברוך הוא ואומרת: 'רבונו של עולם עשאוני בניך ככנור המנגנים בו גוים', אומר לה: 'בתי, אם כן בשעה שהן שמחים מה יהיו עושין?', אומרת לפניו רבונו של עולם, אם תלמיד חכם הוא יעסוק בתורה, ובתלמוד, ובמדרש ובאגדות, ואם עם הארץ הוא יעסוק בהלכות הפסח בפסח, ושל עצרת בעצרת ושל חג בחג (כלה רבתי, פ"א ה"ד, עמ' 127).
לגישה זו מעט מקבילות.<sup class="footnote-marker">121</sup><i class="footnote">בבלי, לה ע"א; סנהדרין קא ע"א, וכן: "רבי עקיבא אומר המנענע קולו בשיר השירים בבית משתאות ועושה אותה כמין זמר אין לו חלק לעולם הבא. אבא שאול אומר משום רבי עקיבא אף הלוחש על המכה... אין לו חלק לעולם הבא" (תוספתא, סנהדרין פי"ב ה"י, עמ' 433). במקבילה באבות דרבי נתן, נו"א פל"ו, עמ' 108, הוסרה ההגבלה "בבתי משתאות" ושתי הדעות הפכו לדעה אחת. אמנם האיום חמור, אך בידינו עדויות שלחישה על המכה הייתה מקובלת בחברה היהודית, אם כי חז"ל הסתייגו ממנה. כאמור, המימרה בתוספתא מצומצמת יותר מזו שבאבות דרבי נתן.</i>
הבאת מבול אינה מעידה על חטא כבד. גם "כל האוחז באמתו ומשתין כאילו מביא מבול לעולם" (בבלי, שבת מא ע"א; נידה יג ע"א); עיכוב קל של עדי החודש מביא לסכנה דומה (ירושלמי, תענית פ"ג ה"י, סז ע"א),<sup class="footnote-marker">122</sup><i class="footnote">ה"איום" במבול חסר במקבילות.</i> וכידוע בעשרות מקורות בספרות חז"ל חוזרת ההבטחה מהתורה שהקב"ה לא יביא עוד מבול על העולם. עם זאת, המימרה במסכת כלה מעידה על התנגדות מה לשירה בכלל, ולהלחנת פסוקים בפרט. הנימוק הוא הדמיון ל"שירי עגבים" של אומות העולם. עיון קפדני במימרה מצביע על כך שההתנגדות באה מצד ה"תורה" ומתוך הרצון למקד את כל המאמצים בלימוד תורה. לעומת זאת הגישה המיוחסת, כביכול, לריבון עולם סלחנית יותר וקפדנית פחות. מימרה זו משקפת את הבסיס העיקרי להסתייגות משירה וריקוד. חכמים מנסים למקד את כל המשאבים בלימוד תורה, וכל עיסוק אחר הוא בבחינת בזבוז זמן. זו האידֵאה המוצגת בספרות חז"ל, והם עמלים להטיף לה חזור והסבר במאות מימרות.
ברור שהציבור הכללי לא אימץ גישה תובענית וטוטלית זו למעשה. אפשר אף לומר שחז"ל לא הציגוה ככזאת אלא במסגרת מסע השכנוע המתמיד שלהם. בפועל הם לא התנגדו לתרבות פנאי, אם כי זלזלו בה וראו עצמם מעליה. זו תרבות המתאימה, בקושי, להמון, ולא יאה לבחירי העם. עם זאת, היא קיימת.
בעשרות מימרות באה לידי ביטוי השלמה עם תרבות הפנאי של שירה וריקודים, ונסתפק במימרות ספורות: "(העולם) [השיר] הזה עתים בני אדם שמחים בו, עתים בני אדם משמחים בעליו, שנאמר והנך להם כשיר עגבים יפה קול ומטיב נגן ושמעו את דבריך" (תנא דבי אליהו, פ"ה, עמ' 23), וכן "בני כפרים נכנסו ונתנו שבח למלך בנבלים וכינורים ובכל מיני זמר" (פסיקתא רבתי, פ"כ צה ע"א), ואין ביטוי לכך שהם פעלו שלא כדין.
גישה כזאת אופיינית לעילית אינטלקטואלית. עילית כזאת מתייחסת בבוז ובזלזול לתרבות פנאי, אך אין בכך להעיד על התנגדות, של החברה כולה, ואפילו לא על אורח החיים של בני העילית. העילית של חז"ל מדברת בשפה של הלכה, ולכן ההסתייגות והבוז מנוסחות לעתים כהלכה (להלן מי"ד). אך אין אלו נורמות הלכתיות. מכל מקום, במשנתנו אין ניסוח הלכתי האוסר על נגינה, אלא אמירה כללית.
זאת ועוד. בספרות חז"ל מצינו כמה הנמקות להסתייגות מתרבות הפנאי של נגינה, שירה וריקוד: בגלל חשש מבזבוז זמן, פריצות<sup class="footnote-marker">123</sup><i class="footnote">בבלי, מח ע"א; ראו עוד שבת נו ע"ב; ויקרא רבה, יב ה, עמ' רסג. שם מובעת ההתנגדות לשירי עגבים.</i> ומנהגי הנכרים. ריבוי ההנמקות הסותרות מעיד כי אין כאן נימוק מחודד, אלא תחושת עליונות על תרבות הפנאי בכלל, ועל התרבות המוזיקלית המקובלת בחברה היוונית בפרט.
בפועל לא התנזר עם ישראל משירה וריקודים, עם זאת התרבות המוזיקאלית לא היתה מפותחת. ראינו שחז"ל מצפים לכך שבכל כפר יהיה נגן, אך לא בכל כפר היו חלילים. בסך הכול, גם אם לא הייתה התנגדות ממשית לשירה ולנגינה, עם ישראל באותה תקופה אינו מצטייר כעם של תרבות מוזיקלית עממית. לא מן הנמנע שבפועל הייתה המוזיקה העממית מפותחת יותר מכפי שעולה ממקורות חז"ל. ניכר שחז"ל הסתייגו ממה שהם הגדירו כ"עודף שמחה", ואנו איננו יודעים להעריך את עצמתה של תופעה תרבותית זו. יצוין שבממצא הארכיאולוגי בארץ לא נמצאו כלי נגינה במגזר הכפרי<sup class="footnote-marker">124</sup><i class="footnote">וינר, מוסיקה.</i> אלא רק במבני פולחן, ומעט מאוד בערים.

Mishnah 12

<b>משמתו נביאים הראשונים</b> – הנביאים הראשונים תופסים מקום של כבוד בהלכה, ומייחסים להם כמה מההחלטות הראשונות הניצבות בתווך בין תורה שבכתב לתורה שבעל פה. מייחסים להם את ייסוד התפילה (ספרי דברים, שמג, עמ' 395 ומקבילות), את מנהג ערבה, את ניסוך המים ובחלק מהעדויות גם את דין עשר נטיעות המהוות "מטע" לצורך הלכות שביעית (ירושלמי, שביעית פ"א ה"ה, לג ע"ב). תקנות אלו מיוחסות במקורות אחרים להלכה למשה מסיני. הייחוס אינו משקף מסורת היסטורית אלא תחושה שאלו מצוות קדומות, ו"נביאים הראשונים" הם בעלי סמכות ללא עוררין. עם זאת, במסורת חז"ל מובעות דעות שונות בדבר זהותם של נביאים אלו.
<b>מיהם נביאים ראשונים?</b>
1. נפתח בסוגיית הבבלי למשנתנו המציגה את הפרשנות: "משמתו נביאים הראשונים. מאן נביאים הראשונים? אמר רב הונא: זה דוד ושמואל ושלמה. רב נחמן אמר: בימי דוד זימנין סליק<sup class="footnote-marker">125</sup><i class="footnote">עלה (האורים והתומים ענו).</i> וזימנין לא סליק, שהרי שאל צדוק ועלתה לו, שאל אביתר ולא עלתה לו, שנאמר: (שמואל ב טו כד) 'ויעל אביתר' " (מח ע"ב). פירוש הבבלי מבוסס על ניתוח העדויות המקראיות על השימוש באורים ותומים, ואכן הפעם האחרונה שהם נזכרים בה כמקור תשובה קונקרטי היא בימי דוד. מסקנה זו עולה גם ממשנה אחרת הקובעת שעשרים וארבעה משמרות כהונה תוקנו בימי "נביאים ראשונים". פסוקי המקרא מייחסים תקנה זו לדוד ושלמה ולשמואל הרואה (משנה, תענית פ"ד מ"ב ומקבילות רבות).
2. מימי השופטים ועד לנביאים בראשית ימי הבית השני (אבות דרבי נתן, הוספה לנו"א פ"א, עמ' 150).
3. הנביאים ישעיהו וירמיהו (תוספתא, ברכות פ"ה ה"א, כפי שהתפרשה בירושלמי, ברכות פ"ה ה"א, ח ע"ד), ואולי גם עמוס (ספרי דברים, כז, עמ' 43; שנז, עמ' 428). מסורת קרובה אומרת שקבר דוד וקבר חולדה נמצאים בירושלים מימי נביאים הראשונים, ונראה שכך מכנים את התקופה של ימי הבית הראשון (תוספתא, נגעים פ"ו ה"ב, עמ' 625; אבות דרבי נתן, נו"א פל"ה, עמ' 104).
4. ראשית ימי בית שני. המסורת מייחסת לנביאים הראשונים את בניית שערי הבית השני (ירושלמי, עירובין פ"ה ה"א, כב ע"ג). זו כנראה גם כוונת המימרה שמימיהם פעלה גינת ורדים בירושלים (תוספתא, שם; אבות דרבי נתן, שם).<sup class="footnote-marker">126</sup><i class="footnote">במקבילה בירושלמי, מעשרות פ"ב ה"ג, מט ע"ג, לא נזכר שהגינה עמדה מימי נביאים ראשונים.</i> כפי שנראה להלן, גם ביטול אורים ותומים מיוחס לתקופה זו.
5. מששת ימי בראשית, ואבן השתייה ניצבת במקומה "מימי נביאים הראשונים" (משנה, יומא פ"ה מ"ב).
אם כן לפנינו פרשנויות שונות למונח זה, ולא נתפלא על בעל שכל טוב, הנאבק למתן עצמאות לחכמי בבל לתקן את עיבור השנה, באמרו: "ואין אדם יכול לומר 'במה דברים אמורים בנביאים הראשונים כגון משה ואהרן יהושע והזקנים והנביאים. אבל בדורות האחרונים...' " (שכל טוב לבראשית יז). אם כן, אצלו "נביאים ראשונים" הם כל ימי בית ראשון, מימות משה ואילך.
<b>בטלו אורים ותומים</b> – לפי מסורת חז"ל נגנזו אורים ותומים בימי הנביאים הראשונים.<sup class="footnote-marker">127</sup><i class="footnote">ירושלמי, כד ע"ב; בבלי, מח ע"ב; ירושלמי, תענית פ"ב ה"א, סה ע"א ומקבילות נוספות. ראו ליברמן, תוספתא כפשוטה, עמ' 735.</i> אלא שכאמור למונח "נביאים ראשונים" ניתנו כמה הסברים סותרים, לפיכך אי אפשר לדעת למה התכוונו חכמים, ואולי גם לא התכוונו לתאריך מסוים אלא להגדרת זמן כללית. במקורות אחרים אנו שומעים: "משחרב בית המקדש הראשון בטלה מלוכה מבית דוד ובטלו אורים ותומים" (תוספתא, פי"ג ה"ב; בבלי, מח ע"ב). ניתן להבין שעדיין נותרו החושן והאפוד, אלא שאלו לא פעלו כמגידי עתידות. ברם, כפשוטם של דברים לא היו להם חפצים אלו, ולא ניסו לייצרם. כך או כך, ברור שבימי בית שני כבר לא היו להם האורים והתומים. שתי המסורות שונות זו מזו, ברם הן אומרות אותו דבר. בימי בית שני כבר לא היו אורים ותומים, אך עדיין סופרו סיפורים עליהם, והיו מסורות שונות בדבר הזמן שבו אבדו.
לפי המקרא נראה שבימי בית שני כבר לא היו אורים ותומים. בעל ספר עזרא ונחמיה אומר שהכוהנים שלא הוכיחו את ייחוסם הורחקו "עד עמֹד כהן לאורים ולתֻמים" (עזרא ב', סג). ברור שאורים ותומים הם מסממני העתיד, כמו "עד שיבוא אליהו", וכרגע אין הם בנמצא.
יוספוס מספר שמאתיים שנה לפני חיבור ספרו "פסקו החשן ואבן שהם להאיר משום שכעס אלוהים על עבירת החוקים".<sup class="footnote-marker">128</sup><i class="footnote">קד', ג 218.</i> התאריך מביא אותנו בערך לשנת 110 לפני הספירה, ימי יוחנן הורקנוס והתגבשות הכתות. יוספוס אינו מספר מה העוון, ודומה שלפנינו מסורת פרושית שהתגבשות הצדוקים, והגדרתו העצמית של יוחנן הורקנוס כצדוקי (בבלי, קידושין סו ע"ב; קד', יג 298-288<sup class="footnote-marker">129</sup><i class="footnote">לעיל מ"י.</i>) הם העוון הנזכר. אין ספק שהצדוקים הגדירו את האירוע אחרת.<sup class="footnote-marker">130</sup><i class="footnote">ראו עוד פירושנו לסנהדרין פ"י מ"ב.</i>
לפי אופיו הסיפור שייך לסדרה של מסורות על העבר שבו התנהל המקדש כסדרו. חוט הזהורית הלבין, השעיר התרסק באמצע המדרון שגולגל אליו, אש המערכה בערה כתקנה, הנרות לא כבו, והייתה הברכה שרויה בלחם הפנים והוא הספיק לכל אוכליו.<sup class="footnote-marker">131</sup><i class="footnote">ראו למשל ירושלמי, יומא מג ע"ג, ומקבילות רבות.</i> עם זאת, יש בכך עדות שבסוף ימי בית שני לא פעלו האורים והתומים, אם כי לא נאמר שהכוהן הגדול לא לבשם אלא שלא האירו.
מדברי בעל איגרת אריסטיאס<sup class="footnote-marker">132</sup><i class="footnote">ברור שאין באיגרת תיאור רֵאלי של שליח מצרי שביקר במקדש, אבל בחיבור יש תיאור של המקדש שנכתב במאה השנייה לפני הספירה, ואין זה משנה עד כמה המסגרת הסיפורית רֵאלית.</i> משמע שהכוהן הגדול עבד בכל בגדיו, כולל החושן והאפוד. גם מדברי פילון משמע כן.<sup class="footnote-marker">133</sup><i class="footnote">על המצוות, א 94-85; חיי משה, ב 135-109.</i> יתר על כן, גם מי שמעיין במשנת יומא (פ"ז מ"ה) מתרשם כי הכוהן עבד עטור בכל בגדיו.<sup class="footnote-marker">134</sup><i class="footnote">בתיאור שיפוץ המקדש בימי המכבים אין החושן והאפוד נזכרים, אך גם לא יתר בגדי הכוהנים.</i>
אין אלו מסורות שונות. תיאורי המקדש אצל כל סופרי התקופה (חז"ל, פילון, איגרת אריסטיאס, יוספוס) מורכבים משני רבדים. הראשון רֵאלי, ומשקף את שראו עיני המחבר. ברובד השני נותנים המחברים לעצמם את החופש לחזור לפסוקי המקרא. בעיני בני התקופה היה המקדש שבימיהם הד חיוור של המקדש האמִתי. בשמים גנוז מקדש אחר, מקדש אוטופי ומושלם. שם יחזור הכול על כנו, ומצד שני פסוקי המקרא אינם תיאור היסטורי אלא מציאות חיה.
משנת יומא (פ"ה מ"א) מזכירה את הארון כאילו הוא מצוי במקדש השני (יומא פ"ה מ"א), ורק המשנה שלאחריה מתייחסת לאפשרות (המעשית) שהארון אינו בקודש הקודשים. כך גם בפרק ז של משנת יומא (מ"ה). המשנה מתארת את בגדי הכוהן הגדול האופטימליים, אף שלא כל מרכיביהם קיימים.
מעתה מן הראוי לשאול מדוע לא חודשו אבני החושן. בוודאי שלא הייתה לכך סיבה כספית, שהרי בית שני עשיר וגדול היה מהבית הראשון. לפחות בהמשך ימי בית שני לא היווה השיקול הכספי מניעה לקניית חפצי מותרות. נראה שכאן באה לידי ביטוי האידאולוגיה של חכמים שרצו לצמצם את ההיבט הניסי במקדש. על מטרה זו עמדנו כבר בכמה משניות, והיא עולה מסדרת הלכות ומסורות: אי הדגשת ניסים, מיעוט סיפורי רפואה, הרחקת השעיר וחוט הזהורית, ביטול המים המאררים ומרכיבים נוספים.<sup class="footnote-marker">135</sup><i class="footnote">ראו לעיל במשנה ו בפרקנו.</i> ההחלטה שלא לחדש את החושן ואת האפוד קודמת לעלייתם של חכמים. היא התחוללה לכל המאוחר בראשית ממלכת החשמונאים, או אולי כבר בימי עזרא ונחמיה, ונראה שכבר אז הייתה לאידאולוגיה זו תמיכה ציבורית.
הבבלי למשנתנו מנסה לברר את העדויות המקראיות לאורים ותומים:
מתיב רבה בר שמואל: "ויהי לדרוש אלהים כל ימי זכריה המבין בראות אלהים", מאי לאו באורים ותומים! לא, בנביאים. תא שמע: משחרב בית המקדש ראשון בטלו ערי מגרש, ופסקו אורים ותומים, ופסק מלך מבית דוד, ואם לחשך אדם לומר: "ויאמר התרשתא להם אשר לא יאכלו מקדש הקדשים עד עמוד כהן לאורים ותומים" [אמור לו:] כאדם שאומר לחבירו עד שיחיו מתים ויבא משיח בן דוד. אלא אמר רב נחמן בר יצחק: מאן נביאים הראשונים? לאפוקי מחגי זכריה ומלאכי דאחרונים נינהו; דתנו רבנן: משמתו חגי זכריה ומלאכי נסתלקה רוח הקודש מישראל, ואף על פי כן היו משתמשים בבת קול, שפעם אחת היו מסובין בעליית בית גוריא ביריחו, נתנה עליהן בת קול מן השמים ואמרה: יש בכם אדם אחד שראוי שתשרה שכינה עליו, אלא שאין דורו ראוי לכך. נתנו עיניהם בהלל הזקן, וכשמת, הספידוהו: הי חסיד, הי עניו, תלמידו של עזרא. ושוב פעם אחרת היו מסובין בעלייה ביבנה, נתנה להן בת קול מן השמים ואמרה להן: יש בכם אדם אחד שראוי שתשרה שכינה עליו, אלא שאין דורו זכאין לכך. נתנו עיניהם בשמואל הקטן, וכשמת, הספידוהו: הי עניו, הי חסיד, תלמידו של הלל; ואף הוא אמר בשעת מיתתו: 'שמעון וישמעאל לחרבא, וחברוהי לקטלא, ושאר עמא לביזא, ועקן סגיאין עתידין למיתי על עמא'. (שמעון וישמעאל לחרב וחבריו לקטילה ושאר העם לביזה וצרות רבות עתידות לבוא על העם); ואף על רבי יהודה בן בבא בקשו לומר הי חסיד, הי עניו, אלא שנטרפה שעה, שאין מספידין על הרוגי מלכות (בבלי, מח ע"ב).
מסורת הבבלי היא מקור לדעה שאורים ותומים לא התחדשו בבית שני. עוד אנו שומעים מהבבלי את הדעה שיחד עם האורים והתומים בטלה הנבואה, אך נותרה בת הקול, ובה לא נרחיב.
<b>משחרב בית המקדש בטל השמיר</b> – השמיר הוא כלי או צמח דמיוני שקדמונינו ייחסו לו תכונות פלאיות של חיתוך אבנים וברזל. ייתכן שביסודו של התיאור מצוי היהלום שקדמונינו לא ידעו להגדירו, אך התיאור שלו בספרות כבר רחוק מרחק רב ממציאות רֵאלית.
אמר רבי יודה, מה טיבו של שמיר זה? בריה היתה מששת ימי בראשית<sup class="footnote-marker">136</sup><i class="footnote">רעיון זה חוזר במסכת אבות פ"ה מ"ו ובמקבילות רבות שהשמיר נברא בין השמשות של סוף ששת ימי המעשה.</i> כשנותנין [אותו] על גבי אבנים ועל גבי קורות מתפתחות לפניו כלוחי פינקס. ולא עוד אלא כשנותנין אותו על גבי ברזל הוא בוקע ויורד מלפניו, ואין כל דבר יכול לעמוד בו. כיצד עושין (אמ') לו, כורכין אותו במוכין של צמר, ונותנין אותו לתוך טנא של עופרת מלא סובין של שעורין. ובו בנה שלמה את בית המקדש, שנאמר "ומקבות והגרזן וכל כלי ברזל" וגו', דברי רבי יהודה. רבי נחמיה אומר, מגוררות במגרה היו מבחוץ, שנאמר "כל אלה אבנים יקרות במדת גזית מגוררות במגירה מבית ומחוץ", מה תלמוד לומר "מבית ומחוץ"? בבית לא היו נשמעין, אלא מתקנין אותן מבחוץ ומכניסין אותן לפנים. אמר רבי נראין דברי רבי יהודה באבני מקדש ודברי רבי נחמיה באבני ביתו (תוספתא, פט"ו ה"א; בבלי, מח ע"ב; ירושלמי, כד ע"ב בשינויים קלים).
אם כן השמיר הוא כלי, או חומר גלם, מסוכן מאין כמוהו (מעין "חור שחור"), אך ניתן לשמרו בתנאים מיוחדים. לפי מסורת חז"ל הביאוֹ הנשר הגדול לשלמה ובו בנה את המקדש: "ומי הביאו לו, הנשר הביאו מגן עדן, שנאמר 'וידבר על החיה הבהמה ועל העוף' (מלכים א ה יג), אמר להן היאך השמיר קבוע? והלך הנשר והביאו, איכא דאמרי לא הנשר הביאו, אלא הדוכיפת" (מדרש תהילים, עח יא, עמ' קעו). מסורת הבבלי מאמצת את התיאור האחרון (חולין סג ע"א).
בית המקדש שבהקשר אגדי זה של המשנה אינו בית המקדש השני אלא בית המקדש הראשון. האגדה כולה קשורה לסדרת מסורות המתארות את בית המקדש השני כנחות לעומת הבית הראשון. הבית השני, אף שהיה גדול ומפואר יותר לא היה שלם כמו הראשון ומרכיבים מרכזיים היו חסרים בו, כגון ארון הקודש. כך גם סותתו אבניו בידי אדם ולא בסיוע פלאי שמים. המסורת הכיתתית החריפה תמונה זו וטענה שהמקדש גם לא תוכנן "נכון", ומבחינה ארכיטקטונית אינו בנוי כהלכה. אין צריך לומר שהעובדים בו אינם כשרים, וממילא אין לשתף עמו פעולה.<sup class="footnote-marker">137</sup><i class="footnote">התוכנית ה'אמיתית' של המקדש מופיעה במפורט במגילת המקדש (ידין, מגילת המקדש, קימרון, מגילות, א, עמ' 145-142), ובקטעים נוספים המופיעים שם בהמשך (ראו רגב מקדש וספרות רבה נוספת). לא נאמר במפורש שזו הסיבה לפרישה מהמקדש הקיים, אך מובן שאם המקדש לא בנוי כהלכה הוא איננו יכול לשמש כמקדש 'אמיתי'. היחס לכהנים נרמז במגילת 'מקצת מעשי תורה (קימרון מגילות ב', 209, שורה 73) האשמה היא שהכהנים מתחתנים עם פסולים, כלומר עם ישראלים פשוטים. שרידים לביקורת על הייחוס מצויים גם בספרות חז"ל (בבלי, קידושין סו ע"א). מעבר לטענה זו אנשי קומראן נאבקים בממסד שהוא כוהני, הכהנים המקדשיים מכונים מנשה ואנשי הכת נאבקים גם ב'אפרים' (פרושים), ועוד יותר באנשי 'מנשה' הצדוקים־כהנים (פלוסר, אפרים ומנשה).</i> הפרושים היו שותפים לביקורת על כוהני הבית השני (לפחות בדורות האחרונים), אם כי לא הסיקו אותן מסקנות קיצוניות של פרישה.
<b>ונופת צופים</b> – נופת צופים הוא סוג מאכל: "ונופת צופים – אמר רבי לעזר דבש הבא בצפייה. אמר רבי יוסי בירבי חנינה סולת צפה על גבי נפה לושה בדבש וחמאה" (ירושלמי, כד ע"ב), וכן: "מאי נופת צופים? אמר רב: סולת שצפה על גבי נפה, ודומה לעיסה שנילושה בדבש ושמן; ולוי אמר: שתי ככרות הנדבקות בתנור, ותופחות ובאות עד שמגיעות זו לזו. ורבי יהושע בן לוי אמר: זה דבש הבא מן הציפיא. מאי משמע? כדמתרגם רב ששת: כמא דנתזן דבריאתה ושייטן ברומי עלמא ומתיין דובשא מעישבי טורא" (בבלי, מח ע"ב).<sup class="footnote-marker">138</sup><i class="footnote">כמו שעפות הבריות ושטות במרומי העולם ומביאות דבש מעשבי הר. בארמית סורית "טורא" הוא גם "שדה", ואולי עדיף לתרגם עשבי שדה. בהמשך הסוגיה מתנהל דיון ב"דבש הזיפים" שהוא דבש אחר, והקישור אסוציאטיבי בלבד.</i>
מסתבר שאת המינוח בירושלמי "דבש הבא בצפייה" יש לפרש כדברי הבבלי, והכוונה לדבש דבורים טבעי וטוב. אם כן, שני פירושים הם: דבש דבורים טבעי או מאפה קמח מסונן עם שומן רב.
במדרש מסביר רבי יוחנן את הפסוק "נֹפת תטֹפנה שפתותיך כלה" (שיר השירים ד יא): "אמר רבי יוחנן מהו נופת, קלונינפי לשון יוני הוא, רבי אלעזר אמר נופת זה הדבש של צופים, יש דבש שהוא נקרא נופת צופים שהוא מעולה מכל דבש שבעולם" (מדרש תנחומא בובר, כי תשא ט, עמ' נו). רבי יוחנן מסביר את השילוב נופת־כלה בתור קלו־נינפי, נימפיאה יפה או אישה (בתולה) יפה, ורבי אליעזר מקשר פסוק זה למשנתנו ומסביר שנופת הוא דבש טוב, אם כי אינו מסביר את מקור השם "צופים". ייתכן שהוא מבין ש"צופים" הוא שם מקום, אולי המקום הצופה על ירושלים. הפסוק בתהילים אומר שמשפטי ה' טובים מנופת צופים (תהלים י"ט, א), ודרשות חז"ל הרחיבו דימוי זה, אך הדימויים אינם מוסיפים להגדרת המאכל.
מכל התיאורים עולה שנופת צופים הוא מאכל, אבל לא ברור למה פסק, מתי פסק ומה משמעות הדבר. דומה שזו תלונה כללית על אובדן הטוב שהיה בזמן עבר, מעין המשך המשנה. <b>ופסקו אנשי אמנה שנאמר הושיעה ה'<sup class="footnote-marker">139</sup><i class="footnote">כאן נכתב שם הוויה בי' אחת, בניגוד לדרכו הרגילה של המעתיק לכתבו בשלוש אותיות.</i></b> <b>כי גמר חסיד כי פסו אמונים מבני אדם</b> – תהלים י"ב, ב. המונח "אנשי אמנה" נדיר. הוא מופיע בעוד מסורת אחת הקושרת את החורבן עם אנשי האמנה, אלא ששם הקישור הפוך. ירושלים חרבה כי פסקו בה אנשי אמנה (בבלי, שבת קיט ע"ב), ובהמשך שם מובאת דעה אחרת. בירושלמי מובא הסבר עמום שיש להבין ממנו כי המדובר באנשים דוברי אמת. בתלמוד הבבלי ניתן הסבר אחר, "אנשי אמונה": "דתניא, רבי אליעזר הגדול אומר: כל מי שיש לו פת בסלו ואומר מה אוכל למחר – אינו אלא מקטני אמנה. והיינו דאמר רבי אלעזר, מאי דכתיב: 'כי מי בז ליום קטנות'? מי גרם לצדיקים שיתבזבז שולחנן לעתיד לבא? קטנוּת שהיה בהן, שלא האמינו בהקב"ה" (מח ע"ב). המימרה קשה. היא מדברת בשבח אלו שמאמינים בקדוש ברוך הוא ואינם דואגים ליום המחר. לכאורה מימרה זו היא בניגוד לשיטת בית שמאי: "תניא, אמרו עליו על שמאי הזקן, כל ימיו היה אוכל לכבוד שבת. מצא בהמה נאה אומר: זו לשבת. מצא אחרת נאה הימנה, מניח את השניה ואוכל את הראשונה. אבל הלל הזקן מדה אחרת היתה לו, שכל מעשיו לשם שמים, שנאמר 'ברוך ה' יום יום'. תניא נמי הכי: בית שמאי אומרים: מחד שביך לשבתיך, ובית הלל אומרים: ברוך ה' יום יום" (בבלי, ביצה טז ע"א). רבי אליעזר הגדול היה תלמיד מובהק של בית שמאי, ולכאורה בברייתא שהבאנו הוא מתנגד לשיטתם, ולא זו בלבד אלא שהוא מכנה את בית שמאי "צדיקים" אך גם "קטני אמנה".
ברם, במקבילה במכילתא הדברים מובאים בשם רבי אלעזר המודעי ובהקשר אחר. שם מדובר על אוספי המן שלא האמינו להבטחת משה ואגרו מן המן (מכילתא דרבי ישמעאל, בשלח ויסע פ, עמ' 161). אין כאן, אפוא, תאולוגיה כללית, אלא פרשנות מצומצמת למקרא. עם זאת, דומה שלפחות בהקשר של משנתנו יש כאן ביקורת מה, אולי על חוגי בית שמאי, וסביר שהדובר הוא רבי אלעזר המודעי.
<b>רבן שמעון בן גמליאל אומר משם רבי יהושע מיום שחרב בית הקדש אין יום שאין בו קללה ולא ירד טל לברכה ונוטל </b>[<b>בוטל</b>?]<b> טעם הפירות רבי יוסה אומר אף ניטל שומן הפירות</b> – אלו טענות כלליות על אובדן העולם בעקבות החורבן, או על העונש שכל העולם שותף לו. הגדות דומות פזורות בספרות, כגון "כיצד? כל זמן שעבודת בית המקדש קיים העולם היתה ברכה בעולם. הזול מרובה והדגן מרובה..." (אבות דרבי נתן, נו"ב פ"ה, עמ' 18). כמו כן:
כל זמן שעבודת בית המקדש קיימת העולם מתברך על יושביו וגשמים יורדין בזמנן. שנאמר "לאהבה את ה' אלהיכם ולעבדו בכל לבבכם ובכל נפשכם ונתתי מטר ארצכם בעתו יורה ומלקוש ונתתי עשב בשדך לבהמתך" (דברים י"א, טו), ובזמן שאין עבודת בית המקדש קיימת אין העולם מתברך על יושביו, ואין הגשמים יורדין בזמנן, שנאמר "השמרו לכם פן יפתה לבבכם וגו' ועצר את השמים ולא יהיה מטר" (שם יז). וכן הוא אומר: "שימו נא לבבכם מן היום הזה ומעלה מטרם שום אבן על אבן בהיכל ה' מהיותם בא אל ערמת עשרים והיתה עשרה בא אל היקב לחשף חמשים פורה והיתה עשרים" (חגי ב', טו-טז). מפני מה לא נאמר ביקב עשרים, והיו עשרה, כשם שנאמר בחטים עשרים? לפי שיקב סימן טוב יותר מחטים. ללמדך שכל זמן שהיין לוקה סימן רע לכל השנה כולה. אמרו ישראל לפני הקב"ה רבונו של עולם מפני מה אתה עשית לנו כך? השיבן רוח הקודש "פנה אל הרבה והנה למעט [וגו'] יען ביתי אשר הוא חרב ואתם רצים איש לביתו" (שם א', ט). ואם אתם תעסקו בעבודת בית המקדש אני אברך אתכם כבתחלה. שנאמר "שימו נא לבבכם [וגו'] מיום כד לתשיעי למן היום אשר יוסד היכל ה' [וגו'] העוד הזרע במגורה ועד הגפן והתאינה והרמון ועץ הזית לא נשא מן היום הזה אברך" (שם ב', יח-יט), הא למדת שאין עבודה שהיא חביבה לפני הקב"ה יותר מעבודת בית המקדש (אבות דרבי נתן, נו"א פ"ד, עמ' 20).<sup class="footnote-marker">140</sup><i class="footnote">ייתכן שבמדרש זה נשמעת תלונה על בני זמנו של הדרשן שלא התאמצו יותר בחידוש המקדש, או שמא אלו דברי דרבון שיתגייסו לפעולה לבניית המקדש, אולי במאה הרביעית עת נעשה ניסיון כזה על ידי הקיסר יוליאנוס.</i>
מימרות ברוח זו פזורות במקורות. מובן שאין לראות בהן חוות דעת על ירידת החקלאות בעולם, אלא ביטויי צער על החורבן.
<b>רבן שמעון בן גמליאל אומר משם רבי יהושע</b> – כך בהרבה עדי נוסח,<sup class="footnote-marker">141</sup><i class="footnote">א, מ, ר, הפ, ע, פ, ג3, ג21, ל.</i> אבל ביתר עדי הנוסח "העיד רבי יהושע". ההבדל בין עדות לסתם מימרה איננו מובהק. באופן עקרוני עדות היא מסירה פורמלית לפני בית הדין או לפני החבורה על מסורת מגובשת, ברם, למעשה כל מימרה שחכם מוסר משמו של פלוני היא מעין עדות. במבוא למסכת עדויות נברר שאלה זו במלוא היקפה. מכל מקום, הצירוף הוא תמוה. רבן שמעון בן גמליאל היה אב בית הדין ונשיא באושא, ורבי יהושע היה מבוגר ממנו ולא שמענו שנפגשו ביניהם. אולי משום כך נבחר המינוח "מעיד" המלמד שאין כאן מסירה רגילה, אבל לפי העדות הטקסטואלית "העיד" כאן הוא תיקון. <b>מיום שחרב בית המקדש אין יום שאין בו קללה</b> – כפי שגם נראה במשנה הבאה אין כאן דיווח קלימטולוגי אלא נוסטלגיה על "הימים הראשונים שהיו טובים מאלה", <b>ולא ירד טל לברכה</b> – הטל יורד ל"ברכה". ערכו של הטל במונחים כמותיים של מים זעום ביותר, אך הוא נתפס כמביא ומשקף ברכה. ואכן, הצירוף של "ברכה" ל"טל" חוזר במקבילות רבות.<sup class="footnote-marker">142</sup><i class="footnote">כגון ספרי דברים לט, עמ' 80; ירושלמי, תענית פ"ב ה"ב, סה ע"ג; בבלי, ג ע"ב; ויקרא רבה, כד ד, עמ' תקנו, ועוד ועוד.</i> בתוספתא (פט"ו ה"ב<sup class="footnote-marker">143</sup><i class="footnote">וכן ירושלמי, כד ע"ב.</i>) מובא תיאור של השינוי. פעם היה הטל יורד על תבן או קש ומלבין אותו, ועכשיו הוא משחיר אותו, כלומר גורם לריקבון: "בראשונה כל עיר שהיו טלליה רבים מחברותיה פירותיה היו מרובין, עכשיו ממועטין" (שם שם).
<b>ונוטל</b> – בעדי נוסח אחרים "ניטל", <b>טעם הפירות רבי יוסה אומר אף ניטל שומן הפירות</b> – צירוף זה של "טעם" ו"שומן" חוזר במשנה הבאה.

Mishnah 13

כל המשנה נשמטה בכתב היד ונוספה בתחתית העמוד בכתבו של המעתיק הראשון. לכאורה נראה שאך שגגת מעתיק לפנינו, ברם המשנה חסרה בסדרת עדי נוסח ארץ־ישראליים נוספים.<sup class="footnote-marker">144</sup><i class="footnote">ע, ג4, ג21, ג45.</i> בקטע הגניזה האחרון נוספה המשנה בשוליים, כמו בכתב יד קופמן. ייתכן, אפוא, שהמשנה חדרה מהתוספתא. בירושלמי מופיע המשפט כ"תני...", ואי אפשר לדעת אם זו ברייתא המשַנה מעט מהמשנה או שלא היה לתלמוד נוסח המשנה והוא הכירה רק כברייתא. הוא הדין בבבלי המצטט משפט דומא כ"תניא" (מח ע"א).
[<b>רבי שמעון בן אלעזר אומר הטהרה נטלה את הטעם ואת הריח</b> – ביטול מצוות טהרה נטל את הטעם מהפֵרות. מצוות טהרה כמובן לא בטלה. אדרבה, הדרישה להחיל את מצוות הטהרה על כל העם, ולא רק על הכוהנים, התפתחה והתפשטה. עם זאת, בטלה להלכה טהרת הקודש. אמנם היו בודדים שהמשיכו להקפיד על טהרה לקודש.<sup class="footnote-marker">145</sup><i class="footnote">טהרת הקודש היא הרמה הגבוהה ביותר של שמירת טהרה, כך שהמקפיד עליה יכול להיכנס למקדש ולאכול קודשים. טהרה זו חלה גם על ישראל הרוצה לאכול מבשר זבח השלמים. על טהרת הקודש ראו במבוא למסכת חגיגה.</i> התוספתא (חגיגה פ"ג ה"ג) מביאה כדוגמה למקפידים על טהרה זו את רבן גמליאל ואונקלוס הגר, שניהם בני דור יבנה שלאחר החורבן. עם זאת, לאחר החורבן הפכה טהרת הקודש מדרך חיים למעשה חסידות חריג. יתרה מזו, הזיקה למקדש סייעה ועודדה את ההקפדה על מצוות טהרה. בפועל אנו מוצאים הרבה פחות מקוואות מהתקופה שלאחר החורבן. דוגמה נאה לשינוי בדיני טהרה יש במקוואות המחולקים, אלו המקוואות שנבנתה בהם מחיצה להפרדה בין העולים מהטבילה, שהם טהורים, לבין היורדים, שהם טמאים. מקוואות מעין אלו לא מצינו אלא לפני החורבן. הוא הדין בכלי אבן. באלו השתמשו כדי לצמצם את האפשרות לטומאה, והשימוש בהם פסק בערך בעקבות החורבן. עם זאת, יש להיזהר ולומר שמבחינה ארכיאולוגית קשה מאוד להבחין בין שימוש בכלי או במתקן עד שנת 70 לספירה לבין השימוש בהם עד שנת 135 (סוף מרד בר כוכבא). מכל מקום, בעיירות הגליל של תקופת המשנה והתלמוד כלי האבן נעדרים. אם כן טהרה לא "בטלה", אך חלו בה שינויים וירידה כמותית. זו הוכחה לכך שגם את המונח "בטלה סנהדרין" אין להבין כחיסול מוחלט, אלא כירידה תפקודית.
<b>המעשרות נטלו את שומן הדגן</b> – אי ההקפדה על שמירת מעשרות נטלה את השומן מהדגן. ודאי שגם זו תלונה כללית ונוסטלגית, ולא הערכה חקלאית שקולה. שמירת מעשרות בימי הבית לא הייתה בהכרח ברמה קפדנית יותר, ואין לנו ראיות שלאחר החורבן הפרישו פחות או יותר מעשרות ותרומות. יש להניח שירידת קרנה של הכהונה השפיעה גם על כמות מפרישי המעשרות, אך אין לנו ראיות לכך. לעומת כל זאת, דיני מעשר שני השתנו. פעם העלו אנשים פירות לירושלים, עתה הפרישו את ערכם ולא העלו את הכסף. אפשר שהתופעה של אי הפרשה פשתה, אם כי אין לנו ראיות לכך. אדרבה, ההנחה הפשוטה בספרות חז"ל היא שסתם אדם מפריש מעשר שני, תרומה ותרומת מעשר ואולי גם מעשר עני, אם כי אינו מרים מעשר לוי.<sup class="footnote-marker">146</sup><i class="footnote">ראו על כך במבוא למסכת מעשר ומעשר שני, ולעיל פירושנו למ"י. שם צוטטה משנת מעשר שני: "ראה שאין מפרישין אלא תרומה גדולה בלבד, ומעשר ראשון ומעשר שני מקצתן מעשרין ומקצתן אין מעשרין", ממנה משמע שגם מעשר עני לא כולם הפרישו. אבל בהמשך בתיאור תקנת יוחנן כהן גדול לא ברור מה דינו של מעשר שני, מכל מקום במבוא למסכת מעשרות הבאנו מקורות נוספים בנושא.</i> על כן התלונה על ירידה בהפרשת מעשרות אין לה בסיס מוכר. להערכתנו גם אין צורך לחפש בסיס עובדתי לתלונה זו. לפנינו תלונה של נוסטלגיה על התדרדרות הדורות, ולא סיכום של שינוי היסטורי. <b>הזנות והכשפים כילו את</b>]<b> הכל</b> – כך ברוב עדי הנוסח, ובדפוסים: "וחכמים אומרים", ואין כאן כמובן מחלוקת. התלונה על התגברות הזנות והכשפים אף היא אינה מעידה על שינוי מהותי בשמירה על נורמות חברתיות אלו, אבל יש במשפט ביטוי לביקורת על תופעות חברתיות. בעיני חכמים זנות וכשפים חד הם. עם זאת, הזנות הייתה עבירה חברתית לכל הדעות, ואילו הכשפים הם תופעה נפוצה למדי של מגיה ברמות שונות. אי אפשר, כמובן, לדעת מה כונה כאן "זנות", האומנם רק ניאוף או שמא גם קריצת עין חטופה בין בני מינים שונים, וכן אם "כשפים" הם מגיה "כבדה" ("שחורה") או שימוש שולי בקמע. המשנה אינה מאפשרת הצצה טובה מאחורי הפרגוד המוסרי הכבד שפרשו חכמים. את המידע הרלוונטי יש לשאוב, אפוא, מעדויות אחרות שלא כאן המקום לנתחן.
בתלמוד הבבלי מופיעה ברייתא דומה: "טהרה בטלה טעם וריח, מעשר ביטל שומן דגן" (מט ע"א).

Mishnah 14

<b>בפולמוס של אספסיינוס</b> – "פולמוס" היא מילה שמשמעה מלחמה. המשמעות בת זמננו של ויכוח חריף היא מאוחרת ומשנית. אספסיינוס היה מפקד הצבא הרומי בשלבים הראשונים של מרד החורבן. בשלב זה היה בנו טיטוס שותפו, ושני לפיקוד. בשנת 69 התמנה לקיסר ונסע לרומא, ואת מקומו בארץ מילא בנו טיטוס. כפשוטו פולמוס אספסיינוס הוא מרד החורבן, אלא שלכאורה מופיע גם פולמוס של טיטוס, ונפרש זאת להלן. <b>גזרו על עטרות חתנים</b> – לא נאמר מיהם הגוזרים ומרצף הדברים משתמע שהם חכמים, ברם, למעשה אין במשנה ייחוס של הגזרה לעצמם, ואפשר להבינה גם כהסכמה חברתית. בסופה של המשנה נעסוק במונח זה. המונח "עטרות חתנים" אינו מופיע פעמים רבות במקורות, והופעתו כאן מלמדת על נוהג עממי קיים, שכאמור "בוטל". ניתן לצפות לכך שאם אכן בוטל הרי שנשכח, ואולי גם כבר טושטש זכרו. בתוספתא נאמר: "ואילו הן עטרות חתנים של מלח ושל גפרית, אבל של ורד ושל הדס התירו" (פט"ו ה"ח). כפשוטה "עטרה" היא חפץ המעטר את הראש, ולפי התוספתא התקינו מעין כתר מאבן מלח, שהיא שקופה, ומגפרית, כלומר מאבן של גפרית שצבעיה מיוחדים. לאבני המלח צבעים רבים, וניתן היה להתקין מהם כתר מפואר.<sup class="footnote-marker">147</sup><i class="footnote">ראו פליניוס, היסטוריה של הטבע, 31.46.6. או אולי התקינו את העטרה מאבן מלח שעליה הניחו גפרית, והרֵאקציה גרמה להתלקחות.</i> בתנאים של ארץ ישראל כתר כזה נדיר ויקר. ספק גם אם ניתן להתקינו מחומר ארץ־ישראלי, שהרי לשם כך יש צורך במחצבי מלח. אלו מצויים רק באזור ים המלח, וספק אם ניתן להכין מהם כתר מרשים במשקל סביר. אבל ניתן להתקין כתר מחומר כלשהו ולשבץ בו גרגירי מלח וקוורץ. כל זה נאסר, אך התירו לעטר חתן בענפי ורד והדס.
בירושלמי מובא הסבר אחר: "זו זהורית המוזהבת", לאחר מכן מובא הסבר הקרוב לתוספתא: "שלמלח ושלגפרית", והסבר שלישי: "שלמלח ושלזית" (כד ע"ג). זהורית הוא חוט פשתן,<sup class="footnote-marker">148</sup><i class="footnote">ראו פירושנו לשבת פ"ט מ"ג; יומא פ"ד מ"ב.</i> ונראה שעיטרו את החתן במעין כתר של בד מוזהב. בתוספתא בא הסבר זה לעטרות הכלה. המחלוקת העיקרית בין התוספתא לירושלמי היא אם נאסר העיטור בענפי עצים. ייאמר עוד שהצירוף מלח וזית הוא בעייתי יותר, ואולי הכוונה לכתר מענפי זית שבו שיבצו גרגרי מלח, כמו בהסבר הראשון. הבבלי חוזר על הסבר התוספתא כהסבר אמוראי, ושם שמואל מחמיר ואומר: "אף של הדס ושל וורד אסור, של קנים ושל חילת מותר. ולוי אמר אף של קנים ושל חילת אסור. וכן תני לוי במתניתיה" (מט ע"ב). לוי הוא רבי לוי בר סיסי, מראשי חכמי ארץ ישראל שירד לבבל, ולפנינו אפוא מסורת הלכה בבלית מחמירה. בירושלמי שהבאנו נאמר על רבי ירמיהו ש"שבשב" ולבש עטרה של זית, ושמואל התנגד לכך בכל תוקף. "לשבשב" הוא לנופף (משנה, שבת פ"ח מ"ד). אם כן, בתהלוכתו של חתן זה צעדו וענפי זית בידיהם, והחתן עוטר בענפי זית. שמואל התנגד, כמסורת בבל, אך רבי ירמיה נהג כן.<sup class="footnote-marker">149</sup><i class="footnote">הירושלמי רומז לעונש משמים שספג רבי ירמיה. איננו מכירים את המסורת הזאת. על מסורת בבל הלכה למעשה שלא להתיר עטרות ראו גם בבלי, גיטין ז ע"א, והשוו כתובות קג ע"ב, אלא ששם מדובר אולי בנשים, ובכך נעסוק בהמשך המשנה.</i> רבי ירמיה זה הוא כנראה רבי ירמיה בר אבא, תלמידו של רב. רב משמר לעתים קרובות את מסורת ארץ ישראל, וכך אף תלמידו משמר בסוגייתנו מסורת זו.
איננו מכירים נוהג להתעטר בכתר של אבן מלח, לעומת זאת אנו מכירים היטב את ההתעטרות בענפים. בעולם היווני־רומי נהגו לקיים תהלוכות והצועד בראש התהלוכה עוטר בענפי זית. המנצח בתחרויות האולימפיות עוטר בענפי זית או דפנה, וכן בשמחות ובאירועים חגיגיים. העניים הסתפקו בענפי זית, והאמידים בענף מזהב ועליו עלי זהב. כך גם השור בתהלוכת עולי הרגל "קרניו מצופות זהב ועטרת של זית בראשו" (משנה, ביכורים פ"ג מ"ג) (איור 52). ענף הזית לא היה יקר ולא סביר ש"גזרו" עליו בגלל מחירו, אלא שחכמים זיהו את עטרת הענפים כנוהג יווני. ואכן בתמונות פסיפס ושיש מתרבות רומי ויוון מופיע החתן, או עולה הרגל, וכן סתם חוגג, עם זר עלים על ראשו. המנצח עטור זרי דפנה, והחוגג עטור בסתם עלים. לדעת חלק מהחכמים עטרה כזאת הותרה ונאסרה רק עטרה יקרה יותר, דמוית כתר. לא מן הנמנע שה"גזרה" לא החזיקה מעמד, כמו גזרות נוספות בהמשך. תנאים כבר הכירו את הנוהג להתעטר בעטרת זית, ולכן הסבו את האיסור לעטרה נדירה יותר שאכן לא שימשה בחברה הישראלית.
הנוהג להתעטר בכלל, ולעטר את החתן בפרט, הוא נוהג מזרחי קדום. כבר בשיר השירים מדובר על "עטרה שעטרה לו אמו ביום חתֻנתו" (שיר השירים ג', יא), אלא שלאחר השתלטות היוונים על המזרח הפך הדבר לנוהג הלניסטי בכלל, ולאחת מדרכי עבודה זרה בפרט.
אנו נוטים, אפוא, לפרש שהגזרה הקדומה הייתה על התעטרות בענפי זית, ורד או הדס, כביטוי להתנגדות להלניזציה, כפי שפירשו בבבל. אלא שבארץ ישראל היה המנהג המיוון חזק יותר מהגזרה, וזו הוסבה, לדעת חלק מהחכמים, לכיוון עטרה אחרת. לפי פירושנו דווקא הפירוש האמוראי הבבלי משמר את רוחה הקדום של הגזרה, והפירוש התנאי הוא פרי התפתחות ונסיגה לכיוון המנהג המיוון. עם זאת, אפשר שאכן התוספתא משמרת את הפירוש הקדום, ואזי ההתנגדות הייתה לכתר מאבן מלח בגלל מחירו הרב. רק האמוראים החמירו בגזרה וגזרו על התעטרות בענפים כהתנגדות למנהג היווני. כפי שנראה להלן רוב הגזרות הן להרחיק את ההלניזציה, ולפיכך אנו מעדיפים את הפירוש הראשון, למרות הקושי להעדיף דברי אמוראים על התוספתא.
אם כן, משנתנו מבטאת התנגדות לנוהג שנתפס כמיוון. בארץ ישראל האמוראית היו חכמים שהקלו, ולמעשה אִפשרו נוהג זה.
בבואנו לפרש נוהג או הלכה כמכוונת נגד הנוהג ההלניסטי־אלילי אין די בהצבעה על נוהג זה בתרבות ההלניסטית־רומית הכללית, ואף לא בראיות מן המזרח ההלניסטי. המקורות שבידינו משקפים, בדרך כלל, את התרבות העירונית, ואין כל ביטחון שזו התרבות שפגשו קדמונינו בכפרים וברובעי העוני. על כן מן הראוי לאסוף ראיות ולברר כיצד מצטייר נוהג ההתעטרות בספרות חז"ל, ואילו משמעויות הוענקו לו.
דומה שאפשר לעמוד על כמה הקשרים חברתיים שהעטרה מופיעה בהם:
א. נוהג ההתעטרות מסמל את הניצחון. המנצח בתחרות הספורט מעוטר בזר.
אמר רבי שמעון בן לקיש משל לשני אתליטים אחד חלש ואחד גבור, נצח הגבור לחלש ונטל עטרה בראשו (שמות רבה, כא י). מכאן התפתח הנוהג לעטר את המנצח בזר, והעטרה היא סמל לניצחון. להקשר זה מקורות מספר, כגון: "אמר רבי לוי בר חייא משל למדינה שמרדה על המלך ואמר המלך לדוכוס שלו נלך ונלחם בה, אמר לו דוכוס אין אתה יכול, החריש המלך והלך בלילה בעצמו וכבשה, ידע דוכוס עשה עטרה והביא למלך, אמר לו העטרה הזו למה, אמר בשביל שחטאתי בדבר ואמרתי לך אין אתה יכול" (שמות רבה, כג ה). כאמור, נוהג זה מעוגן היטב בתרבות ההלניסטית וחכמים הכירוהו (איור 53).
ב. העטרה הופכת לסמל של המלך ושל גאוותו. המלך מתואר כמנצח, ועל כן הוא עטור בעטרה. (לעיל איור 52ד).
כך, למשל, מתואר דוד המלך המוריד את בגדי המלכות ומתייצב לפני הסנהדרין כשואל דבר הלכה: "עמד והעביר פיפורין (פרופיריון, גלימת הארגמן שהיא סמלו של הקיסר) מעליו ועטרה מעל ראשו" (בראשית רבה, פרשה עד טו, עמ' 878), וכן: "אמר רבי חייא בר אבא: אותו היום יום פרוזבוטי<sup class="footnote-marker">150</sup><i class="footnote">יום קבלת הצירים (שליחי האומות). ראו במהדורת שנאן, שם שם.</i> של פרעה היה, ובאו כל המלכים כלן לכבדו. והביאו דוראות של עטרות והיו מעטירין אותו, שהוא יום קוזמוקרטור,<sup class="footnote-marker">151</sup><i class="footnote">שליט העולם, האוטוקרטור של הקוסמוס.</i> והביאו אלהיהן עמהן. משעטרו אותו... היו משה ואהרן עומדין על פתח פלטרין של פרעה" (שמות רבה, פרשה ה יד, מהדורת שנאן עמ' 169). כמו כן: "מלך בשר ודם אין לובשין עטרה שלו, והקב"ה עתיד להלביש עטרה שלו למלך המשיח. ומהו עטרה של הקב"ה כתם פז שנאמר 'ראשו כתם פז' " (שמות רבה, פרשה ח א, מהדורת שנאן עמ' 200). העטרה היא, אפוא, סמלו של המלך. על כיסאו של שלמה הייתה עטרה שהולבשה באופן מכני על ראשו,<sup class="footnote-marker">152</sup><i class="footnote">במדבר רבה, יב ה, ראו גינצבורג, אגדות היהודים ה שעב, עמ' 103-100, המפרט מקורות רבים המתארים את כיסא שלמה.</i> וכן יוצא מסדרת מקורות נוספים.<sup class="footnote-marker">153</sup><i class="footnote">ויקרא רבה, ב ה, עמ' מג; להלן נצטט מקור זה במלואו. שם, כד ח, עמ' תקסד; במדבר רבה, כ ט; שיר השירים רבה, ח ג, ועוד.</i> תיאור זה מושפע גם מלשון המקרא המדבר על עטרת המלך (שמואל ב י"ב ל; דברי הימים א כ', ב; אסתר ח', טו). אך בהקשר לעולמם של חכמים עדיף להביא את מקורות המדרש שהבאנו.
ג. האל מעוטר בזר של מנצחים, וזאת מכיוון שהאל הוא מלך, מנצח ושליט העולם.
מצא בראשו מעות, כסות או כלים הרי אלו מותרין. פרכילי ענבים, ועטרות של שבלים, ויינות ושמנים וסלתות וכל דבר שכיוצא בו קרב על גבי המזבח, אסור (משנה, עבודה זרה פ"ד מ"ב; תוספתא, תמורה פ"ד ה"ד, עמ' 555, ומקבילות רבות). המשנה הזאת במסכת עבודה זרה מדברת במיוחד על האל מרקוריס, אך דומה שהדברים נכונים לכל אל שהוא, ואכן התוספתא המובאת מדברת באופן כללי יותר. אם כן, הזר הוא תשמיש מתשמישי עבודה זרה הרגילים. כמו כן: "הוסיפו עליהן הסייף והעטרה והטבעת, הסייף שהורג בו, והעטרה שמתעטר בה, טבעת שחותם בה, טבעת שיש עליה עבודה זרה אסור לחתום בה" (ירושלמי, עבודה זרה פ"ג ה"א, מב ע"ג).
ייתכן שאכן סדר הדימויים הפוך. המלך עוטר בכתר, ולכן המנצח והאל עוטרו אף הם בכתר. ברם, בלשון תנאים "עטרה" אינה סתם סמל הניצחון, כפי שעולה מחלק מהציטוטים (להלן).
ד. העטרה הופכת לסמל לכל הישג באשר הוא.
במשמעות זו נעשה שימוש בעטרה במשנה הקובעת: "אל תעשם עטרה להתגדל בהם" (אבות פ"ד מ"ה). כמו כן: "בזמן שמצנפת בראש כהן גדול – עטרה בראש כל אדם, נסתלקה מצנפת מראש כהן גדול – נסתלקה עטרה מראש כל אדם" (בבלי, גיטין ז ע"א),<sup class="footnote-marker">154</sup><i class="footnote">בבבלי בא נימוק זה להסביר את גזרת עטרות החתנים. הבבלי אינו רואה סתירה בין גזרה מדרבנן לבין פסוק המסייע לה, ועיינו היטב בסוגיה שם.</i> ועוד. גם הגבירה הנכבדה מעוטרת בעטרה מאותה סיבה (כגון דברים רבה, ג ז).
ה. הזר עצמו הופך לסמל של עבודה זרה.
המשנה מתארת יריד אלילי שהתקיים בבית שאן. חלק מהחנויות השתתפו בעבודה זרה זו, וחלק נמנעו מכך (או לא זכו בזכות להשתתף בפולחן זה). כך מתואר במשנה: "עיר שיש בה עבודה זרה והיו בה חנויות מעוטרות ושאינן מעוטרות" (עבודה זרה פ"א מ"ד). במקרה זה חל איסור המסחר רק על החנויות המעוטרות. התלמודים מסבירים: "במה מעוטרות, רבי יוחנן אמר בהדס, רבי שמעון בן לקיש אמר בשאר כל המינין" (ירושלמי, שם לט ע"ד; בבלי, יב ע"ב). אם כן העיטור הרגיל היה בהדס, כמו בתוספתא שלנו. במגילת תענית יש תיאור של אחד מימי השמחה: "בעשרין ושבעה ביה אתנטילו כלילאי מן ירושלם דילא למספד (ניטלו הזרים מירושלים שלא לספוד). שבימי מלכות יון היו עושין עטרות בפתחי חניות<sup class="footnote-marker">155</sup><i class="footnote">בדפוס נוסף: "של ורד ותולין אותן על פתחי בתי עבודה זרה שלהם ועל...".</i> וחצרות ושרים בשיר לעז... וכשגברה בית חשמונאי ובטלום" (נועם, מגילת תענית, עמ' 191). בין הפרשנים רווחת הדעה שהסבר זה אינו מקורי, ויום החג נקבע על הסרת מס הכתר. עם זאת, הסבר הסכוליון מלמד על נוהג קיים. נוסח הדפוס אף מדגיש בהקשר זה את ההדס, כנזכר אצלנו.
עם זאת, "פרכילי ענבים ועטרות של שבלים" מופיעים גם כקישוט לסוכה (תוספתא, סוכה פ"א ה"ז), הווה אומר שאף על פי שצירוף זה הופיע כסמל אלילי לא היה בכך משום מניעת השימוש בו כקישוט של מצווה.
במקורות חז"ל עולים שני סוגי עטרות. האחד של הדס, זית או ורד, ואלו נזכרים במקורות תנאיים ואמוראיים. ברם, במקורות האמוראיים בלבד מתוארת גם עטרה אחרת, מזהב, והיא ממש כתר או זר מזהב: "למה קראו עטרה, אלא מה העטרה מצויירת, כך המשכן היה מצוייר שנאמר (שמות לה) 'ורוקם בתכלת ובארגמן בתולעת השני ובשש ואורג עושי כל מלאכה וחושבי מחשבות'. הוי בעטרה שעטרה לו אמו" (שמות רבה, נב ה). עטרה זו היא מבד רקום, וכאילו סתם עטרה היא כזאת. אבל במקבילה בבמדבר רבה נאמר: "כעטרה הזאת שמקובעת באבנים טובות ומרגליות ומעוטרת בתכלת ובארגמן ובתולעת השני ובשש" (יב ה), וכן: "משל לאחד שהיה יושב ועושה עטרה למלך. ועבר אחד עליו ואמר לו מה אתה עושה? אמר לו אני עושה עטרה למלך. אמר לו כל שאתה יכול לקבוע בה קבע. זמרגדין קבע, אבנים טובות ומרגליות קבע, למה שעתיד לינתן בראשו של מלך" (ויקרא רבה, ב ה, עמ' מג). מן הראוי להדגיש שהקישוטים בתרבות ההלניסטית והרומית הקדומה נעשו מחומרים פשוטים, והדגש היה על העיצוב והמשמעות הסמלית. לעומת זאת בתרבות הביזנטית רווחו הרבה יותר תכשיטים מזהב כבד או מחומרי גלם יקרים אחרים. זה גם ההבדל הבא לביטוי בין עטרה של זית לזו של זהב.
כפי שהצענו ההלכה המקורית התנגדה לכל זר שהוא, ורק בהמשך ימי התנאים ניסו להסב את ההתנגדות לכתר אבן (מלח) או לזר משובץ באבנים בצבעים מיוחדים. מכל מקום, העטרה המוזהבת היא ביזנטינית, וגם במקורות חז"ל היא מופיעה מאוחר יותר.
כאמור, אין בכל המקורות הסבר לאיסור. אנו נוטים לראות בכך לא ביטוי לאבל אלא התנגדות להלניזציה חיצונית או לסמל אלילי נפוץ.
<b>ועל הארוס</b> – הארוס מופיע במשנת כלים במסגרת כלי נגינה העשויים מעור: "הבטנון והניקטמון והאירוס הרי אלו טמאים. רבי יהודה אומר האירוס טמא מושב מפני שהאלית יושבת עליו" (פט"ו מ"ו). ה"אלית" או ה"אליית" היא המקוננת.<sup class="footnote-marker">156</sup><i class="footnote">ראו עוד משנה, כלים פט"ו מ"ו; בראשית רבה, טו ז, עמ' 141; ירושלמי, מגילה פ"א ה"ט, עא ע"ב. שלושת המקורות הראשונים מדגישים שהמקוננת (האילית) היא אישה. למקוננת ראו משנת כתובות פ"ד מ"ד ופירושנו לה.</i> לדעת חכמים כולם נחשבים לכלים, אבל לדעת רבי יהודה הארוס גם מטמא מושב משום שהמקוננת בתהלוכת האבל יושבת עליו. אם כן, זהו מעין תוף. התיאור שהאישה יושבת עליו מוביל למסקנה שזהו תוף צד שהאישה מטה אותו על הצד, יושבת עליו ומתופפת עליו, או אולי היא יושבת עליו כשאינה מנגנת. ברם, ישיבה כזאת תמתח את עור התוף, ולכן ההסבר הראשון עדיף. הירושלמי מפרש "רסיסא", ומן הסתם מתכוון לכלי נגינה זה, אך על הרסיסא אנו יודעים פחות מאשר על ה"ארוס". בתלמוד הבבלי מובא הסבר ארוך יותר: "מאי אירוס? אמר רבי אלעזר: טבלא דחד פומא. רבה בר רב הונא עבד ליה לבריה טנבורא, אתא אבוה תבריה, אמר ליה: מיחלף בטבלא דחד פומא, זיל עביד ליה אפומא דחצבא או אפומא דקפיזא" (מט ע"ב). גם התלמוד אינו מכיר את הכלי ומסביר שזו טבלה של פה אחד, כלומר שפתוחה לכיוון אחד. הטבלה היא כלי מלבני שטוח,<sup class="footnote-marker">157</sup><i class="footnote">ברנד, כלי חרס, עמ' קפא-קפו.</i> וכנראה הכוונה לתוף שמצידו האחד עור וצידו השני פתוח. בהמשך מסופר על חכם אחר (רבה בר רב הונא) שעשה לבנו "טנבורא", הוא הטמבור. בא אביו ושבר אותו, מכיוון שסבר שהגזרה על הארוס עדיין קיימת. "אמר לו (הבן לאב) אתה מחליף זאת בטבלה של פה אחד, לך עשה לו על פי החצב או הקפיזה". החצב והקפיזה הם סוגים של כדי חרס, ועל אלה מותר למתוח עור ולהתקין תוף, אך לא טבלה של פה אחד ולא טמבור. אפשר להבין שטמבור הוא כמו "טבלה של פה אחד", או שאינו דומה לו. מכל מקום, האירוס הוא כלי הפתוח מצידו האחד, וכאמור לפי המשנה בכלים זהו כלי גדול דיו כדי לשבת עליו, ובעיקר כשהוא מוטה.
הטנבורא מופיע בדפוס שלפנינו, וב־<b>ר</b>: "תנברא". אבל הערוך השלם גורס "רבובא",<sup class="footnote-marker">158</sup><i class="footnote">ערוך השלם, כרך ז, עמ' רמב. המהדיר שם מציע שמקורו מערבית, "רביב", שמשמעו תוף.</i> ותנא דמסייע לו קטע גניזה (<b>ג21</b>) הגורס "דבובא". על כן נראה לתקן את גרסת הירושלמי מ"רסיסה" ל"רביבה". קוהוט מעיר שבערך "אליס" הערוך מצטט מימרה שאינה לפנינו, ובה פירוש אחר של אביי ל"אירוס" והוא "כובא", שקוהוט מפרשו כחליל. חליל הוא כלי נשיפה, ואינו מתאים למשנתנו (איור 55).
נראה שהאמוראים לא הכירו כבר את הכלי, ובבבל הקפידו על האיסור, עם זאת התירו כלים דומים. ממילא מתחדדת השאלה מה ראו לאסור דווקא כלי נגינה זה. מסתבר, אפוא, שגם הוא שימש לעבודה זרה.
הירושלמי מוסיף דיון על "אֵילו הן חופות חתנים", ומשמע שגרס כן במשנתנו שהיה איסור גם על חופות חתנים, ומפרש "סדינים מצויירין וסהרוני זהב תלויין בהם" (כד ע"ג), אבל מותר לתלות קישוטים אחרים, אפיפירות, כלומר קישוטי נייר (פפירוס). גם הבבלי מזכיר דין זה: "תנא אף על חופת חתנים גזרו" (מט ע"ב). החופה היא מתקן החתונה הנפוץ ביותר. נראה, אפוא, שגזרה זו התבטלה, ונשוב לכך בסיכום המשנה.
<b>בפולמוס של קיטם</b> – כך הגרסה בכתב היד, ובעדי נוסח קרובים גרסה קרובה (קיטוס וכו'). קיטוס הוא לוסיוס קויטוס שדיכא את המרד המכונה "מרד התפוצות" בשנים 114 עד 117. בנוסחאות רבות "טיטוס", ואותם פרשנים שהיו ערים לשאלות היסטוריות התקשו בשאלה מדוע המשנה מונה את המרד הגדול פעמיים, אך לפי הנוסחה שלפנינו הכול אתי שפיר (איור 56).
מרד קיטוס מכונה כאמור גם "מרד התפוצות", והוא פרץ בגולה היהודית. בבבל הוא פרץ בעורפו של הצבא הרומי המתקדם מזרחה. המרד נחשב בין הגורמים לכישלון הצבא הרומי בניסיונו להדביר את ממלכת פרס. במצרים, בקיריני, בקפריסין ובפרובינציות אחרות הוא פרץ ללא סיבה נראית לעין, ובאותו זמן לערך בתפוצות שונות. עם זאת, איננו יודעים על תיאום בין המרידות. הסיבות למרד עלומות, והסופרים הנוצריים ברובם מדברים על רוח שיגעון שתקפה את היהודים, מונח המסגיר אולי מתח משיחי שזר לא יוכל להבין. מרד התפוצות גרם לפגיעה חמורה ביותר ביהדות מצרים. זו הייתה תפוצה גדולה, עשירה וחזקה, והיא הוכחדה כמעט כליל. כן נפגעו חמורות היישוב היהודי בקיריניקה ובקפריסין. עדויות למרד יש בפפירוסים ממצרים, בכתובות מקיריניקה ומכתבי סופרים רומיים.
השאלה עד כמה היה המרד משמעותי בארץ טרם הוכרעה. בפועל יש לו רק מעט מקורות תלמודיים, ואין לו ביטוי בממצאים ארכיאולוגיים. מכל מקום, משנתנו מציגה את המרד כאחת משלוש מרידות קשות. מרד החורבן ומרד בר כוכבא אכן היו מרידות קשות, ומרד קיטוס מצטייר כבעל היקף דומה. עם זאת, אפשר שההתייחסות למרד כאל אסון לאומי משקפת בעיקר את אשר התחולל במצרים.
שלושת הפולמוסים מופיעים בסדרה אחת גם בסדר עולם: "מפולימוס שלאסוירוס עד פולמוס שלאספסינוס שמונים שנה. אילו בפני הבית מפולמוס שלאספסינוס עד פולמוס שלקיטוס כ"ד ומפולמוס שלקיטוס עד מלחמת בן כוזיבא י"ו שנה ומלחמת בן כוזיבא ב' (שני) [שנים] ומחצה" (פרק ל). גם כאן בדפוסים "טיטוס", ובכתב היד "קיטוס". מרד התפוצות פרץ ארבעים וארבע שנים אחר החורבן, ובנקודה זו לוח הזמנים במדרש משובש. עם זאת, הוא אכן פרץ בערך 16 שנים לפני מרד בר כוכבא שפרץ בשנת 132. דומה שבעל המדרש רצה להציג כאילו שתי המרידות הגדולות פרצו במרחק של ארבעים שנה. טווח זמנים זה אינו בא לבטא זמן מדוקדק, אלא זהו מספר ספרותי המבטא "זמן רב". ניתוח ספרותי זה מדגיש את העובדה שמרד החורבן ומרד בר כוכבא הם המרידות הגדולות, ופולמוס של קיטוס הוא מאורע משני בהיקפו ובחשיבותו.
<b>גזרו על עטרות </b>[<b>חתנים ועל הארוס בפולמוס שלקיטס</b>] – המעתיק סימן למחיקה, ונכפל בטעות. <b>גזרו על עטרות הכלה</b> – עטרות הכלה הן המקבילה הנשית לעטרות חתן. ברייתא במקום אחר קובעת: "שלשה דברים נאמרו באצטמא, אין בה משום כלאים ואין מיטמאה בנגעים ואין יוצאין בה בשבת. רבי שמעון בן לעזר אומר אף אין בה משם עטרה לכלות" (תוספתא, שבת פ"ד ה"ז; ירושלמי, שם פ"ו ה"א, ז ע"ד; בבלי, שם נז ע"ב). רבי שמעון בן אלעזר מניח שאסור להתחתן בעטרה של כלות, אך איצטמא איננה עטרה רגילה. איצטמא היא מילה ביוונית שמשמעה זר (stemma). כפשוטו היה הבדל כלשהו בין האיצטמא לעטרה, אך גם ייתכן שרבי שמעון בן אלעזר מיקל בעטרות של כלה. שני התלמודים מפרשים ש"עטרות כלה" הן תכשיט "עיר של זהב" (מט ע"ב).
המשנה בשבת אוסרת על אישה לצאת בשבת ובראשה "עיר של זהב" (פ"ו מ"א). הבבלי שואל מהי עיר של זהב, ועונה "ירושלים דדהבא" (של זהב – שם נט ע"א). ניתן להבין שעיר של זהב היא תכשיט זהב שעליו מצוירת ירושלים. בירושלמי ההסבר שונה במקצת, "כגון ירושלם דדהב" (שם), אם כן על התכשיט עשויה להיות תבנית של עיר כלשהי, וירושלים היא דוגמה. אנו מכירים היטב את התכשיט, זה היה מעין כתר מזהב שעליו הופיע ציור סמלי של חומת העיר. כתר דומה לובשת, למשל, טיכי – אלת העיר בית שאן (איור 57).
בירושלמי מובא הסבר נוסף, "פרוש טוק טקלין" (שם), והנוסח צריך להיות "כרוסוס טפלין" שמשמעו כתר זהב,<sup class="footnote-marker">159</sup><i class="footnote">כך פירש בעל הערוך; וראו ליברמן, ירושלמי, עמ' 107.</i> וכך נקרא התכשיט במקבילה באבות דרבי נתן (נו"א פ"ו; נו"ב פי"ב, עמ' 30). ליברמן דן בנושא ובבקיאותו הרבה הראה שסתם "עיר" היא ירושלים.<sup class="footnote-marker">160</sup><i class="footnote">תוספתא כפשוטה, פ"ד ה"ו.</i> הדבר נכון כשלעצמו, ברם, בהקשר שלנו הלימוד מיותר. ירושלים אינה העיר של זהב אלא דוגמה לעיר כלשהי, ובמגזר היהודי "עיר של זהב" הייתה ירושלים של זהב. בעולם הרומי הייתה העיר עיר אחרת כלשהי, או עיר דמיונית־אלילית. התלמודים מספרים בהקשר זה על רבי עקיבא שעשה לאשתו עיר של זהב (בבלי, שבת נט ע"א-ע"ב; ירושלמי, שבת פ"ז ה"א, ז ע"ד). בירושלמי נוסף הסיפור על אשת רבן גמליאל שקינאה באשתו של רבי עקיבא וביקשה גם היא מבעלה תכשיט דומה (כד ע"ג; שבת שם). רבן גמליאל דחה את בקשתה בנימוק שרחל מכרה את מחלפות שערה כדי שרבי עקיבא יוכל ללמוד תורה. הרמז הוא לסיפור הידוע על רחל, אשתו של רבי עקיבא, שמכרה את שערותיה ובכסף פרנסה את שניהם בזמן שעקיבא למד תורה. הסיפור המלא מופיע רק בתלמוד הבבלי (כתובות סב ע"ב - סג ע"א; נדרים נ ע"א),<sup class="footnote-marker">161</sup><i class="footnote">במקבילות הארץ־ישראליות לא רק שהסיפור נעדר, אלא שיש לתלמודים סיפור אחר על ראשית לימודיו של רבי עקיבא. סיפור הבבלי הוא אפוא פירוש, או הרחבה סיפורית של משנתנו. ראו, למשל, המעשה ברבי עקיבא שהובא לעיל בפירושנו לעיל מ"ג, וראו ספראי, רבי עקיבא.</i> עם זאת הבדל גדול יש בין המסורת הבבלית למסורת הארץ־ישראלית. בסיפור הבבלי הגיבורה היא רחל; עקיבא היה רועה צאן אצל כלבא שבוע העשיר, ורחל, בתו של בעל הבית העשיר, היא שדרבנה את הרועה הבוּר ללמוד תורה.<sup class="footnote-marker">162</sup><i class="footnote">רכיב זה מופיע רק בבבלי כתובות וחוזר במקבילה בנדרים.</i> לאחר שהדירהּ אביה מנכסיה למד תורה מעוני, והיא נאלצה למכור את שערות ראשה לפרנסתם. בסיפור באבות דרבי נתן (לעיל) חסר הרכיב של כלבא שבוע. עקיבא החל ללמוד בגיל מאוחר, ולמד בעוני רב. בכך שותפים כל המקורות, אך הרקע ללימודיו ולרצונו ללמוד שונה. הסיפור באבות דרבי נתן מסתיים בקניית התכשיט היקר לרחל כאות הוקרה, כמו בירושלמי שלנו. אם כן, יש כאן גרעין עובדתי משותף ועיבוד ספרותי ואידאולוגי שונה.
אין ספק שעיר של זהב לא היה תכשיט רווח. הוא נועד לנשים עשירות במיוחד. בנות העם הפשוטות הסתפקו בתכשיטים צנועים הרבה יותר. תגובתה של אשתו של רבן גמליאל היא עדות לכך, אך ניתן היה להעריך כך אף ללא עדות מפורשת. השאלה היא, אפוא, מדוע נקטה המשנה בדוגמה חריגה זו, ובכך דנו בפירושנו למשנה בשבת.
כל המקורות שהבאנו עד עתה, והדיונים במשנת שבת, מניחים בפשטות שמותר לאישה להתקשט בעיר של זהב. אשתו של רבן גמליאל קינאה באשת רבי עקיבא, אבל אין כל ביטוי לכך שיש הסתייגות מענידת התכשיט ביום חול. אין זאת אלא שהפירוש שעטרה היא "עיר של זהב" לא היה מקובל על כל החכמים, או אולי עדיף לפרש שבארץ ישראל בטלה הגזרה על העיר של זהב.
בסוגיית הבבלי לאותה משנה במסכת שבת מתנהל דיון על ה"כלילא", שתרגומו זר, וכפי שכבר ראינו ה"כלילא" מחליף את העטרה של חתנים (גיטין ז ע"א; הסכוליון למגילת תענית). בסוגיה שם (שבת, נט ע"א-ע"ב) נחלקים האמוראים האם מותר לצאת ב"כלילא", ולפי ההקשר שם מדובר בשבת. בסוגיה מובעות דעות שונות בשאלה מי אמר מה, ונראה שרב הוא המתיר, והסוגיה קושרת את דעתו עם בואו מארץ ישראל, ואילו שמואל אסר על יציאה עם הכלילא. מסורת דומה חוזרת בסוגיה אחרת (כתובות קג ע"ב), אך אין כל רמז לכך שמדובר בשבת. ייתכן שכל הוויכוח הוא על עצם השימוש ב"כלילא" בעקבות משנתנו, ללא קשר לשבת. לפי הפירוש המקובל הרי שגם אמוראי בבל מסכימים שגם הכלילא מותרת לשימוש ביום חול, ולפי הפירוש השני הרי שהמחלוקת היא על יום חול, והועברה למסכת שבת שלא בהקשרה המקורי.
על גישת הבבלי אנו שומעים גם מסוגיה נוספת הקשורה ישירות למשנתנו (גיטין ז ע"א). הסוגיה שם מספרת על מר בר רב אשי שהיה שוזר לבנותיו "כלילא" (זר), וכאשר רבינא מקשה עליו מהאיסור להכין עטרות חתנים הוא עונה לו שגזרה זו חלה רק על נשים. נראה, אפוא, שהבבלי הבין ש"עטרות כלות" הן עניין אחר (עיר של זהב), והכלילא מותרת ללא עוררין, אבל המקשן הבין שהכלילא אסורה. דומה שביסוד אותה סוגיה המחלוקת שבבבלי שבת על השימוש בכלילא, אם כך זו ראיה נוספת שגם את הסוגיה בבבלי שבת יש לפרש כמחלוקת על עצם השימוש בכלילא. אבל עורך הסוגיה בגיטין הציג זאת לא כמחלוקת אלא כשאלה ותשובה, אך מתחת לשאלה ולתשובה מבצבצת מחלוקת הלכתית.
אם כן, בארץ ישראל במקורות התנאיים והאמוראיים אין ביטוי לגזרה האוסרת על עטרות כלה. זו מופיעה במשנה ובתוספתא שבת לעניין שבת בלבד. מסורת ארץ ישראל, כפי שהיא מופיעה בתלמוד הבבלי, התירה את השימוש בכלילא, אך מסורת בבל החמירה, כפי שראינו גם לגבי עטרות חתן. מסורת ארץ ישראל התירה חלק מהן, ומסורת בבל החמירה. בשני המקרים ספק אם יש כאן צמצום הגזרה הקדומה למקרים מיוחדים,<sup class="footnote-marker">163</sup><i class="footnote">מי שתיקן "בעטרות חתן" צמצם את האיסור ומשמעו שהגזרה חלה רק על עטרה ממלח, ולא על זר ענפים, או על חלק מזרי הענפים. הנוסח "בעטרות כלה" מצמצם את הגזרה כך שאינה חלה על איצטמא, עיר של זהב וכלילא.</i> או ביטולה בדרך של צמצום. כפי שנראה כך המצב גם בגזרות האחרות שבמשנתנו, ונסכם זאת בסוף המשנה.
לא נאמר למה גזרו חכמים על עטרות כלה, ומן הסתם הייתה לכך אותה סיבה כמו לגזרה על עטרות חתנים, כלומר התנגדות להלניזציה ולסממנים אליליים. בסיכום המשנה נחזור לשאלה זו.
<b>ושלא ילמד אדם את בנו יוונית</b> – משנתנו שימשה כנקודת מוצא לשאלת עמדתם של חז"ל כלפי חכמת יוון וכלפי תרבות יוון באופן כללי. שאלה זו רחבה, והיא מחייבת עיון מחודש במקורות. עם זאת, לא נוכל כאן אלא להעיר עליה מעט הערות מקדימות. נפתח בביאור משנתנו. ברור שהגזרה נועדה לצמצם את המגע עם התרבות ההלניסטית. בנקודה זו האיסור דומה לאיסורים הקודמים על עטרות חתנים. בירושלמי מוגדר האיסור "מפני המסורות" (כד ע"ג). ה"מסורות" הם המלשינים, והמרחק הנדרש מתרבות יוון מנומק בצורך בריחוק חברתי ופוליטי. בסיכום המשנה נחזור לשאלה זו.
התוספתא מוסיפה: "התירו להם לבית רבן גמליאל ללמד את בניהם יונית מפני שהן קרובין למלכות" (פט"ו ה"ח), ובכתב יד ערפורט "שהן זקוקין למלכות". בית רבן גמליאל הם בית הנשיא ולאלו היה קשר עם השלטונות הרומיים, ולכן נדרשו ליוונית. רבן גמליאל פעל בדור יבנה, ואם אכן המסורת רֵאלית הרי שההקלה נקבעה סמוך לגזרה, בשש עשרה השנים שבין הפולמוס של קיטוס למרד בר כוכבא. בתלמוד הירושלמי נמסרת מסורת בשם רבי אבהו: "מותר לאדם ללמד את בתו יוונית מפני שהיא תכשיט לה" (שם). רבי אבהו חי בקיסריה המיוונת והוא מוסר זאת בשם רבי יוחנן; התלמוד חושד בו שהוא מייחס את המימרה לרבי יוחנן ונתלה בגדולתו, אף שכל רצונו ללמד את בתו יוונית. רבי אבהו מאשר שאכן שמע זאת מרבי יוחנן. השתלשלות הדברים מעידה כי קיימת הייתה שכבה שבה לכלה דוברת יוונית היה סיכוי טוב יותר למצוא חתן, וממילא ברור שהגזרה לא הייתה יעילה ביותר.
בהמשך הדיון שואל התלמוד מי מתיר את הראשונות? ומסכם שמי שהתיר את "אלו" הוא המתיר את אלו. כדוגמה לכך מובא הסיפור שאנו מכירים מבבלי, גיטין ז ע"א, ורבי יוחנן מבקר את ההחמרה הבבלית,<sup class="footnote-marker">164</sup><i class="footnote">בסוגיה הבבלית זוכה חסדא האוסר לתואר חסיד, ובירושלמי "הוא חסר", ואלו דברי ביקורת על האיסור.</i> משמע שלדעת הסוגיה הארץ־ישראלית כל הגזרות בטלו. המסורת קיבלה, אפוא, את עמדתו של רבי אבהו, אף מעבר לדבריו. לא רק לבנות התירו, אלא גם לבנים.
עוד מוסר התלמוד בשם רבי יהושע שאסור לאדם שילמד את בנו כל דבר שאינו תלמוד תורה. זו כבר מימרה בעלת אופי אחר לחלוטין. עד עתה עסקו המימרות בהתנגדות, ברמה זו או אחרת, לתרבות יוון. המימרה המיוחסת לרבי יהושע עוסקת בחובה להקדיש את כל הזמן ללימוד תורה. זו מימרה בעלת אופי פנימי, בתוך בית המדרש בלבד. עבור הציבור הרחב, התביעה להקדיש את כל הזמן הפנוי ללימוד תורה הייתה מטלה אוטופית בלבד. מי שלא היה תלמיד חכם "מקצועי" לא ראה במימרה כזאת התנגדות ללימוד יוונית, אלא קריאה להרבות בלימוד תורה.
בתלמוד הבבלי יש סוגיה אחרת (מט ע"ב). התלמוד מייחס את הגזרה על לימוד חכמה יוונית לימי מלחמות האחים החשמונאים. הוא אינו חש שיש כאן מעין סתירה היסטורית, אלא טוען מדברי אמורא שמהם יוצא שהשימוש ביוונית הותר. גם כאן אין הסוגיה מבחינה בין דיבור יוונית ובין לימוד מסודר של השפה הזרה, אלא עונה שהגזרה היא רק על לימוד "חכמה יוונית", ומסבירה שלבית רבן גמליאל התירו מפני שהם קרובים למלכות. על ההיגיון שבסוגיה יש סדרת פרכות. אבל לענייננו חשוב שהבבלי צמצם את הגזרה לחכמה יוונית, ולמעשה התיר את לימוד השפה. שני התלמודים מבטאים, אפוא, נסיגה גדולה מהגזרה, בדרך של פרשנות מצמצמת.
לגופו של עניין, גם המשנה אינה מדברת על ידיעת יוונית, ואין בה איסור על ידיעת יוונית אלא על הוראתה, או במסגרת בית ספר לשפה או במסגרת פרטית. בתקופה זו כבר פועל בית הספר היהודי, וההתנגדות היא להכללת יוונית בסדר היום החינוכי של כל נער מישראל. יש בדברים ביטוי לעוינות ליוון ולתרבותה, אך אין בהם ראיה למידת הידיעה של יוונית בפועל. על כן אנו פטורים מעיסוק בשאלה עד כמה ידעו בני התקופה יוונית.<sup class="footnote-marker">165</sup><i class="footnote">לשאלת תפוצתה של השפה היוונית והתרבות היוונית בחברה היהודית הוקדשה ספרות רבה. לא נעסוק בנושא זה במסגרת זו, ונסתפק בהערה שאחרי איסוף כל הדוגמאות חסרים כלים להערכה כמותית של התופעה ולהשפעת האסימילציה בפרובינציות שונות.</i>
<b>בפולמוס האחרון</b> – הוא מרד בר כוכבא, בשנים 135-132 לספירה. מרד זה היה ארוך וקשה, ודיכויו גרר הרס היישוב היהודי במחוז יהודה, ופגיעה קשה גם באזורי הארץ האחרים. <b>גזרו שלא תצא הכלה בפיריון בתוך העיר</b> – בסיכום המשנה נחזור לשאלה זו. "פיריון" הוא אפריון, ומתקן זה נקשר במעשה החתונה עצמו ומופיע בסדרת עדויות שנברר להלן. <b>ורבותינו התירו שתצא הכלה בפיריון בתוך העיר</b> – הסגנון במשנה יוצא דופן, ולא ברור ממנו אם חכמים חולקים על התנא קמא וסבורים שאין מקום לגזרה, או שמא קיבלו את הגזרה ואחר זמן ביטלוה. מכל מקום, בדרך כלל המשנה משתמשת במינוח "חכמים" או "חכמים אמרו" או "אמרו חכמים"; אם היא רוצה לדווח על שינוי הלכתי היא משתמשת בסגנון "בראשונה", ובניגודו "עכשיו". עם זאת, השימוש בלשון "רבותינו" במקום "חכמים" הוא תופעה מוכרת מאות פעמים. פעמים רבות אכן משתמשים המקורות בלשון זאת כדי לציין שינוי בהלכה. דוגמה לכך היא הברייתא:
בראשונה היו אומרים אין כובשין ואין מייבשין ואין מביאין יבשת וכבשת מחוצה לארץ לארץ, רבותינו התירו שיהו כובשין ומיבשין ומביאין יבשת וכבשת מחוצה לארץ לארץ. אין מביאין ירקות מחוצה לארץ לארץ, רבותינו התירו שיהו מביאין ירקות מחוצה לארץ לארץ. כשם שמביאין ירקות מחוצה לארץ, כך מביאין קטנית ותבואה מחוצה לארץ לארץ (תוספתא, שביעית פ"ד הט"ז).
בפירושנו למשנת שביעית (פ"ו מ"ד) ראינו כי אכן לפנינו שינוי מהפכני בדיני שביעית, שינוי שהמקורות מייחסים לרבי. הבבלי (סנהדרין יב ע"ב) רואה בכך מחלוקת רגילה, אך מהמקבילות במשנה ובירושלמי ברור שלפנינו התפתחות בהלכה.
בסוגיה אחרת הבבלי מדווח על שינוי בהלכה בשם "רבותינו התירו", ומייחסו לבית הדין של רבי יהודה נשיאה.<sup class="footnote-marker">166</sup><i class="footnote">בבלי, כתובות ב ע"ב; גיטין עב ע"ב; עבודה זרה לז ע"א.</i> לייחוס זה אין ראיות או מסורת אלא הוא נובע מתחושתו של התלמוד שההיתר הוא חריג, ומכיוון שכך קישרוהו לסדרת היתרים אחרים המיוחסים לבית דין זה. גם הירושלמי מקבל ייחוס זה (שבת פ"א ה"ד, ג ע"ד), אך מגבילו במפורש לשלושה מקרים בלבד. עיון במקורות, ובעיקר בתוספתא, מצביע על כך שאין זה ניסוח כה חריג. בברייתא אחרת מדובר על היתר ללחוץ בשביעית זיתים בקוטבי (קטכי); בתוספתא זו תקנה של רבן גמליאל (השני) ובית דינו,<sup class="footnote-marker">167</sup><i class="footnote">ראו פירושנו לשביעית פ"ח מ"ו; תוספתא, שביעית פ"ח הכ"ז; ירושלמי, לח ע"ב.</i> ובירושלמי "רבותינו התירו". המינוח "רבותינו" מופיע גם בצירופים אחרים: "רבותינו אמרו" (או "אומרים"),<sup class="footnote-marker">168</sup><i class="footnote">כגון תוספתא, דמאי פ"א הי"א; פ"ה הכ"ד; כלים בבא מציעא פ"ח ה"ה, עמ' 587; פרה פ"ה ה"א, עמ' 634.</i> "רבותינו נמנו" (תוספתא, שביעית פ"ד הכ"א), "רבותינו התקינו" (תוספתא, כתובות פ"ה ה"ז), "רבותינו הורו" (תוספתא, גיטין פ"ה ה"ט). כמעט בכל הפעמים המדובר בשינוי הלכתי. כך הוא מוצג באותו מקור, או שכך יוצא מהמקבילות. כל הדוגמאות שהבאנו שייכות לקבוצה זו. עם זאת, לעתים הדברים מוצגים כמחלוקת רגילה.<sup class="footnote-marker">169</sup><i class="footnote">כגון תוספתא, אהלות פט"ז ה"ז, עמ' 614; נידה פ"ג ה"ט, עמ' 644; פ"ד ה"ז, עמ' 644; פ"ח ה"ג, עמ' 649.</i>
כפי שראינו, וכפי שידוע, לעתים קרובות אין המקורות משמרים את העדויות על התפתחות היסטורית והיא מוצגת כמחלוקת רגילה. רק עיון במקבילות מוכיח כי לפנינו שינוי הלכתי. על כן יש מקום לשער שהשימוש במינוח "רבותינו..." בכל מקום מעיד על שינוי הלכתי.
נראה שגם במשנתנו ההיתר להכניס כלה באפריון הוא שינוי הלכתי ולא מחלוקת. מכל מקום ממקורות רבים, שבחלקם נעשה שימוש להלן, עולה בוודאות שהאפריון היה המתקן האופייני לנישואים; הכנסת הכלה באפריון היא כמעט הסמל האולטימטיבי למעמד החתונה. הגזרה בטלה, אפוא, לחלוטין.
מעתה עלינו לברר מהו אפריון זה. המילה באה מיוונית (φορεΐον) ומשמעה כיסא שעליו הובילו אנשים נכבדים. את הכיסא נשאו ארבעה אנשים והיה לו בדרך כלל גם גג לחיפוי מגשם ושמש (איור 58). האפריון נזכר כבר במקרא: "אפריון עשה לו המלך שלמה" (שיר השירים ג', ט). שיר השירים משקף את ראשית התקופה ההלניסטית, והוא העדות הראשונה בספרות היהודית לאפריון.
האפריון מופיע בספרות חז"ל עשרות פעמים, כגון "מושלו משל למה הדבר דומה לחתן שהביא אפריון לפתח ביתה של כלה כדי שתכנס לו מיד" (מכילתא דרבי שמעון בר יוחאי, יב לז, עמ' 33), וכן "עשה בה מעשה ליקוחין, הושיבה באפריון מרוב שמחתו בה" (שמות רבה, א יז, עמ' 66); "דבר אחר אפריון זה העולם למה קראו אפריון שלא בראו אלא לפריה ורביה" (במדבר רבה, יב). מכאן שבחברה היהודית, על אורחותיה הצנועים, לא שימש כיסא כזה אלא לנישואים, לעומת זאת בחברה היוונית־רומית הוא שימש להולכת נשים נכבדות גם בימי חול. כך מופיע האפריון בעוד מקורות רבים כקשור דווקא לחתונה: "לבת מלך שנתקשטה ליכנס לחופה לישב באפריון" (במדבר רבה, כ), וכן "משל למלך שהיתה לו בת יחידה נאה וחסידה ומשובחת אמר להם המלך לעבדיו בתי נאה וחסידה ומשובחת ואין אתם עושין לה פריום? עשו לה פריום, ומוטב שיראה יפיה של בתי מתוך הפריום" (שיר השירים רבה, ג ב). בכל המקורות הללו וברבים אחרים האפריון משרת את הכלה.<sup class="footnote-marker">170</sup><i class="footnote">כגון תנחומא בובר, בלק כט, עמ' 148; תנחומא, בלק כ; ויצא ט; מדרש תהילים, כד א, עמ' 203; סח ד, עמ' 316, ועוד.</i> בתלמודים מזהים אותו עם ההינומא, שהוא סימן הנישואין של בתולה. בתלמוד הבבלי: "מאי הינומא? סורחב בר פפא משמיה דזעירי אמר תנורא דאסא. רבי יוחנן אמר קריתא דמנמנה בה כלתא" (כתובות יז ע"ב).<sup class="footnote-marker">171</sup><i class="footnote">וראו פירוש רש"י וראשונים לכתובות יז ע"ב ובבא בתרא צב ע"ב.</i> בתלמוד הירושלמי: "בהינומא – תמן (כלומר, החכמים שם בבבל) נמנומה, (פירוש על פי הארמית: נמנום) רבנין דהכא אמרין פיריומא" (כתובות פ"ב ה"א, כו רע"ב).
לעומת כל זאת, בשיר השירים הוא משרת את הגבר, השליט. שיר השירים משקף, אפוא, את החברה ההלניסטית הגבוהה, והמדרשים את החברה היהודית הדלה יותר, ששם האפריון יוחד לכלה.<sup class="footnote-marker">172</sup><i class="footnote">אפריון לקיסר נזכר במדרש אגדה בובר, ויקרא כא.</i> עם זאת, בברייתא אחת נזכר גם אפריון לאדון נכבד.<sup class="footnote-marker">173</sup><i class="footnote">מכילתא דרבי ישמעאל, נזיקין משפטים א, עמ' 248; מדרש תנאים דברים, טו יב, עמ' 248.</i>
על צורתו של האפריון ניתן ללמוד מכמה רמזים.
פסוקי המקרא משקפים את המבנה של המתקן: "אפריון עשה לו המלך שלמה מעצי הלבנון. עמודיו עשה כסף, רפידתו זהב מרכבו ארגמן" (שיר השירים ג', ט-י). אם כן זהו מתקן שיש לו ארבעה מוטות ועמודים, המרכב, כלומר הכיסא שעליו יושב האדם עטוף בארגמן, והכיסא עצמו מזהב. במדרש: "אפריון עשה לו זה העולם שהוא עשוי כמין כילה. דבר אחר אפריון זה בית העולמים למה נקרא אפריון שכל הצורות של זהב מן מיניה מעצי הלבנון, כמה דתימא..." (במדבר רבה, יב). המדרש מתאר, אפוא, מתקן מעץ עם מעין גג של בד וסגור מסביבו ככילה. המדרש מכיר בשני סוגי אפריון, זה הנישא על הכתפיים וזה המותקן על גב בהמה:
למה הדבר דומה למלך שעשה חופה לבתו. ואמר אדם אחד מגדולי המלך נאה לה לבת המלך להרכיבה על הפיל כשהיא יושבת באפריון ולסלסלה בכל גדולי מלכות. ענה אחד ואמר פיל גבוה ואין (לה) [לו]  בכל גדולי המלכות, ענה אדם אחד פיל גבוה וסוס נאה ואין להם פה לדבר וידים לספוק ורגלים לרקוד (ולהרכיב). [ונאה להרכיבה] על כתיפים להראות את יופיה" (פסיקתא רבתי, כ, צה ע"א).
אם כן, ניתן לשאת את האפריון על הכתפיים (ארבעה נושאים), או על סוס או על פיל (איור 59).
אם כן האפריון נועד להובלת הכלה, ובכל המקורות אין רמז להסתייגות ממנו. הגזרה שבמשנה בטלה אפוא, ולא נותר לה זכר.
לא נאמר מה הסיבה לאותה גזרה קדומה על האפריון. האם הדבר בא לבטא בלימה של סימני השמחה כאות לאבלות, או שמא גם כאן נתפס המנהג כנוהג הלניסטי? במקרה זה אנו נוטים לפירוש הראשון, שכן אין לנו סיבה להניח שהאפריון הפך לסמל הלניסטי או פגני. בתלמוד הבבלי עולה נימוק נוסף: "משום צניעותא" (מט ע"ב). טיעון זה מועלה גם בהקשר לגזרה נוספת, שלא ללבוש בגדי צבעונים (להלן). זו תרומתם העצמאית של חכמי בבל, ובארץ ישראל טיעון זה אינו עולה. לגופו של דבר האפריון אינו בלתי צנוע, אדרבה, הכלה מוחבאת בו וכך מתרבה הצניעות.<sup class="footnote-marker">174</sup><i class="footnote">כך מציג זאת המדרש.</i>
לכאורה הסבר זה שבתלמוד גרם לרש"י להבין שאפריון הוא "מעילים וטליתות מוזהבות מוקפות לה". איננו יודעים להלום בין פירוש זה למקורות שהבאנו ולמשמעות של המילה ביוונית. בעל פירוש המאירי, ובעקבותיו רע"ב ואחרים פירשו שהוא אוהל ממעילים וטליתות מזהב. אם לכך התכוון רש"י, הרי פירושו מובן, ופירוש זה כבר קרוב למשמעות המילה כפי שהבאנו.
בתוספתא נזכרת גזרה נוספת: "אף על פלטון גזר רבי יהודה בן בבא<sup class="footnote-marker">175</sup><i class="footnote">בכתב יד ערפורט: "בן בבא".</i> ולא הודו לו חכמים" (פט"ו ה"ט). "פלטון" הוא פוליטיון, ומשמעו ביוונית בושם. רבי יהודה בן בבא נמנה, לפי חלק מהמסורות, עם עשרה הרוגי מלכות שנהרגו בעקבות מרד בר כוכבא.<sup class="footnote-marker">176</sup><i class="footnote">איכה רבה, ב ד, עמ' 100; מדרש תהילים, ט יג, עמ' 88; בבלי, סנהדרין יא ע"ב; יד ע"ב; עבודה זרה ח ע"ב; שמחות פ"ח ה"ח, עמ' 154, ועוד.</i> לפי מסורות אחרות מת בשלום על משכבו עוד לפני ש"נטרפה השעה", כלומר ערב מרד בר כוכבא.<sup class="footnote-marker">177</sup><i class="footnote">תוספתא, פי"ג ה"ד; ירושלמי, כד ע"א; בבלי, מח ע"ב; תוספתא, בבא קמא פ"ח הי"ג, ומקבילות רבות.</i> שתי המסורות המנוגדות מצויות במקורות ארץ ישראל ובבל, ושתיהן מתועדות היטב. עם זאת, למסורת השנייה אין עדויות תנאיות. לפי המסורת הראשונה "גזרתו" היא תגובה מידית לכישלון המרד, ולפי המסורת השנייה תגובה לפולמוס של קיטוס, או למרד החורבן. הבבלי (שבת סב ע"ב) מדגיש שגזרה זו היא לאבל ולמיעוט השמחה. הבבלי שם מוסר על סממני אבל נוספים, שלא לשתות יינות מיוחדים.
בסוגיה בבלית אחרת עולה הטענה שבעבר תיקנו חכמים והתירו לנשים ללבוש בגדי צבעונים, כדי שלא יבחינו בכתמים, זאת מאחר שיש מחלוקת האם דיני כתמים חלים בבגד צבוע. הגמרא מתקשה לקבל את דברי הברייתא כפשוטם, ומסבירה שגם אסרו על לבישת בגדי צבעונים לנשים, ולא תיקנו זאת אלא בגלל "כתמיהן", שבבגדים צבעוניים הם בולטים פחות מבבגדי לבן (בבלי, נידה סא ע"ב).<sup class="footnote-marker">178</sup><i class="footnote">בגדי צבעונים נחשבו לבגדי פאר (תוספתא, כתובות פ"ז ה"ח; בבלי, שבת סד ע"ב, ומקבילות). בבבל הייתה לבגדים הצבעוניים חשיבות יתרה, ראו פסחים קט ע"א.</i> כל המסורת שם היא פרי קונסטרוקציה ספרותית. נשים לובשות בגדי צבעונים כדי להתקשט, ואלו לא המתינו לתקנת חכמים. האופנה לא צמחה בבית המדרש אלא בחברת הנשים. ה"היתר" שם אינו מסורת היסטורית, אלא בא לנמק מדוע היה צורך "להתיר" בגדי צבעונים, משום שאסרו עליהם אחר החורבן. אין כאן אפוא עדות היסטורית, אבל יש כאן פרשנות בת זמנם של אמוראי בבל. מן הראוי היה להתאבל על החורבן ולמנוע בגדי פאר, והתירו אותם רק כדי לשמור על צניעות. אין כאן היסטוריה, אך יש כאן תאולוגיה של אבל.
המשנה מעלה במלוא חריפותה את שאלת תרבות הזיכרון, האבל והשכחה, ועלינו לפרוש את התמונה במלואה.
חורבן המקדש היה הלם תרבותי, דתי, חברתי וכלכלי. אין זה מפליא שהוא גרר אחריו סימני אבל שליוו ומלווים את עם ישראל עד היום. השאלה עד כמה וכיצד יש לזכור אסונות קדומים מלווה כל עם, ובמיוחד את עם ישראל שעבורו חורבן המקדש אינו אירוע היסטורי בלבד אלא מכה מתמשכת שתוצאותיה ניכרות בכל יום ויום. במקבילות נפרשות כמה אסטרטגיות אלטרנטיביות של זיכרון:
א. התאבדות לאומית ואוניברסלית.
הביטוי הקדום ביותר לכך נמצא בספר ברוך הסורי שהתחבר שנים מספר לאחר החורבן:
האכרים אל עוד תזרעו ואת אדמה למה תתני יבולך? עצרי בחיקך את מגד תנובתך ואת גפן למה תוסיפי תת יינך ועוד לא יקריבו ממנו בציון. וגם בכורי תבואה לא עוד יביאו. ואתם השמים את טליכם כלאו ואל תפתחו אוצרות מטר. ושמש גם את החביאי אור קרניך ואת ירח כבה אורך. כי למה יזרח עוד אור, ואור ציון חשך? ואתם חתנים אל תבואו וכלות אל כלולות תעדינה... ובני אדם מה להם עוד ולבנים ולמה ידובר עוד על זרע אנשים... ואתם הכוהנים קחו מפתחות המקדש וזרקתם אותם השמים וכו' וכו'.<sup class="footnote-marker">179</sup><i class="footnote">חזון ברוך, א ט ו־יב ד.</i> האווירה בפרקים אלו היא של התמוטטות כל הסדר הלאומי והאוניברסלי. כל העולם שותף לאבל ומושבת למעשה מפעילות. אווירה זו לא נשארה תאורטית בלבד. לפי מסורת חז"ל וסיפורי יוספוס רבים מהקנאים בחרו להתאבד ולא ליפול בידי הרומאים ולהמשיך את חייהם. במדרשים יש מקבילה מעניינת לתביעה מהכוהנים להחזיר את מפתחות המקדש. מסופר כיצד זרקו הכוהנים את מפתחות המקדש, וכביכול החזירו אותם לבורא: " 'ואומר פתח לבנון דלתיך ותאכל אש בארזיך' (זכריה יא א) אלו כהנים גדולים שהיו במקדש שהיו נוטלים מפתחותיהם בידן וזורקין כלפי מעלה ואומרים לפני הקב"ה: 'רבונו של עולם הילך מפתחותיך שמסרת לנו, הואיל ולא היינו גזברין נאמנין לעשות מלאכת המלך ולאכול משלחן המלך' " (אבות דרבי נתן, נו"א פ"ד, עמ' 24). במדרש מאוחר מתואר המעשה, ואחריו נאמר שבחורי ישראל היו קופצים אל האש ומתאבדים (ויקרא רבה, יט ו, עמ' תלז).
חוקרי המרידות עדיין מתחבטים בשאלה האם תופעת ההתאבדות הייתה תופעה היסטורית, או שמא זה מטבע לשון ספרותי בלבד. שאלה זו חשובה, אך לענייננו אינה משנה. אין זה משמעותי אם בפועל התאבדו אנשים וכמה, אלא העובדה שתפיסה כזאת קיימת, ולו רק במישור העקרוני. תפיסה זו מופיעה רק בימים הקרובים לחורבן, והשתמרותה מעידה שלא הייתה זו תופעה חולפת.
ב. אבל קיצוני
אמר רבי ישמעאל, מיום שחרב בית המקדש דין הוא שלא לאכל בשר, ושלא לשתות יין, אלא שאין בית דין גוזרין על הצבור דברים שאין יכולין לעמוד בהן. הוא היה אומר, הואיל ועוקרין את התורה מבינותינו, נגזר על העולם שהוא שמם, שלא לישא אשה, ושלא להוליד בנים, ושלא להקים שבוע בן, עד שלא שיכלה זרעו של אברהם מאליו. אמרו לו, מוטב להן לצבור שיהו שוגגין ואל יהו מזידין (תוספתא, פט"ו ה"י).
לדעת רבי ישמעאל מן הראוי לנקוט בדרכי אבל קיצוני, אלא שאין גוזרים על הציבור דבר בלתי אפשרי, אבל הגזרה ראויה ומתאימה. המימרה השנייה מצדדת בהתאבדות לאומית ברוח דבריו של בעל ברוך הסורי (סעיף א לעיל).
ג. אבל סמלי
ושלא לסוד את ביתו בסיד, בביצת הסיד. אם עירב בו תבן או חול מותר. רבי יהודה אומר עירב בו חול הרי זה טרכי סיד ואסור, אם עירב בו תבן מותר (תוספתא, פט"ו ה"ט). לפי ההמשך המדובר על הגזרות שאחרי הפולמוס של קיטוס. כאן הדרישה היא לסממני אבל ותו לא. על העימות שבין שתי הגישות האחרונות נמסר בתוספתא:
משחרב הבית האחרון רבו פרושין בישראל שלא היו אוכלין בשר, ולא שותין יין. ניטפל להן רבי יהושע אמר להן: בניי מפני מה אין אתם אוכלין בשר אמרו לו נאכל בשר שבכל יום היה תמיד קרב לגבי מזבח, ועכשיו בטל? אמר להן לא נאכל. ומפני מה אין אתם שותין יין? אמרו לו יין נשתה שבכל יום היה מתנסך על גבי המזבח ועכשיו בטל? אמר להם לא נשתה. אמר להם אם כן לחם לא נאכל שממנו היו מביאין שתי הלחם ולחם הפנים, מים לא נשתה שמהן היו מנסכין מים בחג, תאנים וענבים לא נאכל שמהם היו מביאין בכורים בעצרת, שתקו. אמר להם בניי להתאבל יותר מדיי אי איפשר, ושלא להתאבל אי איפשר, אלא כך אמרו חכמים סד אדם את ביתו בסיד ומשייר דבר מועט, זכר לירושלם. עושה אדם צרכי סעודה ומשייר דבר מועט, זכר לירושלם. עושה אשה תכשיטין ומשיירת דבר מועט, זכר לירושלם, שנאמר אם אשכחך ירושלם תשכח ימיני תדבק לשוני לחכי אם לא אזכרכי' וגו' " (פט"ו הי"א-הי"ד).
לדעת אותם פרושים יש לנהוג לפי דרך ב של אבל קיצוני. הם מסכימים שמותר לאכול בשר או להתחתן, אך מתנגדים לאכילה של מותרות. רבי יהושע טוען שבדרך זו אי אפשר להלך בעקביות, ולכן מציע מעין "פשרה" של אבל סמלי.
בסיום התוספתא מובאים פסוקים המדברים בשבח האבל בכלל, וכן "וכל המתאבלים עליה בעולם הזה שמחים עמה לעולם הבא, שנאמר 'שמחו את ירושלם וגילו בה כל אוהביה' וגו' " (שם הט"ו).
המשנה כמעט אינה מדברת על אבל אלא על הרחקה מהלניזם, אבל בסופה מוזכרים גם סמלי אבל (שימוש בפלטון [בושם] ויציאה באפריון), סימני אבל שלא נשמרו. בתוספתא ובתלמודים הדגש מושם על שאלת האבל ועל דרכים לתעל את תחושות האבל במסגרת הלכתית אפשרית. בתלמוד הבבלי עולה כאמור נימוק נוסף, "משום צניעותא"; כך הם מנמקים את איסור האפריון. הזרם המרכזי של חז"ל, כפי שמבטא עורך התוספתא, דוגל באבל, אבל מתנגד לאבל קיצוני. הנימוק הוא פרקטי. אבל קיצוני יוביל למצב שבו אי אפשר יהיה לשמור עליו. בנימוק זה משתמש בעיקר רבי ישמעאל, ורבי יהושע מגיע לכך בנימוק אחר.
לסיכום, המשנה מזכירה סדרת גזרות, אך ראינו שאף אחת מהן לא שרדה כמות שנגזרה. לחלק התנגדו (פלטון), חלק בוטלו במפורש (אפריון) וחלק בוטלו בצורה חלקית, או כהיתר או על ידי צמצום האיסור (עטרות חתנים, עטרות כלה). ספק אם המשנה התכוונה לגזרה הלכתית של ממש, או שלפנינו דרך ביטוי אגדית בסגנון מעין הלכתי.
מעתה המשנה עוברת לסדרת תלונות על ירידת הדורות, תלונות שאינן אלא נוסטלגיה לחכמים שהיו פעם. להערכתנו אין לראות בהן תלונה ממשית נגד חכמי דורם, כמות שפירשנו את משנה ט לעיל. בעדי הנוסח השונים מופיע סדר שונה של השבחים.

Mishnah 15

במשנה הקודמת ובמשנתנו רבו חילופי הנוסח. סדר התארים שונה בעדי הנוסח, ולעתים אף התארים עצמם. בתוספתא יש רשימה דומה שהשינויים בינה לבין המשנה רבים, ולא נעסוק בהם. כל המשנה עד "חסידים" חסרה ב־<b>ג3</b>, <b>ג21</b>.
<b>משמת רבן יוחנן בן זכיי בטל זיו החכמה<sup class="footnote-marker">180</sup><i class="footnote">דברי המשנה מכאן ועד דברי רבי מאיר מופיעים בדפוסים בסוף המשנה. הטקסט של כתב יד קופמן מוצג, כלומר סדר הצגת המימרות שונה בדפוסים מזה שבכתב היד.</i></b> – רבן יוחנן בן זכאי היה חכם חשוב שלשמו קשורה ההתאוששות שלאחר החורבן, וכינון המרכז ביבנה. עם זאת, אין במקורות ביטוי לכך שהיה דווקא חכם. המונח "זיו חכמה" גם הוא עמום, וספק אם מכוון לתכונה ספציפית. <b>משמת רבן גמלאל הזקן<sup class="footnote-marker">181</sup><i class="footnote">"זקן" חסר ב־ג45.</i></b> <b>בטל כבוד התורה</b> – רבן גמליאל הזקן הוא החכם בשם זה שפעל בשלהי ימי הבית השני (ערלה פ"ב מ"ב; ראש השנה פ"ב מ"ד). נכדו, רבן גמליאל דיבנה, מספר על אורחותיו (משנה, יבמות פט"ז מ"ז). "כבוד תורה" גם הוא מושג כללי שלעתים מתייחס לספר התורה, אבל בדרך כלל לכבוד הנרכש בעקבות לימוד תורה. <b>ומתה טהרה ופרישות</b> – "טהרה" באופן מילולי היא השמירה על דיני טהרה, ולעתים היא הופכת למושג כללי יותר. ברם, דומה שבתקופת התנאים היא מונח ייחודי לדיני טומאה וטהרה. "פרישות" אף היא מונח לצדיקות מיוחדת, כפי שראינו לעיל (פ"ג מ"ד). הקשר בין טהרה ופרישות נזכר גם במשנת טהרות (פ"ד מי"ב) ולהלן במשנה ט"ו. כאמור, רבן גמליאל הזקן מתואר כמי שהקפיד על טהרת חולין כל ימיו (תוספתא, חגיגה פ"ג ה"ג). <b>משמת ישמעאל בן פיאבי<sup class="footnote-marker">182</sup><i class="footnote">"בן פיאבי" חסר ב־מ.</i></b> <b>בטל זיו הכהונה</b> – כך ברוב עדי הנוסח,<sup class="footnote-marker">183</sup><i class="footnote">א, ב, ג11, ג45, ז, כ, ל, נ, ן, ע, פ1, ר, ת וכן במאירי ובמלאכת שלמה. ב־א "ביטל" במקום "בטל", והדבר נראה כשיבוש.</i> אך בדפוס "רבי ישמעאל". הכינוי "רבי" הוא שיבוש ברור, שכן כפי שנראה להלן המדובר בכוהן גדול מימי הבית שאז טרם כונן התואר "רבי". ישמעאל בן פיאבי הוא שמם של שני כוהנים גדולים, הראשון שימש בכהונה בשנים 15-16 לפני הספירה, בימי ולריוס גרטוס (קדמ', יח 34, כ 179, 194), והשני שימש בכהונה בשנים 61-59, בימי הקיסר קלאודיוס.<sup class="footnote-marker">184</sup><i class="footnote">קדמ', כ 181-179; 194. שליט, קדמוניות היהודים, עמ' עו.</i> הוא עמד בראש המשלחת שנשלחה לקיסר כדי להגן על החלטתם של אנשי ירושלים להגביה את אחת מצלעות החומה של הר הבית כדי לחסום את מראה המקדש מארמונו של אגריפס. השליחות הצליחה, אך ישמעאל זה עוכב ברומי כבן ערובה (קד', כ 196). עוד מספר יוספוס על שלושה מבני ישמעאל שערקו מירושלים, ומתאר את ישמעאל כמי שהוצא להורג בקיריני.<sup class="footnote-marker">185</sup><i class="footnote">מלח', ו 114.</i> נראה שישמעאל הוא שהותז ראשו, ולא אחד הבנים. אפשר, אפוא, להניח שישמעאל התגורר בגלותו בקיריני שבצפון אפריקה, ואולי נהרג במהומה שחוללו יהודי העיר אחרי החורבן.<sup class="footnote-marker">186</sup><i class="footnote">מלח', ז 446-436.</i> עד כאן אין בתיאורים כדי להצדיק את השבחים הרמוזים במשנה. במסורת חז"ל נזכר בית פיאבי לגנאי. במקורות חז"ל נזכר ישמעאל בן פיאבי יותר מכל כוהן גדול אחר. מסורת חז"ל מונה סדרת כוהנים גדולים: "ושנות רשעים תקצרנה – זה מקדש שני, שעמד ארבע מאות ועשרים שנה, ושמשו בו יותר משלש מאות כהנים. צא מהם ארבעים שנה ששמש שמעון הצדיק, ושמונים ששמש יוחנן כהן גדול, עשר ששמש ישמעאל בן פאבי, ואמרי לה אחת עשרה ששמש רבי אלעזר בן חרסום – מכאן ואילך צא וחשוב: כל אחד ואחד לא הוציא שנתו" (בבלי, יומא ט ע"א). המסורת אינה משמרת את כל הפרטים. הרקע הרֵאלי לה הוא שמימי הורדוס הוחלפו הכוהנים ברוטציה לעתים קרובות, ואף נכון שמבחינת הפרושים (חז"ל) הם היו באופן כללי בבחינת "רשעים".<sup class="footnote-marker">187</sup><i class="footnote">לעתים רחוקות יש דברי שבח נקודתיים לכוהן גדול זה או אחר, על מעשיו. אבל "הכהן הגדול" הסטראוטיפי הוא צדוקי ואיננו ראוי למשרתו, וודאי שאינו נחשב לתלמיד חכם (ראו פירושנו ליומא פ"א מ"א, וראו להלן הדיון בישמעאל בן פיאבי).</i> הגדרה זו אינה "אובייקטיבית" אלא משקפת את תפיסתם והערכתם של חכמים. חלק גדול מהכוהנים היו צדוקים, ומסורת חז"ל משמרת ביקורת נוקבת עליהם, בצד נוסטלגיה למקדש ולפארו, וממילא גם לקשורים בו.<sup class="footnote-marker">188</sup><i class="footnote">ראו, למשל, פירושנו ליומא פ"א מ"ה, וכפי שעולה ממסורות נוספות, כולל אלו שיידונו בקצרה להלן.</i> מכסת השנים המיוחסת לשמעון ויוחנן כוהן גדול מוגזמת, וכך אף תקופת כהונתם של ישמעאל ואלעזר בן חרסום. אלעזר זה כלל איננו נזכר אצל יוספוס ככוהן גדול, וכל שידוע עליו הוא דברי אגדה מוגזמים במסורת חז"ל.<sup class="footnote-marker">189</sup><i class="footnote">תוספתא, יומא פ"א הכ"ב; ירושלמי, תענית פ"ד ה"ה, סט ע"א; בבלי, נז ע"א. הוא מתואר כעשיר מופלג, ובתוספתא זוכה להערכה על כך, אך גם לביקורת.</i> אולי אלעזר בן חרסום איננו שמו המקורי, והכוונה לכוהן אחר, עשיר.<sup class="footnote-marker">190</sup><i class="footnote">במסורת חז"ל מפורסם כוהן נוסף והוא יהושע בן גמלא הנזכר לשבח, ואולי שני אישים אלו זהים? מכל מקום, אלעזר בן חרסום הוא מהאישים הבודדים מימי בית שני הנזכרים בספרות חז"ל שאנו יכולים לומר שלא היו קיימים במציאות. רוב האישים נזכרים גם במקורות מקבילים (כגון ניקנור עושה הדלתות, אריסטון מאמפיאה, יהושע בן גמלא, ישמעאל בן פיאבי, נקדימון בן גוריון ואחרים) או שהם אישים שוליים שהעדרם מהמקורות המקבילים סביר ומובן.</i> ישמעאל בן פיאבי לא כיהן תקופה ארוכה, אך חשוב להבין מדוע זכה שמו להיזכר במסורת המאוחרת.
ישמעאל בן פיאבי נזכר בעוד שני הקשרים עיקריים. מסופר שאִמו התקינה לו בגדי כהונה יקרים. לפי ההלכה הפרושית בגדי הכוהן הגדול ימומנו מקופת הציבור,<sup class="footnote-marker">191</sup><i class="footnote">תוספתא, יומא פ"א הכ"א; ירושלמי, מ ע"ד; בבלי, לה ע"ב, וראו פירושנו ליומא פ"ג מ"ו.</i> ומי שאמו התקינה לו בגדים פרטיים עליו למסרם לציבור. מהתוספתא אפשר להבין שישמעאל בן פיאבי נהג כהלכה, אך הדבר לא נאמר במפורש. האזכור השני קשור להתקנת אפר פרה אדומה. לפי מסורת חז"ל, כל ימי בית שני נשחטו רק שבע פרות כאלו: "ומי עשאן שמעון הצדיק ויוחנן כהן גדול עשו שתים שתים, אליהו עיני בן הקוף וחנמאל המצרי וישמעאל בן פיאבי (פיאני) עשו אחת אחת" (משנה, פרה פ"ג מ"ה). ישמעאל זה הוא, אפוא, ששרף את הפרה האדומה האחרונה. מסורת חז"ל שימרה מסורות בעיקר בסוף ימי הבית השני, על כן סביר שהכוונה לישמעאל בן פיאבי השני.
מסורות חז"ל שימרו ויכוחים גלויים עם ישמעאל בן פיאבי על שרפת הפרה האדומה, כן יש לייחס לו את הוויכוחים בין רבן יוחנן בן זכאי וכוהן גדול צדוקי אחד ששרף פרה אדומה. בתוספתא יש עדות למחלוקת עם הצדוקים על טהרתו של השורף את הפרה אדומה. הפרושים תבעו שהכוהן השורף את אפר הפרה יכול להיות טמא טומאת טבול יום, לטבול ולשרוף מיד את הפרה, כדין כל טהרת חולין, והצדוקים תבעו שיהא טהור "הערב שמש", כלומר שיטבול ולמחרתו יהא טהור ויוכל לבצע את שרפת הפרה. ייתכן, אפוא, שהתיאור במסכת פרה (פ"ג מ"א) של הפרשת הכוהן שבעה ימים לפני השרפה משקף את החמרות הצדוקים שמעט מהן התקבלו על ידי חכמים או חדרו להלכה. מכל מקום היה זה מאבק כיתתי, והמתח ההדדי ברור,<sup class="footnote-marker">192</sup><i class="footnote">רגב, הצדוקים, עמ' 181-172. לפי עמדת הפרושים אין איסור שהכוהן יהיה טהור "מעורב שמש", אלא שאפשר שיהיה פחות טהור. אף על פי כן הם תבעו שהכוהן השוחט את הפרה יבליט את תמיכתו בשיטתם.</i> כפי שעולה מהסיפור הבא:
ומעשה בצדוקי אחד שהעריב שמשו, ובא לשרוף את הפרה, וידע בו רבן יוחנן בן זכאי. ובא וסמך שתי ידיו עליו, ואמר לו: אישי כהן גדול מה נאה אתה להיות כהן גדול, רד טבול. אחד ירד וטבל ועלה, אחרי שעלה צרם לו באזנו אמר לו בן זכאי לכשאפנה לך. אמר לו כשתפנה. לא שהה שלשה ימים עד שנתנוהו בקבר. בא אביו לפני רבן יוחנן בן זכאי אמר לו נפנה בני (תוספתא, פרה פ"ג ה"ח, עמ' 632).
במשנה (שם פ"ג מ"ז) יש רמז מעודן יותר למחלוקת הכיתתית, והמעשה מתואר כאילו היה נוהג קבוע שבא להוציא מלבם של צדוקים. אבל במשנה שלאחריה שנינו: "סמכו ידיהם עליו ואומרים לו אישי כהן גדול טבול אחת" (משנה, פרה פ"ג מ"ח). כל הרקע הכיתתי נעלם, ומעשה אנטי־כיתתי הפך להיות נוהג רגוע נטול מתיחות. וכן מסופר במסורת אחרת: "רבי ישמעאל בן פיאבי הורה שתיים אחת בטבול יום ואחת במערבי שמש זו שנעשת בטבול יום היום היו דנין עמו" (תוספתא, פרה פ"ג ה"ו, עמ' 632). מתוספתא זאת משמע כאילו היה ישמעאל בן פיאבי אחד מחכמי בית המדרש ולא מנהיגה של כת אחרת.
במסורת אחרת נזכר בית פיאבי לגנאי:
על אלו ועל כיוצא בהן ועל דומה להן ועל עושין כמעשיהן, היה אבא שאול בן בטנית ואבא יוסי בן יוחנן איש ירושלם אומר. אוי לי מבית ביתוס אוי לי מאלתן, אוי לי מבית קדרוס אוי לי מקולמסן, אוי לי מבית אלחנן אוי לי מבית לחישתן, אוי לי מבית אלישע אוי לי מאגרופן, אוי לי מבית ישמעאל בן פיאבי. שהם כהנים גדולים ובניהם גזברין וחתניהן אמרכלין, ועבדיהן באין וחובטין עלינו במקלות (תוספתא, מנחות פי"ג הכ"א, עמ' 533; בבלי, פסחים נז ע"א).
בית פיאבי נזכר לגנאי, אם כי לא ישמעאל עצמו.
ברייתא נוספת משקפת התייחסות פחות ברורה:
תנו רבנן: ארבע צווחות צוחה עזרה. ראשונה: 'צאו מכאן בני עלי שטימאו היכל ה' '. ועוד צווחה: 'צא מיכן יששכר איש כפר ברקאי שמכבד את עצמו ומחלל קדשי שמים', דהוה כריך ידיה בשיראי ועביד עבודה.<sup class="footnote-marker">193</sup><i class="footnote">זו תוספת הסבר של סתם הגמרא.</i> ועוד צווחה העזרה: 'שאו שערים ראשיכם ויכנס ישמעאל בן פיאבי תלמידו של פנחס, וישמש בכהונה גדולה'. ועוד צווחה העזרה: 'שאו שערים ראשיכם ויכנס יוחנן בן נרבאי תלמידו של פנקאי, וימלא כריסו מקדשי שמים' " (בבלי, פסחים נז ע"א).
שלוש "צווחות" הן לגנאי, וזו של ישמעאל בן פיאבי עמומה. אפשר לפרשה כשבח גדול, ואפשר שהיא לגנאי. אם כן, היחס לישמעאל בן פיאבי היה מעורב והיו גם מסורות בשבחו, ומשנתנו היא אחת מהן.
<b>משמת רבי בטלה ענווה ויראת חטא</b> – ענווה ויראת חטא הן תכונות המיוחסות לחסידים, כפי שנראה במשנה הבאה. רבי ידוע כחכם גדול וחשוב, אך קשה להבין מדוע הוצמדו לרבי<sup class="footnote-marker">194</sup><i class="footnote">ב־ה5 "רבי ישמעאל", ונראה שהדבר בא בהשפעת השם הקודם.</i> דווקא שני תארים אלו. להערכה כללית של התארים ראו בסופו של פירושנו לפרק.
רבי יהודה הנשיא לא נזכר בדרך כלל במשנה. דעותיו מופיעות בתוספתא, אך כשערך רבי את המשנה נמנע מלייחס עמדות לשמו, בין אם קיבל את מה שנכנס למשנה בסתם, בין אם חלק על כך. בחלק ממעט המקומות שהוא נזכר חלו חילופי נוסח, וספק אם רבי הוא בעל המימרה. משנתנו חריגה בכך שיש בה לא רק מדבריו, אלא התייחסות שנאמרה לאחר מותו. כבר רמב"ם בפירושו למשנה חש בקושי והסביר שזו תוספת שנאמרה לאחר חתימת המשנה. בלשוננו זו תוספת למשנה, מעין התוספות שבמסכת אבות בתחילת פרק ב. להערה זו נשוב בפירושנו למשנה הבאה.
<b>משמת רבי מאיר בטלו משלי משלות</b> – המשל הוא כלי ספרותי רב חשיבות. בספרות חז"ל מאות ואלפי משלים שנועדו לשמש ככלי להסברת רעיונות חכמים ולהמחשתם במציאות. דומה שהרקע לחיים של המשלים הן הדרשות, אותו מעמד ציבורי שבו נדרש החכם להסביר לציבור הרחב רעיונות מורכבים, ואף לשמור על דריכות ועירנות של המקשיבים. המשל הוא, אפוא, כלי ספרותי והסברתי רב חשיבות. בספרות המחקר הוקדש מאמץ רב לאפיון המשלים ובחינתם. אחד הגורמים שהשפיעו על העיסוק המחקרי היה העובדה שישו מרבה לעסוק במשלים וחלק גדול מהופעותיו הציבוריות מוקדש למשלים.<sup class="footnote-marker">195</sup><i class="footnote">פלוסר, משלים; פלוסר, משל; שטרן, משלים.</i> חז"ל מסבירים את חשיבותו של המשל:
ויותר שהיה קהלת חכם עוד למד דעת את העם ואזן וחקר תקן משלים הרבה ואזן דברי תורה, וחקר דברי תורה עשה אזנים לתורה, ואת מוצא שעד שלא עמד שלמה לא היתה דוגמא. רב נחמן תרתין: רב נחמן אמר לפלטין גדולה שהיו בה פתחים הרבה וכל שהיה נכנס בתוכה, היה טועה מדרך הפתח, בא פקח אחד ונטל הפקעת ותלאה דרך הפתח, היו הכל נכנסים ויוצאין דרך הפקעת. כך עד שלא עמד שלמה, לא היה אדם יכול להשכיל דברי תורה. וכיון שעמד שלמה, התחילו הכל סוברין תורה. רב נחמן לישנא חורי<sup class="footnote-marker">196</sup><i class="footnote">לשון אחרת – המשל השני.</i> לחורשא של קנים ולא היה אדם יכול להכנס בה, ובא פקח אחד ונטל את המגל וכסח, התחילו הכל נכנסין דרך הכסוח ויוצאין, כך שלמה. אמר רבי יוסי לקופה גדולה מלאה פירות, ולא היה לה אזן ולא היתה יכולה להטלטל, ובא פקח אחד ועשה לה אזנים, והתחילה להטלטל על ידי אזנים. כך עד שלא עמד שלמה לא היה אדם יכול להשכיל דברי תורה, וכיון שעמד שלמה התחילו הכל סוברין תורה. אמר רבי שילא לקיתון גדול שהוא מלא רותחין ולא היה לו אזן להטלטל, ובא אחד ועשה לו אזן והתחיל להטלטל על ידי אזנו. אמר רבי חנינא לבאר עמוקה מלאה מים והיו מימיה צוננין ומתוקים וטובים, ולא היתה בריה יכולה לשתות ממנה. בא אדם אחד וספק לה חבל בחבל משיחא במשיחא, ודלה ממנה ושתה, התחילו הכל דולין ושותין. כך מדבר לדבר ממשל למשל עמד שלמה על סודה של תורה. דכתיב (משלי א א) "משלי שלמה בן דוד מלך ישראל" על ידי משלותיו של שלמה עמד על דברי תורה. ורבנן אמרין אל יהי המשל הזה קל בעיניך, שעל ידי המשל הזה אדם יכול לעמוד בדברי תורה. משל למלך שאבד זהב מביתו או מרגליות טובה, לא על ידי פתילה כאיסר הוא מוצא אותה? כך המשל הזה לא יהיה קל בעיניך שעל ידי המשל אדם עומד על דברי תורה. תדע לך שהוא כן שהרי שלמה על ידי המשל הזה עמד על דקדוקיה של תורה (שיר השירים רבה, א ח).
אופייני הוא שחכמים מסבירים את חשיבות המשל על ידי סדרה של חמישה משלים.
הדרשה שציטטנו מדגישה את חשיבות המשל להבנת דברי תורה. אבל שתי הדרשות האחרונות גם מלמדות שהיו כאלה (אולי גם בין החכמים) שהסתייגו משימוש במשל ככלי הסברה, ועל כל פנים הם הדגישו את חשיבות המשל לא ללימוד עצמו, אלא להסברתו לציבור הרחב. סתם "דברי תורה" בלשון חכמים הם דברי הלכה. בתחום זה יש למשל תפקיד מיוחד. כפי שהצבענו במבוא הכללי לפירוש המשניות פעולתם של חכמים מתמקדת בארגון דברי הלכה למסגרת משפטית שיטתית. המשל הוא הכלי המאפשר לחזור מהכלל המשפטי אל הדוגמה הקונקרטית. כך בתחום הרעיוני, וכך בתחום ההלכה המעשית.
מלשון המשנה משמע שרבי מאיר נתפס כמי שהרבה למשול משלים. אין כאן הערכה של מבט כללי על התפתחות התורה שבעל פה. בספרות האמוראית מאות משלים, וכפי שהדברים נראים ברור שתורת המשל לא מתה עם רבי מאיר. לכל היותר המשנה מתכוונת לטעון שרבי מאיר רגיל היה למשול משלים. הערכה זו מסתייעת ממסורת אחרת: "דאמר רבי יוחנן: כי הוה דריש רבי מאיר בפירקיה הוה דריש תילתא שמעתא, תילתא אגדתא, תילתא מתלי. ואמר רבי יוחנן: שלש מאות משלות שועלים היו לו לרבי מאיר, ואנו אין לנו אלא שלש" (בבלי, סנהדרין לח ע"ב). בהמשך הסוגיה שם מוזכרות כותרות של שלושה משלים שלא השתמרו בספרות חז"ל. רק גאוני בבל<sup class="footnote-marker">197</sup><i class="footnote">אוצר הגאונים לסנהדרין, עמ' שמג.</i> יודעים להסביר מהם משלים אלו. לפי מסורת גאונים זו אלו משלים מיוחדים השייכים לסוגה של משלי חיות, מעין משלי אזופוס הידועים מספרות יוון.
רוב המשלים בספרות חז"ל אינם שייכים לסוגה זאת. המסורת הבבלית מאוחרת וייתכן שכבר תלויה במשנתנו, אך כפשוטה אכן שימרה מסורת חז"ל את דמותו המיוחדת של רבי מאיר שהרבה במשלים, והקדיש להם זמן רב בדרשתו. עם זאת, בפועל השתמרו רק חמישה משלים המיוחסים לרבי מאיר,<sup class="footnote-marker">198</sup><i class="footnote">שמחות, ח י, עמ' 156; תוספתא, בבא קמא פ"ז ה"ב; בבלי, סנהדרין מו ע"ב; מדרש תנאים דברים, כ"א כג, עמ' 132; ויקרא רבה, כז יא, עמ' תריד; דברים רבה, א כד. בחלק מהמקרים שם הדרשן משתנה במקבילות.</i> בנוסף לשלושה משלי השועלים. לחכמים אחרים בני דורו של רבי מאיר מיוחסים יותר משלים. לרבי יהודה ולרבי שמעון מיוחסים יותר משבעה משלים לכל אחד, לרבי שמעון בן אלעזר חמישה משלים. דומה, אפוא, שיש בסקירה זו כדי ללמד על כך שספרות חז"ל לא שימרה אלא מעט מתורתם של תנאים ואמוראים. קשה לפקפק בשתי המסורות המדגישות את חשיבות המשל בפעילותו של רבי מאיר. ברם, רוב המשלים לא השתמרו. בספרות חז"ל מאות משלים אנונימיים, כשם שיש בה גם מאות ואלפי הלכות אנונימיות, חלק מהן משמר כנראה את תורתו של רבי מאיר, ואין בידינו די מידע כדי לעמוד על אופיו המיוחד של חכם זה, או של כל חכם אחר.
<b>משמת רבי עקיבה בטלו הדורשנים</b> – כך גם ב־<b>ג3</b>, <b>ג11</b>, <b>ז</b> בשינויים קלים. "דורשן" הוא האיש הדורש, על משקל בעלי מקצוע. בעדי נוסח אחרים: "דרשנים". בהמשך כתב היד מיוחס ביטול הדורשנים לבן זומא, ולרבי עקיבא תואר אחר. נראה שמשנתנו מאגדת שתי נוסחאות חילופיות. ברוב עדי הנוסח חסר כל המשפט, וכך נחסכת הכפילות והסתירה עם ההמשך. ברם, בנוסחה זו תומכים כאמור כמה עדי נוסח ארץ־ישראליים טובים. רבי עקיבא אכן מתואר כדרשן גדול, כלומר כחכם שידע לתלות ולקשר הלכות לפסוקי התורה. רבי עקיבא הוא, למעשה, אבי התורה שבעל פה. תורתו ויצירתו השפיעו עמוקות על ספרות חז"ל, וכל בני הדור הבא שהמשיכו לשאת את לפיד התורה שבעל פה ולהעבירה מדור לדור, הם תלמידיו של רבי עקיבא. על כן, כל שבח שבו יתארו את דמותו מתאים. על תפקידו זה, ובמיוחד על דרכו בניצול הדרשות, מעידות מימרות מספר. כך, למשל, שנינו לעיל את דברי רבי יהושע: "אמר רבי יהושע מי יגלה עפר מעיניך רבן יוחנן בן זכאי. שהייתה אומר עתיד דור אחר לטהר את הכיכר השלישי שאין לו מן התורה, והרי עקיבה תלמידך הביא לי (לו) מקרא מן התורה שהוא טמא, שנאמר 'וכל אשר בתוכו יטמא' " (לעיל פ"ה מ"ב), או: "אשריך אברהם אבינו שיצא מחלציך עקיבא. טרפון ראה ושכח עקיבא דורש מעצמו ומסכים להלכה..." (ספרי במדבר, עה, עמ' 70, ומקבילות), ורבי יונה דורש: "... זה רבי עקיבה שהתקין מדרש הלכות והגדות" (ירושלמי, שקלים פ"ה ה"א, מח ע"ג). כן מספרת האגדה על משה שעלה למרום ושמע מריבון העולמים: "אדם אחד יש שעתיד להיות בסוף כמה דורות, ועקיבא בן יוסף שמו, שעתיד לדרוש על כך קוץ וקוץ תילין תילין של הלכות" (בבלי, מנחות כט ע"ב). דרשות על כל קוץ וקוץ מיוחסות לרבי עקיבא גם במדרש "אותיות דרבי עקיבא". עם זאת, בפועל יש לנו דרשות רבות של רבי עקיבא אך אף הלכה אינה נלמדת מקוצי האותיות. יתרה מזו, אין לנו כלל דרשות הלכתיות המבוססות על קוצי אותיות, ויש בדברים הפרזה רבה.
בשבח הדרשנות של רבי עקיבא מייחסת המסורת גם מימרה לרבי דוסה בן הרכינס: "אמר לו, אתה הוא עקיבה הדורשן ששמך הולך בכל העולם כולו, שב בני שב, כמותך ירבו בישראל..." (תנא דבי אליהו זוטא, פרק דרך ארץ א, עמ' 168). במקבילות משפט זה חסר (ירושלמי, יבמות פ"א ה"ו, ג ע"א; בבלי, טז ע"א). סביר שרבי דוסא לא תיאר כך את רבי עקיבא בראשית דרכו, אבל חשוב הוא שאחת המסורות המאוחרות מציגה את הדרשנות כמרכיב מרכזי באישיותו ובלמדנותו של רבי עקיבא, כבר בראשית דרכו.
יש במסורת גם ביקורת שמתחו חכמים על עודף הדרשות של רבי עקיבא. רבי אלעזר בן עזריה אומר לו: "אפילו אתה אומר כל היום כולו 'בשמן למעט' 'בשמן לרבות' איני שומע לך אלא חצי לוג שמן לתודה, ורביעית שמן לנזיר, ואחד עשר יום שבין נידה לנידה הלכה למשה מסיני" (ספרא, צו פרק יא ה"ו, לה ע"א). בהזדמנות אחרת אומר לו רבי ישמעאל: "כלך מדברותיך ולך אצל נגעים ואהלות" (מדרש תהילים, קד ט, עמ' 442).<sup class="footnote-marker">199</sup><i class="footnote">בסדרת מקבילות בתלמוד הבבלי מיוחסת אמירה זו לרבי אלעזר בן עזריה. ראו בבלי, סנהדרין לח ע"א; סז ע"ב; חגיגה יד ע"א; שמות רבה, י ד.</i>
אין לראות בביטויים אלו ביקורת שיטתית על ריבוי דרשות, או הערכה כוללת לדמותו של רבי עקיבא, אלא התנגדות לדרשה מסוימת שנראתה לאחד החכמים חריפה וקיצונית מדי.
מכל מקום, רבי עקיבא אכן זכה למקום של כבוד בין החכמים, ויכולתו לדרוש כתובים הייתה אחד ממרכיבי פעילותו. על רקע כל זה מובן שבחו של רבי עקיבא. עם זאת, גם כל שבח אחר יאה לו. ניתן היה לצרף את שמו לשקדנים (להלן), לכבוד התורה או לזיו התורה.
<b>משמת בן עזי בטלו השוקדנים משמת בן זומא בטלו הדורשנין<sup class="footnote-marker">200</sup><i class="footnote">ב־פ: "התלמידים", ואכן בן עזאי ובן זומא מתוארים כתלמידים שכן מתו בטרם הפכו לחכמים עצמאיים.</i></b> – בן עזאי ובן זומא הם צמד הנזכר לעתים קרובות בצוותא.<sup class="footnote-marker">201</sup><i class="footnote">כגון תוספתא, חגיגה פ"ב ה"ג; קידושין פ"ג ה"ט; אבות דרבי נתן, נו"א פ"מ, עמ' 128; נו"ב פמ"ו, עמ' 129; ומקבילתה בבבלי, ברכות נז ע"ב; שבת ל ע"ב; ירושלמי, מעשר שני פ"ב ה"ד, נג ע"ד.</i> שניהם תלמידי רבי עקיבא המבריקים והוותיקים שלא הגיעו לסמיכה ולשיבה משום שנהרגו בגזרות הדת שלאחר מרד בר כוכבא. מתורתם לא השתמר הרבה, אך מסורת חז"ל ראתה בהם דמויות מופת.<sup class="footnote-marker">202</sup><i class="footnote">תוספתא, קידושין שם שם; אבות דרבי נתן, שם ושם; ירושלמי, שקלים פ"ה ה"א, מח ע"ד, ועוד.</i> בציטוט המשנה בירושלמי בסוגיה אחרת הנוסח הוא "משמת בן עזאי ובן זומא בטלו השקדנים" (קידושין פ"ג הי"ב, סד ע"ב).
מתורתו של בן עזאי אין ללמוד שהיה שקדן במיוחד, אך ברור ששקידה היא מעלה טובה, וטבעי לייחסה לחכם שהוא דמות מופת של תלמיד. אשר לבן זומא, גם מתורתו השתמר רק מעט. רבי לוי אומר: "אמר רבי לוי יש מן הדרושות (הדרשנים) שהם דורשים כגון בן עזאי ובן זומא..." (בראשית רבה פרשה ה ד, עמ' 34). גם מימרה זו מעמידה את צמד החכמים הללו כדרשנים מיוחדים. עם זאת, אין בתורתו של בן זומא דרשות רבות. דרשה אחת מפורסמת השתמרה במסכת ברכות: "הרי אני כבן שבעים שנה ולא זכיתי שתאמר יציאת מצרים בלילות עד שדרשה בן זומא..." (פ"א מ"ה). הדרשה עצמה אינה מיוחדת, אך מיקומה במשנה וצורת הצגתה הופכים אותה לדרשה מרכזית. דרשה אחרת שלו מופיעה במשנת חולין (פ"ה מ"ה). ייתכן שהשבח במשנתנו בא בעיקר בעקבות שתי הדרשות הללו שנשתמרו במקרה במשנה הידועה לכול. אך סביר יותר שאכן הדרשות של בן זומא אבדו, וייחודו בתחום זה אינו ניכר בספרות הפרגמנטרית שבידינו.
[<b>משמת רבי עקיבה בטל כבוד התורה</b>] – המשפט כולו נוסף בידי המעתיק, חלקו בשוליים וחלקו לאחר שמחק מילה מהטקסט המקורי. הוא חסר גם ב־<b>ג3</b>, <b>ג11</b>, <b>ז</b>. כזכור, בעדי נוסח אלו נכתב לעיל "משמת רבי עקיבא בטלו הדורשנים", ואכן אין מקום לשני המשפטים הללו. מעתיק כתב יד קופמן העתיק מלכתחילה את הנוסח המקורי ואחר כך תיקנו בעקבות יתר עדי הנוסח ויצר נוסח אקלקטי משובש. <b>משמת רבי יהושע בטלה<sup class="footnote-marker">203</sup><i class="footnote">ויש גרסאות "פסקה".</i> טובה מן העולם</b> – רבי יהושע בן חנניה היה חכם חשוב, אך התלונה שבטלה טובה היא כנראה מימרה כללית. קשה לייחסה לאירוע מסוים. לאחר ימיו פרץ מרד קיטוס שגרם לנזקים מסוימים, ומעט לאחר מכן מרד בר כוכבא, אבל ספק אם המימרה קשורה לאסונות אלו. <b>משמת רבן שמעון בן גמליאל בא גוביי צרות</b> – גובי הוא ממכות הארבה. ב־<b>ג11</b>, <b>פ</b>: "ורבו הצרות". גם משפט זה מופיע רק בארבעת עדי הנוסח הארץ־ישראלי (קופמן, <b>ז</b>, <b>ג3</b>, <b>ג11</b>, <b>פ</b> [בגיליון]). <b>משמת רבי אלעזר בן עזריה פסקה העושר מן החכמים</b> – סדרת מסורות אמוראיות מעידות כי רבי אלעזר בן עזריה היה עשיר. בפרשת הדחתו המפורסמת של רבן גמליאל מתוארת בחירתו של רבי אלעזר בן עזריה לנשיאות בזכות ייחוסו, והבבלי מצמיד לייחוסו גם את עושרו (ירושלמי, ברכות פ"ד ה"א, ז ע"ד; בבלי, כז ע"ב). מסורת בבלית אחרת מספרת על עדרי בקר גדולים שהיו לחכם זה.<sup class="footnote-marker">204</sup><i class="footnote">בבלי, שבת נד ע"ב; ביצה כג ע"א, וראו פירושנו לשבת פ"ה מ"ב.</i> כל המסורות הן אמוראיות, ועיקרן בבליות. על כן נותר עדיין מקום לפקפק ולומר שכל אלו פיתוחים מאוחרים ומסורות שאינן תנאיות.<sup class="footnote-marker">205</sup><i class="footnote">ראו שפירא, הדחת רבן גמליאל; הוא סבור שמעשה ההדחה כולו מאוחר. אנו מפקפקים בפרשנות זו. ודאי שהתיאור שבידינו מאוחר, אך יש לו רמזים בספרות תנאית, וראו דיוננו במשנה ברכות פ"ד מ"א.</i> ברם, מצד שני אלו מסורות נפרדות שקשה לראות מדוע ייחסו לחכם זה דווקא עושר, אם אין לכך בסיס היסטורי כלשהו. משנתנו בוודאי מייצגת מקור תנאי.
<b>משמת רבי חנניה בן דוסא בטלו אנשי מעשה</b> – "אנשי מעשה" אינו תואר סתמי אלא כינוים של אנשים מקבוצה מיוחדת, היא קבוצת ה'חסידים' שבה נדון להלן, וכמה שקיעין מתורתם השתמרו בהמשך המשנה (דברי רבי פנחס בן יאיר) בפרקנו.
<b>משמת רבי יוסה קטונתן</b> – בנוסח השם חלו שינויים רבים: "קטנתא", "קטונתא", "קטינתן" וכו', <b>פסקו החסידים</b> – איננו מכירים היטב חכם זה. <b>ולמה נקרא שמו קטונתן שהיה קטנן שלחסידים</b> – לפי מובנו המילולי באה המשנה לומר שהכינוי נקבע משום שהאיש לא היה חסיד גדול. אלא שאם כך הוא לא מובן מדוע המשנה רואה במותו את סופה של תקופת החסידים. בכל המשנה נאמרים ביטויי הערצה, ואילו ביטוי זה בא כאילו להמעיט ממשקלו. בירושלמי מובא הסבר וזיהוי: "אמרי הוא יוסי הבבלי, הוא יוסי בן יהודה, הוא יוסי קטנתה. ולמה נקרא שמו קטונתה, שהיה קטן חסידים" (בבא קמא פ"ג ה"ז, ג ע"ד). יוסי בן יהודה הוא אולי "רבי יוסי ברבי יהודה איש כפר הבבלי" הנזכר פעם אחת במשנה (אבות פ"ד מ"כ), ולפי מקומו ברשימה הוא פעל בשלהי תקופת התנאים. שאלה אחרת היא זהותו של רבי יוסי ברבי יהודה, או בר יהודה, בנו של רבי יהודה בן אלעאי. הדעת נותנת שגם אם אלו שני אישים נפרדים הרי שלפחות בכתבי היד חלו חילופים ביניהם. מיוסי בן יהודה בידינו מספר קטן של הלכות. הוא חולק על רבי אלעזר בן רבי שמעון ועל רבי יוסי (ספרי זוטא, יב ד, עמ' 275). על רקע מיעוט המסורות עליו בולטת העובדה שהוא נזכר שלוש פעמים בספרי זוטא.<sup class="footnote-marker">206</sup><i class="footnote">ספרי זוטא, יב ד, עמ' 275; ל ב, עמ' 325; יא ט, עמ' 270. אבל במקבילה בספרי פט, עמ' 90, רבי דוסתאי ברבי יוסי.</i> מכל מקום, אין במקורות הסבר לחסידות המיוחסת לחכם זה, ואנו מעריכים שהידיעות על כך לא נשמרו בספרותנו.
<b>החסידים</b>
בחסידים עסק בהרחבה ספראי בסדרת מאמרים שמשנתנו תפסה בהם מקום מרכזי.<sup class="footnote-marker">207</sup><i class="footnote">ספראי, חסידים; ספראי, משנת חסידים; ספראי, חסידות. ראו עוד ספראי וספראי, חסידים.</i> נפתח בסקירה קצרה על ה"חסידים" אשר היו קבוצה מובחנת בשולי בית המדרש, או אף מחוצה לו.
החסידים הם חבורה של אישים שמייחסים להם מעשי נסים וחסידות מיוחדת.<sup class="footnote-marker">208</sup><i class="footnote">בין הדמויות הבולטות חוני המעגל, חנינא בן דוסא, אבא חלקיה ואחרים.</i> החסידים פועלים בדומה לאנשי הקודש המוכרים גם בחברה הנוצרית בכלל, ובחברה הנוצרית הכפרית בסוריה בפרט. הם מרפאים חולים, מורידים גשמים ומחלצים את בני העם מצרות שונות. הם אמנם נזכרים בספרות חז"ל, אך עם זאת אין הם חכמים לכל דבר. יש להם הלכות מיוחדות; כך, למשל, במשנת ברכות מסופר על חנינא בן דוסא שאינו מפסיק בתפילתו אפילו נחש כרוך על עקבו, בניגוד להלכה, משום שהוא סומך על הנס,<sup class="footnote-marker">209</sup><i class="footnote">ברכות פ"ה מ"א, וראו פירושנו על אתר.</i> ובמקביל אינו מקבל את הנחיית חכמים באשר לפיקוח נפש.<sup class="footnote-marker">210</sup><i class="footnote">ירושלמי, תרומות פ"ח הי"ב, מו ע"ב; בראשית רבה, פרשה צד ט, 1185. אבל ראו ירושלמי, שם פ"ח ה"ג, מה ע"ג; עבודה זרה פ"ב ה"ג, מא ע"א.</i> יש להם גם משנה מיוחדת, "משנת חסידים", באשר להסגרת אנשים לשלטונות (להלן). לעתים הם מתוארים כמי שאינם שומרים את פרטי ההלכות כפי שדרשו חז"ל (אבות דרבי נתן, נו"א פי"ב; נו"ב פכ"ז, עמ' 56), ואין הם מכונים בדרך כלל בתואר "רבי", אם כי עדי נוסח תנייניים השתבשו בכך. נוהגים מיוחדים שלהם מובלטים במקורות.<sup class="footnote-marker">211</sup><i class="footnote">ראו בעיקר ספראי, חסידים.</i> חכמים מכירים בכוחם כמחוללי נסים, ואף אינם נמנעים מלפנות אליהם בעת צרה וצוקה. עם זאת, בספרות ניכרת ביקורת על החסידים והסתייגות מהם וממעשיהם, אך זו שזורה בהערצה להם ולכוחם. החסידים מתוארים כמי שמקפידים מאוד בעיקר בדינים שבין אדם לחברו, מרבים בתפילה ודוגלים בעניות כאידאולוגיה. תופעת החסידים הייתה בשיאה בתקופת התנאים ובתקופת האמוראים מתמעטות הידיעות עליהם, ומצד שני עולה דמותם של כמה חכמים המתוארים כחכמים־חסידים, כגון פנחס בן יאיר ורבי יהושע בן לוי (להלן). אלה כבר חכמים לכל דבר, אלא שמיוחסת להם התנהגות "חסידית". את העדויות על החסידים יש לקרוא וללמוד מזווית מיוחדת. החסידות מהווה נתיב אלטרנטיבי לעבודת ה', נתיב שחכמים העדיפו על פניו את נתיב עבודת ה' מתוך קיום פרטני ונורמטיבי מדוקדק של מצוות.<sup class="footnote-marker">212</sup><i class="footnote">מרכיב זה מודגש אצל ספראי וספראי, חסידים.</i> על כן המסורות על החסידים יש בהן גם ביקורת סמויה. המדיניות הכללית היא לא לפקפק בכוחם של חסידים אלא להדגיש שלימוד תורה הוא תנאי לחסידות, כפי שנדגיש להלן. אנו מציעים לקרוא חלק גדול מאזכורי החסידים כחלק ממגמה זו. עם זאת, ספרות חז"ל משמרת גם ידיעות אותנטיות ומסורות חסידיות שאין עמהן פולמוס נגדי. זאת אחת העדויות למידה שבה ספרות חז"ל משקפת קבוצות שהיוו אופוזיציה מסוימת לדרכם של חכמים ולמנהיגותם.
כל הידיעות, המעשים וההלכות שנשתמרו על אותם החסידים מהוות חלק מספרות חכמים. הגם שניתן לזהות פרקים ממשנת חסידים שנשתקעה לעתים כלשונה בתוך הספרות,<sup class="footnote-marker">213</sup><i class="footnote">ספראי וספראי, חסידים.</i> עדיין אין זה קולם העצמאי של החסידים עצמם. בדומה לספרות הסוד שהדים לה בספרות חז"ל, אך גם נמצאו כתביהם של אנשי הסוד עצמם,<sup class="footnote-marker">214</sup><i class="footnote">ראו הנספח למסכת חגיגה.</i> ואינה דומה ספרות עצמאית לספרות מעובדת על ידי השכבה המתחרה והמנצחת. קשה להבחין במתחים, ועוד קשה יותר לאבחן ולהעריך את מלוא משמעותם החברתית כשבידינו רק הראי הרבני. עם כל זאת, מן החומר שנשתמר ניתן לייחד לקבוצה זו כמה מילות מפתח וכינויים המאפיינים את חבריה, וכבר מנינו מתוכם שניים: "חסידים" ו"אנשי מעשה".
ביטויים מובהקים אחרים הם "יראי חטא" ו"דרך ארץ". בהקשרים מסוימים אין ספק שאכן אלו ביטויים מאפיינים, דא עקא, הם משמשים גם בעברית של בית המדרש כתכונות חשובות, שלא בהקשר החברתי המובהק של החסידים, ולעתים ההבחנה בין שני תחומים אלה קשה או אף בלתי אפשרית, והספק מרובה על הוודאי. שתי מימרות תדגמנה היטב את הבעיה. הראשונה מופיעה בדיון אמוראי בתלמוד הבבלי משמו של רבי שמואל בר נחמני הארץ־ישראלי: "אוי להם לשונאיהן של תלמידי חכמים שעוסקין בתורה ואין בהן יראת שמים" (בבלי, יומא עב ע"ב), והשנייה היא מימרתו של רבי הושעיא הארץ־ישראלי: "כל מי שהוא יודע ואין בידו יראת חטא אין בידו כלום, כל נגר שאין בידו ארגלייא שלו אינו נגר, שקפליות (חנות־אוצר) של תורה ביראת חטא, שנאמר: יראת ה' היא אוצרו" (שמות רבה, מ א). האם במקורן הן חלק עלום ממשנת חסידים התוקפת את עולמם של חכמים, עולם של תורה שאין בו יראת שמים ויראת חטא. או שמא זו קריאה של חכמים לנהוג ביראת שמים ויראת חטא, ואולי השפעה של ספרות חסידים על ספרות החכמים?
ולבסוף, ספק באיזו מידה היוו החסידים כקבוצה עילית חברתית בחברה היהודית. מקורות חז"ל מציגים אותם כקבוצה: "צפה הקדוש ברוך והראהו (למשה) דור דור וחכמיו, דור דור ונביאיו, דור דור ודורשיו, דור דור ופרנסיו, דור דור ואנשי מעשה" (תנא דבי אליהו זוטא, ו, עמ' 183). הרשימה כוללת למעשה חלק מקבוצות המנהיגות הדתית, והחסידים הם אחת הקבוצות הללו.
מאחר שהחסידים כבר זוהו כקבוצה מוגדרת בעלת השפעה בציבוריות היהודית בסוף ימי הבית, אין עניין לחזור ולהעלות את כל הקווים המאפיינים אותם, ונסתפק בסיכומם של הקווים החשובים למסגרת הדיון שלנו. חסידים מדגישים במשנתם את דרך הארץ, הווה אומר התייחסות לצורכי החברה ודאגה לנזקקים.<sup class="footnote-marker">215</sup><i class="footnote">כגון תוספתא, פאה פ"ג ה"ח; אבות דרבי נתן, נו"א פ"ג, עמ' 17-16; בבלי, ברכות יח ע"ב; ירושלמי, שקלים פ"ה, מח ע"ג, ועוד; ספראי, משנת חסידים, עמ' 526-523.</i> משנתם החברתית עומדת ללא ספק בניגוד מודע למשנת החכמים שחרטה על דגלה את קידומה של התורה ותלמודה. אין לנו מדברי חסידים דברי תלמוד והלכה אלא נוהגי חסידות, דברי אגדה המכוונים לדרכי מוסר, משלים ומעשי מרפא ומסירות נפש.
תלמוד תורה תופס בעולמם מקום משני, אם כי איננו שומעים על הסתייגות מפורשת מלימוד תורה. במעשים מספר חכמים מדגישים ש"אנשי מעשה", "יראי חטא" ו"חסידים" מסוגלים להגיע ל"מקומם" רק על בסיס לימוד התורה: "אין בור ירא חטא ולא עם הארץ חסיד" (משנה, אבות פ"ב מ"ה). מעשים אחרים מספרים על חסידים שנהגו בחומרות יתרות אך נכשלו מתוך שלא למדו די ולא עמדו על דברי תורה. כזה הוא הסיפור בחסיד מרמת בני ענת הבא כהרחבה למשנת אבות,
ודלא שמש חכימייא קטלא חייב" (מי שלא שימש חכמים חייב מיתה): "מעשה (באחד כהן) [בכהן אחד] חסיד ברמת בני ענת, והלך רבי יהושע לדבר עמו, והיו עוסקים בהלכות חסידים. וכיון שהגיעה עונתה של סעודה אמר לאשתו הביאי טיפה של שמן לתוך הגריסין. הלכה ונטלה את הפך מתוך הכירה. אמר לו (רבי יהושע) רבי! וכי הכירה טהורה היא. אמר לו (החסיד) וכי יש כירה טמאה ותנור טמא? אמר לו והרי הוא אומר תנור וכירים יותץ טמאים הם (ויקרא י"א, לה), הא שיש תנור טמא וכירים טמאים... אמר [החסיד לרבי יהושע] רבי! כך הייתי נוהג כל ימי. אמר לו אם כך היית נוהג כל ימיך, לא היית אוכל קדשי שמים כתקונן. אמרו חכמים ודלא שמש חכימייא קטלא חייב" (אבות דרבי נתן, נו"ב פכ"ז, עמ' 57-56).<sup class="footnote-marker">216</sup><i class="footnote">כן יוצא ממימרה אחרת המיוחסת לרבי שמעון בר יוחאי: "עם הארץ אפילו חסיד, אפילו ישרן, אפילו קדוש ונאמן, ארור הוא לאלוהי ישראל" (פרקי רבינו הקדוש, מהדורת שענבלום, כא ע"א). בתחילת הסיפור שצוטט פונה רבי יהושע לחסיד בפניית הכבוד השמורה למורה, "רבי!", והחסיד פונה אליו ללא תואר כבוד. בסוף ה"שיעור", כאשר מתבררת בורותו של החסיד, הלשון מתהפכת. החסיד פונה לחכם בתואר "רבי", והחכם פונה אליו ללא תואר כבוד. דרך אגב החסיד טעה, אך טעותו אינה כה חמורה. אם התנור או הכירה מחוברים ממש לקרקע אין הם מקבלים טומאה. ספראי, משנת חסידים, אסף סדרת עדויות המעידות על אי ההקפדה של החסידים במצוות, ועל אי ידיעתם את החומרות והקולות שהתחדשו בבית המדרש.</i>
ביטויים אלו של חכמים מוכיחים שהחסידים לא היו אנשי תורה מובהקים. הם הקפידו על שמירת הלכות, ואף החמירו בחלק מהן יותר מכפי שתבעו חכמים, אך הם מואשמים בכך שאינם חובשי הספסלים של בית המדרש. מאידך גיסא יש לראות בסיפורים אלו פולמוס של חכמים נגד חסידים, ואמירה ברורה שהחסידות ראויה, אך הנתיב האמִתי לחסידות עובר דרך לימוד תורה ושימוש חכמים בבית המדרש.
אחד מן המאפיינים המובהקים לעולם החכמים במאות הראשונות הוא טיפוחן של הלכות טומאה וטהרה. מסיפורי החסידים מתברר שהחסידים, אם כי לא רק הם, לא היו שותפים מלאים לפעילות זו של חכמים.<sup class="footnote-marker">217</sup><i class="footnote">כך יוצא גם מהמעשה בחסיד מרמת בני ענת וממעשים נוספים.</i> יתר על כן, הסתייגותם מהלכות מתחדשות של טומאה וטהרה מהווה מאיץ למעורבותם בין חלכאים ונדכאים, שכן המקפיד בטהרה חייב להיזהר במגעו עם כל ארחי פרחי. ואילו החסידים מטפלים בכל נצרך, עני וחולה. הימנעותם מדיני טומאה וטהרה מהווה גורם במעמדם המוכר כעושי ניסים וכמתפללים בעלי שאר רוח בציבוריות העממית.<sup class="footnote-marker">218</sup><i class="footnote">ראו המשנה האחרונה בפרק.</i>
חסידים מתירים לעצמם שלא לקבל את ההלכה בדבר פיקוח נפש. הם מסתכנים לשם קיום מצווה וסומכים על הנס. הראיות הברורות לכך הובאו בפירושנו לברכות פ"ה מ"א. במסגרת זו הם גם מחמירים ואוסרים על קיום יחסי משפחה בשבת, משום שיש בכך חשש פציעה, או מתוך רצון להתקדש בשבת.<sup class="footnote-marker">219</sup><i class="footnote">על כך בהרחבת מה ראו במבוא למסכת שבת.</i>
המרכיב האחרון שנציין הוא אופייה המיוחד של התפילה החסידית. בספרות חכמים מצויות כמה וכמה עדויות על מעורבותם של חסידים בתפילה ועל תפילתם החריגה. בידוע שבית הכנסת וסדרי התפילה מהווים נושא בעל חשיבות בעולמם של חכמים, והם מעורבים בהלכות בית כנסת ותפילה.<sup class="footnote-marker">220</sup><i class="footnote">השאלה עד כמה שלטו חכמים בחיי היום־יום בבית הכנסת חורגת מתחום דיוננו, אבל ברור שהם ראו עצמם ראויים להחליט את ההחלטות העקרוניות בנושא.</i> נוהגי התפילה של חסידים משמשים מקור השראה לנוהגי תפילה לכלל הציבור.<sup class="footnote-marker">221</sup><i class="footnote">ברכות פ"ה מ"א ומ"ה. ראו פיתוח הדברים בתנחומא בובר, וירא ט, עמ' 91-90; מדרש תהילים, קח א, עמ' 463; ילקוט מכירי, תהילים קח א, עמ' 176.</i> המאפיין המובהק של חסידים בתפילתם הוא ההתעלות המופלאה בתפילה, והתחושה שתפילתם בוקעת שערי שמים ומשיגה את מטרותיה בדרך ישירה ובלתי אמצעית. תחושה זו יש למתפלל החסידי (להלן), אך מבחינה חברתית חשובה יותר העובדה שהציבור מכיר בכוחם המופלא להתפלל ולהיענוֹת באופן מידי. ההתעלות בתפילה נושאת בכנפיה את עדיפותו של החסיד על פני החכם בשעת משבר ומצוקה. כך כשכלו כל הקִצים, וכל הלכות תענית המקובלות על החכמים והציבור לא הועילו, הציבור פונה לחוני המעגל שיתפלל על עצירת גשמים.<sup class="footnote-marker">222</sup><i class="footnote">ראו פירושנו לתענית פ"ג מ"ח, ומקבילות.</i>
אנו מכירים כמה דמויות חסידיות, רובן מסוף ימי בית שני, כגון חוני המעגל וחנינא בן דוסא. מאוחר יותר אנו מוצאים חכמים שהם גם חסידים, כרבי יהושע בן לוי, וחסידים הקרובים לחכמים, כגון פנחס בן יאיר. בהמשך ימי התנאים ובתקופת האמוראים העדויות על חסידים מתמעטות ונראה שהתופעה דעכה, או שלפחות הם נדחקו לשוליים וחז"ל התעלמו מהם. אולי מותר לנסח ולומר שהם השתקעו בתוך עולמם של חכמים וחדלו להיות קבוצה בעלת מאפיינים ייחודיים.
משנתנו מזכירה את חנינה בן דוסא כאחד מאנשי המעשה המפורסמים. עם מותו לא פסקה התופעה ולא בטלו אנשי מעשה, אך במרוצת דורות התנאים אכן התמעטה התופעה או שלפחות פחתו המסורות המספרות עליה. עם זאת אין המשנה מכוונת לתאר תהליך היסטורי אלא, כמו המשניות הקודמות, לבכות על צדיק שנפטר.
המשך משנה טו
המשנה מכאן ואילך מצויה בכתב יד קופמן, איננה בדפוס נפולי וקיימת בדפוס ווילנה, וברוב עדי הנוסח. מספור המשניות משתנה בין כתבי היד השונים.
<b>רבי פינחס בן יאיר אומר</b> – רבי (?) פנחס בן יאיר הוא חכם בן דור רבי, אך חכם זוטר. להוציא את משנתנו אין הוא נזכר במשנה. גם בתוספתא הוא מופיע רק פעם אחת, בתור בן המקום הדן בהיתר תחום אשקלון ממצוות התלויות בארץ, אך ללא התואר "רבי" (תוספתא, אהלות פי"ח הי"ח, עמ' 617). במעשה זה פנחס מתואר כתלמיד היושב לפני חכמים. במעשים אחרים הוא מצטייר כעומד מול רבי, ונראה שמבחינת גילו לא היה צעיר בהרבה מחכמים אחרים שהשתתפו באותה החלטה (רבי, רבי ישמעאל ברבי יוסי ורבי אלעזר הקפר). כמו כן אין הוא מופיע במדרשי הלכה,<sup class="footnote-marker">223</sup><i class="footnote">הוא מופיע פעמיים במדרש תנאים דברים (כ"ב ג, עמ' 134; ובמקבילה למשנתנו שם כ"ג טו, עמ' 148). מדרש תנאים מכיל אמנם בעיקר מדרשי תנאים, אך מושפע גם מיצירות בתר־תנאיות.</i> ומיוחסות לו מעט מימרות בהלכה ובאגדה בספרות התלמוד. בחינת מעשיו מוכיחה שאינו חכם רגיל, אלא טיפוס ביניים של חכם־חסיד, מעין אופוזיציה להנהגת בית המדרש, אך מתוכו. בעיקר מרובים מעשי הנסים והחסד המיוחסים לו,<sup class="footnote-marker">224</sup><i class="footnote">ספראי, חסידים, עמ' 147 (=בימי הבית, עמ' 532).</i> וסיפורים בזיקה לחנינא בן דוסא וחסידים אחרים. סיפורים המיוחסים בחלק מהמקורות לחנינא בן דוסא מיוחסים במקבילות מאוחרות לפנחס בן יאיר.
על כן, ספק אם לפנינו משנה אותנטית. בחלק גדול מעדי הנוסח של התלמודים מופיעים דברי רבי פנחס, וכל ההמשך, אחרי הכותרת "גמרא תנו רבנן". רק ב־<b>א</b>, <b>ג21</b>, <b>מ</b> חסרה הכותרת הנזכרת. משנה זו נכללת בכתב יד קופמן וב־<b>ז</b>, אך חסרה ב־<b>נ</b>, <b>פ</b> ובעדי נוסח עיקריים אחרים. הממצא אינו מאפשר מסקנה חד־משמעית, אך רגליים לטענה שכל המשנה היא תוספת לסיום המסכת. במעט עדי נוסח חסרה כבר התחלת המשנה, באחרות חסרה המשנה משורה זו ואילך ובאחרות חסרה רק הפִסקה האחרונה המיוחסת גם היא לפנחס בן יאיר. התיארוך המוצע לפנחס בן יאיר מתאים יותר אם נפרש שלפנינו מימרה בעריכה בתר־משנאית, אם כי תנאית מאוחרת בתוכנה.<sup class="footnote-marker">225</sup><i class="footnote">בחלק מעדי הנוסח בעל המימרה הוא רבי אליעזר (א, ב, ג4, ג5, ג45, ה5, ז, מ, ר, פ1, ת).</i> כבר אפשטיין עמד על התופעה שעורכים ומעתיקים מאוחרים נטו לסיים מסכת בדברי אגדה ומוסר, וכך החדירו למשנה ברייתות מהתלמוד או מהתוספתא.<sup class="footnote-marker">226</sup><i class="footnote">אפשטיין, מבוא, עמ' 976.</i> עם זאת יש להעיר שלעתים תוספת אגדית קצרה מצויה גם בכמה מסכתות, במשנה ו/או בתוספתא, וזאת בהתאם לכל עדי הנוסח. נמצאנו למדים שזו תופעה המאפיינת גם את העורכים הקדומים, ולא תמיד ניתן לתלותה רק במעתיקים מאוחרים. במקרה זה בחרנו לפרש את הקטעים משום שהם משובצים בכתב יד קופמן ובדפוסים המצויים לכל לומד ומעיין. להלן נאסוף רמזים פנימיים לכך שהקטעים דלהלן אינם מלשון משנה. כך הביטויים "אנשי זרוע", התואר "רבי אליעזר הגדול" והמלכות שהפכה למינות.
<b>מיום שחרב בית המקדש</b> – המימרה מצטרפת לסדרת מימרות על הנזק שנגרם לאנושות עם חורבן בית המקדש, ועל האבל שיש להתאבל עליו. בכך המשנה מתקשרת ישירות למשנה יד שעסקה בנושא זה. <b>בושו חבירים</b> – "חברים" הם בני מעמד הביניים; הם השומרים על הלכות טהרה ומקורבים לבית המדרש. בכמה עדי נוסח העדיפו "לתקן" ולגרוס "חכמים" (<b>א</b>) או "חסידים" (<b>נ</b>). מבחינה טקסטואלית הנוסח "חברים" עדיף, ברם, הנוסח "חסידים" מתאים מבחינת התוכן. הוא הולם את רבי פנחס בן יאיר (אם הוא אכן בעל המימרה), והולם את ההמשך המזכיר את אנשי המעשה. <b>ובני חבירין</b> – ברוב עדי הנוסח "בני חורין", ברם "בני חורין" הוא מונח מהתחום הכלכלי־משפטי (מי שאינו משועבד), ואינו מתאים כאן. <b>וחפו ראשן ניזלדלו</b> – בעדי נוסח אחרים "נדלדלו", <b>אנשי מעשה במעשיהם</b> – כך בחלק מעדי הנוסח.<sup class="footnote-marker">227</sup><i class="footnote">א, ב, ג4, ג23, ג45, הפ, ה5, ז, מ, ת.</i> במעט עדי נוסח חסרה המילה האחרונה.<sup class="footnote-marker">228</sup><i class="footnote">ב־ר: "בעושיהם".</i> הדגש הוא ש"אנשי המעשה" עושים פחות, אך לא שמספרם פחת. כאמור, הדברים משקפים ירידה במשקלם החברתי של החסידים במהלך ימי התנאים, אם כי ספק אם אפשר לתלותה ישירות בחורבן. <b>וגברו בעלי זרוע</b> – "בעלי זרוע" הוא מונח לעשירים, משתפי הפעולה עם השלטונות, ונראה שעוקצו של הכינוי מכוון לאלו שבזכות שיתוף הפעולה שלהם עם השלטון השנוא זכו לנחלות קרקע, או גם לבעלי אחוזות בכלל,<sup class="footnote-marker">229</sup><i class="footnote">שפרבר, קרקע, עמ' 135-121.</i> בבחינת "לא נִתנה קרקע אלא לבעלי זרועות" (בבלי, סנהדרין נח ע"ב). שפרבר צודק באבחנתו שהמונח נזכר רק במקורות אמוראיים ובמשנתנו, שכאמור היא ספק משנה וספק מימרה בתר־תנאית (אמוראית קדומה). הדבר בולט במימרות אמוראיות שנזכרים בהן בעלי הזרוע ובמקבילתם התנאית מונח אחר,<sup class="footnote-marker">230</sup><i class="footnote">כגון תוספתא, מנחות פ"י ה"כ, עמ' 533, לעומת בבלי, פסחים נז ע"א.</i> או שהדרשה מכוונת לרעיון אחר.<sup class="footnote-marker">231</sup><i class="footnote">ספרי דברים, מ, עמ' 82-80; לעומת ירושלמי, תענית פ"ג ה"ג, סו ע"ג, ועוד.</i> יש להניח שתופעת משתפי הפעולה גברה בעקבות המרידות והפקעות הקרקע, אך המינוח המשקף את עוצמת התופעה בא לידי ביטוי כנראה רק במאה השלישית.
<b>וגברו בעלי לשון הרע</b> – "לשון הרע" בלשון חכמים היא מלשינות לשלטונות. אם כן, שתי המימרות מבטאות את התסכול מול תופעת ההתחזקות של שיתוף הפעולה עם הנכרים והשלטונות, <b>ואין דורש ואין מבקש</b> – שתי מילים אלו הן ציטוט מיחזקאל ל"ד, ו, <b>על מה לנו להישען על אבינו שבשמים</b> – גם כאן ציטוט הפסוק מובא כחלק מהמשפט התנאי, כמו בפרק ח ובראשית פרק ט לעיל.
<b>רבי אליעזר הגדול אומר </b>– הצירוף "רבי אליעזר הגדול" אף הוא אינו בלשון משנה. הוא מופיע במקורות אמוראיים ובמדרש תנאים לדברים, והוא מצטרף לרמזים שהקטע שאנו עוסקים בו אינו משנה אותנטית. בעדי נוסח אחדים מיוחסת המימרה ל"רבי יהושע",<sup class="footnote-marker">232</sup><i class="footnote">ג4, יט2, ז.</i> ויש הגורסים רבי אליעזר בן יעקב.
המימרה עצמה אינה משקפת את תורתם המיוחדת של ה"חסידים", אך אם אכן אמרהּ רבי פנחס בן יאיר הרי שיש לה גוון חסידי. אלו מדגישים פחות את לימוד התורה ויותר את ההתנהגות החברתית. עם זאת, אפשר היה להבין את המימרה גם כמימרה רגילה של חכמים.
<b>מיום שחרב בית המקדש שריו חכימיה למהוי כספרייה וספרייה כתלמידייה ותלמידייה כעמא ועמא כעניי אזלה ונזלה</b> – בניגוד ללשון המשנה המימרה היא בארמית. יש במקורות כמה מימרות ארמיות, וכל הנבואות מנוסחות בארמית.<sup class="footnote-marker">233</sup><i class="footnote">ראו הנספח למסכת שקלים.</i> תרגום המימרה: החלו החכמים להיות כסופרים, הסופרים כתלמידים, והתלמידים כעם, והעם כעניים יורדים והולכים. במקום תלמידים, בחלק מעדי הנוסח: "חזנים".<sup class="footnote-marker">234</sup><i class="footnote">"תלמידיה" או בנוסח קרוב ב־א, ב, ג4, ג45, ה5, ז, מ, ע, ק, ת.</i> מבחינת התוכן החזנים אינם מתאימים. הרשימה מונה דירוג רוחני או תרבותי המשקף את סולם המעלות בחברת בית המדרש, ואין עניין למנות את החזן שהיה בעל תפקיד מנהלי־ארגוני בבית הכנסת. המימרה משובצת גם בפרקי דרך ארץ הנספחים לתנא דבי אליהו, ושם היא מיוחסת לרבי אליעזר בן יעקב: "תבו חכמיא למיהוי כספרייא, וספרייא כדורשייא ודרשיא כתלמידים" (פ"א, עמ' 8). הדרשנים מוצבים, אפוא, בדרגת ביניים שבין הסופר והתלמיד. הסופר הוא המורה בבית הספר, תפקיד שאמנם לא דרש ידע מופלג, אך נחשב כמצווה רבה וכמעלה. הדרשן כאן הוא לא החכם הדורש בציבור, כמו בקטעים הקודמים, אלא האיש הנושא את הדרשה בכפר במקום שאין חכם. דרשנים אלו זכו להערות לגלוג מחכמים שהתבוננו בהם מלמעלה, כשם שמורה האוניברסיטה בן זמננו מביט מלמעלה במורי בית הספר או בעיתונאים.
דרשנים עממיים אלו נזכרים גם במקורות אחרים: "מהו מכל אבקת רוכל אלא דהוה קריי, ותניי, קרוב, ופויטס" (ויקרא רבה, ל א, עמ' תרץ; פסיקתא דרב כהנא, ולקחתם לכם א, עמ' 404). המדובר באדם הקורא בתורה (אולי בבית הספר), שונה את המשנה, משמש כשליח ציבור האומר את הפיוטים והקרובות<sup class="footnote-marker">235</sup><i class="footnote">סוג של פיוט.</i> ודורש לציבור. אין זה חכם רגיל, שכן לא נזכרות תכונותיו כתלמיד חכם של ממש. כמו כן: "טוב לשמוע גערת חכם, אלו הדרשנים, מאיש שומע שיר כסילים אלו המתורגמנין שמגביהין קולם בשיר להשמיע את העם" (קהלת רבה, ז א; קהלת זוטא, ז ה). גם כאן המדובר בדרשן עממי, וזאת מתוך ההשוואה למתורגמן. המתורגמן זוכה לקיתון של ביקורת, והדרשן לשבח.
המימרה מתלוננת על "ירידת הדורות". החכמים ירדו לדרגת סופרים, והסופרים כתלמידים וכו'. זו מימרה חכמית מובהקת המעמידה את תלמוד התורה במרכז ההוויה. אין בה סיכום כללי של רמת הלימוד בדורות השונים אלא תלונה על ירידת הדורות, תלונה שכמוה אפשר לשמוע בדורות שונים ובחברות שונות.
<b>ואין דורש ואין מבקש ועל מה לנו להשען על אבינו שבשמים</b> – סיומת זו מבריחה את כל המימרות בסופו של הפרק.
<b>בעקבות המשיח</b> – קטעים אלו ודאי אינם משנה. הם חסרים בהרבה כתבי יד, ומופיעים בשני התלמודים כברייתות. "עקבות המשיח" הוא ביטוי מקראי (תהילים פ"ט נב) שחז"ל פירשוהו כימים שלפני בוא המשיח. המימרות שייכות לקבוצת מימרות המלמדות על ימים של קשיים וייאוש לפני בוא הגאולה. יש בהם נחמה טבעית שככל שרע יותר, כך יהא טוב יותר לעתיד לבוא. באופן טבעי נשמעו דברי נחמה אלו בימים של קושי ופורענות. עם זאת, קשה לקבוע מה הרקע הרֵאלי של המימרות הללו, ומעט רמזים לכך להלן. <b>חוצפה ייסגי ויקר יאמר</b> – המשנה מנוסח בארמית והסברנו זאת בכך שאין זו משנה מקורית. תרגומה: החוצפה תגדל והיוקר יאמיר וכו'. תלונות על דור שבו החוצפה גדלה הן תופעה רגילה של גדולי הדור המתלוננים על הציבור. <b>הגפן תתן פריה והיין ביוקר</b> – החקלאות תקינה, אך היוקר גדול עקב מיסוי או היעדר מסחר מסודר. ואולי יש כאן רמז לייצוא הגדול של יין מארץ ישראל למערב האימפריה במאה החמישית, כך שהיין למקומיים היה ביוקר. <b>והמלכות תהא מינות</b> – ייתכן שיש כאן רמז או הערכה שמלכות רומי הפגנית תהפוך לנוצרית. "מינות" הוא מונח כללי, ויש בו ביטוי שהמין הוא "משלנו", יהודי כופר ולא עובד אלילים. הנצרות השתלטה על האימפריה בראשית המאה הרביעית. עד אז הייתה כת נרדפת, וקשה היה להעריך שהדבר יקרה. הרוצה לפרש שהמשנה קדומה יותר, יראה בכך מעין נבואה. <b>ואין תוכחת</b> – זו שוב הערכה כללית.
<b>בית וועד יהיה לזנות</b> – עושה רושם שזו תלונה, מופרזת ביותר, על המנהיגות החכמית. קשה לפרש שיש כאן רמז לביטול הנשיאות (אמצע המאה החמישית) שכן הדבר אירע לאחר חתימת התלמוד. מה עוד שבהזדמנות זו הסנהדרין לא בוטלה. <b>ו</b>ה<b>גליל יחרב והגבלן יישום</b> – הירידה היישובית בגליל ובגולן החלה בסוף המאה השלישית, וזאת לפי סקרים חדשים שנערכו באזורים אלו. אין מדובר בחורבן, אלא בירידה דמוגרפית משמעותית. האם לכך מכוונת המשנה?<sup class="footnote-marker">236</sup><i class="footnote">ליבנר, סקר; בן דוד, הגולן.</i> <b>אנשי הגליל יסובבו מעיר לעיר ולא יתחננו</b> – לא יזכו לחנינה,<b> וחוכמת סופרים תיסרח ויראי חטא יימאסו והאמת תהא נעדרת</b> <b>– </b>אלו שוב תלונות כלליות שקשה לאפיינן.
<b>נערים ילבינו זקנים יעמדו מן הקטנים בן מנבל אב בת קמה באימה כלה בחמתה איבי איש אנשי ביתו דורש פניו דומות כלב ועל מה לנו להישען על אבינו שבשמים</b> – התיאור הוא של תקופה קשה ביותר. התיאור חוזר, כאמור, בבבלי סנהדרין צז ע"א בהבדלים קלים, ובפסיקתא רבתי, טו, עה ע"ב, בשינויים גדולים. לא כאן המקום לאסוף את כל ה"תסריטים" שבספרות חז"ל לימים אלו.
המשנה מסיימת בברייתא הידועה של פנחס בן יאיר המופיעה פעמים רבות במקורות אמוראיים.<sup class="footnote-marker">237</sup><i class="footnote">מדרש תנאים דברים, כ"ג טו, עמ' 148. מדרש זה מלוקט מתוך מדרש הגדול, וספק אם העריכה תנאית או אמוראית. כמו כן ירושלמי, שבת פ"א ה"ג, ג ע"ג; שקלים פ"ג ה"ג, מז ע"ב; בבלי, עבודה זרה כב ע"ב; שיר השירים רבה, א ט, ועוד.</i> בכל המקורות הללו כבר מופיעה דרשה על המימרה של פנחס בן יאיר, ומכאן שהמימרה עצמה הייתה מוכרת להם, מן הסתם כמקור תנאי. עם זאת, לפי עדות כתבי היד (חוץ מכתב יד קופמן), והתלמודים המצטטים אותה כברייתא, היא איננה משנה. 
<b>רבי פינחס בן יאיר אומר </b>[<b>ז</b>]<b>ריזות מביאה לידי נקיות נקיות לידי </b>[<b>פרישות פרישות לידי</b>]<b> טהרה טהרה לידי קדושה קדושה לידי ענווה ענוה לידי יראות חטא </b>[<b>יראות חטא</b>]<b> חסידות חסידות לידי רוח הקודש רוח הקודש לידי תחיית המיתים תחיית מיתים באה לידי אליהו זכור לטוב</b> – הברייתא היא שקיעין מתוך ספרות החסידים. היא מדגישה את יראת החטא והחסידות כמידה עליונה, ומתאימה לתורתם של החסידים (לעיל מט"ו) שהחסידות מביאה לרוח הקודש ולגילוי אליהו (להלן). לעומת זאת אין בברייתא ביטוי לחשיבות לימוד התורה שבעיניהם של חכמים היה מרכזי. בדרך פירושנו להלן אנו מניחים כי אכן לפנינו מימרה חסידית, וננסה לפרשה מתוך עולמם המשוער של החסידים. מן הראוי להעיר שבספרות חז"ל שקיעין מספרות החסידים שרק מעט ממנה יובא להלן. פירושנו מבוסס על ניסיון רב שנים להתחקות אחר שקיעין אלו, אך התמונה כולה עדיין לוטה בערפל. את כל הביטויים "<b>זריזות</b>, <b>נקיות</b>, <b>פרישות</b>, <b>טהרה</b>, <b>קדושה</b> ו<b>ענווה</b>" צריך אפוא לנסות ולהבין בהקשר חסידי, אלא שההקשר החסידי בלתי ידוע. האם "טהרה" היא הטהרה ההלכתית? כאמור לעיל (מט"ו) חסידים הקפידו על טהרה, ואף השתדלו להפיץ את חובת הטהרה בציבור, אבל נהגו בהלכות טהרה שונות מעט מאלו של חכמים (פחות הקפדה על פרטים טכניים?). האם הכוונה לטהרה הפורמלית, או לטהרה רוחנית?
בלשון חכמים "זריזות" היא במשמעות טכנית: מהירות, קלות תנועה או מיומנות. נשים זריזות באפייה (בבלי, פסחים מח ע"ב; פט ע"ב), כוהנים בעבודת המקדש ובשמירה על טהרה (בבלי, שבת כ ע"ב), אבל כאן מדובר בזריזות לקיום מצוות, או בערך אחר, גבוה עוד יותר.
בירושלמי מובאת המימרה כדי להדגיש את חשיבות השמירה על אכילת חולין בטהרה, לפחות זמן קצר בשנה,<sup class="footnote-marker">238</sup><i class="footnote">המימרה משקפת ירידה דרסטית בשמירה על טהרה.</i> ובמדרש התנאים כדי להסביר פרט מהלכות בית הכיסא. בשני המקרים באה הברייתא חובקת העולם להסביר פרט הלכתי, ויש בכך רידוד הברייתא והוצאתה מהקשרה המפואר. לאחר הצגת הברייתא של פנחס בן יאיר הובאו אסמכתות מהפסוקים, וזו מימרה נפרדת. ייתכן שבה יש המשך של התורה החסידית, אולי משולבת כבר עם למדנות של בית המדרש.
מיכן היה רבי פנחס בן יאיר אומר...<sup class="footnote-marker">239</sup><i class="footnote">כאן מצוטטת משנתנו, והושמטה על ידינו כדי לא לחזור על הדברים.</i>: זריזות מביאה לידי נקיות, "וכלה מכפר" (ויקרא ט"ז, כ), נקיות מביאה לידי טהרה, "וכפר עליה הכהן וטהרה" (שם י"ב ח), טהרה לידי קדושה, "וטהרו וקדשו" (שם ט"ז יט), קדושה לידי ענוה, "כי כה אמר רם ונשא שוכן עד וקדוש שמו" (ישעיהו נ"ז, טו), ענוה לידי יראת חטא, "עקב ענוה יראת ה' " (משלי כ"ב, ד). אמר רבי יצחק, מה שעשאתו ענוה עקב [עשאתו חכמה] לגדולה, שנאמר (תהלים קי"א, י) "ראשית חכמה יראת ה' ", וכתב "עקב ענוה יראת ה' ". יראת חטא לידי חסידות, "שמרה נפשי כי חסיד אני" (תהלים פ"ו, ב), חסידות לידי רוח הקדש, "אז דברת בחזון לחסידיך" (שם פ"ט, כ), רוח הקדש לידי תחית המתים, "ונתתי רוחי בכם וחייתם" (יחזקאל ל"ז, יד), תחיית המתים לידי אליהו ז"ל, שנאמר (מלאכי ג', כג) "הנני שלח לכם את אליהו הנביא והשיב לב אבות על בנים ".<sup class="footnote-marker">240</sup><i class="footnote">מדרש תנאים דברים, כ"ג טו, עמ' 148; ירושלמי, שבת פ"א ה"ג, ג ע"ג; שקלים פ"ג ה"ז, מז ע"ג; שיר השירים רבה, א ט; מדרש משלי, טו.</i>
הזריזות הנזכרת היא הזריזות של הבאת קרבנות; בתורה נאמר "וכלה מכפר" על זריקת דם הקרבנות. הזריזות היא, אפוא, הקרבת קרבנות, וזו מידת חסידים מובהקת. "רבי אליעזר אומר מתנדב אדם אשם תלוי בכל יום, ובכל שעה שירצה, והיא נקראת אשם חסידים. אמרו עליו על בבא בן בוטי שהיה מתנדב אשם תלוי בכל יום, חוץ מאחר יום הכפורים. יום אחד אמר המעון הזה אלו היו מניחים לי הייתי מביא אלא אומרים לי המתן עד שתכנס לספק" (משנה, כריתות פ"ו מ"ג). החסידים הראשונים מרבים בקרבן אשם תלוי, שמא חטאו. מידה אחרת הייתה בהם, "שחסידין הראשונים היו מתנדבין נזירות שאין המקום מספיק להביא שגגה על ידיהן, היו מתנדבין נזירות בשביל שיביאו קרבן" (תוספתא, נדרים פ"א ה"א). הם רוצים להביא קרבן חובה, ומכיוון שאין הם חוטאים הם נודרים בנזיר כדי שיזכו בקרבן חובה. כמו כן:
מעשה בחסיד אחד ששכח עומר בתוך שדהו, ואמר לבנו צא והקריב עלי פר לעולה ופר לשלמים. אמר לו אבא מה ראית לשמוח במצוה זו מכל מצות האמורות בתורה? אמר לו כל מצות שבתורה נתן לנו המקום לדעתנו, זו שלא לדעתנו. שאילו עשינוה ברצון לפני המקום לא באת מצוה זו לידינו (תוספתא, פאה פ"ג ה"ח).
החסיד שמח ששכח לקיים מצווה, וכך הוא חייב בקרבן חובה.
מעין זה מסופר על גדול החסידים, רבי חנינא בן דוסא:
מעשה ברבי חנינא בן דוסא שראה בני עירו מעלין נדרים ונדבות לירושלים, אמר הכל מעלין לירושלים נדרים ונדבות ואני איני מעלה דבר. מה עשה יצא למדברה של עירו וראה שם אבן אחת, ושבבה, וסיתתה, ומירקה, ואמר הרי עלי להעלותה לירושלים. בקש לשכור לו פועלים, נזדמנו לו חמשה בני אדם, אמר להן מעלין לי אתם אבן זו לירושלים, אמרו לו תן לנו חמשה סלעים ואנו מעלים אותה לירושלם. בקש ליתן להם ולא נמצא בידו דבר לשעה, הניחוהו והלכו להם. זימן לו הקב"ה חמשה מלאכים בדמות בני אדם, אמר להם אתם מעלין לי אבן זו? אמרו לו תן לנו חמשה סלעים ואנו מעלין לך אבנך לירושלים, ובלבד שתתן ידך ואצבעך עמנו. נתן ידו ואצבעו עמהם ונמצאו עומדים בירושלים. בקש ליתן להם שכרן ולא מצאן, נכנס ללשכת הגזית ושאל בשבילם. אמרו לו דומה שמלאכי השרת העלו אבנך לירושלים, וקראו עליו המקרא הזה, "חזית איש מהיר במלאכתו לפני מלכים יתיצב" (קהלת רבה, פ"א ה"א, ומקבילות).
ה"נקיות" לפי המדרש היא סיום הבאת הקרבן, הכפרה שבעקבותיה. הדרשן מוצא פסוק המשלב את "כפר" עם "טהרה"; זו כמובן דרשה מובהקת (דרשה למקור התנאי או האמוראי),<sup class="footnote-marker">241</sup><i class="footnote">ראו לעיל פירושנו לפ"ג מ"ד.</i> הרי הפסוק מדבר על קרבן יולדת. לאחר הקרבן היא נקייה מעוון, ואף טהורה. נראה שבמשנת חסידים ראו בצירוף של כפרה ושמירת טהרה תנאי לקדושה.
המושג "פרישות" גם הוא אינו חד־משמעי. מצד אחד הוא מופיע כהפך מ"תפלות", כמונח להימנעות מיחסי אישות ללא צדקות מיוחדת (לעיל פ"ג מ"ד). אבל בסולם המדרגות של פנחס בן יאיר: "... וטהרה מביאה לידי פרישות". כאמור, איננו בטוחים אם המונחים שהשתמשה בהם המשנה (או שהשתמשו בהם החסידים) הם באותה משמעות כמו דומיהם המופיעים בספרות חז"ל. אם טהרה היא הטהרה ההלכתית, הרי שפרישות איננה נוגעת דווקא לאישות אלא היא יותר מכך. במשנת טהרות נאמר: "ספק החולין זו טהרת פרישות" (פ"ד מי"ב); טהרה ופרישות יחדיו, כמו במשנתנו, ופרישות היא שמירה קפדנית יותר על הלכות טהרה (זו משמעות די מצומצמת של המונח). במשנת אבות נאמר: "נדרים סייג לפרישות" (פ"ג מי"ג). בהקשר של נדרים דומה שנדרים נתפסים כדרך לצדקות מיוחדת, וכל מה שאדם מהסס אם עליו להקפיד בו צריך הוא לנדור כדי שהנדר יסייע לו להתגבר על ההיסוסים. אולי זו גם משמעות הפרישות החסידית שבמשנת סוטה.
הבעיה מסתבכת משום שהמונח "פרושים" הוא גם כינוי לאחת הקבוצות בימי בית שני. כך הם קוראים לעצמם (משנה, ידים פ"ד מ"ו-מ"ז; חגיגה פ"ב מ"ז, ועוד), כך קורא להם יוספוס וכך מכנים אותם יריבים למחצה, כמו הנוצרים הקדומים. בשאלה זו של משמעות הכינוי הקדום עסקו רבים והוצעו ניחושים רבים, אך אין בידינו לא פירוש טוב וודאי. ולא פירוש שיכיל את כל ההתייחסויות למונח.
בספרות חז"ל יש גם התנגדות מסוימת לפרישות או לחלק מגילוייה: "אשה פרושה" היא מ"מכלי עולם" (לעיל פ"ג מ"ד), ומן הסתם זו ההתייחסות לפרישות יתר. הירושלמי אומר שזו ה"מלעבת" על דברי תורה "ותאמר אלי תבוא" (יט ע"א), כלומר היא שומעת פסוקים המדברים על מעשי אבות עולם שכביכול לא התנהגו בצניעות, ומגיבה בביטויים של צניעות יתר. זו, אפוא, אישה המתהדרת בצניעותה ותוקפת ומבזה אבות עולם שלא נהגו בקריטריונים אלו. הבבלי אינו מסביר את ההגדרה אלא מוסיף שלושה טיפוסים נוספים: "בתולה צליינית, אלמנה שובבית וקטן שלא כלו לו חדשיו" (כב ע"א). לא כאן המקום לברר מונחים קשים אלו, שכן אפילו הבבלי אינו אומר שהם פירוש ל"אשה פרושה", וספק אם הסבר המונחים מסייע להבנת המשנה.
בהמשך אותה משנה בסוטה גם מנויים <b>מכת פרושים</b> – כאמור לפי הירושלמי אלו תלמידים ודיינים המקפידים על קוצו של יו"ד, בניגוד לרוח ההלכה. גם כאן הבבלי מזכיר סדרת "פרושים" אחרים. נראה שהרשימה של "שבעה פרושין הן" היא קדומה, ולתלמוד כבר לא הייתה מסורת מה הם, ופירש אותם לפי שמם בלבד. עוד אזכור קדום של הפרושים מובא בבבלי בפיו של ינאי המלך (כב ע"א). בכל אלה אין הסבר למונח שבמשנה, ולא נעסוק בפירוש הבבלי עצמו.
מכל אלו נראה שלפחות בספרות חז"ל "פרישות" היא צדקות, ובעיקר בתחום חיי אישות, בבחינת "קדש עצמך במותר לך" (בבלי, יבמות כ ע"א). יש פרישות ראויה לשבח, והגזמה בה ראויה לגינוי. הפרושים של ימי בית שני אולי נקראו כך משום שלפי שיטתם סמכותם להוסיף איסורים, בבחינת "עשו סייג לתורה" (משנה, אבות פ"א מ"א), ואילו כתות מדבר יהודה שהחמירו אף יותר הציגו את דבריהם כדבר התורה עצמה. הפרישות היא בעיקר בתחום חיי אישות, אך גם בתחומים אחרים, ומשנת אבות רואה בנדרים גדר טובה להגברת הפרישות.
באבות דרבי נתן יש נוסחה אחרת לדברי רבי עקיבא: "רבי עקיבא אומר סייג לכבוד [שלא] לשחוק. סייג לחכמה שתיקה. סייג לנדרים פרישות. סייג לקדושה טהרה. סייג לענוה יראת חטא" (נו"א פכ"ו, עמ' 82, ובנוסח ב פל"ג, עמ' 72: "סייג לחכמה שתיקה, סייג לכבוד שלא לשחוק, סייג לקדשים טהרה, סייג לגויים פרישות, סייג לתורה מסורה"). נוסחאות אלו הן הכלאה בין משנת אבות לבין "משנת" סוטה. אם זו הרכבה ספרותית, היא מעידה שהדרשן לא חש שלפניו מקורות מטיפוסים שונים, ואם זו נוסחה מקורית הרי ששתי המשניות (אבות וסוטה) יצאו מפיו של חכם אחד ופרישות היא צדקות רבה שטהרה ונדרים הם תנאים ועזרים לה.
<b>קדושה</b> – "וטהרו וקדשו" (שם ט"ז, יט) – הפסוק מדבר על עבודת הכוהן הגדול בבית המקדש. הוא מזה מן הדם על כל המשכן ובכך מטהרו מטומאה רוחנית ומקדשו. בלשון חכמים "טהרת הקודש" היא מדרגה עליונה בשמירת טהרה, אך לא בכך עוסקת הברייתא של החסיד. המונחים "טהרה" ו"קדושה" מופיעים יחדיו בסדרת מימרות. ודאי שמידות אלה נחשבות למעלה גדולה, אך בדרך כלל קשה להעניק לצמד זה פרשנות שתהלום את העולם החסידי. כך, למשל, "התחילו המלאכים מדיינין לפני הקב"ה, ואמרו 'מה אנוש כי תזכרנו, ה' אדונינו מה אדיר שמך בכל הארץ אשר תנה הודך על השמים', אמרו לפניו, רבונו של עולם, נאה הוא לך שתתן תורה בשמים, למה שאנו קדושים וטהורים, והיא טהורה וקדושה" (מדרש תהילים, ח, עמ' 74). קדושה וטהרה הן ממידות המלאכים שאין לבני אדם. בהקשר של הברייתא שלנו אין מדובר במידות כה נעלות. הקדושה היא רק שלב לפני חסידות ולפני רוח הקודש.
רוח חסידית נושבת במימרה אחרת המיוחסת לרבי מאיר: "מרגלא בפומיה דרבי מאיר: גמור בכל לבבך ובכל נפשך לדעת את דרכי ולשקוד על דלתי תורתי. נצור תורתי בלבך ונגד עיניך תהיה יראתי, שמור פיך מכל חטא וטהר וקדש עצמך מכל אשמה ועון" (בבלי, ברכות יז ע"א). אמנם המימרה עוסקת בתלמיד חכם, אך הניסוח כולו איננו רגיל. יש בו מן הפיוט, ומודגשת יראת החטא. הסיומת "וטהר וקדש" מקרבת את הדברים לברייתא של פנחס בן יאיר.
ברוחה של הברייתא שלנו מופיע קטע ארוך במשנת רבי אליעזר:
גדולה היא <b>הענוה</b>, שאין הקב"ה מוריש את העולם הבא אלא לענוים, שנאמר "וענוים יירשו ארץ". אם תאמר העולם הזה? והלא אין העולם הזה אלא לבעלי זרוע, שנאמר "ואיש זרוע לו הארץ". אלא זה העולם הבא. ואין הקב"ה משרה <b>רוח הקדש </b>אלא על <b>הענוים</b>, שנאמר "רוח אלהים עלי יען משח אותי לבשר ענוים". ומה הוא מבשרן? שהקב"ה פועל להן גדולות ונוראות, שנאמר "והדרך צלח רכב על דבר אמת וענוה צדק". מלמד, שהן בני פמליא שלמלך המשיח... (משנת רבי אליעזר, פ"י, עמ' 192-191).
כאן המדרש מביא את הפסוקים המשמשים הסבר למימרה של רבי פנחס שציטטנו לעיל, ומוסיף ומסיים: "תחית המתים, דכתיב 'וה' עליהם יראה, יחזו'. אמר רבי יהושע בן לוי, הנח לו לרבי פינחס בן יאיר שאמר חסידות מביאה לידי רוח הקדש שכן מצאנו שענוה גדולה מן הכל, שנאמר 'יען משח [ייי] אותי לבשר ענוים, אחר כך, שלחני לחבש לנשברי לב' " (שם).
לפנינו מחלוקת פנימית בתוך עולמם של חסידים, מה גדול ממה: ענווה או חסידות. גם הבבלי חוזר על מסורת זו: "ופליגא דרבי יהושע בן לוי, דאמר רבי יהושע בן לוי: ענוה גדולה מכולן, שנאמר: 'רוח ה' אלהים עלי יען משח ה' אותי לבשר ענוים', חסידים לא נאמר אלא ענוים, הא למדת שענוה גדולה מכולן" (עבודה זרה כ ע"ב). ענווה היא גם ניגוד לגאווה, אך גם נמיכות קומה כלפי בורא עולם; צירוף של יראת שמים ואהבת ה'.
בעל משנת רבי אליעזר ממשיך: "ומה הוא 'שויתי עזר על גבור'? אלו הצדיקים שנעשין עוזרים לישראל, משליכין נפשם עליהן בעת צרתם, על גבור עולמים. בשעה שהוא כועס על בריותיו. כגון משה, שאמר 'ועתה אם תשא חטאתם ואם אין [מחני נא מספרך]<sup class="footnote-marker">242</sup><i class="footnote">השלמנו את הפסוק להבהרת הדרשה.</i>', וכגון דוד..." (משנת רבי אליעזר, שם). הדרשן רומז לדרכם של חסידים לבקש בעד עמם, להעביר גזרות ופורענויות, ומדגיש שכל בקשה כזאת יש בה סיכון רב. אין צריך לומר שרפואה והרחקת פורענות הן מ"תפקידיו" הברורים והמובהקים של החסיד.
הפסוק המלא הוא: "אז דברת בחזון לחסידיך ותאמר שויתי עזר על גבור הרימותי בחור מעם" (תהילים פ"ט, כ). כלומר, הדרשן דורש את המשך הפסוק המבטיח נבואה לחסידים.
מקור קרוב ביותר הוא מסכת כלה שיש בה הרבה שקיעין מתורתם של חסידים. חיבור זה מורכב מגוף החיבור ומתוספות פרשניות מן הסכוליון. גוף החיבור מובא על רקע אפור.
רבי יהודה אומר דרכן של תלמידי חכמים עניו ושפל רוח, זריז וממולא, עלוב ואהוב לכל אדם, ושפל לאנשי ביתו, ירא חטא, ודורש את האדם לפי מעשיו, ואמר על מה שיש לו בעולם הזה, אין לי חפץ, לפי שאין העולם כלו שלו, יושב ומטנף את כסותו לפני רגלי חכמים, ואין נשמע בדבר, שואל כענין ומשיב כהלכה...
זריז וממולא, אית דאמר ממולח. מאן דאמר ממולא, ממלא מקום אבותיו, ומאן דאמר ממולח, ממולח <b>טהור קדש</b> (שמות ל לה) כתיב, שצריך תלמיד חכם להיות ערב לכל אדם, ולא יהא כקדרה שאין בה מלח.
עלוב ואהוב לכל אדם, ושפל לאנשי ביתו ירא חטא ודורש את האדם לפי מעשיו, ואומר על מה שיש לו בעולם הזה, אין לי חפץ, לפי שאין העולם כלו שלו, ויושב ומטנף את כסותו לפני רגלי חכמים, ואין נשמע בדבר, שואל כענין ומשיב כהלכה, שלא יהא מטיל אימה יתירה עליהם (כלה רבתי, פ"ג ה"א, עמ' 215-212).
בפירוש זה למסכת כלה מוסב הפסוק משמות, העוסק בקטורת, על תלמיד חכם, ומשמעותו מינורית למדי. אבל הפרשנות איננה גוף הטקסט. המימרה שבגוף דברי רבי יהודה היא ברוח הקרובה לדרכם של חסידים. אמנם המדובר בתלמיד חכם, אך הוא נדרש לנכס את דרכם של חסידים: ירא חטא וענו. הטהרה והקודש, לעומת זאת, אינם בהקשר חסידי בדווקא.
אם כן, נקיות וטהרה הן תכונות הנרכשות בעקבות הכפרה של הקרבן ונקיות הנפש מכל חטא.
פרישות היא, מן הסתם, ההמשך הטבעי של אותה התנהגות והתרחקות מכל חטא, תפילה מיוחדת, והקפדה מיוחדת על מצוות ברוח ההלכה החסידית.
בלשונם של חכמים "פרישות" היא הקפדה על התרחקות מטומאה, ובעיקר התרחקות מחטאים בתחום המיני. המונח הופיע לעיל, ושם היה קשור במפורש לפרישות מינית: "רבי יהושע אומר רוצה אשה בקב תיפלות מתשעת קבים ופרישות" (פ"ג מ"ד). כן שנינו בהגדת פסח: "וירא את ענינו – זו פרישות דרך ארץ".
פרישות במשמעות טכנית נזכרת במשנת טהרות: "ספק החולין זו טהרת פרישות" (פ"ד מי"ב).<sup class="footnote-marker">243</sup><i class="footnote">לעיל אמרה המשנה שמותו של רבן גמליאל גרם לכך ש"מתה טהרה ופרישות". אמנם מופיע כאן הצירוף ה"חסידי" של טהרה עם פרישות, אבל קשה לדעת למה התכוון החכם במילים אלו.</i>
פרישות במובן החסידי שנויה אולי במדרש התנאי: " 'כל ימי נזרו קדוש הוא לה' ', מפני שנזר דרך <b>פרישות</b> וטהרה נקרא קדוש. ולא עוד אלא ששקלו הכתוב כנביא, שנאמר ואקים מבניכם לנביאים ומבחוריכם לנזירים" (עמוס ב', יא – ספרי זוטא, ו ח, עמ' 242). כאן טהרה ופרישות אינן במובן טכני אלא במובן של צדיקות, וטהרה ופרישות מובילות לנבואה (דרך החסידות). אנו משערים שזו מימרה חסידית, או מימרה המושפעת מתורתם של חסידים, שהרי חסידים ראשונים היו נודרים בנזיר כפי ששנינו לעיל.
ענווה ויראת חטא הן בבירור ממידות החסיד, וירא חטא הוא מקבילה לחסיד. המימרה סודרת את תוארי החסיד בסדר היררכי, אבל למעשה יש בהם שהם מקבילים זה לזה. ייתכן שברוח זו יש לפרש את המימרה "נדרים סייג לפרישות, סייג לחכמה שתיקה" (משנה, אבות פ"ג מי"ג).<sup class="footnote-marker">244</sup><i class="footnote">מימרה זו חוזרת בעיבודי מסכת אבות באבות דרבי נתן, אך אין בעיבודים אלו תוספת.</i> הנדרים הם נדרי הקרבן או נדרי הנזירות, והם מובילים לפרישות במובן שתיארנו.
על הקשר בין החסידים לגילוי אליהו אנו שומעים ממקור נוסף. בירושלמי מובא מעשה בעולא בר קושר<sup class="footnote-marker">245</sup><i class="footnote">במקבילה בבראשית רבה, פצ"ד, עמ' 1184: "עולא בר קושר". בירושלמי לפנינו: "בר קוטב". נראה כי יש להעדיף את הנוסח שבמדרש, כלומר עולא שעשה מעשה מרידה, מעשה קשר נגד המלכות. "בר" כאן הוא לשון המרמזת על תפקידו במעשה.</i> שנרדף ביד המלכות והגיע ללוד; המלכות הקיפה את העיר ואיימה להרוג את כל העיר אם לא ימסרו לידה את עולא בר קושר. רבי יהושע בן לוי שכנע את עולא בר קושר שימסור את עצמו לידי המלכות, והתלמוד מספר כי <b>אליהו הנביא</b> היה רגיל להתגלות לרבי יהושע בן לוי אך פסק להופיע, ורק לאחר שהרבה לצום חזר אליהו הנביא והתגלה לפניו והסביר את התרחקותו ממנו: "ולמסורות<sup class="footnote-marker">246</sup><i class="footnote">"מסור" הוא משורש בעלי מקצוע, כמו כרוז או לקוח, כלומר מי שמקצועו למסור אנשים לידי השלטונות. בחברה היהודית נחשב שיתוף פעולה עם השלטונות הרומיים לעוון בל יכופר, ללא קשר לחומרת העברה המיוחסת לנאשם, ולא נרחיב בכך.</i> אני נגלה?"; רבי יהושע בן לוי טוען לפניו: "ולא משנה עשיתי?", ואליהו הנביא עונה לו: "וזו <b>משנת החסידים</b>?" (ירושלמי, תרומות פ"ח ה"י, מו ע"ב). יש אמנם שמשנת חסידים ערוכה וארוגה במשנתנו, כמשנה שבראש פרק חמישי בברכות (ראו פירושנו לברכות פ"ה מ"א), אך משנתנו אינה משנת חסידים.<sup class="footnote-marker">247</sup><i class="footnote">לרקע ההלכתי ראו פירושנו לתרומות פ"ח מי"ב.</i> אם כן, מי שאינו עושה כמשנת חסידים אינו ראוי לגילוי אליהו.
רבי יהושע בן לוי עצמו היה חכם וחסיד, ובשמו נקשרים נסים והורדת גשמים. הוא נדרש לבצע את משנת חסידים ולסמוך על הנס שיציל את הנאשם ואת הקהילה כאחת. הסיפור כולל ביקורת חסידית על מעשה המנהיגות של החכם.
מקבילה בעלת אופי שונה יש במסכת כלה רבתי:
תאנא יצרו של אדם מתגבר עליו בכל יום, שנאמר "וכל יצר מחשבות לבו רק רע כל היום". מכאן דרשו רבותינו: הרהור מביא לידי תאוה, תאוה לידי אהבה, אהבה לידי רדיפה, רדיפה לידי מעשה, להודיעך כמה קשה חזרתו מזו לזו; וכנגדן בתשובה, פרישות מביאה לידי זהירות, זהירות מביאה לידי <b>זריזות</b>, זריזות לידי נקיות, ונקיות לידי טהרה, וטהרה לידי חסידות, וחסידות לידי ענוה, וענוה גדולה מכולם, שנאמר "רוח י"י אלהים עלי יען משח י"י אותי לבשר ענוים", צדיקים, ישראל, טהורים, חסידים, לא נאמר, אלא לבשר ענוים (כלה רבתי, פ"ב ה"ו, עמ' 199-198).
המימרה מופיעה במסגרת הפרשנות המאוחרת למימרה הקדומה העוסקת גם היא בדיני צניעות. המימרה מציבה צמדים מנוגדים:
הרהור – פרישות
תאווה – זהירות
אהבה – זריזות
רדיפה – נקיות
מעשה (מיני) – טהרה
המימרה משתמשת בברייתא של פנחס בן יאיר ונראית כעין פרודיה של הסבת המימרות לתחום הצניעות הטכנית. "פרישות" היא בסך הכול זהירות מינית, "זריזות" היא ההפך מרדיפת נשים, וטהרה היא אי קיום מעשי מין, במקביל לשימוש המושאל במילה "טומאה" לכיעור מיני. אין ספק שאין זו כוונת פנחס בן יאיר. צניעות בלבד איננה מביאה לחסידות, אם כי ודאי שאין חסידות בלעדיה. אבל חסידות היא ערך גבוה בהרבה.
מימרה אחרת מצביעה על פיתוח של המשנה המיסב אותה לכיוון מנוגד למשנה עצמה:
רבי אליעזר אומר כל העוסק בתורה לשמה זוכה לדברים הרבה. ולא עוד אלא שכל העולם כולו כדאי הוא לו. נקרא ריע, אהוב, אוהב את המקום אוהב את הבריות, משמח את המקום משמח את הבריות. ומלבשתו ענוה ויראה, ומכשרתו להיות <b>חסיד</b>, צדיק, ונאמן. ומרחקתו מן החטא, ומביאתו לידי זכות, ונהנין ממנו עצה ותושיה בינה וגבורה. ונותנת לו מלכות וממשלה וחקור דין, ומגלין לו <b>סוד מן השמים, ורזי תורה</b>, ונעשה כמעין המתגבר שאינו פוסק וכנהר שמתגבר והולך... (תנא דבי אליהו זוטא, יז, עמ' 17 וכן פרק קניין תורה המצורף למסכת אבות).
מימרה זו היא פיתוח של משנתנו שיש בו שילוב של הגישה החסידית המקורית עם הערצת לימוד התורה. חסידות היא מטרת הלימוד, אך הלימוד הוא תנאי לחסידות, ובמקרה זה שניהם גם תנאי לגישה למשאבי הידע של תורת הסוד.
הקשר בין החסידות לתורת הסוד הוא חידוש ספרותי של אנשי הסוד שאימצו כמה דמויות של חכמים כמודל של חכם ואיש סוד (רבי ישמעאל, רבי עקיבא, רבי יהושע בן פרחיה וחנינא בן דוסא) כ"גיבורי תרבות". אלו אומצו ללא קשר לטיפוס ההיסטורי של החסיד, אלא הובאו כאילו היו חכמים לכל דבר, וכנראה אין קשר היסטורי רֵאלי (היסטורי) בינם לבין תורת הסוד, וצריך עיון.

ביבליוגרפיה

אבות דרבי נתן, מהדורת שכטר, ש"ז, וינה, תרמ"ז.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אבי יונה, מפת מידבה – אבי יונה, מ', תשי"ג, "מפת מידבה – תרגום ופירוש", ארץ ישראל ב, עמ' 156-129.
אבנר, עריכה – Ebner, D., 1980, The Composition and Structure of Mishnah 'Sotah', Dissertation, Michigan.
אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אדיקט המחירים של דיוקליטיינוס – Graser, E.R. (ed. and tr). 1940, Diocletian Edict of Maximum Prices, apud: Frank, T., An Economic Survey of Ancient Rome, 5, Baltimore..
אדמס, מילון המיניות – Adams, J.N., 1990, The Latin Sexual Vocabulary, Duckworth.
אהבת ציון וירושלים, ראטנער, ד', וילנא, תרס"א-תרע"ג.
אהל דוד – Sasson, D.S., 1932, Ohel David I-II, London.
אווסביוס, חיי המרטירים – Eusebius, 1861, De Martyribus Palaestinae
(The Martyrs of Palestine), Cureton, A. (ed. and tr.), London.
אווסביוס, מהדורת מלמד – מלמד, ע"צ, תרצ"ג, האונומסטיקון של אבסביוס, ירושלים.
אווסביוס, מהדורת קלוסטרמן – Klostermann, E., 1966, Eusabius das Onomastikon der Biblischen Orstnamen, Hildesheim.
אולניק, קסת דיו – אולניק, י', תשמ"ד, "קסתות דיו מהתקופה הרומית בארץ ישראל", ישראל – עם וארץ א, עמ' 66-55.
אופנהיימר, הפרשת מעשרות – אופנהיימר, א', תשל"ח, "הפרשת מעשר ראשון במציאות שלאחר חורבן בית שני", סיני פג, עמ' רסז-רפז.
אופנהיימר, מעשרות – אופנהיימר, א', תשכ"ט, "הפרשת מעשר ראשון הלכה למעשה בתקופת בית שני", בתוך: מלמד, ע"צ (עורך), ספר זכרון לדה־פריס, ירושלים, עמ' 83-70.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.
אור שמח, רבי מאיר שמחה הכהן, ירושלים, תשמ"ב.
אורבך, חז"ל – אורבך, א"א, תשל"א, חז"ל אמונות ודעות, ירושלים.
אייזנשטיין, אוצר המדרשים – אייזנשטיין, י"ד, ללא שנת דפוס, אוצר המדרשים, ירושלים.
איכה רבה, מהדורת באבער, ש', וילנא, תרנ"ט.
אילן, נשים יהודיות – Ilan, T., 1995, Jewish Women in Greco-Roman Palestine: an inquiry into Image and Status, Tübingen.
אלבוגן, מחקרים – Elbogen, J., 1907, Studien zur Geschichte des Jüdishen Gottesdienstes, Berlin.
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, סנהדרין – אלבק, ח', תש"ג, "סמיכה ומינוי בית דין", ציון ח, עמ' 93-85.
אלבק, עריכת המשנה – Albeck, Ch., 1936, Untersuchungen Über Die Redaction der Mischna, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אסתר רבה, קושטא, רע"ד או ר"פ. מהדורת תבורי עצמון, ירושלים תשע"ה.
אפיפניוס, על אבני החושן – Epiphanius, 1935, De Mensuris et Ponderibus, Dean, J.E. (ed.), Chicago.
אפרון, סנהדרין – אפרון, י', תשכ"ז, "הסנהדרין בחזון ובמציאות של הבית השני", בתוך: פרלמן, מ' ושימרון, ב' (עורכים), דורון: ח"י מחקרים מוגשים ליום הולדת הששים לפרופ' בנציון כ"ץ, תל אביב, עמ' 204-167.
אפרתי, ברכות וקללות – אפרתי, י"א, תש"ל, "סדר ברכות וקללות כיצד? (בירור המשנה במסכת סוטה פרק ז מ"ה על פי מקורותיה)", בר־אילן ז-ח, עמ' 72-61.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים לטהרות – אפשטיין, י"נ, תשמ"ג, פירוש הגאונים לסדר טהרות, ירושלים.
אפשטיין, שרידי שאילתות – בתוך אפשטיין, מחקרים ב, עמ' 417-378.
ארבעה טורים, רבי יעקב ברבי אשר, מהדורת וארשה, תרמ"ב.
ארכר, מחירה – Archer, L.J., 1990, Her Price is Beyond Rubies, Sheffield.
ארליך ושמידמן, מלכינו - ארליך א' ושמידמן, א', תשס"ז, "'פסקת 'מלכינו אלהינו' בסוף תפילת שמונה עשרה ובברכת המזון: מקורה, נוסחה ומעמדה'", גנזי קדם ג', עמ' 28-9.
בוביס, מדידת מרחקים – בוביס, מ', תש"מ, "מדידת המרחקים בתקופת המשנה והתלמוד", קורות יא-יב, עמ' 839-816.
בויארין, בשר שברוח – בויארין, ד', תשנ"ט, הבשר שברוח, תל אביב.
בויארין, מרטיריון – בויארין, ד', תש"ס, "משהו על תולדות המרטיריון בישראל"‬, בתוך: עטרה לחיים, מחקרים בספרות התלמודית והרבנית לכבוד פרופסור חיים זלמן דימיטרובסקי, ירושלים, עמ' 3-27.
בורקרט, דת יוון – Burkert, W., 1985, Greek Religion: Archaic and Classical, Oxford.
בורקרט, המקדש<b> – </b>Burkert, W., 1988, "The Temple in Classical Greek”, in: Fox, M.V. (ed.), Temple in Society, New York.
ביאלה ארוס – ביאלה, ד', תשנ"ה, ארוס והיהודים, תל אביב.
ביאליק, ספר האגדה – ביאליק, ח"נ ורבניצקי, ח"י, ת"ש-תש"ו, ספר האגדה: מבחר האגדות שבתלמוד ובמדרשים סדורות לפי הענינים ומפורשות, תל אביב.
בייקר, בית – Baker, R., 2002, Rebuilding the House of Israel: Architectures of Gender in Jewish Antiquity, Stanford.
ביכלר, בית שמאי – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), 1905, Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch, Budapest, pp. 21-30.
ביכלר, סנהדרין – ביכלר, א', תשל"ה, הסנהדרין, ירושלים.
בכר, ערכי מדרש – בכר, ב"ז, תרפ"ג, ערכי מדרש תנאים, תל אביב.
בן דוד, הגולן – בן דוד, ח', תשס"ו, הישוב היהודי בגולן, קצרין.
בן סירא – ראו סגל, בן סירא.
בסקין, נשיות – Baskin, J.R., 2002, Midrashic Women :Formations of the Feminine in Rabbinic Literature, Hannover.
בסקין, נשים – Baskin, J.R. (ed.), 1998, Jewish Women in Historical Perspective, Detroit.
בעל המאור על הרי"ף, הודפס בתלמוד ש"ס וילנא.
בר אילן, ספר וסופר – בר אילן, מ', תשנ"א, סופרים וספרים בימי בית שני ובתקופת המשנה והתלמוד, רמת גן.
בראשית רבה, מהדורת טהעאדאר־אלבק, הוצאת צילום, ירושלים, 1965.
ברודי, רב נטרונאי – ראו תשובות רב נטרונאי בר הילאי גאון.
ברויאר, טכס – ברויאר, י', תשמ"ז, " 'פעל' ובינוני בתיאורי טכס במשנה", תרביץ נו, עמ' 326-299.
ברוק, מעשה – Brock, S., 1973, "An Early Syriac Life of Maximus the Confessor", Analecta Bodeliana 91, Leiden.
ברנד, כלי חרס – ברנד, י', תשי"ג, כלי החרס בספרות התלמודית, ירושלים.
ברקאי, ברכת כהנים – ברקאי, ג', תשמ"ט, "ברכת הכוהנים על לוחיות כסף מכתף הינום בירושלים", קתדרה 52, עמ' 76-37.
גודבלאט, נשיא – גודבלאט, ד', תשמ"ד, "התואר 'נשיא' והרקע הדתי אידיאולוגי של המרד השני", בתוך: אופנהיימר, א' ואחרים (עורכים), מרד בר־כוכבא, מחקרים חדשים, ירושלים, עמ' 132-113.
גודבלאט, נשיאות – גודבלאט, ד', תשמ"ח, "ראשיתה של הנשיאות הארצ־ישראלית המוכרת", מחקרים בתולדות עם ישראל וארץ ישראל ד, עמ' 101-89.
גודנף, סמלים – Goodenough, E.R., 1992, Jewish Symbols in the Greco-Roman Period, New Jersey.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
גולדברג, תמיד ויומא – גולדברג, א', תשכ"ט, "תוספתא למסכת תמיד: מחקר בבעית היחס בין המשנה והתוספתא", בתוך: מלמד, ע"צ (עורך), ספר הזכרון לבנימין דה פריס, תל אביב, עמ' 42-18.
גולדשטיין, זהורית – גולדשטיין, נ', תש"מ, "הלשון של זהורית בעבודת יום הכפורים", תרביץ מט, עמ' 245-237.
גיאוניקה – Ginzberg, L., 1968, Geonica, New york (Second edition).
גיחון, לימס – Gichon, M., 1967, "Idumea and the Herodian limes”, IEJ 12, pp. 27-42.
גילת, המושגים – גילת, י"ד, תשכ"ט, "מדאורייתא לדרבנן", בתוך: מלמד, ע"צ (עורך), ספר זכרון לבנימין דה פריס, ירושלים, עמ' 93-84.
גינצבורג, אגדות היהודים – גינצבורג, י"ל, תשל"ה, אגדות היהודים א-ו, רמת גן.
גינצבורג, הלכה ואגדה – גינצבורג, י"ל, תש"ך, הלכה ואגדה: מחקר ומסה, ירושלים.
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
גרושקאו, סוטה – Grushcow, L., 2006, Writing the Wayward Wife: Rabbinic Interpretations of Sotah, Boston.
גרינוולד, תורת הסוד – גרינוולד, א', תשנ"ג, "לבעיית המחקר בעיסוקם של חכמים במיסטיקה", בתוך: אופנהיימר, א' ואחרים (עורכים), יהודים ויהדות בימי בית שני, המשנה והתלמוד, ירושלים, עמ' 315-297.
דה פריס, המושגים – דה פריס, ב', תשכ"ב, "המושגים דאורייתא ודרבנן בהתפתחותם", תולדות ההלכה התלמודית, תל אביב, עמ' 95-69.
דסטרו, סוטה – Destro, A., 1989, The Law of Jealousy: Anthropology of Sotah, Atlanta.
דקדוקי סופרים – ראו רבינוביץ.
האופטמן, קולות – Hauptman, J., 1998, Rereading the Rabbis: a Woman's Voice, Boulder Colo.
הברמן, ברכת המזון – הברמן, א"מ, תרצ"ט, "ברכות מעין שלוש ומעין ארבע: פיוטים מתוך הגניזה לברכת המזון"' ידיעות המכון לחקר השירה העברית ה, עמ' מג-קה.
הורוויץ, ברייתא דנידה – הורוויץ, ח"מ, תרמ"ט, תוספתא עתיקתא, פרנקפורט ע"מ.
היינמן, אגדות – היינמן, י', 1974, אגדות ותולדותיהן, ירושלים.
היינמן, התפילה – היינמן, י', תשל"ב, התפלה בישראל בהתפתחותה ההיסטורית (מאת: י' אלבוגן, ערך והשלים: י' היינמן), תל אביב.
הירשברג, יפיה – הירשברג, ח', תרע"ב, "יפיה והתיפותה של האשה בזמן התלמוד", העתיד ג, עמ' 52-1. ראו הרשברג.
הירשמן, תורה – הירשמן, מ', 1999, תורה לכל באי עולם, תל אביב.
הלבני, מקורות ומסורות – הלבני, ד', תשל"ה, מקורות ומסורות למועד, ירושלים.
הלברטל, מהפכות פרשניות – הלברטל, מ', תשנ"ט, מהפכות פרשניות בהתהוותן: ערכים כשיקולים פרשניים במדרשי הלכה, תל אביב.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
הנשקה, הקהל – הנשקה, ד', תשנ"ב, "אימתי הוא זמנו של הקהל? (לתלמודם של התנאים)", תרביץ סא, עמ' 194-177.
הנשקה, פרשת המלך – הנשקה, ד', תש"ס, "פרשת המלך כיצד? לדרכי העריכה של המשנה", סידרא טז, עמ' 32-21.
הר, השפעות – הר, מ"ד, תשל"ח, "השפעות הלניסטיות בעיר היהודית בארץ־ישראל במאות הרביעית והששית לספירת הנוצרים", קתדרה 8, עמ' 94 90.‬
הרן, הסופר – הרן, מ', תשמ"א, "מלאכת הסופר בתקופת המקרא", תרביץ נ, עמ' 81-75.
הרן, כתיבה – הרן, מ', תשמ"ח-תשמ"ט, "הקודקס, הפינקס ולוחיות הדיו", תרביץ נז, עמ' 164-151; נח, עמ' 164-151, 524-523.
הרן, מגילות – הרן, מ', תשמ"ב, "מגילות הספרים בין קומראן לימי הביניים", תרביץ נא, עמ' 382 347.
הרן, ספרים – הרן, מ', תשמ"ב, "מגילות ספרים בתחילת ימי בית שני: המעבר מפפירוסים לעורות", ארץ־ישראל 16, עמ' 92-86‬.
הרשברג, חיי התרבות – הרשברג, א"ש, תרפ"ד, חיי התרבות בישראל בתקופת המשנה והתלמוד, וורשא. ראו הירשברג.
ויס, משניות תוספתא – ויס, מ', תשנ"ד, "פרקי משנה בעלי אופי תוספתאי", קעמ"י 11, עמ' 62 55.
ויס, סדר – וייס, מ', תשנ"ז, "סדר המשנה במסכת קינים", סידרא יג, עמ' 91-61.
וידר, ריטואל – Wieder, N., 1964, "The Old Palestinian Ritual”, JJS IV, pp. 30-37.
וילד, טקסטיל – Wild, J.P., 1970, Textile Manufacture in the Northern Roman Provinces, Cambridge.
וילקינסון, עולים – Wilkinson, J., 1977, Jerusalem Pilgrims before the Crusades, Jerusalem.
וינר, מוסיקה – וינר, מ', תשס"ז, תרבות המוסיקה בארץ ישראל בתקופות ההלניסטית הרומית והביזנטית – ייחודיות מול סינקרטיזם דתי/אתני, עבודת דוקטור בשכפול, בר־אילן, רמת גן.
וכהולדר, קטעים – Wacholder, B.Z., 1992, A Preliminary Edition of the Unpublished Dead Sea Scrolls, Washington D.C..
ולטרי, מגיה והלכה – Veltery, G., 1993, Magie und Halakha, Venezia.
זולאי, הסידור – זולאי, מ', תשנ"ו, "לחקר הסידור והמנהגים", בתוך: זולאי, מ', ארץ ישראל ופיוטיה, ירושלים, עמ' 16-3.
זוסמן, ברייתת התחומים – זוסמן, י', תשל"ו, "ברייתא דתחומי ארץ ישראל", תרביץ מה, עמ' 257 213.
זוסמן, כתובת – זוסמן, י', תשל"ד, "כתובת הלכתית מעמק בית שאן – סקירה מוקדמת", תרביץ מג, עמ' 158-88.
זלוטניק, דינה – Zlotnik, D., 2002, Dina`s Daughters: Gender and Judaism, Philadelphia.
זק"ש, משנה זרעים – זק"ש, נ' (עורך), תשל"ב, משנה זרעים (עם שינויי נוסחאות), ירושלים.
חדושי הר"ן על מסכתות מגילה ומועד קטן, ירושלים תשכ"ו.
חדושים המיוחסים לר"ן – ראו חדושי הר"ן.
חוקי תיאודוסיוס – Theodosius, 1952, Codex, The Theodosian Code, Pharr, C. (tr.), Princeton.
חכלילי, אמנות – Hachlili, R., 1998, Ancient Jewish Art and Archaeology in the Diaspora, Leiden.
חילופי מנהגים – מהדורת ב"מ לוין, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, החילוקים שבין אנשי ארץ־ישראל ואנשי בבל, ירושלים, תרצ"ח.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
טור שלחן ערוך – ראו ארבעה טורים.
יונגסטר, מדרשי הלכה – יונגסטר, י', תשס"ה, מדרשי הלכה לפרשת סוטה, עבודת דוקטור בשכפול, אוניברסיטת בר־אילן, רמת גן.
יוסף בן אפרים קרו – ראו ארבעה טורים.
יוספוס, קדמוניות – יוסף בן מתתיהו, 1973-1967, שליט, א' (מתרגם), קדמוניות היהודים, ירושלים - תל אביב.
ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.
יתרון האור, פערלמן, ר' יי"ל, הודפס במשניות מהדורת וילנא.
כהן, עור – כהן, נ', תשנ"ו, העור ומוצריו בתקופת המשנה והתלמוד, עבודה לתואר שני, אוניברסיטת בר־אילן, רמת גן.
כהנא, אקדמות – כהנא, מ"י, תשמ"ב, אקדמות להוצאה חדשה של ספרי במדבר, עבודת דוקטור, האוניברסיטה העברית, ירושלים.
כהנא, תרגום – כהנא, מ', תשס"ה, "תרגום מביא לידי משנה", מחקרי תלמוד ג, עמ' 437-431.
לוי, מילון – Levy, J., 1924, Wȍrterbuch über die Talmudim und Midrashim, Vienna.
לוין, בית הכנסת – Levine, I.L., 1999, The Ancient Synagogue – The first Thousand Years, New Haven and London.
לוין, הלכות ודרשות – לוין, ח"י, תשמ"ז, "על יחס ההלכות והדרשות, מחקרים במדרשי ההלכה ובספרות חז"ל", רמת גן, עמ' 60-27.
לוין, נשיאות – Levine, L.I., 1996, "The Status of the Patriarch in the Third and fourth Centuries: Sources and Methodology”, Journal of Jewish Studies 47, pp. 1-32 .
לחם שמים, רבנו יעב"ץ, ירושלים, תשי"ח.
ליבנר, סקר – ליבנר, ע', תשס"ה, ההיסטוריה היישובית של הגליל המזרחי בתקופות ההלניסטית, הרומית והביזנטית לאור ממצאי סקר ארכיאולוגי, עבודת דוקטור, אוניברסיטת בר־אילן, רמת גן.
ליבנר, גליל תחתון - Leibner, U., 2009, Settlement and History in Hellenistic, Roman, and Byzantine Galilee: an Achaeological Survey of the Eastern Galilee, Tübingen 2009.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, רשות – ליברמן, ש', תשנ"א, מחקרים בתורת ארץ־ישראל, ירושלים, עמ' 202-200.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
לייבזון, שבועות – לייבזון, ג', תש"מ, גזירתא וחרם בתקופת הגאונים ובראשית ימי הביניים, עבודת דוקטור בשכפול, האוניברסיטה העברית, ירושלים.
ליכט, במדבר – ליכט, י', תשמ"ה, פירוש על ספר במדבר, ירושלים.
ליכטנשטיין, מגילת תענית – Lichtenstein, H., 1931-2, "Die Fastenrolle: Eine Untersuchung zur jüdische-hellenistischen Geschichte”, HUCA VIII-IX, pp. 257-351.
לימור, נוסעים – לימור, א', תשנ"ח, מסעות ארץ הקודש, ירושלים.
לינדרס, מתנות לאלים – Linders, T., 1987, "Gods, Gifts Society”, in: Linders, T. and Nordquist, G. (eds.), Gifts to the Gods, Uppsala, pp. 115-­122.
לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.
מאן, קטעי גניזה -Mann, J., 1925, "Genizah Fragments of the Palestinian Order of Service”, HUCA 2, pp. 269-388.
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – DJD Discoveries in the Judean Desert, 1953-1995, in: Balliet, M. et al. (eds.), Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית; נעם, מגילת תענית.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח, מהדורת וויסאצקי, ניו יורק תש"ן.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח, מהדורת ליפשיץ, ירושלים תשס"ט.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא - בובר, מהדורת בובר, ש', וילנא, תרמ"ה.
מזר, הרקם – מזר, ב', תשי"א, "הרקם והחגר", תרביץ כ, עמ' 319-316.
מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.
מילון בן יהודה – בן יהודה, א', 1959, מילון הלשון העברית, ירושלים - תל אביב.
מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, אפשטיין, י"נ ומלמד, ע"צ, ירושלים, תשט"ו.
מלאכי, סדר העבודה – מלאכי, צ', תשנ"ז, סדר עבודת יום הכיפורים, לוד.
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.
מקמילן, פגאניזם – MacMullen, R., 1981, Paganism in the Roman Empire, Yale.
מקצת מעשה תורה – Qimron, E. and Strugnell, J., 1994, Miqsat Maase ha-Torah, Oxford (DJD 10).
מרגליות, אגדות – מרגליות, מ', תשל"ד, אגדות ותולדותיהן, ירושלים.
מרגליות, החילוקים – מרגליות, מ', תרצ"ח, החילוקים שבין אנשי ארץ־ישראל ואנשי בבל, ירושלים.
מרגליות, הלכות ארץ־ישראל – מרגליות, מ', תשל"ד, הלכות ארץ־ישראל מן הגניזה, ירושלים.
מריאנברג, ברייתא דנידה – Marienberg, E., 2003, Niddah: Lorsque les juifs conceptualisent la menstruation, Paris
משורר, אוצר – משורר, י', תשנ"ח, אוצר מטבעות היהודים, ירושלים.
משנה שלמה, מהדורת ורטהימר, ש"א, ירושלים, תשנ"ב.
נגב, חפירות סוסיה – Negev, A., 1985, "Excavations at Carmel (Kh. Susiya) in 1984, Preliminary Report”, IEJ 35, pp. 231-252.
נגב, סוסיה – נגב א', תשס"א, "חורבת סוסיה והיישוב היהודי בדרום הר־חברון בתקופה הרומית המאוחרת", קתדרה 60, עמ' 93-85.
נוה, כתובות – נוה, א', תשל"ח, על פסיפס ואבן, תל אביב.
ניומן, מעשים – ניומן, ה', תשע"א, המעשים לבני ארץ־ישראל, הלכה והיסטוריה בארץ־ישראל הביזנטית, ירושלים.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
סגל, בן סירא – סגל, מ"צ, תשל"ג, ספר בן סירא, ירושלים.
סדר עולם רבה, מהדורת רטנר, ב', ניו יורק, תשכ"ו, מהדורת מיליקובסקי, ירושלים תשע"ג.
סדר רב עמרם גאון, מהדורת גולדשמידט, ד', ירושלים, תשל"ב.
סטלאו, ערום – Satlow, M.I., 1997, "Jewish Construction on Nakedness in Late Antiquity”, JBL 116, 429-454.
סטלוב, תבשיל – Stalow, M.L., 1995, Tasting the Dish: Rabbinic Rhetoric of Sexuality, Atlanta.
סטלוב, קסת דיו – סטקול, ס"ה, 1969-1968, "קסת הדיו מקומראן", מדע יג, עמ' 261-260.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
ספר האשכול, מהדורת אלבק, ח', ירושלים, תשד"ם; מהדורת אוערבך, צ"ב, האלברשטאט, תרכ"ו.
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר העתים, יהודה בן ברזילי הברצלוני, מהדורת זלוטניק, י"ל, ירושלים, תש"ה.
ספר הפרדס, מהדורת עהרענרייך, ח"י, ניו יורק, תשי"ט.
ספר הרוקח, רבי אליעזר מגרמייזא, קרימונה, שי"ז.
ספר יראים השלם, רבי אליעזר ממיץ, מהדורת גולדבלום־שיף, וילנא, תרנ"ב-תרס"ב; ירושלים, תשנ"ה.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי, בטחון – ספראי, ז', תשמ"ב, "מערכת הבטחון הפנימי בעיר היהודית בתקופת המשנה והתלמוד", קתדרה 22, עמ' 50-43.
ספראי, בימי הבית – ספראי, ש', תשנ"ד, בימי הבית ובימי המשנה, א-ב, ירושלים.
ספראי, בית המקדש – ספראי, ש', "עבודת האלהים בבית המקדש השני", בתוך: בימי הבית, א, עמ' 35-13.
ספראי, גבוה – ספראי, ז', תש"ס, " 'גבוה מעל גבוה – וגבוהים מעליהם', חכמים ומערכות המשפט בתקופת התלמוד", בתוך: שגיא, א' ואחרים (עורכים), יהדות פנים וחוץ – דיאלוג בין שני עולמות, ירושלים, עמ' 234-219.
ספראי, דוכן ותיבה – Safrai, Z., 1989, "Dukhan Aron and Teva”, in: Hachlili, K. (ed.), Ancient Synagogues in Israel, BAR 99, pp. 69-84.
ספראי, דת עממית – ספראי, ז', תש"ף, "הדת העממית בתקופת המשנה והתלמוד", ירושלים וארץ־ישראל, כתב־עת ללימודי ארץ־ישראל וארכיאולוגיה 13 12, עמ' 145-94.
ספראי, הכלכלה – Safrai, Z. (1994), The Economy of Roman Palestine, London.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= בימי הבית, ב, עמ' 578-548).
ספראי, המשפחה – ספראי, ז', תשמ"ג, "מבנה המשפחה בתקופת המשנה והתלמוד", מלאת א, עמ' 156-129.
ספראי, הקהילה – ספראי, ז', תשנ"ה, הקהילה היהודית בארץ־ישראל בתקופת המשנה והתלמוד, ירושלים.
ספראי, חסידות – Safrai, S., 1977, "The Pharisees and the Hasidim”, Sidic X2, pp. 12 16.
ספראי, חסידים – ספראי, ש', תשנ"ד, "חסידים ואנשי מעשה", בתוך: בימי הבית, ב, עמ' 539-518.
ספראי, יוספוס – ספראי, ז', תשמ"ג, "תיאור ארץ ישראל לפי יוסף בן מתתיהו", בתוך: רפפורט, א' (עורך), יוסף בן מתתיהו, ירושלים, עמ' 116-91.
ספראי, ייהודה – ספראי, ז', תש"ס, "ייהודה של ארץ יהודה", בתוך: שוורץ, י' ואחרים (עורכים), ירושלים וארץ־ישראל, ספר אריה קינדלר, ירושלים, עמ' 88-70.
ספראי, מחקרים – ספראי, ש', תשנ"ד, "בית־המקדש ובית־הכנסת", בתוך: בימי הבית, א, עמ' 153 133.
ספראי, מצב – ספראי, ז', תשמ"ד, "מצב הישוב היהודי בארץ־ישראל לאחר מרד בר־כוכבא", בתוך: אופנהיימר, א' ורפפורט, א' (עורכים), מרד בר־כוכבא – מחקרים חדשים, ירושלים, עמ' 214 182.
ספראי, מצוות עשה – ספראי, ש', תשנ"ה, "מחויבותן של נשים במצוות במשנתם של התנאים", בר אילן כו-כז, עמ' 236-227.
ספראי, מקדש מעט – ספראי, ז', תש"ן, "מבית כנסת למקדש מעט", ישראל עם וארץ ז-ח, עמ' 158-149.
ספראי, מקומות קודש – ספראי, ז', 1987, "קברי צדיקים ומקומות קדושים במסורת היהודית", ספר זאב וילנאי, ב, עמ' 313-303.
ספראי, משנת חסידים – ספראי, ש', תשנ"ד, "משנת חסידים בספרות התנאית", בתוך: בימי הבית, ב, עמ' 517-501.
ספראי, נשים – ספראי, ש', תשנ"ה, "מחויבותן של נשים במצוות במשנתם של תנאים", בתוך: שטיינפלד, צ"א (עורך), בר־אילן כה-כו, עמ' 237-227.
ספראי, עזרת נשים – ספראי, ש', תשנ"ד, "האם הייתה קיימת עזרת נשים בבית הכנסת בתקופה העתיקה", בתוך בימי הבית, א, עמ' 170-151.
ספראי, עליה לרגל – ספראי, ש', תשכ"ה, העליה לרגל בימי הבית השני, ירושלים.
ספראי, ענב אל כביר – ספראי, ז', תשמ"ה-תשמ"ו, "ענב א־כביר – חקלאות ומרעה בסביבות הכפר בתקופה הרומית־ביזאנטית", ישראל עם וארץ ב-ג, עמ' 128-119.
ספראי, פשתן – ספראי, ז', תשמ"ח, "תעשיית הפשתן בארץ ישראל בתקופת המשנה והתלמוד", בתוך: בונימוביץ, ש' ואחרים (עורכים), ישובים, אוכלוסיה וכלכלה בארץ ישראל בעת העתיקה, תל אביב, עמ' 241-205.
ספראי, קדושת ירושלים – ספראי, ז', 1999, קדושת ירושלים החרבה, רמת גן.
ספראי, קידוש ה' – ספראי, ש', תשנ"ד, "קידוש השם במשנתם של התנאים", בתוך: בימי הבית, ב, עמ' 420-406.
ספראי, רבי עקיבא – ספראי, ש', תשל"א, רבי עקיבא בן יוסף – חייו ומשנתו, ירושלים.
ספראי, רוב המעשה – ספראי, ש', תשמ"ד, "והכל לפי רוב המעשה", תרביץ נג, עמ' 40-33.
ספראי, שומרון – ספראי, ז', תשנ"ג, "השומרון באונומסטיקון לאווסביוס", בתוך: ארליך, ז"ח (עורך), שומרון ובנימין ג, אריאל, עמ' 42-28.
ספראי, תקנת יוחנן – Safrai, Z., 2012, "An Elusive Sadducean Dispute”, A. M. Maeir, et al, eds. Go Out and Study the Land (2012) pp. 147-174.
ספראי ולין, גבע – ספראי, ז' ולין, מ', תשמ"ח, "המבנה הכלכלי של גבע", בתוך: מזר, ב' (עורך), גבע – חפירות במשמר העמק, ירושלים, עמ' 166-120.
ספראי ולין, חפירות – ספראי, ז' ולין, מ', תשמ"ח, "חפירות וסקרים באזור משמר העמק", בתוך: מזר, ב' (עורך), גבע – חפירות במשמר העמק, ירושלים, עמ' 214-167.
ספראי וספראי, הגדת חז"ל – ספראי, ש' וספראי, ז', תשנ"ח, הגדת חז"ל, ירושלים (מהדורה אנגלית: Safrai, S. and Safrai, Z., The Haggada of the Sages, 2009, Jerusalem).
ספראי וספראי, הנהגת הקהל – ספראי, ז' וספראי, ח', תשנ"ח, "חכמים במאבק על הנהגת הקהל", בתוך: ספראי, ז' ושגיא, א' (עורכים), בין סמכות לאוטונומיה, תל אביב, עמ' 280-261.
ספראי וספראי, חסידים – Safrai, Ch. and Safrai, Z., 2004, "Rabbinic Holy Men”, in: Poorthhuis, M. and Schwartz, J. (eds.), Saints and Role Models in Judaism and Christianity, Leiden, pp. 59-78.
ספראי וספראי, ירושלים – ספראי, ז' וספראי, ח', תשנ"ג, "קדושת ארץ־ישראל וירושלים: קווים להתפתחותו של רעיון", בתוך: אופנהיימר, א' ואחרים (עורכים), יהודים ויהדות בימי בית שני, המשנה והתלמוד, ירושלים, עמ' 371-344.
ספראי וספראי, תפקידי ציבור – ספראי, ז' וספראי, ח', תשע"ב, "תהליך השתלטותם של חכמים על מעמדות ציבוריים בתקופת המשנה והתלמוד", י' שחר ואחרים (עורכים), בארץ ובתפוצות בימי בית שני ובתקופת המשנה, ספר הזכרון לאריה כשר, תעודה כה, תל אביב, עמ' 274-223.
ספראי וששון, חציבה – ספראי, ז' וששון, א', תשס"א, חציבה ומחצבות אבן, אריאל.
ספרי במדבר, מהדורת האראוויטץ, ח"ש, לייפציג, תרע"ז; מהדורת כהנא, תשע"ה.
ספרי דברים, מהדורת פינקלשטין, א"א, ברלין, ת"ש.
ספרי זוטא לדברים, מהדורת כהנא, מ"י, ירושלים, תשס"ג.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל.
עמיר, אהבה – עמיר, י', תשכ"ה, "דרשותיו של פילון על היראה והאהבה ויחסן למדרשי ארץ ישראל", ציון ל, עמ' 60-47.
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
פאוזניאס, יוון – Pausanias, Graeciae Descriptio, 1977, Jones, W.H.S. (tr.), (Loeb), London.
פאוסט וספראי, קבורה – פאוסט, א' וספראי, ז', 2009, "שינויים בדפוסי קבורה בארץ־ישראל לאור ממצאי חפירות ההצלה", בתוך: בארי, ר' ואחרים (עורכים), בהר ובשפלה ובערבה, ספר היובל לא' זרטל, ירושלים, עמ' 121-105.
פונרוברט, נידה – Fonrobert, C.E., 2000, Menstrual Purity, Stanford.
פוקס, פגאנים ונוצרים – Fox, R.L., 1986, Pagans and Christians, London.
פילון, כתבים – דניאל־נטף, ס' ועמיר, י', תשמ"ו-תשנ"ז, עורכים ומתרגמים, כתבי פילון האלכסנדרוני, א-ה, ירושלים.
פילון, על החוקים – פילון האלכסנדרוני, תשמ"ו-תשע"ב, כתבים, מהדורת דניאל־נטף, ס' ועמיר, י', א-ד, ירושלים, כ"ב, עמ' 307-230; כ"ג, עמ' 181-9.
פינקלשטיין, בית כנסת – Finkelstein, L., 1928-1930, "The Origin of the Synagogue”, Proceedings of the American Academy of Jewish Research 1, pp. 49-54.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פלוסר אפרים ומנשה – פלוסר ד', תש"ל, "פרושים, צדוקים ואיסיים בפשר נחום", מ' דורמן, ואחרים, עורכים, ספר זכרון לגדליהו אלון, מחקרים בתולדות ישראל ובלשון העברית, תל אביב, עמ' 168 133.
פלוסר, משלי חכמים – פלוסר, ד', 1979, "משלי ישו והמשלים בספרות חז"ל", יהדות ומקורות הנצרות, ירושלים, עמ' 209-150.
פלוסר, משל – Flusser, D., 1988, "Two Anti-Jewish Montages in Matthew”, Judaism and the Origins of Christianity, Jerusalem, pp. 552-560.
פלוסר, משלים – Flusser, D., 1981, Die Rabbinischen Gleichnisse und der Gleichniserzähler Jesus, Bern.
פלוסר, פשר ישעיהו – פלוסר, ד', תשכ"ז, "פשר ישעיהו ורעיון י"ב השליחים בראשית הנצרות", ארץ ישראל יב, עמ' 62-52; הנ"ל, תשל"ט, היהדות ומקורות הנצרות, ירושלים, עמ' 304-283.
פליישר, בירורים – פליישר, ע', תשל"ג, "בירורים בבעיית ייעודם הליטורגי של פיוטי קידוש ירחים", תרביץ מב, עמ' 363-337.
פליישר, הפורס – פליישר, ע', תשל"ב, "לליבון עניין ה'פורס על שמע' ", תרביץ מא, עמ' 144-133.
פליישר, תפילה – פליישר, ע', תש"ן, "לקדמוניות תפילת החובה בישראל", תרביץ נט, עמ' 441 397.
פליניוס, היסטוריה של הטבע – Pliny, Natural Histrory, Jones, W.H.S. (ed. and tr.), 1976, Cambridge.
פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד.
פסיקתא רבתי, מהדורת איש שלום, מ', וינה, תר"מ.
פרי, כתובות – Frey, J.B., 1936-1952, Corpus Inscriptionum Iudaicorum, Roma.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קליין, פרק – קליין, ש', תרצ"ח, "פרק בחקירת ארץ ישראל", בתוך: אפשטיין, נ' ואחרים (עורכים), ספר מגנס, ירושלים, עמ' 223-216.
קמבל־הוכשטיין וספראי, הדרה – קמבל־הוכשטיין, א' וספראי, ח', 2008, נשים בחוץ – נשים בפנים: מקומן של נשים במדרש, תל אביב.
קמרון, מגילות – קימרון, א', תש"ע-תשע"ה, מגילות מדבר יהודה, החיבורים העבריים א-ג, ירושלים.
קסגרוב, שיער – Kasgrove, C.H., 2005, "A Women`s Unbound Hair in the Greco-Roman World”, JBL 124, pp. 675-692.
קראוס, ארכאולוגיה תלמודית – Krauss, S., 1910-1912, Talmudishe Archäologie I-IV, Leipzig.
קראוס, מילון – Krauss, S., 1899, Griechische und Lateiniusche Lehnwörter im Talmud, Midrasch und Targum, Budapest.
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רגב, הצדוקים – רגב, א', תשס"ה, הצדוקים והלכתם – על דת וחברה בימי בית שני, ירושלים.
רגב, מקדש – Regev, E., 2003, "Abominated Temple and a Holy Community: The Formation of the Notions of Purity and Impurity”, in Qumran” .Dead Sea Discoveries 10(2):243-278
רגב, תפילה – רגב, א', תשס"ה, "בית המקדש כערש תפילת הקבע בישראל: גורמים ותהליכים בהתפתחות התפילה בימי הבית השני", ציון ע, עמ' 29-5.
רובין, קץ החיים – רובין, נ', 1997, קץ החיים: טקסי קבורה ואבל במקורות חז"ל, תל אביב.
רובין, שמחת החיים – רובין, נ', 2004, שמחת החיים, תל אביב.
רוברטס, אורקל – Roberts, L., 1971, Un oracle gravé à Oinoanda London.
רוז, מתנות – Rouse, W.H.D., 1902, Greek Votive Offerings, Cambridge.
רוזן־צבי, טקס – רוזן־צבי, י', תשס"ח, הטקס שלא היה, ירושלים.
רוזן־צבי, מי יגלה – רוזן־צבי, י', תשס"ו, " 'מי יגלה עפר מעיניך': משנת סוטה פרק ה ומדרשו של ר' עקיבא", תרביץ עה, א-ב, עמ' 127-95.‬
רוזן־צבי, עילות גירושין – רוזן־צבי, י', 2004, " 'אפילו מצא אחרת נווה ממנה': מבט נוסף על עילות הגירושין בספרות התנאית", JSIJ 3, עמ' 11-1.
רוטנברג, אהבה ויראה – רוטנברג, נ', תשמ"ו, "אכל וחי לעולם: על אהבה, יראה, ידיעה ועבודה בכתבי הרמב"ם ז"ל", סיני צט, עמ' מ-עד.
רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן.
ר"ן בפירושו לרי"ף, הודפס בתלמוד ש"ס וילנא.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שגיב, עבר הירדן – שגיב, נ', תשס"ד, היישוב היהודי בפראיה (עבר הירדן) בתקופה ההלניסטית והרומית, עבודת דוקטור בשכפול, אוניברסיטת בר־אילן, רמת גן.
שובה, כתובות – שובה, מ', תשט"ז, "הכתובות היווניות מימי הבית השני", בתוך: אבי־יונה, מ' (עורך), ספר ירושלים, ירושלים, עמ' 368-358.
שוורץ, ניקנור – Schwartz, J., 1991, "Once more on the Nicanor Gate”, Hebrew Union College Annual 62, pp. 245-283.
שטרן, משלים – Stern, D., 1994, Parables in Midrash: Narrative and Exegesis in Rabbinic Literature, Cambridge Mass.
שיפמן, ירושלים – Schiffman, L.H., 1996, "Jerusalem in the Dead Sea Scrolls”, in: Poorthuis, M. and Safrai, Ch. (eds.), The Centrality of Jerusalem, Den Haag, pp. 73-86.
שכטר, מכילתא – שכטר, ש"ז, תרצ"א, "מכילתא לדברים פרשת ראה", בתוך: בראנן, מ' ואלבוגן, י"מ (עורכים), תפארת ישראל לכבוד ר' ישראל לוי, עמ' 192-187.
שכטר, קטעי גניזה – Schechter, S., 1898, "Genizah Fragments”, JQR X, p. 636.
שמידמן, ברכת המזון – שמידמן, א', תשס"ט, ברכות המזון המפויטות מן הגניזה הקהירית: מבוא ומהדורה מדעית, עבודת דוקטורט, אוניברסיטת בר אילן, רמת גן.
שמש, חטאים – שמש, א', תשס"ג, עונשים וחטאים: מן המקרא לספרות חז"ל, ירושלים.
שנאן, תרגום – שנאן, א', תשנ"ג, תרגום ואגדה בו, ירושלים.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח.
שפיגל, דוכן – שפיגל, י', תשנ"ח, "מי עמד על הדוכן ומי עלה עליו", סידרא יד, עמ' 163-137.
שפיגל, קנאת הבעל – שפיגל, ב', תשס"ה, "קנאת הבעל בפרשת הסוטה : גישות שונות בספרות התנאית ופשרן", שנתון המשפט העברי כג, עמ' 382-351.
שפירא, הדחת רבן גמליאל – שפירא, ח', תשנ"ט, "הדחת רבן גמליאל – בין היסטוריה לאגדה", ציון סד, עמ' 38-5.
שפירא, סנהדרין – שפירא, ח', תשס"ז, "בית הדין ביבנה: מעמד, סמכויות ותפקידים, עיונים במשפט עברי ובהלכה"; דיין ודיון, עמ' 334-305.
שפר, גניזה – Schäfer, P. et al., 1994, Magische Texte aus der Kairör Geniza, Tübingen.
שפרבר, קרקע – Sperber, S., 1978, Roman Palestine, The Land, Ramat Gan.
שרביט, מסכת אבות – שרביט, ש', 2006, לשונה וסגנונה של מסכת אבות לדורותיה, באר שבע.
שרידי ירושלמי – ראו גינצבורג, שרידי ירושלמי.
תא־שמע, מקדש מעט – תא־שמע, י', תשנ"ה, "מקדש מעט – הסמל והממשות", בתוך: אליצור, ש' ואחרים (עורכים), כנסת עזרא, חיים וספרות בבית הכנסת, ירושלים, עמ' 364-351.
תבורי, מועדים – תבורי, י', תשנ"ז, מועדי ישראל בתקופת המשנה והתלמוד, ירושלים.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד.
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תיאור ערי העולם – Rouge, J. (ed.), 1966, Expositio Totius Mundi et Gentium, Paris.
תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.
תרגום השבעים – Rahlfs, H. (ed.), Septuaginta, 1935, Stuttgart.
תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב.
תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.
תרגום ניאופיטי – Dies-Macho, A., 1968-1979, Targum Palestinese I-IV, Madrid.
תשובות אנשי ארץ־ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
תשובות רב שר שלום, מהדורת וינברג, ר"ש, ירושלים, תשל"ו.