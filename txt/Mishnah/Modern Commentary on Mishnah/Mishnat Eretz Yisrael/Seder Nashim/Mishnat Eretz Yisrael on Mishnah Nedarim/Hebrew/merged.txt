Mishnat Eretz Yisrael on Mishnah Nedarim
משנת ארץ ישראל על משנה נדרים
merged
https://www.sefaria.org/Mishnat_Eretz_Yisrael_on_Mishnah_Nedarim
This file contains merged sections from the following text versions:
-Mishnat Eretz Yisrael, Seder Nashim, Jerusalem, 2013-2019
-https://www.nli.org.il/he/books/NNL_ALEPH003505171/NLI

משנת ארץ ישראל על משנה נדרים

הקדמה

פירוש משנת נדרים המונח לפני הקורא ללימוד ולעיון הוא המשך הסדרה של פירוש המשניות במסגרת פרויקט משנת ארץ ישראל.  
כרך זה יוצא בשיתוף פעולה בין הוצאת אוניברסיטת בר-אילן ומכללת ליפשיץ, ואני מקווה ששיתוף פעולה זה יימשך לטובת המפעל והקוראים. חובה נעימה היא לנו להודות לחברים רבים שסייעו לנו במהלך עבודתנו. לולי עזרתם לא היינו מצליחים להעמיד את כל עשרים ושניים הכרכים שכבר יצאו לאור. לא נחזור על כל תשבחות העבר ונתמקד בחברים הפעילים כיום. בראש ובראשונה התודה לד"ר יאיר ברקאי, נשיא מכללת ליפשיץ, ולמר אשר רביב ממכללת ליפשיץ. המכללה עמדה מאחורינו בכל ההתלבטויות וסייעה רבות, לולי זאת ספק אם היינו מעזים לחלום על מפעל בהיקף כזה. מעטים הם המחברים הזוכים לתמיכה ולמחויבות של מוסד כזה העומד מאחורי הפרויקט. במקביל אני מודה לשותף השני, להוצאת אוניברסיטת בר-אילן, ולעומדים בראשה פרופ' יוסי כץ וגברת מרגלית אבישר. היא תמיד נתנה לי את ההרגשה שאני בן יחיד, אף שההוצאה עסוקה בפרויקטים רבים. שנה אחת קיבלתי את פרס שר החינוך ליצירה יהודית, ואני מודה על שנת חופש ופנאי שאפשרה לי להקדיש את מלוא עתותיי למפעל.
אני מודה לדן הלוי על עריכת הלשון ולעדי צור על העימוד. עבודתם סייעה לניכוש השגיאות שבספר ולצורתו החיצונית. בכרכים האחרונים משמש חברי רמי עפרוני כמביא לבית הדפוס ופוסק אחרון בענייני ההסבר והלשון. בסדר נשים הצטרפה אלינו (אבי ז"ל ואנוכי) גם אחותי חנה ספראי, והיא מופיעה כאחד המחברים. סדר נשים היה האחרון שזכינו שלושתנו ללמוד. חובה נעימה לא פחות היא לציין את עזרתם של תלמידים-חברים שעזרו בעיקר באיסוף האיורים, ד"ר בועז זיסו, אליקים איטלי, בנותיי עדי ואסנת ומרדכי בר דרומא, ואת עזרתה של אשתי דינה שהפכה לצלמת הבית וגם למפיקה של הפרויקט. בצוות תלמיד-חבר נוסף, ד"ר יואל פיקסלר, שתרומתו לגיוון האיורים רבה עד מאוד. על עיצוב העטיפה אני מודה למיכל אלטמן מ"עדי עיצובים" שבביתי, בקבוצת יבנה. חברתנו איילה אפרתי הגיהה שנית את העתקת הדפוס. לפרופ' שאול שטמפפר אנו מודים על הגהה נוספת של הביבליוגרפיה שעזרה לניכוש עוד מעט מהשגיאות שנפלו במהלך שנות העבודה. תודה מסוג אחר אני חב לד"ר דוד יסלזון, שבזכותו הבנתי את חשיבות העיצוב החיצוני של הספר, ועל סיועו הכספי והחברי.
בתחום הכספי נעזרנו ב"קרן הזיכרון לתרבות יהודית" שסייעה לנו בשלושה מענקים, בקרנות המחקר שליד המחלקה ללימודי ארץ ישראל וארכיאולוגיה על שם מרטין זוס באוניברסיטת בר-אילן, בקרן קושיצקי ובקרן לחקר ארץ ישראל בגבולותיה ההיסטוריים על שם א' וצ' מוסקוביץ. מה טוב שאנו יכולים לגמול להם בתודה. אני חב תודה למרכז דוד וימימה יסלזון לחקר תולדות ישראל לאור האפיגרפיה באוניברסיטת בר-אילן ולד"ר אסתר אשל העומדת בראשו. ברצוני להביע תודה מיוחדת ונוספת לדוד וימימה יסלזון שהגדילו את סיועם.
אסיר תודה אני לשלושת הבתים שאני חי בהם. הראשון הוא ביתי המדעי באוניברסיטת בר-אילן, שחרתה על דגלה את שילוב התורה והמדע; אני מקווה שהכרך המונח לפני הקוראים ייחשב בעיניהם כביטוי הולם של השילוב בין העולמות הנתפסים לעתים כסותרים. תודה מסוג אחר היא לביתי בקבוצת יבנה. החיים בקיבוץ דתי המתחבט כקהילה בבעיות של שמירת מצוות ושל גיבוש הסכמה חברתית ללא אמצעי אכיפה, ציבור המתמודד גם הוא בשאלות של ניסוח משפטי של רעיונות מופשטים ועיצובם המרומם בלשון של חוק ונוהל, כל אלה חידדו את הבנת הרקע החברתי שבו פעלו חכמים. במקביל לחכמים של אז, גם כיום אנו מתחבטים כיצד לנסח בצורה משפטית הסכמות חברתיות, הסכמות שניסוחן קשה ומעורפל אבל הן מובנות ללא מילים – והמילים רק מגמדות את הרעיון הגדול. אורח החיים בקיבוץ דתי, ובחברה הדתית הכללית בת זמננו, העניקו לנו מבט נוסף על תהליך עיצוב ההלכה, מבט שבו ניסינו לשתף את הקוראים.
אחרונים חביבים הם בני ובנותיי שכולם עזרו לי בדרכם ובמקומם במתן "רוח גבית אוהבת" ופה ושם בהעתקות, בצילומים ובהגהות, ובעיקר אשתי שעמלה רבות גם בתחום הארגוני וגם בהכנת האיורים לדפוס. יבואו כולם על הטובה ועל הברכה. 
ועל כולם יתברך ויתפאר שמו. זכות מיוחדת שזכיתי לה מהחונן לאדם דעת היא שעבודתי היא לי אורח חיים. את יום העבודה אני מתחיל ומסיים בשירת "מה אהבתי תורתך כל היום היא שיחתי", ואשריי שזכיתי לכך.
זאב ספראי

מבוא



Section 1

<b>מקורות</b>
במדבר ל ב-יז
(ב) וידבר משה אל ראשי המטות לבני ישראל לאמר זה הדבר אשר צוה ה':
(ג) איש כי ידר נדר לה' או השבע שבעה לאסר אסר על נפשו לא יחל דברו ככל היצא מפיו יעשה:
(ד) ואשה כי תדר נדר לה' ואסרה אסר בבית אביה בנעריה:
(ה) ושמע אביה את נדרה ואסרה אשר אסרה על נפשה והחריש לה אביה וקמו כל נדריה וכל אסר אשר אסרה על נפשה יקום:
(ו) ואם הניא אביה אתה ביום שמעו כל נדריה ואסריה אשר אסרה על נפשה לא יקום וה' יסלח לה כי הניא אביה אתה:
(ז) ואם היו תהיה לאיש ונדריה עליה או מבטא שפתיה אשר אסרה על נפשה:
(ח) ושמע אישה ביום שמעו והחריש לה וקמו נדריה ואסרה אשר אסרה על נפשה יקמו:
(ט) ואם ביום שמע אישה יניא אותה והפר את נדרה אשר עליה ואת מבטא שפתיה אשר אסרה על נפשה וה' יסלח לה:
(י) ונדר אלמנה וגרושה כל אשר אסרה על נפשה יקום עליה:
(יא) ואם בית אישה נדרה או אסרה אסר על נפשה בשבעה:
(יב) ושמע אישה והחרש לה לא הניא אתה וקמו כל נדריה וכל אסר אשר אסרה על נפשה יקום:
(יג) ואם הפר יפר אתם אישה ביום שמעו כל מוצא שפתיה לנדריה ולאסר נפשה לא יקום אישה הפרם וה' יסלח לה:
(יד) כל נדר וכל שבעת אסר לענת נפש אישה יקימנו ואישה יפרנו:
(טו) ואם החרש יחריש לה אישה מיום אל יום והקים את כל נדריה או את כל אסריה אשר עליה הקים אתם כי החרש לה ביום שמעו:
(טז) ואם הפר יפר אתם אחרי שמעו ונשא את עונה:
(יז) אלה החקים אשר צוה ה' את משה בין איש לאשתו בין אב לבתו בנעריה בית אביה:
דברים כג כב-כג
(כב) כי תדר נדר לה' אלהיך לא תאחר לשלמו כי דרש ידרשנו ה' אלהיך מעמך והיה בך חטא:
(כג) וכי תחדל לנדר לא יהיה בך חטא:

Section 2

<b>הנדר</b> <b>במקרא</b>
הנדר במקרא איננו מעניינו של חיבור זה העוסק בתקופה התנאית. הוא עניין לחוקרי מקרא העוסקים בו כל אחד מנקודת מבטו, ובהתאם להנחות המוקדמות של כל חוקר. ענייננו הוא רק בשאלה אחת, מה עשוי לומד התנ"ך כפשוטו להבין מהמורשת המקראית. עבור חכמים כל חלקי התנ"ך קדושים, הכתוב בתורה קדוש ומחייב יותר, אך גם דברי הנביאים ומזמורי תהילים הם קדושים. הנדר המתואר במקרא הוא עבורם תשתית רעיונית מחייבת. על כן יש להבין כיצד הבינו הם את הנדר כפשוטו, אילו משמעויות נוספות או שונות הם החדירו למונח זה, מה הם חידשו, וממה הם התעלמו.
שתי פרשיות מוקדשות לנדר במקרא. הפרשה הארוכה יותר היא בבמדבר פ"ל ועיסוקה המרכזי הוא בנדר האישה, בנעוריה בבית אביה, בבית בעלה וכשהיא עצמאית (פסוקים ב-ט-כ). הפרשה מתרכזת בהפרת הנדרים. ההיגד המרכזי המופנה אל הגבר שם הוא "לא יחל דברו ככל היצא מפיו יעשה". הפרשה השנייה, בדברים כג, כוללת שני פסוקים בלבד, אך הם מכילים יותר מידע על הנדר: "כי תדר נדר לה' אלהיך לא תאחר לשלמו כי דרש ידרשנו ה' אלהיך מעמך והיה בך חטא. וכי תחדל לנדר לא יהיה בך חטא" (פס' כב-כג). ממכלול הפסוקים ברור שהנדר אינו חובה וההימנעות ממנו אינה חטא, אך מי שנדר חייב לשלמו, ובמהירות. לא נאמר מהו הנדר, אך אפשר להבין שהכוונה לנדר קרבן, ולכן מי שדורש אותו הוא ריבון העולמים עצמו, שכן לו הנדר נועד. ברם, אפשר גם שהנדר יהיה על כל נושא אחר. הנדר גם כולל אפשרות של "אשר אסרה על נפשה" (במדבר ל, ו; ז; ח; ט ועוד), כלומר נדר שלא תעשה משהו, ומוזכרת לשון שבועה, לשון נדר ולשון איסר, ומשתמע שכולן מחייבות ואין ביניהן הבדל ממשי.
עד כאן המשתמע מהפרשות המרכזיות, בתורה, העוסקות בנדרים בצורת הלכות או חובות. אבל הנדר נזכר ועולה מפסוקים רבים בהקשרים פחות "הלכתיים" ויותר דתיים או חברתיים. הנדרים נזכרים עשרות פעמים בתנ"ך בהקשרים שונים. הם אינם מוגבלים לעם היהודי, גם עובדי אלילים נודרים, בעיקר למקדשיהם (ישעיהו יט כא; ירמיהו מד כה; יונה א טז ועוד). גם יעקב נדר נדר עוד הרבה לפני קבלת התורה (בראשית כח כ). ואכן, הנדרים מקובלים בכל התרבויות ובכל הדתות. ודאי היו הבדלים בין הדתות השונות, אך הרעיון שאדם מנדב מתנה לבורא עולם או מתפלל להצלתו ומבטיח "בתמורה" נדר הוא רגיל ביותר.
חלק גדול מהנדרים הם נדרים לקרבן, כתודה על הצלה, או כהבטחה עתידית אם אדם יינצל. כך, למשל, יעקב נודר אם יינצל (בראשית כח כ), ומשלם את נדרו (בראשית לה ג, אם כי בפסוק זה אין לשון נדר). אבשלום נודר נדר ומשלם אותו במזבח בחברון: "כי נדר נדר עבדך בשבתי בגשור בארם לאמר אם ישיב [ישוב] ישיבני ה' ירושלם ועבדתי את ה' " (שמואל ב טו ח). עבור אבשלום הייתה זו אמתלה, אך דוד מקבלה בפשטות, ומבין שלעבוד את ה' משמעו להקריב לו קרבנות בבמה בחברון. כן עושים המלחים המסיעים את יונה: בעת צרה הם נודרים שאם יינצלו יקיימו נדר כלשהו (יונה א טז). מרבית הנדרים הם קרבנות, כמו של אבשלום ויעקב הנזכרים, וכן: "ואם נדר או נדבה זבח קרבנו ביום הקריבו את זבחו יאכל וממחרת והנותר ממנו יאכל" (ויקרא ז טז); "ואיש כי יקריב זבח שלמים לה' לפלא נדר או לנדבה בבקר או בצאן תמים יהיה לרצון כל מום לא יהיה בו" (ויקרא כב כא); "מלבד שבתת ה' ומלבד מתנותיכם ומלבד כל נדריכם ומלבד כל נדבתיכם אשר תתנו לה' " (ויקרא כג לח). "נדר" הוא, אפוא, לקרבן נדבה, והוא בבחינת קטגוריה נפרדת של קרבנות. חז"ל הבחינו בין הבאת קרבן נדבה סתם לבין הבאתו כנדר, אך אבחנה זו איננה במקרא (להלן). הנדר כקרבן חוזר פעמים רבות. כך הוא נדרו של יפתח, שכפשוטו הקריב את בתו לקרבן (שופטים יא לט), וכן "אתם ונשיכם ותדברנה בפיכם ובידיכם מלאתם לאמר, עשה נעשה את נדרינו אשר נדרנו, לקטר למלכת השמים ולהסך לה נסכים הקים תקימנה את נדריכם ועשה תעשנה את נדריכם" (ירמיהו מד כה). הנדר הוא "לקטר למלכות שמים". כמו כן פסוקים רבים נוספים (במדבר כט לט; דברים יב ו; יב יא; יב כו; שמואל א א כא [אלקנה]).
נדר נקשר גם לפרשת ערכין; אדם נודר את ערכו: "דבר אל בני ישראל ואמרת אלהם איש כי יפלא נדר בערכך נפשת לה' " (ויקרא כז ב). נדר אחר היה החרמה של רכוש לה': "וידר ישראל נדר לה' ויאמר אם נתן תתן את העם הזה בידי והחרמתי את עריהם" (במדבר כא ב). החרמה היא מונח טכני הנע בין הבאת מתנה כספית לה' לבין השמדה מוחלטת, אך שוב הנדר נידר במסגרת תפילה להצלה. גם הנזיר הוא סוג מיוחד של נדר, וגם הוא קשור להבאת קרבנות, אך נעסוק בו במבוא למסכת נזיר.
הנדר בעולם הפגני היה מעין הבטחת תשלום עבור הצלה, ובעולם היהודי הבטחה, דומה למדי, לפחות מבחינה חיצונית, לקיום מצווה בעקבות הצלה.
בכל הפסוקים עד עתה אין ביטוי לחובה לנדור, אדרבה, הנדר הוא רצוני, והנמנע מלנדור אין עליו חטא. עם זאת, ברור שהנדר רצוי ביותר. אם זו דרך להבטיח או לבקש את חסדו של בורא עולם, הרי שוודאי שזו התנהגות ראויה ורצויה. עבור אדם דתי הפער בין חובה הלכתית להתנהגות רצויה איננו רב. הרי האדם רוצה לעשות את דבר ה', לא כחובה אלא מתוך אהבה ויראה, ואם ריבון העולמים חפץ בנדר בכלל, ובנדר קרבן בפרט, ודאי שמן הראוי לעשות כן לעתים מזומנות. 
ביטוי ברור עוד יותר לחשיבות הנדר יש בספרי המקרא המאוחרים: "זבח לאלהים תודה, ושלם לעליון נדריך. וקראני ביום צרה אחלצך ותכבדני" (תהילים נ יד-טו). פסוקים אלו באים לאחר ההדגשה שה' איננו זקוק לקרבנות ואיננו "אוכל" מהם. הנדר הוא הבאת קרבן והוא מבטיח את עזרת ה'. לא נאמר שהנודר עושה כן לבקשה ספציפית מה', אלא שמי שנודר תישמע תפילתו, ואולי ציבור שהתנהגות זו מקובלת בו יזכה לישועה. כמו כן: "נדרו ושלמו לה' אלהיכם כל סביביו, יבילו שי למורא" (תהילים עו יב). אמנם אין כאן קריאה לנדור אלא דרישה שלא להשהות את תשלום הנדר, אך משתמע בבירור שנדר הוא התנהגות ראויה, ומדובר בנדר קרבן.
הזונה, עמוסת החטאים, מתפארת: "זבחי שלמים עלי היום שלמתי נדרי" (משלי ז יד). בעיניה ובעיני החברה נדר קרבן הוא זכות דתית, והמחבר מסתייג ממנה לא בגלל התנגדותו לעצם הנדר אלא בשל התנגדותו למכלול התנהגותה, והעדפתו כללי התנהגות צנועים יותר מאשר קרבן נדבה. לעומת זאת בקהלת אין ביטוי של הערכה לעצם הנדר, אלא רק תביעה לא לאחר לשלמו: "כאשר תדר נדר לאלהים אל תאחר לשלמו כי אין חפץ בכסילים את אשר תדר שלם. טוב אשר לא תדר משתדור ולא תשלם" (קהלת ה ג-ד).
לסיכום, הנדר הוא בעיקרו בין האדם לבורא עולם. עיקרו הבאת קרבן או מתנה אחרת למקדש, כמעשה צדקה, או במסגרת תפילה להצלה, או כתודה על הצלה בין אם קדם הנדר להצלה בין אם הוא כתודה בלבד. הנדר איננו חובה, אך הוא ראוי ורצוי, והחובה היחידה בו היא לא לאחר לשלמו.

Section 3

<b>הנדר</b> <b>בספרות</b> <b>חז</b><b>"</b><b>ל</b> <b>ובתקופתה</b><sup class="footnote-marker">1</sup><i class="footnote">מן הראוי היה להתחיל את הסקירה בימי בית שני, אלא שכפי שנראה להלן האבחנות שבימי בית שני הן עמומות, והופכות לברורות רק בתקופה המאוחרת יותר. על כן מצאנו לנכון לפתוח את דיוננו בתקופה המאוחרת שהתמונה בה ברורה יותר.  </i>
לפני חז"ל עמדו פסוקי המקרא, והם נתפסו כמחייבים, אך גם כנתונים לפרשנות בכלל ולפרשנות יוצרת בפרט. מסכת נדרים עוסקת, כמעט כולה, בנדרים שאין להם זיקה למקדש. הנדרים האופייניים הם נדרי שכנים: "מודר אני ממך" (פ"א מ"א); "לא אוכל לך" (פ"א מ"ג) וכיוצא באלו. נזכרים נדרי הבאי ונדרי זירוזין (פ"ג מ"א), וכולם במסגרת שיח בין שכנים. נדר אונסין, למשל, הוא נדר של מי שנדר שיבוא לסעודה ונמנע ממנו להגיע לסעודה (פ"ג מ"ג); נדר הנאה מאחר, משחורי ראש (פ"ג מ"ה) או משובתי שבת (שם מ"ד), מודר הנאה מחברו (פ"ד מ"א) ונדרים רבים דומים. נזכרים גם נדרים העוסקים במצוות, אך לא נדר לבצע מצווה אלא להימנע ממנה: קונם סוכה שאני עושה (פ"ב מ"ב). קבוצה חשובה היא של נדרים בין איש לאשתו, כהרי את עליי כאמא (פ"ב מ"א), או נדר שלא אתחתן עם פלונית שהיא כעורה (פ"ט מ"י). הנדרים ה"ראויים" והטובים, ובעיקר נדרי המקדש, הנדר שנודר אדם בתפילתו – כל אלו אינם נזכרים במסכת נדרים. גם במסכתות אחרות רוב הנדרים הם נדרי השכנים, כגון "הנודר מן המזון מותר במים ובמלח. מערבין לנזיר ביין ולישראל בתרומה" (משנה, עירובין פ"ג מ"א). הנדר הוא שלא יאכל מזון כלשהו, "והנודר מן הדלועין אין אסור אלא בדלעת יונית בלבד" (תוס', כלאים פ"א ה"ו), או המדיר את אשתו מתשמיש המיטה (משנה, כתובות פ"ה מ"ו; עדיות פ"ד מ"י), מליהנות לו (משנה, כתובות פ"ז מ"א), שלא תתקשט (פ"ז מ"ג) או שלא תלך לבית אביה (שם מ"ד).
הנדרים ה"טובים" או ה"ראויים" נדונים במסכתות אחרות. במסכת נזיר, נדרי נזירות; במסכת ערכין, נדרים בסגנון "ערכי עלי" (תרומת כסף למקדש), ונדרי קרבנות נידונים במפוזר במסכתות קודשים. מעניין שאין דיון של ממש בנדר ראוי לצדקה בבית הכנסת; כפי שנראה להלן חכמים רצו ועודדו תרומות כאלה, אך הסתייגו משימוש בלשון "נדר" אף על פי שהשימוש בהתחייבות מסוג זה עשויה הייתה לקדם את גביית הכספים.
נדרי ההבאי שבמסכת צמחו מתוך המשפחה והשוק, אך אין בהם גדלות נפש של רצון לעשות את רצון הבורא. הנדרים ה"קלסיים" של אדם הנתון במצוקה, משווע לעזרה ומבטיח תרומה אינם נזכרים במשנת נדרים, ואף רוב הנדרים במקבילות התנאיות והאמוראיות מתייחסים לנדרים מעין אלו שאין להם ערך דתי.
חכמים הבחינו בבירור בין נדר למתנה למקדש ובין ערכין, והפרידו כליל בין שני מונחים אלו: "מחרים אדם את קדשיו בין קדשי קדשים ובין קדשים קלים. אם נדר נותן את הדמים, אם נדבה נותן את טובתו" (משנה, ערכין פ"ח מ"ז). הנדבה והנדר הם מושגים שונים, ויש ביניהם גם הבדלים טכניים הלכתיים, כפי שנעלה בפירושנו למשנה זו. נדר של קרבן איננו זהה גם ל"נדבה" של קרבן. הנדבה היא הבטחה לקרבן, היא מחייבת, אבל איננה נדר. "איזהו נדר האומר 'הרי עלי עולה'. ואיזהו נדבה האומר 'הרי זו עולה'. מה בין נדרים לנדבות? אלא שהנדרים מתו או נגנבו חייבים באחריותם ונדבות מתו או נגנבו אין חייבים באחריותן" (משנה, קנים פ"א מ"א). ההבדל הוא טכני. בלשון נדר אפשר לנדור להבאת קרבן, אך יש לכך דינים הלכתיים שונים מנדבה. עם זאת, המשנה בקנים מעידה שהיו גם נדרים להבאת קרבן, אבל אלו נזכרים כאמור רק בהקשרים אחרים, ולא במשנת נדרים עצמה.
כן קובע התלמוד: " 'כאשר נדרת ליי' אלהיך נדבה', ויש נדר קרוי נדבה? אלא לחייב על כל נדר ונדר, ועל כל נדבה ונדבה. אי זהו נדר שאמרו? האומר הרי עלי עולה. אי זהו נדבה שאמרו? האומר הרי זו עולה" (ירו', ראש השנה פ"א ה"א, נו ע"ג), וכן יוצא ממקורות רבים נוספים<sup class="footnote-marker">2</sup><i class="footnote">"מה ת"ל מוצא שפתך תשמר ועשיתה זה המהרהר בלב וגומר בפה: 'נדר לה' נדר' אם כמה שנדרת עשית יהא נדר ואם לאו נדבה" (מדרש תנאים לדברים, כג כד), וראו בבלי, זבחים ב ע"א; מנחות ב ע"א; צא ע"ב. </i>. 
עם זאת יש בספרות חז"ל גם ביטוי לנדרים אחרים. בהקשרים העוסקים במקדש או בפסוקי התורה ומקשרים את הנדר עם הנדבה נעשה שימוש במונח "נדר"<sup class="footnote-marker">3</sup><i class="footnote">כגון משנה, שקלים פ"א מ"ה; סוכה פ"ה מ"ז; חגיגה פ"א מ"ד; מנחות פי"ב מ"ב; ערכין פ"ד מ"ב ופ"ה מ"ד; קנים פ"ג מ"ו, ורבים אחרים.  </i>. זאת ועוד; גם אם הבחינו חכמים בין סתם נתינה כנדבה או כערכין ובין נדר, הרי שגם הנדר הוא נתינה למקדש, אם כי ללא מסגרת הלכתית כה מחייבת בפרטיה. גם בהקשר לנזירות נזכר הנדר, "נדר בנזיר", וזה שוב שימוש לשון בעקבות המקרא (כגון עדיות פ"ד מי"א; תוס', נדרים פ"א ה"א). מבחינה מעשית נדר הוא אכן קרבן נדבה, כפי שהמקרא קובע בפשטות, אבל חכמים מנסים להרחיק בין השניים. ההבדל הוא טכני, הוא מתבטא בסגנון, ותוצאתו הבדל בצורת התשלום, אך למעשה הם היינו הך, אלא שחכמים מבדילים ביניהם בצורה מלאכותית. הדמיון משתמע מאזכורי אגב, כגון "מנין לרבות את התמורות ואת הוולדות? תלמוד לומר 'נדר', אם נדר אם נדבה, מנין לרבות את הבכור ואת המעשר תלמוד לומר אם זבח" (ספרא צו, פרק יב ה"ו, לה ע"ג-ע"ד). אם כן, הבאת הקרבן היא נדר או נדבה ואין הבדל בין השניים.
בפועל, המונח "נדב" הוא אחד מלשונות הנדר (פ"א מ"א), וההפרדה בין השניים מלאכותית. דווקא המלאכותיות והקושי מעידים על מגמתם של חכמים. כמובן אין בדברי חכמים רמז להסתייגות מהבאת קרבנות נדבה למקדש, אדרבה, גם הם רצו שהמקדש לא יהא שמם.
עם זאת, נזכרים גם מעט נדרים שהם לשם שמים ולא במסגרת יחסי שכנות ותחומים ארציים דומים, כגון הדיון על ילדים קטנים שהקדישו או נדרו: "...אף על פי שאמרו אין אנו יודעין לשם מי נדרנו לשם מי הקדשנו נדרן נדר והקדשן הקדש" (משנה, נדה פ"ה מ"ו). הניסוח המצמיד הקדש לנדר מעיד כי מדובר בנדר לשם שמים. כמו כן בתוספתא למשנה זו: "הבן והבת אף על פי שאמרו אין אנו יודעים לשם מי נדרנו, ולשם מי הקדשנו, נדריהם נדרין הקדישן הקדש. מעשה ברבי חנניה בן חנניה שהדירו אביו בנזיר" (נידה פ"ה הט"ו, עמ' 646). המדרש מספר על מקרה כזה: " 'כי תדור נדר לה' ' ביודעה לשם מי הוא נודרת פרט לקטנה. מכאן אמרו תינוקת בת אחת עשרה שנה ויום אחד ותינוק בן שתים עשרה שנה ויום אחד. בזמן שאומרים אין אנו יודעים לשם מי נדרנו ולשם מי הקדשנו, אין נדרן נדר ואין הקדשן הקדש. תינוקת בת שתים עשרה שנה ויום אחד. ותינוק בן שלש עשרה שנה ויום אחד, בזמן שאמרו יודעין אנו לשם מי נדרנו, ולשם מי הקדשנו נדרן נדר והקדשן הקדש. מעשה בתינוק אחד שבא לפני רבי עקיבא. אמר לו רבי הקדשתי קרדומי. אמר לו בני שמא לחמה וללבנה הקדשת? אמר לו רבי אל תתיגע לא הקדשתי אלא למי שברא את אלה א"ל צא בני נדריך נדרים" (ספרי זוטא, ל ד, עמ' 326). המדובר בהקדשת קרדום לשם שמים, והוא מכונה "נדר"<sup class="footnote-marker">4</sup><i class="footnote">לרקע של תרומת קרדום ראו פרידהיים, קרדום. </i>.
כמו כן: " 'איש כי ידור נדר', יכול שנדר שיש בו הקדש לשם או נדר שאין בו הקדש לשם? תלמוד לומר לה' נדר שיש בו הקדש לשם" (ספרי זוטא, ל ג, עמ' 325), וכן: "גוי שהקדיש קורה לבית הכנסת וכתוב עליו לשם, בודקין אותו, אם אמר לשם הקדש נדרתי, גונזין אותו. ואם אמר לשום בית הכנסת נדרתי, גוררין מקום השם וגונזין אותו ומשתמשין במותר" (תוס', מגילה פ"ב הט"ז). אבל במקבילה (בבלי, ערכין ו ע"ב) נעדר השימוש במונח "נדר". התנא משתמש במונח "הקדיש" אבל מתכוון בעצם לנדר. 
כמו כן במסורת אחרת: "אל תתן את פיך לחטיא את בשרך רבי יהושע בן לוי פתר קריא באלו שפוסקים צדקה ברבים ואין נותנין"<sup class="footnote-marker">5</sup><i class="footnote">ויקרא רבה, טז ה, ה, עמ' שנו-שנז; מדרש תהילים, נב א, עמ' 282; קהלת רבה, ה ג, ועוד.  </i>. הדרשן מפרש את הפסוק בקהלת: "טוב אשר לא תדר משתדור ולא תשלם. אל תתן את פיך לחטיא את בשרך ואל תאמר לפני המלאך כי שגגה היא למה יקצף האלהים על קולך וחבל את מעשה ידיך" (ה ד-ה). הפסוק מדבר במפורש בנדר, וכך הבינוהו חז"ל (בבלי, שבת לב ע"א), ברם במדרש שציטטנו הוא מורחב גם על כל הבטחה. למעשה משמע ממנו שכל "פסיקה" היא בבחינת נדר. הפסיקה היא מדרכי איסוף הצדקה בבית הכנסת למטרות שונות, ומשמע שהן נדרים<sup class="footnote-marker">6</sup><i class="footnote">למונח ה"פסיקה" ראו ספראי, הקהילה, עמ' 317-312. </i>. עם זאת, אין זה מקרה שבכל המקורות העוסקים בפסיקה לא נזכר המונח "נדר" במפורש, וכן אין הוא מופיע בכתובות העבריות בארץ ישראל (להלן). הבבלי מצטט ברייתא שנאמר בה "נדר צדקה" (ערכין ו ע"א), אך בכל יתר המקורות הרבים העוסקים בהקדש, בצדקה ובפסיקה אין המונח "נדר" מופיע. כך גם נבין את הסברו של המדרש שאפילו הנדר של יעקב לא היה נדר על תנאי אלא התחייבות לכל דבר (ספרי דברים, לא, עמ' 52).
מקור אחר משיח לפי תומו על נדר לצום מתוך יראת שמים: "זה הכלל כל שנדרו קודם לגזרתנו תבטל גזרתנו מפני נדרו. וכל שגזרתנו קודמת לנדרו, יבטל נדרו מפני גזרתנו" (סכוליון למגילת תענית לכ"ח אדר). הגזרה היא ההחלטה לחגוג יום חג, והנדר הוא החלטה אישית לצום. הנדרים נזכרים מעט בכתובות, כפי שנעלה להלן.
התמונה המשתקפת ממקורות חז"ל ברורה. "נדר" הוא מינוח הלכתי מדוקדק. בפועל, בימי חכמים הם מדברים כמעט רק על נדרים של הבל, נדרי הקנטה וסירוב שרקעם החצר המעורבת, יחסי שכנות גרועים או טובים, ושאר הבלי העולם הזה. נדרים לשם שמים נזכרים רק בהקשר לקרבנות, בעקבות פסוקי המקרא. מבחינה מעשית כל הקדש לשם שמים וכל תרומה לצדקה או לבית כנסת הם נדר, אבל מבחינה פורמלית אין הם מכונים "נדרים". הנדר נזכר מאות, ואולי אלפי פעמים במקורות, ואת אותם מקורות ספורים שאינם עוסקים בנדרי הבל ציטטנו, והם נעלמים בים העדויות האחרות. נראה שעורכי החיבורים השונים בספרות חז"ל הקפידו על המינוח. המונח "נדר" יוחד לנדרי הבל, אף על פי שבחברה ובפועל גם מתנות לשם שמים היו נדרים לכל דבר ועניין. הם החילו את ההלכות המחייבות לשלם את הנדר על הבטחות לצדקה והקדש, אך בדברם על "נדרים" הם מתכוונים לנדרי ההבל. קל היה להם לבצע שינוי זה שכן המקדש כבר חרב, ונדרים לקרבן נדבה ולנזיר לא היו כבר מעשיים. אפשר שהם רצו להשאיר את הנדר הקדוש לתחומי המקדש, וסירבו לראות במתנות לקהילה "נדר" אמִתי. כך רוקנו את הנדר מתוכנו הנעלה כדרך לעבודת ה', והשאירו את הפן הרדוד של הנדר.

Section 4

<b>נדרו</b> <b>של</b> <b>יפתח</b>
נפתח בנדרו של יפתח. הדיון בו מחבר את המקרא, את ספרות חז"ל ואת הספרות החוץ בית מדרשית מימי בית שני.
במקרא מהדהד נדרו של יפתח: "והיה היוצא אשר יצא מדלתי ביתי לקראתי... והיה לה' והעליתיהו עולה" (שופטים יא לא). מבחינה משפטית לנדר כזה קוראים חכמים "חרם", אף שהמקרא משתמש במונח "נדר". מכל מקום, יפתח ראה עצמו מחויב לקיים את נדרו (שם לה-לז), אף שהמקרא עצמו מבטא הסתייגות מהנדר. בספרות המשנה והתלמוד ברור ש"נדר" כזה תקף, אף שמן הראוי היה שלא לנדור אותו<sup class="footnote-marker">7</sup><i class="footnote">קדמוניות המקרא, פרק מ; ספרי דברים, קמח, עמ' 203; בבלי, תענית ד ע"א, ועוד. </i>, אם כי מדרש אחד דן בנושא מהיבט הלכתי: "יפתח שאל שלא כהוגן והשיבו הקב"ה שלא כהוגן... רבי יוחנן וריש לקיש. רבי יוחנן אמר הקדש דמים היה חייב, ריש לקיש אמר אפילו הקדש דמים לא היה חייב, דתנינן 'אמר על בהמה טמאה ועל בעלת מום הרי אילו עולה לא אמר כלום, הרי אילו לעולה ימכרו ויביא בדמיהם עולה' (משנה, תמורה פ"ה מ"ו)" (בראשית רבה, ס ג, עמ' 642); "ולא היה שם פינחס שהיה מתיר לו את נדרו?" (ויקרא רבה, לז ד, עמ' תתסו-תתסז). הפרשנות היא אגדית, אך מבוססת על הרקע ההלכתי כפי שתיארוהו חכמים. אין כאן פרשנות שמדובר בחרם, אלא בנדר בהמה. מצד אחד נאמר שהנדר לא היה תקף, ומצד שני שהיה צורך בהתרתו על ידי חכם (פנחס). דומה שהצורך בהתרת חכם הוא רק הצורך של הדרשן לפתח את ההיגד המוסרי, שהרי מבחינה הלכתית זה נדר טעות שאיננו צריך התרה<sup class="footnote-marker">8</sup><i class="footnote">המסר החברתי הוא נגד ההתנשאות של החכם מצד אחד, ושל המנהיג מצד שני. החכם הוא פנחס הכהן, וספק אם הדברים מכוונים נגד חכמים או נגד כוהנים.  </i>. ודאי שלאגדה מסר חברתי שלא כאן המקום לפרטו, ומסר זה חשוב היה לחכמים יותר מהרקע ההלכתי ה"טכני". מכל מקום, בהקשר המקראי מעשהו של יפתח ברור והוא ברוח הכתוב "כל חרם אשר יחרם מן האדם לא יפדה מות יומת" (ויקרא כז כט), אך חז"ל לא צירפו את שני הפסוקים, ואת הפסוק בספר ויקרא הסבו לעניין חייבי מיתות בבית דין<sup class="footnote-marker">9</sup><i class="footnote">תוס', פ"ד הל"ד, עמ' 549; מכילתא דרבי ישמעאל, משפטים, מסכתא דנזיקין פ"י, עמ' 286-285; להלן פ"א מ"ג, ומקבילות רבות. </i>.
לעומת זאת בקדמוניות המקרא ל"פסידו-פילון"<sup class="footnote-marker">10</sup><i class="footnote">קדמוניות המקרא, לט יא; מ א-ג. </i> ברור שהנדר היה תקף לכל דבר. עם זאת, המחבר אומר: "ויחשוב עליה ה' בלילה ויאמר הנה עתה חסמתי לשון חכמי עמי בדור הזה למען לא יוכלו להשיב לבת יפתח על דברה ולא תופר עצתי אשר חשבתי..." (מ ד). לדעת המחבר בת יפתח הייתה זו שיצאה ראשונה מבית אביה כעונש על הנדר הבלתי ראוי של יפתח. בת יפתח קיבלה עליה את הדין לפני חכמי דורה, והמחבר רומז לכך שאפשר היה לבטל את הנדר. פנייה אל הזקנים מתוארת גם בשמות רבה, טו ד, ובמדרש אגדה לבובר (ויקרא כז יב) דורש הדרשן שבת יפתח באה אל הסנהדרין "ולא מצאו פתח להתיר נדרו של יפתח, שהיה רש בתורה. והקב"ה העלים ממנו את ההלכה מהם כדי שלא יתירו את נדרו, ועלה ושחטה לפני הקב"ה". מסורת זו דומה לדברים שבקדמוניות המקרא. עצם הפנייה לזקנים היא כמובן דרכם של חכמים לשלב עצמם בתפקידי מפתח. יוספוס מספר אף הוא על הנדר ואינו מטיל ספק בחובה לקיימו, אם כי גם לדעתו הקרבת קרבן אדם היא מעשה פסול<sup class="footnote-marker">11</sup><i class="footnote">קד', ה 266-164. </i>. הוא אינו מזכיר פנייה לחכמים לבטל את הנדר ואינו מזכיר אפשרות של התרת הנדר, ונדגיש זאת בפירושנו להלן בפרק ט בדיון על התרת נדרים.

Section 5

<b>הנדר</b> <b>בספרות</b> <b>בית</b> <b>שני</b>
הנדרים נזכרים רבות בספרות בית שני, יותר מתופעות דתיות אחרות. קרוב לוודאי שיש בכך עדות לתפוצתן.
בברית החדשה נזכר הנדר בשתי פרשות. באחת מדובר בנדר בלשון קרבן, "לבל יהנה האב ממני"<sup class="footnote-marker">12</sup><i class="footnote">מתי טו 6-5; מרקוס ז 13-1. </i>. אנו נדון במינוח זה בפירושנו להלן (פ"א מ"א; פ"ב מ"ב ופ"ה מ"ו), ונראה שהטענות המועלות שם מצויות בתווך בין הגישות השונות בספרות חז"ל. מכל מקום, לענייננו חשוב שהנדר היה שלא יאכלו ההורים (האב או האם) מרכושו של הנודר. הפרשה השנייה עוסקת בלשונות נדר, ועסקנו בה במשנה המקבילה לה<sup class="footnote-marker">13</sup><i class="footnote">מתי כג 22-16; פירושנו לפ"א מ"ג.  </i>.
פילון מקדיש דיון ארוך לנדרים ולשבועות, ואין הוא מבדיל בין השניים. דיונו מלא בפרטים שונים שלא נרחיב בהם, ונתמקד בפרטים החשובים לדיוננו (על החוקים, ב 29-2). פילון מבחין בין שלושה סוגי שבועות-נדרים. הראשון הוא שבועות "טובות" וראויות, סוג שני הוא השבועות לעשות עוול (15-12), בלשון חז"ל "נשבע לעבור על המצוות" או "נשבע על איסור". לפי פילון אין לקיים נדר או שבועה כאלו, אם כי לא ברור מדבריו האם הנדר בטל או שמא הנדר קיים ועל הנודר להפר את נדרו ולבקש כפרה (להביא קרבן) על חטאו. בספרות חז"ל זה ההבדל בין שבועה לנדר (נדרים פ"ב מ"ב, וראו פירושנו לה). הסוג השלישי הוא נדרי שכנים. הוא מדבר בגנותם של נדרי שכנים הנעשים ממניעים פסולים ומתועבים של "שנאת אדם מופרזת... ומאשרים בשבועה את אכזריות לבם. והם מצהירים שלא יקבלו את פלוני או אלמוני לשולחנם...". פילון מגנה אותם בכל פה, אף שהם תופסים ומחייבים. ההבדל בין פילון לחז"ל הוא שפילון איננו מכיר בהתרת הנדר, וכל מה שיש בידו להציע הוא "לכפר פני אלוהים בתפילות ובקרבנות כדי שימצאו טיפול לחולי נפשם"<sup class="footnote-marker">14</sup><i class="footnote">על המצוות, ב 17. </i>. פילון מדגיש שאין כפרה לבקשה כזאת, כלומר אין אפשרות של התרה כללית של הנדר ועקירתו, ברם בהמשך הוא מאפשר התרת נדרים מוגבלת (כפי שנעלה להלן).
פילון מדבר על נדרי גברים ונשים גם בחיבורו היפוטתיקה (7.3). בנדרי גברים הוא מדבר על הקדש לה' אך גם על מי שנדר ממזונה של אשתו, אבל שוב מדובר במי שהקדיש את מזונותיה של אשתו לשמים. פילון מדבר באופן כללי ביותר על אפשרות של התרת הנדר בידי בעל הסמכות הדתית העליונה שבדור, ומתייחס בכך אל הכוהן. אמנם דרכי ההתרה אינן ברורות: הכוהן "דוחה את הנדר משום שהאל התרצה כבר". הנדר הוא, אפוא, בעיקר נדר של הקדש לשמים, אך גם רמז לכך שיש גם נדר במסגרת המשפחה שלא ייהנה ממזונה של האישה, או מפרי ידיה.
יוספוס אינו מקדיש לנדרים דיון משמעותי. הוא מדווח על נדריהם של יעקב ושל יפתח בפשטות, ומשתמע שפשוט הוא שנדר הוא לקרבן ויש לקיימו<sup class="footnote-marker">15</sup><i class="footnote">קד', א 284; 341; ה 265-264. </i>. דיונו זה אינו מוסיף הרבה לדיוננו. 
במגילת דמשק המשקפת את עולמם של כתות מדבר יהודה מצויים פסוקים בודדים העוסקים בנדר<sup class="footnote-marker">16</sup><i class="footnote">מגילת דמשק, דף 16.  </i>: "ואשר אמר מוצא שפתיך תשמור להקים כל שבועת אסר אשר יקום (יקים) איש על נפשו לעשות דבר מן התורה עד מחיר מות אל יפדהו". מהדורה אחרת של אותם פסוקים היא: "כל אשר יקים איש על נפשו לסור את התורה עד מחיר מות אל יפדהו". לפי שני הנוסחים את הנדר יש לקיים ואין בהם אזכור של התרת נדרים, ואולי יש אף התנגדות לה: "עד מחיר מות – אל יפדהו". אין בדברים הבהרה על איזה סוג נדר מדובר. מצד שני, ההעמדה החריפה "עד מחיר מות" מלמדת אולי שהמחברים הכירו חוגים שבהם הכירו באפשרות של התרת נדרים.
המשך הכתוב במגילת דמשק הוא: "על שבועת האשה אשר אמר לאישה להניא את שבועתה, אל יניא איש שבועה אשר לא ידענה, ואל יקימנה. וכן המשפט לאביה על משפט הנדבות... אל יקדש איש מאכל פיהו לאל, כי הוא אשר אמר איש אל רעהו יצדו חרם. ואל יקדש איש מכל... ואם משדה אחזתו". המילים קטועות, אך משתמעות שתי מסקנות עיקריות. האחת היא שאין הפרת נדרת על ידי הבעל או האישה ללא ידיעת הנדר, וזאת מתוך התנגדות להפרה למפרע (ראו להלן פ"י מ"ד ומ"ז). עוד אפשר להבין שהאיסיים מתנגדים לכך שאדם יקדיש את מאכל פיו. שתי אפשרויות להבנת המשפט. האחת שיש בו התנגדות לנדר המונע צריכה חיונית, והאחרת שיש בו התנגדות לנדרי שכנים, כגון "נדר שאיני אוכל מזון כלשהו" או נדרים דומים. אם כן, הרי שהתנגדות כזאת עולה בקנה אחד עם רצונם של חכמים, כפי שנראה להלן. אלא שחכמים הסתפקו בביטוי של מורת רוח, ואילו האיסיים התנגדו לכך בפירוש, אם כי לא נאמר שנדר כזה איננו תקף. שוב, האיסור על נדר כזה מלמד שהתופעה הייתה מוכרת, כפי שגם עולה מספרות חכמים. אם כן, לבני הכת עמדות שונות מאלו של הפרושים ביחס לקיום הנדרים, אבל אצל שניהם עולה אותה מציאות של נדרי הבאי, ושל התרת נדרים. שתי התנועות מסתייגות מנדרי הבאי, אבל חכמים מגיבים כממסד שאיננו יכול לעצור ולמנוע תופעה חברתית-דתית ואילו בני הכת כותבים מעמדה של אופוזיציה הרשאית ורוצה לבטא את עמדותיה במלוא התקיפות<sup class="footnote-marker">17</sup><i class="footnote">התנגדות לנדרים עשויה להלום את התנגדותם המיוחדת של בני הכתות לשבועת שקר ולשבועת אמת. </i>. 
אם כן, גם בספרות בית שני יש התייחסות לשני סוגי נדרים, האחד נדר לקרבן, והוא רצוי וראוי, והאחר הוא מה שכינינו "נדרי שכנים" או נדרי הבל. לאלה יש התנגדות או הסתייגות גם אצל פילון וגם בספרות הכיתתית. בספרות בית שני הנדר המקראי (נדר הקרבן) תופס מקום חשוב יותר מבספרות חז"ל, ואפשר לומר שהוא הנדר העיקרי, כמו במקרא. גם בספרות חז"ל הקדומה תופס הנדר המקדשי מקום איתן יותר. הדבר בא לידי ביטוי בהלכות מקדש. אמנם חלק גדול מהלכות אלו נערכו ונוסחו בתקופת התנאים אבל הן קשורות יותר לעולם המקדש, וחלקן מן הסתם גם קדום, או שיסודן בנוהגים קדומים. כך, למשל, המסורת: "כנדבת כשרין רבי יהודה אומר נדר בנזיר, שחסידין הראשונים היו מתנדבין נזירות, שאין המקום מספיק להביא שגגה על ידיהן, היו מתנדבין נזירות בשביל שיביאו קרבן. רבן שמעון בן גמליאל אומר כנדבת כשרין לא נדר בנזיר, שחסידים הראשונים לא היו מתנדבין נזירות, שאם ירצה להביא עולה יביא שלמים, יביא תודה, וארבעה מיני לחמה יביא. לא היו מתנדבין נזירות, מפני שהן צריכין כפרה, שנאמר וכפר עליו מאשר חטא על הנפש" (תוס', פ"א ה"א). נדרי כשרים הם נדר בנזיר של חסידים ראשונים, ורבן שמעון בן גמליאל חולק וסובר שגם הם לא נדרו אלא הביאו קרבן כנדבה ולא כנדר. שניהם משקפים את יחסם המיוחד של החסידים למקדש, ואת רצונם להביא קרבן יום יום<sup class="footnote-marker">18</sup><i class="footnote">ליחסם של החסידים הראשונים להבאת קרבנות נדבה וחובה למקדש ראו גם משנה, כריתות פ"ו מ"ג; תוס', פאה פ"ג ה"ח; קהלת רבה, א ד, וראו פירושנו לפ"א מ"ג. </i>.

Section 6

<b>היחס</b> <b>לנדרים</b> <b>בספרות</b> <b>חז</b><b>"</b><b>ל</b>
כפי שראינו, במקרא אין התנגדות לנדרים. אדרבה, קרבן נדבה הוא דבר ראוי ביותר. מעט מקורות בספרות חז"ל משקפים גם הם יחס זה, כגון "מעשרות סייג לעושר, נדרים סייג לפרישות, סייג לחכמה שתיקה" (אבות פ"ג מי"ג)<sup class="footnote-marker">19</sup><i class="footnote">מימרה זו חוזרת בעיבודי מסכת אבות באבות דרבי נתן, אך אין בעיבודים אלו תוספת. </i>. אפשר שמימרה זו נושאת אופי חסידי. הנדר הוא נדר הקרבן, ובברייתא של פנחס בן יאיר, שהיא משקיעי תורת החסידות, הזריזות מביאה לפרישות, ו"זריזות" הוסברה כהבאת קרבנות למקדש<sup class="footnote-marker">20</sup><i class="footnote">ראו פירושנו לסוטה פ"ט מט"ו. הברייתא שובצה, בחלק מעדי הנוסח, במשנה, ולכן תזכה אי"ה להסבר מקיף בפירושנו לסוטה. </i>. בין אם מימרה זו חסידית ובין אם לא הרי שהיא שייכת לקבוצה מצומצמת של מימרות ברוח זו. כמו כן, במדרש אחר בספרי זוטא (ל יד, עמ' 328) יש התייחסות להקמת נדר כאל "טובה" ואל הפרתו כ"רעה"<sup class="footnote-marker">21</sup><i class="footnote">מחלוקת זו היא פיתוח של המחלוקת בספרא ויקרא, דיבורא דחובה, פרשה ט ה"ח, נג ע"ב. שם הדיון העקרוני הוא על טובה ורעה, אך הוא מוסב על עצם ההלכה של שבועה (נדר) לעשות מצווה (טובה) או רעה (עברה). </i>. מימרה זו מצטרפת לסיפור על הקדשת הקרדום שציטטנו לעיל. גם בו יש יחס חיובי אל הנדר, ומדובר בנדר לשם שמים, על הגבול בין צדקה להקדש<sup class="footnote-marker">22</sup><i class="footnote">למנהג ראו פרידהיים, קרדום. </i>.
רוב המימרות מביעות רמות שונות של הסתייגות מנדרים. מימרה אחרת שמבצבץ בה יחס חיובי לנדרים היא דברי בן פטירי: "רבי יהודה אמר משם בן פטירי הרי הוא אומר 'חי אל הסיר משפטי' וגו', ללמדך שאין אדם נודר בחיי מלך אלא אם כן אוהב את המלך"<sup class="footnote-marker">23</sup><i class="footnote">תוס', סוטה פ"ו ה"א, והשוו ספרי במדבר, קנג, עמ' 199. כאן אין התייחסות לטיב הנדר.  </i>. כמו כן: "מי שנודר ומשלם, יש לו שכר על הנדר ועל השלום שנאמר...". המשפט משובץ בתוך סדרת דברי איום על הנודר ואינו משלם, אך חשוב יותר הוא שהמשפט מצוי רק בנוסח הדפוס וחסר בכתבי היד<sup class="footnote-marker">24</sup><i class="footnote">ויקרא רבה, לז א, עמ' תתנה. כן חסר המשפט במקבילה בקהלת זוטא, ד ה, עמ' 128. </i>. 
מימרות מעטות ברוח זו פזורות בספרות, אך כאמור ברוב המקורות יש הסתייגות מנדרים. כך, למשל, נדרים אצל אישה הם כמומים, ומבחינה משפטית הם עילה לגירושים. מבחינה ספרותית הברייתא מזהה בין השניים (מום ונדר) ומעניקה לקורא תחושה שחד הם: "המקדש את האשה על מנת שאין לה נדרים, ונמצאו עליה נדרים, אינה מקודשת... על מנת שאין בה מומין, ונמצאו בה מומין, אינה מקודשת... תצא שלא בכתובה... באילו נדרים אמרו, כגון נדרה שלא לוכל בשר ושלא לשתות יין ושלא ללבוש בגדי צבעונין" (תוס', כתובות פ"ז ה"ח).
במשנה נזכר נדר במינוח "כנדרי רשעים" וכ"נדרי כשרים" (פ"א מ"ג). בהסברנו שם נראה ש"כנדרי רשעים" הם הנדרים שנודרים רשעי בני אדם, ונדרי "כשרים" הם נדרי הקרבן של החסידים שהזכרנו לעיל. כך גם הצענו להסביר את המשנה בפ"ג מי"א, ואת המשניות בפ"ט מ"א. כן שנינו: "היו מהלכין בדרך ואחד בא כנגדן, אמר אחד מהן הריני נזיר שזה פלוני, ואחד אמר הריני נזיר שאין זה פלוני, הריני נזיר שאחד מכם נזיר, שאין אחד מכם נזיר, ששניכם נזירים, שכולכם נזירים, בית שמאי אומרים כולן נזירים, ובית הלל אומרים אינו נזיר אלא מי שלא נתקיימו דבריו, ורבי טרפון אומר אין אחד מהם נזיר" (משנה, נזיר פ"ה מ"ה). בית הלל סבורים שנזירות (ונדר) על תנאי היא נדר תקף לכל דבר, ואם בטל התנאי בטל הנדר; בית שמאי סבורים שנדר על תנאי קיים גם אם התנאי בטל, ורבי טרפון סבור שכל הנדר בטל משום שהתנאי פוגע בטהרת הנדר. כן מבואר בתוספתא: "היו מהלכין בדרך ואחד בא כנגדן, אמר אחד הריני נזיר שזה פלוני, ואחד אומר הריני נזיר שאין זה איש פלוני, הריני נזיר שאחד מכם נזיר, ואחד אומר הריני נזיר שאין אחד מכם נזיר, הריני נזיר ששניהם נזירין, ואחד אומר הריני נזיר שכולם נזירין, בית שמאי אומרים כולן נזירין, ובית הילל אומרים איננו נזיר אלא ממי שלא נתקיימו דבריו, ויביאו קרבן בשותפות, רבי יהודה אומר משום רבי טרפון, אין אחד מהן, לפי שלא ניתנה נזירות אלא להפלאה" (נזיר פ"ג הי"ט).
עמדתו של רבי טרפון היא עקרונית. התנאי פוגע בקדושת הנדר, והרי זה נדר שלא לשם מצווה. האמוראים הבינו את דברי רבי טרפון, "לא ניתנה נזירות אלא להפלאה", כאמירה כללית הרבה יותר. נדר חייב להיות שלם וכולל כוונת אמת, ואילו בית הלל (ובית שמאי<sup class="footnote-marker">25</sup><i class="footnote">ראו דיוננו במימרה זו להלן פ"ב מ"ג. </i>) סבורים שדי במילים הפורמליות של הנדר. בעמדה זו מהלך המדרש: "'וידר יעקב נדר לאמר' וגו' 'אשר פצו שפתי ודבר פי בצר לי' (תהלים סו יד) אמר רבי יצחק הבבלי. מן דנדר מצוה. מהו 'לאמר' לאמר לדורות, כדי שיהו נודרין בעת צרתן. יעקב פתח בנדר תחילה, לפיכך כל מי שנודר לא יהא תולה את הנדר אלא בו. אמר רבי אבהו כתיב אשר נשבע לה' נדר לאביר יעקב (תהלים קלב ב) לאביר אברהם, ולאביר יצחק, אינו אומר כן, אלא לאביר יעקב, תלה הנדר במי שפתח בו תחילה... 'וידר יעקב נדר' וגו' ארבעה הם שנדרו, שנים נדרו והפסידו, ושנים נדרו ונשתכרו. ישראל וחנה נשתכרו, יפתח נדר והפסיד, יעקב נדר והפסיד..." (בראשית רבה, ע א, עמ' 801-799; מדרש שמואל, ב ב). הדרשן אינו מתעלם מכך שהנדר של יעקב אף הוא היה על תנאי, ומוצע שם הסבר שאין כאן תנאי ממש. עמדה זו מבטאת הערכה למי שנודר לשם שמים, והסתייגות מכל נדר המותנה במשהו שמחוץ לרצון הנודר. כנגד זה, בספרי דברים (לא, עמ' 52) מפרש הדרשן שגם הנדר של יעקב לא היה על תנאי. במסורת זו מחלוקת על טיב הנדר, ואחת הדעות היא שכל נדר על תנאי יש בו פסול הפוסל את הנדר. לדעת בית שמאי הנדר תקף גם אם התנאי לא התקיים. רק בית הלל מקבלים את הנוהג המקובל בכל העולם, שיכול אדם לנדור כתנאי להצלה. 
מכאן נבין מדוע התנגדו חכמים לנדרים למען תמורה עתידית (נדר כדי שפלוני יחלים ממחלה או יינצל מצרה). נדר כזה הוא על תנאי, והתנאי מביע את האמונה שיש במעשה זה כדי להטות את כף הדין של משפט הבורא, על כן אין זו "הפלאה" לשמה.
הפסוק המקראי "טוב אשר לא תדֹר משתדֹר ולא תשלם" (קהלת ה ד) זכה להשלמה מפיהם של התנאים: "טוב אשר לא תדור משתדור ולא תשלם<sup class="footnote-marker">26</sup><i class="footnote">הכתיב של חז"ל הוא מלא ופסוקים מצוטטים בכתיב המקובל בימי חכמים. אין ללמוד מכאן על נוסח המקרא, אלא על אופיים של המעתיקים. </i> טוב מזה ומזה שלא תדור, רבי מאיר אומר טוב אשר לא תדור משתדור ולא תשלם, טוב מזה ומזה נודר ומשלם" (ירו', פ"א ה"א, לו ע"ד).
לפנינו סדרת נוסחאות של מדרש זה:<sup class="footnote-marker">27</sup><i class="footnote">ובמדרש ויקרא רבה, לז א, עמ' תתנג-תתנד, בתוספת הנמקה (ראיה). הבבלי, מנחות פא ע"ב, מבין שאכן יש 	 התנגדות לקרבן נדבה, כתוספתא. </i><sup class="footnote-marker">28</sup><i class="footnote">וכן מדרש תנאים, כג, עמ' 251. </i><sup class="footnote-marker">29</sup><i class="footnote">בתנחומא, וישלח ח, מובא רק חלק זה של המימרה. בתנחומא בובר, וישלח כב, עמ' 471-571, מובעת רק התנגדות  	 לאיחור בנדר. </i><sup class="footnote-marker">30</sup><i class="footnote">וכן מדרש תהילים, קטז ד, עמ' רלט. </i>
המקורות שונים זה מזה בשתי נקודות. הראשונה היא ייחוס המימרות, שהירושלמי וקהלת רבה מציגים את רבי מאיר כמתנגד לנדרים. רוב המקורות, ומקבילות שאינן ברשימה, מייחסים את ההתנגדות לרבי יהודה<sup class="footnote-marker">31</sup><i class="footnote">ראו אפשטיין, מבוא, עמ' 580. </i>. הנקודה המהותית יותר היא דבריו של המתנגד המצדד בנדרים. בתוספתא ובקהלת רבה גם הוא מתנגד לכל הנדרים, כולל נדבות קרבן, והרוצה להתנדב יביא ללא נדר. בשאר המקורות הטוב ביותר הוא הנודר ומשלם, כלומר עצם הנדר הוא טוב. 
דוגמאות ליחס עוין או מסתייג מנדרים מצויות במשנתנו. כך, למשל, המשנה (פ"ג מי"ב) מסיימת שמי שנדר הנאה משכניו "ייהנה לאומות", ביטוי לעג למי שנודר מאחיו, והתנגדות לנדרים כאלה. ביטוי דומה יש בירושלמי למשנה האחרונה בפרק: "תלך ותידבק בערביים" (פי"א הי"ב, מב ע"ב). ביטויים אלו מוזנים מההסתייגות בספרות חז"ל מנדרים כאלה הפוגעים בשכנות ההדדית, ומזינים הקלות הלכתיות המאפשרות לעקוף ולהערים על הנדרים הללו<sup class="footnote-marker">32</sup><i class="footnote">ראו פירושנו לפ"ד מ"ו-מ"ח; פ"ה מ"ה; פ"ה מ"ו; פ"ג מ"א ובמבוא.  </i>. כמו כן בתלמוד הבבלי: "דאמר שמואל, אף על פי שמקיימו נקרא רשע. אמר רבי אבהו, מאי קרא? 'וכי תחדל לנדור לא יהיה בך חטא' " (כב ע"א). אם כן, הנודר אינו ממלא צו ה' (רבי אבהו), ולפי שמואל הבבלי הוא בבחינת "רשע". כן מדייקת הסוגיה הבבלית: " 'וכי תחדל לנדור לא יהיה בך חטא', הא לא חדלת – איכא חטא" (עז ע"ב). סוגיה אחרת מצמצמת את דברי רבי יהודה שהוזכרו: "אלא הכל מעריכין ונערכין, נודרין ונידרין, הכי נמי דלכתחלה? והא כתיב 'וכי תחדל לנדור לא יהיה בך חטא', וכתיב... רבי יהודה אומר טוב מזה ומזה נודר ומשלם? ואפילו רבי יהודה לא קאמר אלא באומר הרי זו..." (בבלי, חולין ב ע"א). אם כן, גם רבי יהודה מצדד בנדר הנאמר בלשון נדבה בלבד. 
במדרש תנאים לדברים שנינו: " 'וכי תחדל לנדור לא יהיה בך חטא' למה נאמר? שהייתי אומר הואיל והוא מקבל עליהן שכר כשיעשם, אם ישב לו ולא עשה, יהא מקבל עליהן פורענות? תלמוד לומר וכי תחדל לנדור לא יהיה בך חאט. והרי הדברים קל וחומר ומה אם דברים שהוא מקבל עליהם שכר ישב לו ולא יעשם אינו מקבל עליהן פורענות, דברים שהוא (צריך להיות שאינו) מקבל עליהן פורענות, אם ישב לו ולא יעשם דין הוא שיקבל עליהן שכר" (כג כג, עמ' 152). לפי תיקוננו, דברים ש"מקבל עליהם שכר" הם קרבנות, ואם אינו נודר אין בכך חטא. דברים ש"אין מקבל עליהם שכר" הם נדרי שכנים, והחדל מנדרים כאלה ודאי שאין במחדלו חטא. משנת דמאי מונה את התנאים לחברות, ורבי יהודה מוסיף: "אף לא יגדל בהמה דקה ולא יהא פרוץ בנדרים ובשחוק ולא יהא מטמא למתים ומשמש בבית המדרש<sup class="footnote-marker">33</sup><i class="footnote">בפירושנו למשנה זו העדפנו את הפירוש של אפשטיין שנוסח המשנה היה מקוצר, "ומשמש בבית המ' ", והכוונה לבית המשתה. החבר נדרש שלא להשתתף במשתאות. ראו פירושנו למשנת דמאי שם. </i> אמרו לו לא באו אלו לכלל" (דמאי פ"ב מ"ג). אם כן, לרבי יהודה נדר הוא מנהג עמי ארצות וחכמים מחריגים את עצמם בהימנעם מנדרים. חכמים מסכימים עקרונית, אבל סבורים שנדרים אינם אבחנה ברורה בין חברים לעמי הארץ, "לא באו אלו לכלל", אבל אין הם מבטאים תמיכה בהפצת נדרים.
על הקשר בין ריבוי נדרים ועמי הארץ אנו לומדים מסוגיה אחרת בתלמוד הבבלי במסכתנו (כ ע"א). שם מדובר על נדר מסוים שאינו כהוגן; לתלמיד חכם נשאלים ומתירים את הנדר, ואת עם הארץ קונסים. זו עדות לתחושתם של חכמים כי יש לגדור את עמי הארץ לבל יפריזו בנדרים. בדברי חז"ל מצאנו כמה התבטאויות נגד הפרזה בנדרים, או בלשונם "פריצה בנדרים": "אל תפרוץ בנדרים שמא תמעול בשבועות"<sup class="footnote-marker">34</sup><i class="footnote">אבות דרבי נתן, נו"א פכ"ו, עמ' 82; כלה רבתי, פ"ג הי"ט, עמ' 243; מסכת גרים, פ"א ה"ה, עמ' 70, ומקבילות נוספות. הקטע מושפע כנראה ממשנתנו, וראו להלן. </i>; "כל מי שפרוץ בנדרים כמי שנוטל את החרב ודוקרה לתוך בטנו"<sup class="footnote-marker">35</sup><i class="footnote">דברים רבתי, ואתחנן, עמ' 45. האיום על מי שאינו משלם את נדרו מובלע בין הדברים ונאמר במפורש בסדרת מקורות נוספת, כגון תנחומא, וישלח ח, ועוד. </i>; "שנו רבותינו לא יהא אדם מישראל פרוץ בנדרים ולא בשחוק..." (תנחומא בובר, ויקרא טז, עמ' 10); "לעולם אל תהי רגיל בנדרים" (בבלי, כ ע"א). "נדרן" הוא מילת גנאי, והיותה של אישה נדרנית היא עילה להפרת הבטחת אירוסין<sup class="footnote-marker">36</sup><i class="footnote">ירו', פ"ט ה"א, מא ע"ג; בבלי, כתובות עא ע"א; שכל טוב לבראשית, כד; ילקוט שמעוני, שמואל קכג.  </i>. הסתייגות זו היא עמדתם של חכמים, ואולי גם של החברה כולה. המקורות האחרונים מתנגדים לריבוי נדרים באשר הם. לעומת זאת את המקורות הקודמים ניתן לפרש כהסתייגות מעשית, שמא ישכח את הנדר ויבוא לידי חטא. בפירושנו לפ"ה מ"ו ראינו שאנשי הגליל שהרבו בנדרי שכנים, נדרים שפגעו במרקם החברתי, מכונים "קנטרנים", וחז"ל והחברה מצאו דרך לעקוף נדרים אלו לבל יחולו. 
דומה שההסתייגות מהנדרים באה לידי ביטוי גם במגבלות הרבות שהניחו חכמים על בעל הרוצה להדיר את אשתו. מאותה סיבה גם הרחיבו מאוד את מושג התרת הנדרים (להלן). במקרא אין דרך להתיר נדר. הנודר צריך לבצע את נדרו, ללא שהיות ולא חרטה. אך חכמים פיתחו את הדרכים להתרת נדרים כך שכמעט כל נדר ניתן להתיר, ונרחיב בכך בפירושנו לפרק ט. 

Section 7

<b>נדרים</b> <b>בכתובות</b>
על רקעה של ספרות חז"ל יש להביא את ממצא הכתובות, המשקף פן אחר של המינוחים המקובלים בחברה היהודית. 
כתובות הקדשה לבתי כנסת ולצרכים ציבוריים אחרים מהוות דוגמה חיה לתפוצתה של תופעת הנדרים בציבוריות היהודית במאות הראשונות. אמנם קיימת נטייה ברורה לנוסחאות כתובות מקובעות, ואף זו משקפת את נפיצותה של התופעה. כידוע שרדו עשרות כתובות הקדשה בארץ ובתפוצות.
באסיה הקטנה, לדוגמה, מתוך 59 כתובות הקדשה שריכז אמלינג<sup class="footnote-marker">37</sup><i class="footnote">אמלינג, כתובות ב. </i> בספרו 15 כתובות אינן מאזכרות לשון נדר, ובכל האחרות כפי שנראה יש שימוש במושגי נדרים. על שתי כתובות בהקדשה בבית הכנסת בסרדיס (בטורקיה של היום) מופיעה המילה "נדר" בעברית<sup class="footnote-marker">38</sup><i class="footnote">שם, עמ' 372-472. פעם אחת "נדרר" ופעם שנייה "נד[ר]". </i> ופעמים רבות ביוונית, כפועל (ύξάμενοςε)<sup class="footnote-marker">39</sup><i class="footnote">שם, עמ' 242; 552; 652; 172, ואחרים. </i> או כשם עצם (εύχήν)<sup class="footnote-marker">40</sup><i class="footnote">שם, עמ' 277; 182; 482; 092 ורבים אחרים, ופעם גם θεω̃ α̉ψευδει̃ καὶ αχειροποιη̃τωι ευ̉χήν (את הנדר לאל האמת שאינו מעשה ידי אדם), שם, עמ' 954. </i>. מעניינת במיוחד תפוצת הפעלים המלווה את שם העצם: απέδκα (סיים)<sup class="footnote-marker">41</sup><i class="footnote">שם, עמ' 852; 462; 092.  </i>, επλήρωσα (השלים)<sup class="footnote-marker">42</sup><i class="footnote">שם, עמ' 162; 462; 862. הפועל משמש אמנם גם להשלמת עבודת הבנייה, למשל בכתובת מסרדיס, שם, עמ' 242; 642; 942 ואחרים, ואולי אינו שייך לפעלי נדרים, אם כי εύχήν מופיע כמושא ישיר של הפועל. </i>, αεποίησ (עשה)<sup class="footnote-marker">43</sup><i class="footnote">שם, עמ' 362, אם כי ההשלמה מאוד לא בטוחה. </i>, ετέλεσα (השלים)<sup class="footnote-marker">44</sup><i class="footnote">שם, עמ' 342; 442; 162, קריאה לא בטוחה. ייתכן שלנגד עיני הכותב עמד הפועל המקראי לשלם את הנדר, אבל לפועל היווני משמעות אחרת. </i>, כולם פעלים מובהקים בשפת הנדר המוכרת לנו. ביטוי חוזר מובהק הוא υπέρ ευ̉́χη̃ς (עבור הנדר/נדרו)<sup class="footnote-marker">45</sup><i class="footnote">שם, עמ' 041; 181; 232; 452; 752; 562; 662; 553; נוי, כתובות המזרח ג, עמ' 501; עמ' 901, ועוד הרבה. </i>, ובדומה לו מצינו גם υπέρ υ̉γίας (עבור בריאותו)<sup class="footnote-marker">46</sup><i class="footnote">אמלינג, שם, עמ' 582. </i> או υπέρ σωτερίας (עבור ישועתו)<sup class="footnote-marker">47</sup><i class="footnote">שם, עמ' 803. </i>. אלה יכולות להיות כמובן לשונות מתונות של תפילה, בקשה או סתם תקווה, ולאו דווקא לשונות נדר. אך כיוון שלשונות הנדר המובהק כה מרובות יכירן מקומן בסקירה זו. יחד עם זאת לפנינו תופעה מובהקת של נדרי אזרחות טובה ויראת שמים בקהילה היהודית. תמונת מצב זו של הופעת שם העצם "נדר" (εύχήν), או הטייתו כשם פועל, חוזרת רבות בכל הכתובות היהודיות בתפוצות.
תמונת מצב זו של הופעת שם העצם נדר (εύχήν), או הטייתו כשם פועל, חוזרת רבות בכל הכתובות היהודיות בתפוצות, בקרוב לחצי מהכתובות. בדרך כלל הסיבות לנדר הן כלליות, כעין אלו שציינו, אך לעתים אנו שומעים גם מידע ספציפי יותר. בכתובת אחת מדלוס כותבת הנודרת שנדרה בזכות שנרפאה<sup class="footnote-marker">48</sup><i class="footnote">נוי, כתובות המזרח א, עמ' 222. </i>, בכתובת אחרת נזכר פלוני ששוחרר, מן הסתם מעבדות<sup class="footnote-marker">49</sup><i class="footnote">שם, עמ' 224. </i>, ובכתובת אחרת מהבוספורוס מודה מישהו שניצל מסכנה ונדר (לפני ההצלה או אחריה)<sup class="footnote-marker">50</sup><i class="footnote">שם, עמ' 322.  </i>. במערב האימפריה נמצאות פחות כתובות הקדשה, אך נזכרת הקדשת קבר כתשלום לנדר<sup class="footnote-marker">51</sup><i class="footnote">נוי, כתובות המזרח ב, עמ' 7. </i> (איור 2-1).
כתובות הקדשה דומות מצויות בבתי הכנסת בארץ בכתובות הכתובות ביוונית. כך, למשל, בחמת טבריה יש סדרה של כתובות המזכירות את הנדר (ύξάμενοςε)<sup class="footnote-marker">52</sup><i class="footnote">רוט-גרסון, כתובות, עמ' 65, ועוד. </i>, והוא הדין בכתובות בית הכנסת בציפורי<sup class="footnote-marker">53</sup><i class="footnote">וייס ונצר, ציפורי. </i>. כן מופיעה הנוסחה "למען ישועתו" ביוונית פעמים רבות. לעומת זאת בכתובות העבריות אין המונח "נדר" נזכר, והוא הדין למונח "למען ישועתו" שאין לו תחליף בכתובות עבריות. רק בכתובות מבית הכנסת בסרדיס נשמרו שני קטעים ועליהם כתוב "נדר" (בשגיאת כתיב) (איור 3 נדר סרדיס, איור 4 בית הכנסת בסרדיס). כן מופיע שם המונח "נדב" בצורות שונות<sup class="footnote-marker">54</sup><i class="footnote">בחמת טבריה, נוה, כתובות, עמ' 47; בכוכב הירדן, שם, עמ' 72; בסוסיא, שם, עמ' 123; בעסלין, נוה, כתובות ארמיות, עמ' 305. </i>. האם ייתכן שניכרת כאן השפעתם של חכמים שהסתייגו מנדרים? הם כמובן תמכו במתן תרומות לבתי כנסת, ואנשים נושאי תואר "רבי" נזכרים בכתובות תרומה אלו, אבל הסתייגו מהכרזת נדרים שיש בה התחייבות כובלת. בכתובות ביוונית השתמשו במונח המקביל ל"נדר" משום שבכך עקפו את המינוח הקדוש, או שמא החברה שבחרה לכתוב ביוונית נתנה פחות את דעתה על המוסכמות המקובלות על חכמים<sup class="footnote-marker">55</sup><i class="footnote">חכמים העדיפו את העברית. רוב שמותיהם בעברית, והם מטיפים לשימוש בשפה זאת. ראו נספח ב למסכת שקלים.  </i>. 
על רקע האבחנות הללו יש לבדוק את סוגי הנדרים שבספרות בית שני, ועד כמה האבחנות המאוחרות ניתנות לגילוי כבר בתקופה הקדומה, ואת היחס לסוגי הנדרים השונים. 
גם היחס לנזיר היה שנוי במחלוקת. למעשה הנזיר הוא סוג של נדר, מוגדר וחד יותר. חז"ל נחלקים בשאלה האם הקרבן שהנזיר מביא הוא משום החשש שמא חָטָא בזמן הנזירות, או על עצם הנזירות<sup class="footnote-marker">56</sup><i class="footnote">בבלי, תענית יא ע"א; נדרים י ע"א; נזיר יט ע"א; כב ע"א; בבא קמא צט ע"א; במדבר רבה, י ז, ועוד. כל העדויות לנזיפה במי "שציער עצמו מן היין" הן בבליות, אך התפיסה המסתייגת מופיעה גם במקורות ארץ-ישראליים. </i>. כך, למשל, מספר רבי שמעון הצדיק שלא אכל מקרבן של נזיר חוץ משל נזיר אחד שנדר לשם שמים ממש<sup class="footnote-marker">57</sup><i class="footnote">תוס', נזיר פ"ד ה"ז; ספרי במדבר, כב, עמ' 26; ירו', נזיר ספ"א, נא ע"ג; נדרים פ"א ה"א, לו ע"ד; בבלי, נזיר ד ע"ב; נדרים ט ע"ב; במדבר רבה, פי"ז, וראו במבוא למסכת נזיר.  </i>.
מעין אותה שניות ניכרת גם ביחס לסיגופים<sup class="footnote-marker">58</sup><i class="footnote">ראו אורבך, אסקטיזם; פרדה, סיגופים. </i>. בשאלת היחס לסיגופים לא נרחיב כאן, ונסתפק בהערכה כללית ביותר הנתמכת במבוא למסכת תענית. אורבך טען שחכמים התנגדו לסיגופים ולאסקטיזם, אך היו בתוך שכבת החכמים מי שדגלו בדרך זו. פרדה סייג את השלילה לדרך האסקטית שיוחסה לחכמים, והצביע על הלכות שיש בהן סיגוף מה (יום כיפור, תענית וכיוצא באלו). להערכתנו אכן יש בספרות חז"ל נימות אסקטיות, אך הסיגוף ההלכתי מתון ביותר בהשוואה למקובל בעמים ובתולדות ישראל כאחד. עם זאת יש להאזין גם ל"קול האחר", חכמים מעטים שסיגפו עצמם כרבי שמעון בן יוחאי ובנו שהתבודדו במערה, ורבי יוסי ברבי יהודה שהתבודד גם הוא כדי לעמוד על סתרי תורה<sup class="footnote-marker">59</sup><i class="footnote">בבבלי, שבת לג ע"ב, מתוארת ההסתתרות של רבי שמעון בר יוחאי ובנו על רקע פוליטי, אבל גם לפי מקור זה בהמשך, אחרי שחלפה הסכנה המשיכו השניים להתבודד במערה מטעמי סיגוף. במקבילות הארץ-ישראליות המרכיב הפוליטי נעדר כליל, ודברי השבח של חכמים הם הערצת הסיגוף, ראו הר, נכרים. להתבודדותו של רבי יהודה איש הוצי ראו ירו', שביעית פ"ח ה"ו, לח ע"ב; נדרים פי"א ה"א, מב ע"ג.  </i>.
אותו יחס של שניות, עידוד והסתייגות, הערצה וביקורת, יש גם ביחס לתענית. חכמים גזרו תעניות מעטות ואפשרו תעניות רבות יותר, אך גם הסתייגו מריבוי תעניות. בדיוננו בנושא ראינו כי היו נוהגים של תעניות גם במועדים שחז"ל התנגדו להם<sup class="footnote-marker">60</sup><i class="footnote">ראו המבוא למסכת תענית. </i>, וראינו שהיו נטיות בציבור להחמיר בתעניות, שלא בעידוד חכמים, ואפילו בהסתייגותם.
יש לראות ברצון להרבות בנדרים, להרבות בסיגופים ולהרבות בתעניות חלק מתרבות של דת עממית. הממסד מסתייג, אך יש בציבור המקבלים על עצמם חומרות יתר. אין אלו רק חומרות, אלא נתיבים מקבילים לעבודת ה'. חז"ל הטיפו להליכה בנתיב מרכזי שכלל לימוד תורה, גמילות חסדים וקיום הלכות על פרטי הפרטים שלהן. התנהגות ראויה הופכת למצווה, וניתנת לה קצבה ושיעור: כמה ימים הוא פסח, כמה שעות יש להתענות וכו'. סיגופים ונדרים הם נתיבים אחרים לעבודת ה', וחז"ל רצו להתמקד בנתיב שבחרו בו. במקרים כאלה של התנהגות עממית מסיבות דתיות אין המנהיגות מתנגדת בגלוי, ומבטאת את הסתייגותה בצורה עדינה יותר. במקביל יש חכמים הנוהגים אף הם כמנהגי החסידות העממית. עם זאת, הצבענו על שלוש מסורות מספרי זוטא שבהן יש ביטוי לנדרים של יראת שמים. ספרי זוטא מבטא לעתים קול שונה במקצת מיתר חיבורי חז"ל, וגם בעניין נדרים יש בו ביטוי לקול אחר מהקונצנזוס הכללי. 
אנו מדגישים את ההתנהגות העממית, ברם למעשה כוונתנו בעיקר להתנהגות שמחוץ לבית המדרש. במקרה של נדרים וקמעות די ברור שהנוהגים הללו רווחו בשכבות עממיות. לעומת זאת, אין בידינו כלים כדי לקבוע שתופעת הנזירות רווחה דווקא בשכבות עממיות. בהחלט ייתכן שהבוחרים בדרך זו באו דווקא משכבות חברתיות או תרבותיות עיליתיות. 
להערכתנו ההתנגדות לנדרים מקורה כבר בימי הבית. חכמים נוכחו לדעת שחלק גדול מהנדרים הם נדרי הבל, שאין בהם יראת שמים אלא רק הפרעה למרקם החברתי, ולאלה הם התנגדו. הם לא התנגדו לנדרי קרבנות ויחסם לתופעת הנזירות עדיין מחייב בירור, ונדון בכך במבוא למסכת נזיר. אחרי החורבן, כשנדרי קרבן פסו מן הארץ, נתינה להקדש נעלמה וגם תופעת הנזירות נעקרה<sup class="footnote-marker">61</sup><i class="footnote">הנזירות קשורה להבאת קרבנות, עם זאת חיסולה הוא החלטה מודעת של חכמים. גם גרות, טומאת יולדת ונגעים מסתיימים רק בהבאת קרבן, ואף על פי כן המשיכה הגרות ונמצא הסדר שלפיו הגר מפקיד כסף לקרבנו, או שהוא נעשה גר ללא הקרבן (ירו', שקלים פ"ח ה"ד, נא ע"ב; בבלי, כריתות ט ע"א; ראש השנה לב ע"א). גם הלידה לא נאסרה והתאפשרה טהרת היולדת, וגם דין נגעים לא נעלם (ראו המבוא לנגעים). על כן ניתן היה לקיים את דיני נזיר גם ללא קרבן, וההחלטה לחסל את מוסד הנזירות בזמן הזה היא אפוא החלטה "פוליטית" ומודעת של חכמים.  </i>. נותרו כמעט רק נדרי ההבל. עדיין נותרו נדרי צדקה, וחכמים תמכו באלה, אך הרחיקו מהם את המינוח "נדר" ואת היבט האימה המצטרף אל הנדר. כך הצטמצמה תופעת הנדרים לנדרי ההבל בלבד. ההסתייגות של חז"ל היא בעיקר מתופעת נדרי ההבל, אך גם מהרחבת הנדרים על צדקה ופסיקה. מוטב שכספים אלו יינתנו כתרומה ולא במסגרת המחייבת של נדר. 

Section 8

<b>הנדרים</b> <b>בתקופת</b> <b>האמוראים</b> <b>והגאונים</b>
בארץ ישראל המשיכו לנדור נדרים, וחכמים עסקו בהם רבות. כפי שנראה להלן, ההסתייגות של תקופת התנאים הופכת להתנגדות ממשית, והתרת הנדרים הופכת לכלי כדי לצמצם את הנדרים. בבבל, לעומת זאת, מיעטו במודע מלעסוק בנדרים. סוגיות הבבלי למסכת מצומצמות ובלתי מפותחות, ורוב החומר שבסוגיות אינו קשור למשניות נדרים אלא לנושאים שמסביב להן. גם השפה של מסכת נדרים שונה מהלשון הבבלית הרגילה וכנראה איננה בת אותו זמן ומקום כמו יתר הש"ס. עדות מעניינת יש בסוגיית הבבלי: "אמר ליה רבא לרב נחמן: חזי מר האי מרבנן דאתא ממערבא, ואמר: איזדקיקו ליה רבנן לבריה דרב הונא בר אבין ושרו ליה נדריה, ואמרו ליה זיל ובעי רחמי על נפשך דחטאת. דתני רב דימי אחוה דרב ספרא: כל הנודר, אף על פי שהוא מקיימו – נקרא חוטא. אמר רב זביד: מאי קרא? 'וכי תחדל לנדור לא יהיה בך חטא', הא לא חדלת – איכא חטא" (עז ע"ב). האמוראים מספרים שבארץ ישראל עדיין מתירים נדרים, אבל למרות ההיתר דורשים מנודר (שנדרו הותר) לחוש תחושת חטא. יש כאן עדות שלמעשה חכמי בבל אינם עוסקים בהתרת נדרים, וחכמי ארץ ישראל אמנם מתירים, אך מתוך תחושה שההיתר בעצם רעוע. בנוסף לכך נתמכת דעה מסתייגת זו בדרשות נוספות.
לפי הסיפור התלמודי ירד רב לבבל וזכה לסמיכה חלקית, וייתכן שאחד ממרכיביה היה התרת בכורות. למעשה יש שתי מסורות על מה מונה רב; לפי המסורת הבבלית הוא מונה לכול פרט להתרת בכורות, כלומר הוא מונה לפסוק, להורות וללמד (בבלי, סנהדרין ה ע"א). אנו משערים שבעיני חכמי בבל מינויו של רב מהווה את מתן הסמכות לכל חכמי בבל, על כן ברור שבסיפור הבבלי מינויו של רב כולל וסוחף יותר מכפי שהוא במסורת ארץ ישראל. המסורת הארץ-ישראלית מצמצמת את שליחותו של רב לבבל: "מהו למנות זקינים לדברים יחידים? נישמעינה מן הדא, רב מניתיה רבי להתיר נדרים ולראות כתמים. מן דדמך בעא גבי בריה<sup class="footnote-marker">62</sup><i class="footnote">כאשר מת רבי ביקש מבנו... </i> מומי בכורות, אמר לו איני מוסיף לך על מה שנתן לך אבא. אמר רבי יוסי בירבי בון, כולא יהב ליה: לדין יחידי, ולהתיר נדרים, ולראות כתמים, ולראות מומין שבגלוי, מן דדמך בעא גבי בריה מומין שבסתר"<sup class="footnote-marker">63</sup><i class="footnote">עד כאן סוף הציטוט של השאלה. </i> (ירו', חגיגה פ"א ה"ח, עו ע"ג; נדרים פ"ט ה"ד, מא ע"ב – מהו למנות חכמים לתפקידים יחידים [ולא מינוי גורף]? נשמע את הדין מכך: רבי מינהו רב להתיר נדרים ולראות כתמים. כאשר מת [רבי] ביקש [רב] מבנו של רבי [להוסיף לו אישור להתיר] בכורות...)<sup class="footnote-marker">64</sup><i class="footnote">ראו פירושנו להלן פ"ד מ"ג. </i>. בהמשך מובאת מסורת מנוגדת שהוא אישר לו להתיר בכורות, ולא נעסוק בכך. על כל פנים ניתן ללמוד ממנה שרב זכה למינוי מצומצם שכלל רק ראיית כתמי נידה והתרת נדרים. הבבלי, לעומת זאת, אינו מדגיש כלל את התרת נדרים, או משום שלא ראה צורך להזכיר פרט זה, או אולי משום שהם הסתייגו מעיסוק בהתרת נדרים.
התלמוד הירושלמי למסכת, לעומת זאת, הוא תלמוד "רגיל", יש בו סוגיות הלכתיות רבות ואין סיבה להניח שתחום נדרים לא היה נדון בארץ ישראל ככל תחום הלכתי אחר<sup class="footnote-marker">65</sup><i class="footnote">משנת תענית מספרת על תפילתו של חוני המעגל שעג עוגה ואמר "נשבע אני בשמך הגדול שאיני זז מכאן עד שתרחם על בניך" (פ"ג מ"ח). הירושלמי למקום (פ"ג הי"א, סו ע"ד) מכנה תנאי תקיף זה במילה "נדר". זו הרחבה של המושג נדר, ואין בה ביטוי להסתייגות מנדירת נדר כזה. </i>. 
גאוני בבל מעידים שלא למדו מסכת נדרים, לא עסקו בנושאים אלו ובמיוחד מיעטו לטפל בהתרת נדרים<sup class="footnote-marker">66</sup><i class="footnote">ראו הקדמתו של לוין לאוצר הגאונים לנדרים, עמ' 6-5. </i>. "כך אמר רב יהודאי גאון זצ"ל. דאנו אין בנו כח, ואין אנו יודעין לפתוח פתח לשבועה להתירא, ודקאמרינן (עירובין סד סע"ב; נדרים כב רע"א) 'אמר רבה בר בר חנה מאי פתח {ליה} רבן שמעון בן גמליאל בההיא שעתא, יש בוטה כמדקרות חרב ולשון חכמים מרפא (מש' יב יח)' – עכשיו אין בנו חכמים לרפאות, וכל שכן שאין שונים משנה דנדרים ואין אנו יודעים לעמוד על הלכות שבועה" (תשובות רב נטרונאי, ברודי, יורה דעה סימן רנג)<sup class="footnote-marker">67</sup><i class="footnote">רב נטרונאי מקצין את עמדתו; אמנם גאוני בבל מיעטו לעסוק בנושא, אך לא לחלוטין. כך, למשל, בתשובות הגאונים ליק, סימן כב, מובאת תשובה על מעשה שהיה בנדר שננדר בשעת הקנטה, ועל טיפול הלכתי בו, בלי התרה. </i>. כאמור, לשונה של מסכת נדרים שונה משל התלמוד; לא כל השוני נובע מהיעדר הטיפול של גאוני בבל במסכת, ונראה שכבר בתקופת האמוראים היה הדיון במסכת, ובתופעת הנדרים בכלל, מצומצם ומסויג עוד יותר מבתקופת התנאים<sup class="footnote-marker">68</sup><i class="footnote">לוין קושר את ההסתייגות מנדרים ומהתרת נדרים במאבק הקראי נגד התרת נדרים. ברם, דומה שהתופעה קודמת בהרבה להופעת הקראות.  </i>.
לעומת זאת, במסורות המעטות בארץ ישראל בתקופה הבתר-תלמודית נדון נושא הנדרים. כך, למשל, שנינו: 
• "האומר לאשתו הרי את עלי כאימה [ ] ולוקה והיא מותרת לו"<sup class="footnote-marker">69</sup><i class="footnote">מרגליות, הלכות ארץ ישראל, עמ' פא. </i>.
• "הנודר [בפני רבים] אין לו הפרה עולמית. והנודר מאשתו יתיר נדרו אצל חכמים ומותרת היא לו"<sup class="footnote-marker">70</sup><i class="footnote">מרגליות, שם, שם. </i>.
• "האומר פירות [אלו יהו ח]רם הרי הן עליהן חרם עד שיתיר את נדרו"<sup class="footnote-marker">71</sup><i class="footnote">מרגליות, שם, שם. </i>.
• "מי שאמר כל נדר שאני עתיד לידור הרי..."<sup class="footnote-marker">72</sup><i class="footnote">מרגליות, שם, שם. </i>.
• "אין מתירין נדרין בליל (שבת) ראש השנה בשבת ובמוצאי שבת מותר"<sup class="footnote-marker">73</sup><i class="footnote">מרגליות, שם, עמ' מה. </i>.
ההחלטה לצמצם את העיסוק במסכת נדרים היא, אפוא, החלטה בבלית בלבד, ואף בבבל לא הייתה שלמה ומלאה.

Section 9

<b>חידושי</b> <b>התורה</b> <b>שבעל</b> <b>פה</b><b> – </b><b>מגמות</b> <b>חז</b><b>"</b><b>ל</b> <b>בנדרים</b>
בהלכות נדרים של התנאים, כפי שהן בידינו, משוקעים מרכיבים רבים של תורה שבעל פה. דיונים על נדר שהותר מקצתו, כינויי נדרים, סוגי נדרים שונים וכן הלאה. הפרטים השונים נידונו, כמובן, אגב פירוש המשניות. בפרק קצר זה ברצוננו לרכז את המגמות העיקריות שבהן הבחנו. 

Section 10

<b>התרת</b> <b>נדרים</b>
התרת נדרים איננה נזכרת במקרא, והיא חידוש של התורה שבעל פה. המשנה מודה שלהתרת נדרים אין על מה שתסמוך, ואין לה כללים ברורים (חגיגה פ"א מ"ח; תוס', שם פ"א ה"ט<sup class="footnote-marker">74</sup><i class="footnote">בתוספתא שם נאמר "התיר נדרים פורחין באויר", ואולי יש בדברים ביקורת על התרת הנדרים ללא הנמקה ברורה. </i>), אם כי בהמשך תקופת התנאים נקבעו כללים על איזה בסיס ניתן להתיר נדרים (ראו דיוננו להלן ובפ"ט מ"א ואילך). התרת נדרים נרמזת כבר בדברי פילון שהוזכרו לעיל. כאמור, בדיונו בנדרי שכנים הוא נמנע, להערכתנו במכוון, מאפשרות של התרת נדרים. אבל בקטע מ"היפוטתיקה" (7.3) הוא מזכיר התרת נדרים על ידי הכוהן בתואנה שהאל התרצה ואין צורך בתשלום הנדר. עצם אזכור הטיעון שהאל התרצה רומזת לכך שמדובר בנדרי קרבן המוגשים לאל, או במעשה צדקה דומה (הקדש, יום צום). אם כן, עצם התרת נדרים איננו חידוש שחידשו חז"ל. פילון, כמו משנת חגיגה, אינו מפרט את כללי ההיתר, עם זאת חז"ל פיתחו את התרת הנדרים לכדי מערכת הלכתית מסודרת עם סייגים וכללים. לעומת זאת, בני כתות מדבר יהודה שללו כנראה את התרת הנדרים (לעיל). חז"ל חידשו בכך שנטלו תפקיד זה על עצמם, בניגוד לפילון המעניק את התפקיד, האחריות והיוקרה לכוהן. בתהליך זה נעסוק במפורט בנספח. התרת נדרים נדונה בפ"ג מ"א והיא מבוססת על חרטת הנודר (בבלי, כא ע"ב). שם מצויים סיפורי התרה (כא ע"ב - כב ע"א). גם בעל קדמוניות המקרא רומז לאפשרות להתיר את הנדר (לעיל). 
בדיוננו ראינו כי במקרים רבים שמתבקש היה להתיר בהם את הנדר אין האפשרות של התרת נדרים נזכרת, ושתיקה זו רועמת. כך, למשל, במשנה בפרק ה (מ"ו) מובא סיפור על הסתבכות של בן שהדיר את אביו. במקבילות נזכר ששמאי הזקן טיפל בכך, אך לא בדרך של התרת הנדר, אף שלפי כללי ההלכה ניתן היה להתיר את הנדר (פ"ט מ"א). הוא הדין במשניות השונות בפרק ד שבהן הנדר נמצא מזיק, אך התרתו איננה נזכרת כאפשרות הלכתית, אף על פי שבכך היו נפתרות בעיות חסרות מוצא. במהלך דיוננו מנינו עוד משניות רבות שבהן היינו מצפים לאזכור האפשרות להתרת נדרים. על כן מתבקשת המסקנה שהסדר זה, לפחות בצורה שבה פירשוהו חכמים, מאוחר לגוף הלכות נדרים. על כן אין גם בספרות החיצונית (חוץ מקדמוניות המקרא) דיונים באפשרותו של יפתח להתיר את נדרו האיום, ואילו בספרות חז"ל מצוי דיון כזה. העדות הראשונה היא מלאחר החורבן: "וזו טעות טעה נחום המדי כשעלו נזירין מן הגולה, ומצאו בית המקדש חרב. אמר להם נחום המדי אלו הייתם יודעים שבית המקדש חרב הייתם נוזרים? אמרו לו לא, והתירן נחום המדי. וכשבא הדבר אצל חכמים אמרו לו כל שנזר עד שלא חרב בית המקדש נזיר, ומשחרב בית המקדש אינו נזיר" (משנה, נזיר פ"ה מ"ד). המחלוקת ההלכתית היא האם השתנות התנאים היא עילה להתרת נדר ("פותחין בנולד"), וכפי שנראה בפירוש המשנה לא טעה נחום המדי אלא פסק כבית שמאי (פ"ט מ"ב). מכל מקום, בשלב זה עדיין התרת הנדרים מוגבלת למקרים מיוחדים ושנויה במחלוקת. מאוחר יותר היא משתלבת בהלכות הרגילות ובדיניה נחלקים חכמי דור אושא כרבי מאיר (פ"ט מ"ג), רבי אליעזר בן יעקב (פ"ג מ"א) ואחרים. 
אחד המקורות הקדומים הדנים בהתר נדרים הוא המשנה בחגיגה: "היתר נדרים פורחין באויר ואין להם על מה שיסמכו..." (פ"א מ"ח). במשנה נמנו שמונה קובצי הלכה: א) התר נדרים; ב) שבת; ג) חגיגות; ד) מעילות; ה) דינין; ו) עבודות; ז) טהרות וטומאות; ח) העריות. במשנה נאמר: "הן הן גופי תורה", כלומר רק ארבעת המקצועות שיש להם מקרא מרובה הם גופי תורה<sup class="footnote-marker">75</sup><i class="footnote">ראו בפירושנו למשנה. </i>, ואבא יוסי בן חנן מעיר כי כל קובצי ההלכות הם גופי תורה: "אילו שמונה מוקצעי תורה גופי הלכות" (תוס', שם פ"א ה"ט). אין אנו רשאים לומר אלא כי משנה ח הסודרת את תחומי ההלכה תוך בירור זיקתם ותלותם במקרא ובמדרש ההלכה הייתה בפני אבא יוסי, והיא מסוף ימי הבית או מדור יבנה. אבא חנן מאשש את היתר הנדרים, ובעל המשנה הקדומה קובע שההיתר חסר ביסוס בתורה, ואולי יש בדבריו גם ביקורת על היתר הנדרים, או על עיסוק חכמים במה שאיננו בתורה. על כל פנים, התהליך ברור. בשלב ראשון נוסד מוסד היתר נדרים על ידי הכוהנים; בשלב שני נטלו חכמים לעצמם חובה (סמכות) זו, ובשלב שלישי (או בשלב השני) גם מצאו לכך רמזים ואסמכתא בתורה. השלבים השני והשלישי התחוללו כבר בשלהי ימי הבית<sup class="footnote-marker">76</sup><i class="footnote">איננו יודעים אם נחום המדי היה חכם והתיר נדרים כחכם או כדיין גזרות. על תפקיד דייני הגזרות וקשריהם עם חכמים ראו פירושנו לכתובות פי"ג מ"א.  </i>.
בתלמוד הירושלמי למשנת חגיגה מובא: "תני רבי ליעזר אומר יש להן על מה שייסמכו – נשבעתי ואקיימה (תהלים קיט קו), פעמים שאינו מקיים. רבי יהושע אומר יש להן על מה שייסמכו – אשר נשבעתי באפי (שם צה יא), באפי נשבעתי חוזר אני בי"<sup class="footnote-marker">77</sup><i class="footnote">ירו', חגיגה פ"א ה"ח, עו ע"ג, ובצורה מקוטעת אף בירושלמי נדרים פ"ג ה"א, לז ע"ד; בבלי, נזיר סב ע"א. </i>. רבי אליעזר ורבי יהושע חלוקים על משנתנו וסבורים שיש יסוד במקרא להתרת נדרים, שכן אף ה' יש שמתרצה ואינו מקיים את שבועתו, ורבי יהושע רואה את היסוד להיתר נדרים בכך שיש שאדם נודר בכעסו וניתן להתיר את הנדר כשם שהקדוש ברוך הוא מעיד על עצמו ששבועתו הייתה בכעסו – באפו<sup class="footnote-marker">78</sup><i class="footnote">ראו להלן פ"ט מ"א-מ"ב. </i>. ובתוספתא שם: "מיכן היה רבי יהושע אומר צבתא בצבתא מתעבדא, צבתא קדמיתא מה הות, הא לוי בריה הוות"<sup class="footnote-marker">79</sup><i class="footnote">לפנינו בסוף פ"א ה"ט ובסוף עירובין (= צבת בצבת עשויה, הצבת הראשונה האם לא ברייה הייתה?), כלומר, הלכה אחת נעצבה בהלכה הקודמת אך ההלכה הראשונה הייתה ברייה, יסודה במקרא. ראו ספרי דברים, שנה, עמ' 418; מכילתא דרבי שמעון בר יוחאי, עמ' 115, והשוו אבות פ"ה מ"ו. </i>. משנה זו הייתה לפני רבי אליעזר ורבי יהושע, אך אין ללמוד על קדמותה מעבר לדור יבנה או סוף ימי הבית<sup class="footnote-marker">80</sup><i class="footnote">ראו עוד ספרי זוטא, ל ב, עמ' 325. המדרש מעניק את הזכות ל"גדולים" ולאו דווקא לזקנים, וייתכן שהוא משמר מסורת קדומה שלא חכמים הם שהתירו נדרים. במדרש ספרי, קנג, עמ' 198, מיוחס היתר נדרים ל"מומחים", ושוב לאו דווקא לחכמים. </i>.
בזמן שהמשניות נערכו כבר הייתה התרת נדרים דרך הלכתית מקובלת, אך נראה שהלכות נדרים עוצבו כאשר פתרון התרת נדרים היה נחשב עדיין למאולץ ולמשני. 
חז"ל ראו בהתרת נדרים פתרון ראוי, ואף הטיפו להרבות בו: "הידבק בחליצה ובהיתר נדרים ובהבאת שלום וברח מן המיאונין..." (ירו', יבמות פי"ג ה"א, יג ע"ג). עם זאת, בימי התנאים עדיין נדרש שהתרת הנדר תהיה מבוססת. רבי אליעזר הציע שפותחין לאדם בכבוד אביו ואמו, וחכמים אוסרים (פ"ט מ"א). כפי שפירשנו הצעתו של רבי אליעזר מבוססת על ההנחה שאם הדבר יוביל לעקירת כל הנדרים הדבר רצוי, אך חכמים תובעים בסיס היתר ממשי יותר. 
בתקופת האמוראים הקלו עוד יותר בהתרת נדרים, והשאיפה להתרתם היוותה מימוש לעמדתם השלילית כלפי עצם הנדרים. ביטוי לכך יש בסוגיית הירושלמי שחז"ל מתמודדים בה עם הטענה שהתרת נדרים עשויה (או עלולה) לגרום לחיסולם של הנדרים כאקט מחייב: "אם כן אין נדרים? לא יהו נדרים! והכתיב 'וידבר משה אל ראשי המטות', תלה הפרשה בראשי המטות שיהו מתירין את נדריהן<sup class="footnote-marker">81</sup><i class="footnote">עד כאן סוף הציטוט של השאלה. </i>. אם אומר את כן נמצאת עוקר פרשת נדרים מן התורה?..." (ירו', פ"ט ה"א, מא ע"ב). התלמוד מציע לפתוח, כלומר למצוא עילה להתרת הנדר, גם בכבוד המקום. בתחילה מוסבים הדברים רק לנדר שלא לקיים מצוות, אבל בהמשך נתפס הנדר עצמו כפגיעה בכבודו של ה' ומוצעות כמה "פתיחות" שפתחו חכמים, כלומר עילות שמצאו להתרת הנדר:
• "רבי שמעון בן לקיש פתח, אילו היית יודע שהנודר כאילו נותן קולר על צוארו נודר היית? לקסטורייה<sup class="footnote-marker">82</sup><i class="footnote">משל לקסטורייה, היא יחידת צבא ביוונית, והכוונה כאן לשיירה המוליכה עבדים רתומים לקולר (קורה ארוכה שבה מושחלים ראשי האסירים). כמו במשלים רבים המילה "משל" נעדרת.  </i> שהיתה עוברת, וראה קולר פנוי והכניסה את ראשה לתוכו, 'לאסור אסר על נפשו' כמה דאת אמר 'והוא אסור בזיקים'. 
• רבי יונתן פתח, אילו היית יודע שהנודר כבונה במה, והמקיימו כמקריב עליו, נודר היית?...
• רבי יצחק פתח, אילו היית יודע שהנודר כילו נוטל חרב ודוקרה בליבו נודר היית?...
• רב דימי בשם רבי יצחק, לא דייך מה שאסרה לך התורה אלא שאתה מבקש לאסור עליך דברים אחרים..." (ירו', פ"ט ה"א, מא ע"ב).
בהמשך מוצגת החובה המוטלת על החכם למצוא פתח להתרת הנדר, ואחת ההצעות היא שהחכם יקשה ויציק לנודר עד שיוכל לומר לו "אילו היית יודע דההן סבא עבד לך כן נודר היית?..."<sup class="footnote-marker">83</sup><i class="footnote">אילו היית יודע שאותו זקן יעשה לך כך היית נודר?  </i> (שם). בכל המימרות הללו התרת החכם מבוססת על שלילתו של עצם הנדר. אם בתקופת התנאים ניכרת הסתייגות מנדרים עתה היא הופכת להתנגדות של ממש, והתרת הנדרים היא אחת הדרכים לבטא התנגדות זו.
מצד שני ניכרת מגמה ממסדית, לחייב התרה מסודרת על ידי החכם. המשנה מונה נדרים שאינם תקפים (פ"ג מ"א), אך המקורות המקבילים המאוחרים יותר, בתקופה האמוראית, פירשו שנדרים אלו צריכים התרת חכם. התרה פורמלית נדרשת כדי שלא יבואו לזלזל בנדרים, אך גם מחזקת את מעמדם של חכמים כמי שכל הציבור תלוי בהם. ההתרה עצמה הופכת לפשוטה יותר וכמעט אוטומטית, אך התלות הפורמלית גדֵלה וההתרה היא מונופול של חכמים. 
בתקופת האמוראים עולה סדרת שיקולים ציבוריים. החשש לזלזול בנדרים, החשש שהנדר יצא לחולין ללא טיפול פורמלי נדרש וכמובן גם ההתנגדות לנדרים ולתוצאותיהם, כפי שאמרנו. באחת המשניות אף מציעים חכמים שאין נשאלים למי שלא נהג כהלכה, ומדגימים זאת בעזרת תשובות של "לך ושוב", שלא כדרכם לענות על כל שאלה הלכתית (ראו פירושנו לפ"ב מ"ה). מצד שני, נדר שידעו בו רבים קשה יותר להתרה, משום פרסומו (משנה, גיטין פ"ד מ"ז, וראו פירושנו לה). בכל אלה עולה ומודגש הפן הציבורי (מראית העין). ברוב המצוות פן זה מוצנע, ובהלכות שבת חלקו בפסיקת ההלכה שולי. חלקו גדול יותר בכלאיים<sup class="footnote-marker">84</sup><i class="footnote">ראו המבוא למסכת כלאים. </i>, וכאמור גם בנדרים. 
חידוש נוסף של חכמים הוא צמצום הפרת נדרים. הפרת הנדרים נזכרת במקרא, אך כבר במגילת ברית דמשק הכיתתית יש הסתייגות ממנה (לעיל). חכמים אינם מערערים על הכתוב בתורה, אך מצמצמים את הפרת הנדרים למקרים שבהם הוא סובל מהנדר, או שהאשה עצמה נפגעת ממנו חמורות (פי"א מ"א-מ"ג, וראו פירושנו להן).
בתקופה התנאית הקדומה ראינו שאדם מדיר את חברו, וודאי שמדיר את אשתו (ראו פירושנו לפ"ה מ"ה, ועוד). בדברי האמוראים נעלמת האפשרות שאדם ידיר את חברו, וגם על הדרת האישה והבן חלו הגבלות. כבר במשנה מוגבל הנדר לדברים שניתן לשאת בהם בקלות (כתובות פ"ז מ"א-מ"ד)<sup class="footnote-marker">85</sup><i class="footnote">ראו פירושנו לפ"א מ"א-מ"ג; פ"ג מי"א, ועוד.  </i>. כל אלו הן החלטות באותה מגמה של צמצום יכולתו של אדם להדיר את חברו ואשתו. גם המשנה הקובעת ארבעה סוגי נדרים שאין צריכים היתר חכם היא החלטה באותו כיוון, אלא שבמקרה זה צומצם ההיתר בתקופה האמוראית, לדעתנו לא כדי להרחיב את הנדרים אלא כדי להעצים את תפקיד החכם.
התרת הנדרים בוצעה כמעמד משפטי לכל דבר. ההלכה דורשת שאין להתיר נדרים מעומד אלא בישיבה פורמלית: "...ואין מורין שתויי יין, ואין מפירין נדרים לא רכובין, ולא מהלכין, ולא עומדין, אלא עטופין ויושבין" (תוס', פסחים פ"ב הט"ז). כמו כן: "אין דנין אלא מעומד, ואין מעידין אלא מעומד, ואין נישאלין לנדרים אלא מעומד, ואין מעלין לכהונה ולישראל אלא מעומד, ולא יהא מאריך פניו כנגד אחד" (תוס', סנהדרין פ"ו ה"ב, עמ' 424). ההתרה מתבצעת באמצעות תיווכו של מתורגמן, כמו בבית דין מכובד (ירו', פ"י ה"ח, מב ע"א), עם כללי טקס, בשלושה דיינים ובטלית, או לפחות בפלונס, הוא הפלום, הבגד הייצוגי המקובל בחברה הרומית (ירו', שם מב ע"ב; בבלי, עח ע"א-ע"ב) (איור 5 הפלום). במקורות אחרים הוא נזכר כפלדס<sup class="footnote-marker">86</sup><i class="footnote">הירושלמי המצוטט קובע שפלונס נדרש כשאין טלית, מכאן שהוא בגד.  </i>.

Section 11

<b>נדרים</b> <b>בין</b> <b>מיסטיקה</b> <b>להלכה</b><b> (</b><b>פ</b><b>"</b><b>א</b> <b>מ</b><b>"</b><b>א</b><b>)</b>
עולם הנדרים מגלה קרבה לשבועות מחד גיסא, ולעולם הקמעות מאידך גיסא. הנדר כשבועה הוא התחייבות או אישור לאמִתותה של הצהרה. כך, למשל, מי שמבקש לחזק את הצהרתו בדבר פטור ממכס נשבע או נודר (פ"ג מ"ד), וכן מי שרוצה לאמת את התנהגותו של חברו מטיל עליו נדר או שבועה, כמו ששנינו: "כתב לה נדר ושבועה אין לי עליך" (משנה, כתובות פ"ט מ"ה). גם מבחינה הלכתית השבועות קרובות לנדרים, וחז"ל מוצאים ביניהם הבדלים פורמליים בלבד (ראו פירושנו לפ"ב מ"ב).
השבועה היא מרכיב בדיני ממונות ("שבועת עדות" כפי שהיא מכונה בספרותנו). בספרות הראשונים יש מחלוקת האם גם שבועת הנדר היא בשם ה' ("אני נשבע בשם ה' [או בשם המפורש] לעשות כך וכך"), או ללא הזכרת שמו הגדול ("אני נשבע לעשות כך וכך"). בנדר שהוא בלשון שבועה הנזכר בספרות מופיעה רק הנוסחה השנייה, אך ייתכן שהיא מקוצרת והעורכים לא רצו לצטט את הנוסחה המלאה כדי "לחסוך" בהזכרת שמו או להימנע ממנה. מכל מקום, טיב ההתחייבות דומה לנדר<sup class="footnote-marker">87</sup><i class="footnote">ראו, למשל, בהקדמת הרשב"א לפירושו למסכת. </i>. אמנם במדרשים מוצגים הבדלים בין נדר לשבועה: "מה הפרש בין נדרים לשבועות בנדרים, כנודר בחיי המלך, בשבועתו כנשבע במלך עצמו" (ספרי קנג, עמ' 199). בספרות המפרשים יש אבחנות דקדקניות נוספות. ברם, בסופו של דבר ההבדלים ההלכתיים בין נדר לשבועה מעטים, אלא שהשבועה נתפסה כחמורה יותר ובעלת עצמה רבה יותר<sup class="footnote-marker">88</sup><i class="footnote">אבל ראו פירושנו להלן פ"ב מ"ב; פ"ג מ"ד. </i>.
הזיקה שבין נדרים לעולם הקמעות מאפשרת להרחיב את המחקר, שכן נותרו בידינו קמעות רבים מהעולם הקדום, ואלו מאפשרים מבט אחר על תופעה דתית זו, שלא דרך משקפיה של ספרות חז"ל. אחד המרכיבים של הקמעות הוא הניסיון להשביע את המלאכים, ואולי אף את ריבון העולמים, לבצע מעשה זה או אחר. בקמעות אנו פוגשים חלק מהכינויים לנדרים שמצינו במקורות, ולעתים הם אף מסייעים להבנת המשנה, כגון הכינוי "מותה" (פ"א מ"ב, וראו פירושנו לה). על רקע זה נבין שבעיני הציבור הרחב הייתה לנדר גם משמעות מיסטית, ומכאן החשש להפר את הנדר או להתירו למרות הפסיקה ההלכתית המקלה.
כך, למשל, במשנה הראשונה במסכת "רבי עקיבה היה חוכך בזה להחמיר". במשמעות זאת הביטוי הוא יחידאי. "חוכך להחמיר" הנו ביטוי קשה. אין כאן איסור ואין כאן היתר, יש כאן נטיית לב שאינה הולמת איש הלכה כרבי עקיבא. מאיש הלכה מצפים היינו להגדרה ברורה של היתר או איסור, או לכל היותר לביטוי מעין "אסור מספק". כפי שגם נראה להלן בנדרים אנו מוצאים ביטויים דומים של איסור שאינו מבוסס הלכתית או היתר שאינו מלא. יש בכך ביטוי נוסף לשניות ולמתח שבין המרכיב ההלכתי למרכיב המיסטי שבדיון בנדרים. דוגמה לכך היא המשנה האחרונה במסכת. שם במקרה של נדר מסוים לפי המשנה הראשונה זו עילה לגט, ולפי משנה אחרונה "יעשו דרך בקשה". "דרך בקשה" היא דרך טיפול חברתית או דתית<sup class="footnote-marker">89</sup><i class="footnote">ראו פירושנו למשנה שם. לפי הבבלי יתפללו על הזוג שייפקד בילדים, ולפי הירושלמי יפייסו ביניהם בסעודה. </i>, ברם עם כל ההערכה לדרכי טיפול אלו היה מקום לצפות לכך שתיקבע הלכה מה אם ה"בקשה" אינה מועילה. ביטוי אחר לגישה זו היא ההלכה שאם "נשאלו" (על נדר הבטל מגופו) "עונשים אותם ומחמירים עליהם"<sup class="footnote-marker">90</sup><i class="footnote">לפירוש "מחמירין" ראו בדברינו על המשנה להלן. </i> (להלן פ"ב מ"ה), ואף זה ביטוי לגישה שאינה מבררת רק את ההלכה אלא מתחשבת בשיקולים כלליים, ומגיבה בדרך תגובה שאינה "הלכתית" במובן המשפטי של המילה. כן פירשנו את המשנה בפי"א מ"ד שבה רבי יוחנן בן נורי מתחשב בפחד המיסטי הלא-הלכתי מהנדר<sup class="footnote-marker">91</sup><i class="footnote">וראו עוד פירושנו לפ"ה מ"ו. </i>.
הקמעות הם תופעה דתית חוץ-הלכתית. הם משקפים את הציבור הרחב ואינם מונהגים על ידי חכמים. הקשרים ההדוקים במינוח שבין הקמעות והנדרים מוכיחים שגם הנדרים היו תופעה עממית שחכמים עמלו לתעל אותה בהתאם לאידאולוגיה שלהם. מבחינתם של חכמים נדרי ה"הבל" מיותרים ומזיקים. אך לא עלה בידם לשרש את התופעה והם משלימים אִתה ומכוונים אותה, או מנסים לכוון אותה. ביטוי לכך יש בפסיקה של שמאי (ראו פירושנו לפ"ה מ"ו). שמאי פוסק בדרך מקלה המאפשרת לנודר לחמוק מלקיים את נדרו. לפני כן מסופר על אדם רגיל שסירב להלך בדרך המקלה שהתוו חכמים בנימוק "שיהא עוון תלוי בראשי" (פ"ה מ"ו). העובדה שזו ההלכה אינה מרגיעה את היהודי ירא השמים המפחד מקללת הנדר. שמאי אולי איננו חושש מקללה זו, אך בהחלט חושש מהתנגדות השכנים ודעת הקהל, ומנהל את העסקים כך שכל מי שיתנגד להיתר יצטרך להתעמת עם המקדש וההקדש. אנו רואים עד כמה הכוחות החברתיים חזקים ופסק ההלכה המקל של חכמים איננו מתקבל בציבור אלא במאמצים יוצאי דופן, תוך גיוס המקדש ויוקרתו.
ביטוי אמוראי אחר הוא האיום בעונש: "מעשה באחד שאמר הרי עלי עולה ושהא להביאה ושקעה ספינתו בים" (ירו', פ"א ה"א, לו ע"ד). איומים דומים "מוטמנים" במעשי סיפור על שבועת שווא ועל שבועת שקר, ונדון בכך במבוא למסכת שבועות. בכך לא דנו, כמובן, בשאלת התפשטות הקמעות, ועסקו בכך אחרים<sup class="footnote-marker">92</sup><i class="footnote">בוהק, מאגיה; מקלוג, קמעות; מונטגומרי, קמעות; נוה ושקד, קמעות; נוה ושקד, מגיה, ועוד. </i> (איור 6). 

Section 12

<b>לשון</b> <b>תורה</b> <b>או</b> <b>לשון</b> <b>בני</b> <b>אדם</b>
במסגרת דיני נדרים ניתן משקל רב ביותר למשמעות של המילה. מהו ההיקף של הנדר, מצד אחד, ובעיקר האם מינוח פלוני הוא מינוח של נדר או של איסור ברמה מחייבת פחות. אמוראים נחלקים האם בנדרים הולכים אחר "לשון תורה", כלומר המשמעות המילולית של המילה בשימושה המקראי, או אחר "לשון בני אדם"<sup class="footnote-marker">93</sup><i class="footnote">ירו', פ"ו ה"א, לט ע"ג; פ"ז ה"א, מ ע"ב; בבלי, ג ע"א, ועוד. </i>. גם אנו בדקנו שאלה זו, ולדעתנו מבחינתה של המשנה התשובה ברורה. מה שקובע בנדרים זו המשמעות המקובלת על הדוברים<sup class="footnote-marker">94</sup><i class="footnote">ראו פירושנו לפ"א מ"א-מ"ג; פ"ג מי"א, ועוד. </i>, ולא רק המשמעות המילולית אלא ההקשר המקרי והמקומי של המילה, כולל הטונציה וההקשר הרגעי (כגון פ"ז מ"ג ומ"ז; פ"ד מ"ו ועוד). ביטוי קרוב לכך הוא ש"לא התנדב כדרך המתנדבים". זו דעת רבי שמעון<sup class="footnote-marker">95</sup><i class="footnote">משנה, מנחות פי"ב מ"ג; נזיר פ"ב מ"ג; ערכין פ"ה מ"ג; בבלי, כ ע"א. </i>, והיא מחייבת נדר בלשון ובצורה המקובלים.
משנה יא בפרק ג, בדומה להלכות הקודמות ובמיוחד למשנה י, מבוססת על ההבנה שבנדרים יש להלך אחר הלשון המדוברת ולא אחר המשמעות המילולית התאורטית. עם זאת, התנאים מנסים להראות שזו המשמעות המילולית של המילה. המשמעות ה"מילולית" בתפיסתם היא זו המופיעה בטקסטים הקנוניים, כלומר בתנ"ך, ולפיכך הם דורשים פסוקים המוכיחים את המשמעות שהם מעניקים למילים הללו. כאמור, לשיטתנו אלו דרשות בלבד השואפות לפרש שבנדרים הילכו אחר לשון תורה, אך ההלכה התנאית לא השתמשה בהבחנה זו שבין לשון תורה לבין לשון בני אדם, או לזו שבין לשון ש"בדו להם חכמים" (בבלי, י ע"א) לבין זו שבדו להם "אומות". ההלכה נקבעה לפי המשמעות המקובלת בחיי היום יום, והדרשה התאימה משמעות זו לכתובים.
הנדר מוצג כתופעה חברתית "מדבקת": הראשון נודר והשני נגרר אחריו, כגון "מה ראית לידור, אמר איני יודע אלא שראיתי חבירי שהיו נודרין כך, אסור" (תוס', פ"א ה"ו), וכן: "האשה שנדרה בנדר ושמעה חברתה ואמרה ואני... רבי שמעון אומר אם אמרה אף אני לא נתכוונתי אלא כמותה..." (תוס', נזיר פ"ג ה"י). לעתים נדר הבעל בעקבות אשתו: "אף אני כמותיך... אין יכול להפר" (תוס', פ"ו ה"א). תופעה דומה אובחנה במשנת נזיר: "היו מהלכין בדרך ואחד בא כנגדן אמר אחד מהן הריני נזיר שזה פלוני..." (פ"ה מ"ה), ובהמשך שם עוד סדרה של נדרי נזירות דומים. רק רבי טרפון סבור שנזיר כזה אינו נזיר משום "שלא ניתנה נזירות אלא להפלאה" (תוס', נזיר פ"ג הי"ט). רבי טרפון דורש שנדר הנזירות יהיה לשם שמים. תביעה כזאת מופנית, כאמור, במפורש רק לנדר הנזירות, ולא לנדר רגיל. התביעה המופשטת, בפן הרעיוני שבה, איננה "חדשה". זו דרישתם של חכמים מאז ומעולם, והיא מופנית כלפי הנזיר וכלפי הנודר כאחד. יעידו על כך הסיפור בשמעון 
הצדיק שלא אכל מקרבן של נזיר חוץ משל נזיר אחד שנדר ממש לשם שמים<sup class="footnote-marker">96</sup><i class="footnote">תוס', נזיר פ"ד ה"ז; ספרי במדבר, כב, עמ' 26; ירו', פ"א ה"א, לו ע"ד; נזיר ספ"א, נא ע"ג; בבלי, ט ע"ב; נזיר ד ע"ב; במדבר רבה, פי"ז, וראו במבוא למסכת נזיר.  </i>, או הסיפור ברבי עקיבא שבדק את המוטיבציה של פלוני שתרם קרדום לשמים ואשר צוטט לעיל (ספרי זוטא, ל ד, עמ' 326). ברם, רק בדברי רבי טרפון הופכת מגמה זו לגורם הלכתי, ואף זאת רק לגבי נזירות. התביעה לנדרים לשם שמים הוסברה לעיל, והיא ברורה כשלעצמה. אין צריך לומר שנדרי "שרשרת" אינם מבטאים מוטיבציה כנה לשם שמים.

Section 13

<b>סדר</b> <b>המשנה</b>
בידינו משנת נדרים כפי שנוסחה על ידי עורכי המשנה. בשביעית פ"ט מ"ז טענו שהמשנה מצטטת משנה קדומה אחרת מעסקי נדרים, בשינוי מה ממשנתנו. אפשר שזו עריכה קדומה אחרת של נדרים, או אחת המשניות הקדומות שכמוהן שוקעו במסכת שלנו. 
משנת נדרים פותחת את דיוניה בבירור לשונות הנדר, מתחילה בכינויים וממשיכה בלשונות שונים לנדרים. באמצע הפרק השני (מ"ד) מצוי כלל, "סתם נדרים להחמיר ופירושם להקל"; אמנם הכלל מקיף פרטים רבים, אך אין הוא חל על לשונות הנדר שנדונו לפניו, אלא מהווה פתיחה לכמה לשונות נדר שהן דו-משמעיות (פ"ב מ"ד-מ"ה). הפרק השלישי פותח בנדרים הבטלים מעצמם או שהם נדרים מסופקים. המשנה פותחת בניסוח מספרי רגיל (ארבעה נדרים...), ועד משנה ה היא מפרטת דוגמאות לנדרים כאלה. משנה ה בפרק מדברת על מקרה מורכב של נדרי אונסין, וחותמת חטיבה זו. בדיוננו במשנה זו הסברנו שהמשנה מתחברת גם למשנת הכלל (פ"ב מ"ד), וכך יוצרת יחידה אחידה מפרק א, דרך הכלל של פרק ב ועד למשנה ה בפרק ג. 
החטיבה השנייה במסכת עוסקת בהיקף הנדר, מה נכלל בלשון סתמית. אין כאן רמז לשימוש בכלל שפירוש הנדרים להקל, אך גם כאן יש בעיה של פירוש הנדר. יחידה זו מסתיימת בסוף פרק ג. כל הפרק כולו מגובש (ראו פירושנו למשנה א בפרק ד). ההבדל ההלכתי בין שתי החטיבות (בשאלה של פירוש נדרים להקל) מעיד שהן נשאבו ממקורות שונים.
פרקים ד-ה עוסקים במי שנדר הנאה מחברו. פרק ד בסתם שכנים ופרק ה בשותפים, כולל שותפים בעיר, שהם למעשה שכנים. פרק ד כולו ערוך כיחידה אחת. הוא פותח בהשוואת מודר מאכל למודר הנאה, מגדיר את דינו של הראשון, ואחר כך מתמקד בדינים של השני. משניות ב-ז פותחות במילים "המודר הנייה" (או "הנאה"), והפתיחה למשנה ז כוללת גם את משנה ח. כך יוצא שכל הפרק מגובש וערוך. פרק ה מגובש פחות, אך גם הוא נגמר באותו משפט: "המודר הנייה (הנאה) מחבירו...". לפיכך עולה שזו יחידה מגובשת שהעורך אף השתמש בה במשחקי לשון בגיבוש האחרון של החטיבה.
פרק ו וחצי פרק ז (עד משנה ה) חוזרים לפרק ג ועוסקים במשמעות הנדר ובהיקפו. לא ברור מדוע פרקים ד-ה משסעים את רצף הדיון בנושא. היחידה מסיימת בשאלה האם "קונם פירות" (פ"ז מ"ו ומ"ז) כולל גם את "חילופיהם וגידוליהם". משנה ח מתחילה בתת-עניין חדש, מקרים שבהם מלשון הנדר משתמעת הגבלת זמן ("עד הפסח" – מ"ח; "היום" – פ"ח מ"א; "עד שיהא צום" – פ"ח מ"ו). יחידה זו משתרעת עד משנה ו בפרק ח, והיא המשך הבירור של היקף הנדר. משנה ז בפרק ח עומדת בפני עצמה, ואת הדיון בה סיכמנו: המשנה מנותקת מהמשנה הקודמת העוסקת בהגבלות זמן, ואין לה קשר להמשך העוסק בדרכי התרת נדרים. היא קשורה לראשית פרק ג העוסק בנדרי זירוזין, אלא שעורך המסכת לא הביאה ברצף עם פרק ג משום שמשנתנו נוקטת למעשה בגישה הלכתית שונה. יש בה התרה אוטומטית של הנדר, משום שמטרתו של הנדר הייתה להיטיב עם חברו, והפרת הנדר היא טובתו של החבר. סעיף אחר במשנה הוא שהנודר התכוון למשמעות מצומצמת. כל אלו דרכי התרת נדרים, אלא שבמשנה יש מחלוקת האם הנדר יופר על פי חכם (ר"מ) או מעצמו, ואגב כך נקשרת המשנה גם לפרקים ו-ז הדנים במשמעות ובהיקף של לשונות נדר ספציפיים. על כן המשנה מנותקת מקודמותיה ומפרק ג, כדי לבטא את ייחודה ההלכתי. היא כמובן שאובה ממקור אחר מאשר פרקים א-ג.
פרק ט עוסק בדרכי התרת נדרים. מילת המפתח המשרשרת את הפרק היא "פותחין" (משניות א, ב, ד, ה, ו, ז ["צריכין פתח"], ט), והפרק מסתיים בנדר שאינו צריך התרה כי הוא נדר טעות. 
פרקים י-יא עוסקים בהפרת נדרים (של אישה), מה רשאי הבעל להפר ומה אינו מפר, וכמובן גם אילו נשים אי אפשר להפר את נדריהן (פי"א מ"י). המשנה מסתיימת בדיון המנותק מהמשניות הקודמות על נשים שנדרו, והבעל לא הפר את הנדר, והוא מהווה עילה לגירושין "ונוטלות כתובה". בדיוננו במשנה ראינו כי חלק מהסעיפים אינם עוסקים בנדרים, או שלפחות הם דו-משמעיים. היא גם סותרת משניות קודמות, כגון ההיתר להפר חלק מהנדר. סיום המשנה הוא שמי שמתלוננת על פוריותו של בעלה תעשה "דרך בקשה". ספק אם מדובר בנדר, ואם כן ודאי ש"דרך בקשה" איננה פתרון הלכתי. החכם צריך להחליט אם הנדר תקף, בטל או בר הפרה, ולא להציע דרכים חילופיות ועזרה משמים. המשנה, אפוא, אינה חלק אינטגרלי מהמסכת אלא סיום בנושא חריג. הסיום דומה לאותן משניות המסתיימות בדברי אגדה ולא בהלכה. אמנם האופי הלא-הלכתי איננו מובלט, והתלמודים פירשו את הנאמר כהלכה לכל דבר, אך דומה שביסודו הוא דרשה המציעה דרך חילופית לנדר, דרך בקשה.

Section 14

<b>עדי</b> <b>הנוסח</b>
מכון הש"ס השלם פרסם מהדורה של חילופי נוסחאות למסכת נדרים. אנו השתמשנו במהדורה זו ונהננו מהאוסף ומהפרשנות שנלוותה לו. רשימת הקיצורים היא זו המקובלת במהדורה זו.
א – תלמוד בבלי, כתב יד מוסקבה 1134
ב – משנה ברלין 567ב
ג – קטעי גניזה שונים
ד – משנה סמינר JTS, זולצברגר 138
ה – הגדות התלמוד 
ה1 – הגדות התלמוד קושטא רע"א
ה2 – הגדות התלמוד פרמא 3010
ה3 – הגדות התלמוד בר"מ 406
ה5 – ספר המאמרים מונטיפיורי 88
ו – דפוס ויניציה
ז – משנה, לאו
ט – משנה, דפוס פיזארו
כ – משנה, פריס 328,29
ל – ירושלמי כתב יד ליידן
מ – בבלי, מינכן 95
נ – דפוס נפולי
ן – משנה עם פירוש הרמב"ם, כתב יד ששון 73
ן2 – משנה, אוקסופרד 403
ע – עין יעקב שאלוניקי רע"ו
פ1 – כתב יד פרמא 138
פ1 – משנה, פרמא 3174
ף10 – רי"ף ירושלים 621
ר1 – כתב יד רומי (וטיקן) 112
ר2 – כתב יד רומי 113
ת – כתב יד תימני ענלאו 270
לכתבי יד משניים וקטעי הגניזה ראו הרשימה במהדורת הש"ס השלם. 





Chapter 1



Mishnah 1

<b>כל</b> <b>כינוי</b> <b>נדרים</b> <b>כנדרים</b> – אדם יכול לנדור בצורה מפורשת או להשתמש בכינוי. המשנה קובעת שאם השתמש בכינוי במקום בשורש נד"ר – הרי זה נדר. דוגמאות לכך תובאנה בהמשך. העיקרון הרעיוני או הפסיכולוגי הוא שהמילה "נדר" קדושה, ועל כן ממעטים להשתמש בה. כך, למשל, אין מזכירים את שמו המפורש של בורא עולם ומכנים אותו בכינויים שונים (השם, ה' וכיוצא באלו). תופעה תרבותית זו מוכרת גם בצדו השני של המתרס. אין מזכירים מילים מגונות, וגם לאלו נמצאו כינויים. כך, למשל, המקום שאדם עושה בו את צרכיו מכונה "בית הכבוד" או בכינויים אחרים (קדומים ובני זמננו כאחד). הוא הדין במחלות נוראות המכונות כיום "המחלה", ובלבד שלא להזכיר את שמן המפורש. דרכו של עולם הוא שהכינוי מתקדש והופך לקדוש בעצמו, ומתפתחים כינויים לכינויים. התלמודים והמפרשים עמלו קשות כדי למצוא כלל משפטי מתי מינוח מסוים הוא נדר ומתי הוא כינוי, או כינוי לכינוי, ידות לכינוי וכו'. 
העמל הפרשני מדהים בחריפותו, אך דומה שאין הבחנה משפטית אחת המספקת הסבר מלא. הגדרת כינוי אינה תלויה במהותו, אלא בשימוש שהציבור עושה באותו מינוח. בספרות התלמודית נחלקו אם בנדרים הולכים אחר "לשון בני אדם" או אחר "לשון תורה"<sup class="footnote-marker">1</sup><i class="footnote">ירו', פ"ו ה"א, לט ע"ג; פ"ז ה"א, מט ע"ב; עירובין פ"ג ה"ד, כ ע"ד; נזיר פ"ו ה"ט, נה ע"ג; בבלי, מט ע"א, ועוד.  </i>. לשון בני אדם היא המינוח המקובל בציבור, אותו מינוח שאנו יכולים היום לשחזרו רק בזכות הממצאים בני התקופה (ספרות הלכתית, פפירוסים וכיוצא באלו); "לשון תורה" היא הפירוש המילוני של המילים המקובל כיום (בימי חכמים). בדיון זה אין חכמים מתעלמים מכך שהפירוש המילוני שבתורה עלול להיות שונה מפירושן המילולי של אותן מילים בלשון "מודרנית". באופן עקרוני הכירו חכמים בכך ש"לשון תורה" אינה זהה ל"לשון חכמים" (בבלי, עבודה זרה נח ע"ב; חולין קלז ע"ב). עם זאת, כאן עמלים התלמודים להעניק למונחים הנזכרים משמעות הלכתית, ואינם מסתפקים בטיעון שזו לשון בני אדם. בתלמודים יש מחלוקת איזו לשון קובעת; המחלוקת עומדת במקומה במישור התאורטי, אבל להערכתנו בפועל מחייבת "לשון בני אדם" על גווניה וגווני גווניה, ובעיקר הלשון שהתפתחה על הרקע המקומי והעממי, שלעתים איננו מתועד בספרות הכתובה. יתרה מזו, לעתים נקבעה ההלכה לא על פי הלשון בלבד אלא על פי הקונוטציה או ההקשר, ולכך תובאנה דוגמאות בהמשך<sup class="footnote-marker">2</sup><i class="footnote">כגון פ"ח מ"ו ומ"ז, ועוד.  </i>. לחכמים הייתה לשון זו מציאות ימיהם, אבל לתלמודים הייתה כבר "לשון בני אדם" של תקופת התנאים כספר חתום ולכן ביקשו למונחים משמעות משפטית יותר.
דוגמה למערכת הכינויים מצויה בפפירוסים המגיים ובקמעות. שם נעשה שימוש נרחב בכינויי הבורא, בכינויים של מלאכים, שליחים ושרפים. לכל כינוי עצמה משלו, ותחום השפעה משלו. 
המגמה שלא לבטא את השם הקדוש אלא להשתמש בכינוי מופיעה גם בהקשרים קרובים. כך, למשל, במשנת שבועות מדובר על כינויים לשם ה': שמים וארץ, אל"ף דל"ת, יו"ד ה"א (פ"ד מי"ג) וכיוצא באלו, וכן "השם" "בשם" כלשון קללה (תוס', מכות פ"ה ה"י, עמ' 444). נדיר למצוא כינויים גם בהקשרים אחרים, ולא נרחיב בכך<sup class="footnote-marker">3</sup><i class="footnote">ראה אבות דרבי נתן, נו"א פ"כ, עמ' 72; ולחיוב ולשלילה, כלומר כשהשימוש בכינוי "בשם" הוא הבטחה לטוב, או בלשון קללה, מכילתא דרבי ישמעאל, משפטים, נזיקין פרשה ה, עמ' 268; מכילתא דרבי שמעון בר יוחאי, שמות כא יז, עמ' 173. בדומה לזה מכילתא דרבי שמעון בר יוחאי לשמות כב כז, עמ' 213; ספרא, קדושים פרק ט ו, צא ע"ד: חילוף בין "בשם" ל"בשם המפורש". כל המקרים סבים סביב אותם הפסוקים ואינם מרובים. </i>. כינויים משמשים כשם ה', אך קדושתם פחותה. השימוש בכינויים הוא קדום, וכבר בית שמאי ובית הלל דנים בכינויי כינויים (תוס', נזיר פ"א ה"א)<sup class="footnote-marker">4</sup><i class="footnote">ראו דיוננו ביומא פ"ג מ"ח. </i>. 
<b>וחרמים</b> <b>כחרמים</b> – כינויי חרם דינם כאילו נדר בלשון "חרם" במפורש. כפי שנראה להלן (פ"ב מ"ד) קיימת מחלוקת בדבר, ותנאים מספר סבורים שהשימוש במונח "חרם" אינו מבטא רצון לאסור שימוש בחפץ, <b>ושבועות</b> <b>כשבועות</b> <b>ונזירות</b> <b>כנזירות</b> – כינויי שבועה הם כמו שבועה, וכינויי נזירות – כנזירות. המשנה מבחינה בין ארבעה מונחים: נדר, נזיר, חרם ושבועה. ההבדל בין המונחים השונים הוא בראש ובראשונה טכני, הלשון שבה השתמש הנודר, אלא שעדיין עלינו לברר מה ההבדל המהותי בין המונחים השונים. נדר הנו התחייבות לעשות או לא לעשות משהו, וכפי שנראה בהמשך, במקרים רבים הנדר הוא מותנה: אם יקרה כך וכך אזי אני מנוע מזה וזה, או שאז אעשה כך וכך. לא מצינו אבחנה בין נדר חיובי ("אעשה כך וכך") ובין נדר שלילי ("לא אעשה זאת וזאת"). נזירות היא מסוגי הנדר, אלא שהאדם מקבל עליו, במילה אחת, סדרה מוגדרת של איסורים: לא לשתות יין, לא להתגלח וכיוצא באלו איסורים. כל איסורי הנזיר נאמרו במפורש בתורה, ויידונו במפורט במסכת נזיר. באופן כללי דיני נזיר כדיני נדר, ואין הנזירות אלא נדר רגיל שבו האדם מקבל עליו לנהוג כנזיר ולקבל את המחויבויות של נזיר. עד כאן מבחינה הלכתית. מבחינת התחושה הדתית נזירות שונה מנדר. הנדר הוא בתחום היום-יומי, והנזירות מעלה את האדם לדרגת קדושה. הנדר הוא בין אדם לבוראו ולסביבתו, והנזירות כוללת גם מפגש עם הלכות טהרה ומחייבת קרבן. חכמים נחלקו בשאלה אם יש בנזירות קדושה, ונדון בכך במבוא למסכת נזיר, אבל בתחושה העממית הנזיר נחשב לרם מעלה ובעל זכויות דתיות. בניגוד לנזירות היוו הנדרים תופעה עממית שעמה התעמתו חכמים דבר יום ביומו (ראו במבוא), והנזירות הוכרה כשריד ארכאי מימי המקדש, כך שיש לצפות לשינוי בעיצוב ההלכתי בשתי המסכתות. בנושאים אלו עסקנו במבואות לשתי המסכתות.
השבועה היא התחייבות כמו נדר (ראו במבוא ולהלן פ"ב מ"ב), אלא שהאומר נוקט בשם ה', אולי בשם המפורש<sup class="footnote-marker">5</sup><i class="footnote">ראו ליברמן, יוונים ויוונות, עמ' 94-89. </i>, ואולי גם נשבע על ספר תורה. בפירושנו למסכת שבועות נברר כיצד מתבטאת ההתחייבות בשם ה', אך ברור שהמאפיין את השבועה הוא השימוש בשם הקדוש. לעתים הנדר והשבועה מופיעים כשמות נרדפים (כגון כתובות פ"ט מ"ב), אך מבחינתם של חכמים יש הבדלים הלכתיים בין נדר לשבועה (משנתנו, להלן פ"ב מ"ג, ועוד). השבועה היא רכיב בדיני ממונות ("שבועת עדות", כפי שהיא מכונה בספרותנו). בספרות הראשונים מצויה מחלוקת אם גם שבועת הנדר היא בשם ה' ("אני נשבע בשם ה' [או בשם המפורש] לעשות כך כך") או ללא הזכרת שמו הגדול ("אני נשבע לעשות כך וכך"). בשבועות הנדר הנזכרות בספרות מופיעה רק הנוסחה השנייה, אך ייתכן שהיא מקוצרת והעורכים לא רצו לצטט את הנוסחה המלאה כדי "לחסוך" בהזכרת שמו או להימנע ממנה. מכל מקום, טיב ההתחייבות דומה לנדר<sup class="footnote-marker">6</sup><i class="footnote">ראו, למשל, בהקדמת הרשב"א לפירושו למסכת. </i>. אמנם במדרשים מבדילים בין נדר לשבועה: "מה הפרש בין נדרים לשבועות? בנדרים – כנודר בחיי המלך, בשבועתו – כנשבע במלך עצמו" (ספרי במדבר, קנג, עמ' 199). בספרות המפרשים יש אבחנות דקדקניות נוספות, ברם בסופו של דבר ההבדלים ההלכתיים בין נדר לשבועה מעטים, אלא שהשבועה נתפסה חמורה יותר ובעלת עצמה רבה יותר<sup class="footnote-marker">7</sup><i class="footnote">אבל ראו פירושנו להלן פ"ב מ"ב; פ"ג מ"ד. </i>, והרחבנו בכך במבוא. 
החרם הוא התחייבות מוגדרת להימנע משימוש בחפץ או הקדשתו לשמים. הוא דומה, אפוא, להקדשה רגילה. למעשה גם החרם וההקדשה הם מסוגי הנדר, אלא שהחרם הוא התחייבות משפטית בעלת תוקף גם בדיני ממונות, והנדר הוא "רק" התחייבות של אדם כלפי בוראו בלבד. עד כאן פירוש המונח "חרם" במקרא וכפי שהוא משמש ברבים מאזכורי חז"ל, בעיקר במסכת ערכין ובעוד מקורות רבים<sup class="footnote-marker">8</sup><i class="footnote">כגון תוס', פ"ה ה"ג; מועד קטן פ"ב הי"א; שקלים פ"ב הט"ו, ועוד, וראו פירושנו לפ"ב מ"ג.  </i>. ברם ה"חרם" מופיע גם כמקבילה לנידוי, ולהחרים מישהו משמעו לנדות אותו<sup class="footnote-marker">9</sup><i class="footnote">ירו', מועד קטן פ"ג ה"א, פא ע"ד, ועוד. החרם כנדר רווח בכתובות נבטיות, ראו ירדני, תעודות, עמ' 394, ועוד. </i>. בנוסף לכך, במשנה להלן החרמה משמעה נדר שלא ייהנה המחרים מפלוני או מחפץ כלשהו ששייך לו, או אולי אף שלא ייהנה אותו אדם מהמחרים (להלן פ"ה מ"ד). כפי שנראה להלן<sup class="footnote-marker">10</sup><i class="footnote">ראו עוד פירושנו לפ"ב מ"ד. </i> נחלקו חכמים אם "חרם" מותר לשימוש לבעליו או אסור. דומה, אפוא, שהשימוש במונח זה כמונח לנדר פסק בהדרגה. הקדשת חפצים לשמים בטלה לאחר החורבן, והמושג "חרם" החל לשמש בהוראה של נדר רגיל מצד אחד, וכתחליף למונח "נידוי" מצד אחר<sup class="footnote-marker">11</sup><i class="footnote">ירו', מועד קטן שם שם. משמעות זו חודשה בידי אמוראי ארץ ישראל בלבד, כפי שנעיר בהמשך פירושנו למשנה, וראו פירושנו לפ"ב מ"ד.  </i>.
אמנם המשנה מבחינה בין ארבע קטגוריות אלו, אבל בהמשך (פ"ב מ"ב) נדונים ההבדלים בין נדרים לשבועות בלבד, ולצדם אנו פוגשים מונחים נוספים המקבילים ל"נדר" או ל"שבועה", כגון שאמר "קרבן", כלומר שחפץ פלוני אסור עליו כאילו היה קרבן, ובמשמעות זו זהו נדר רגיל. אבל אם התכוון שחפץ זה יהיה עצמו קרבן – הרי שזה הקדש. עד כאן מבחינה מילולית, אבל בחיי היום-יום הפך "כקרבן" למונח מקביל לנדר<sup class="footnote-marker">12</sup><i class="footnote">ראו על כך בהרחבה ליברמן, יוונים ויוונות, עמ' 103-98, וכגון משנה, ערכין פ"ה מ"ה. </i>. גם כאן אנו רואים את כוחו הגדול של העיקרון ש"לשון בני אדם" היא הגורם הקובע, ולא האבחנות המילוליות.
להלן במהלך המסכת מופיעים לשונות נדר רבים, והראשונים התקשו להגדיר מתי זה נדר, מתי זו הקדשה של ערכו של אדם למקדש ומתי לשון שבועה<sup class="footnote-marker">13</sup><i class="footnote">ראו פ"א מ"ג; פ"ב מ"ד; פ"ג מ"ה; פי"א מי"ב, ועוד, וראו השלמותיו של אלבק לכל אחת מהמשניות הללו. </i>. דומה שאבחנות אלו הן משפטיות ומאוחרות; בלשון תנאים, ולפחות בלשון העם, לא הקפידו על האבחנות המדוקדקות בין סוגי הנדרים. כך גם אצל פילון לא ברורה אבחנתו בין נדרים ושבועות, והוא הדין במגילת ברית דמשק<sup class="footnote-marker">14</sup><i class="footnote">ראו במבוא למסכת. המעבר מכינוי לכינוי אופייני גם למסכת שבועות. ראו, למשל, תוס', שבועות פ"ג ה"ז, עמ' 450. </i>.
<b>האומר</b> <b>לחבירו</b> <b>מודר</b> <b>אני</b> <b>ממך</b> – בחלק מעדי הנוסח במילה אחת: "מודרני". המודר הנאה הוא אחד הטיפוסים המובהקים והרגילים של נדר. בפרק ד (מ"א ואילך) נידונים דיניו של המודר הנאה, וברור שזהו גופו של נדר. אין לנו אלא לפרש שהנודר נדר רגיל צריך לומר "מודר הנאה אני ממך" ואם אמר "מודר אני" אין זה נדר ממש; התלמודים מגדירים מצב זה כ"יד הנדר" (להלן).
<b>מופרש</b> <b>אני</b> <b>ממך</b><b>, </b><b>מו</b>[<b>ר</b>]<b>חק</b> <b>אני</b> <b>ממך</b> – כל אלו יפורשו להלן, <b>שני</b> (=שאני) <b>אוכל</b> <b>לך</b> <b>שני</b> <b>טועם</b> <b>לך</b> <b>אסור</b> – הבבלי מסביר שכל אלה הם "ידות נדרים", כלומר נדרים בכינוי עקיף, וידות נדרים כנדרים. לשם כך צריך הבבלי "לתקן" את המשנה בסגנון "חיסורי מחסרא" ולקרוא בה שכינויי נדרים כנדרים וידות כנדרים. המינוח "ידות נדרים" הוא בבלי בלבד<sup class="footnote-marker">15</sup><i class="footnote">בירושלמי, לו ע"ד ונזיר פ"א ה"ב, נא ע"ב: "יד לקרבן".  </i>. ברור שפירוש הבבלי מחייב להחדיר להלכה התנאית רבדים שאין להם ביטוי במשנה. מן הראוי להעיר שבדרך כלל "יד" הוא כינוי ל"חלק"; במשמעות זו מופיע המונח במקרא<sup class="footnote-marker">16</sup><i class="footnote">בראשית מ לד; שמואל ב יט מד, ועוד. </i> ובספרות חז"ל<sup class="footnote-marker">17</sup><i class="footnote">ראו עירובין פ"ח מ"ב ופירושנו לה; תוס', ביכורים פ"ב ה"ח; כתובות פ"ה ה"א; סנהדרין פ"ב ה"ז, ועוד. </i>. ידות הן גם הריבוי של ידית. במסכת עוקצין מופיע המינוח "ידות אוכלים" (פ"א מ"ה ועוד), ואין הכוונה אלא לגבעול או לעלה שהוא מעין ידית לאוכל. מכאן גזר הבבלי את המונח "ידות נדרים" ככינוי מרוחק, אך כאמור אין לשימוש לשון זה מקבילה תנאית. 
הקשיים שמעורר ההסבר שבתלמוד הבבלי מובילים לאפשרות שבמשנתנו מופיעה רשימת הכינויים (כינויי נדרים), כפי שבמשנה ב – רשימה של כינויי קרבן. מעתה נפרש את המונחים על בסיס הנחה זאת. "מודר אני" אינו נדר ממש; כפי שהסברנו נדר מחייב צירוף מעין "מודר הנאה אני ממך" או "מודר מאכל אני ממך". "מופרש אני" או "מרוחק אני" ודאי שאינם נדרים ממש, משום שאין בהם הגדרה מדויקת של האיסור. האם האיסור משמעו רק ריחוק גאוגרפי או איסור הנאה?
בראש המשנה מובא כלל, ואחריו פירוט. לפי הפירוש שהעדפנו הפירוט מתחיל במילים "מודרני ממך". הפירוט של יתר הכללים (כינויי חרמים כחרמים, כינויי שבועות כשבועות) מופיע כל אחד במסכת המתאימה לו, או להלן.
לפי פירושנו יש התאמה כמעט מלאה בין הכותרת של משנה א ובין הפירוט בהמשך המשנה והפרק, כמפורט בטבלה:
לעתים קרובות נקטה המשנה בסגנון זה של הצגת הכלל ואחר כך פירטה כל רכיב והרחיבה בדיון עליו; בדרך כלל ההרחבה היא לפי הסדר של המשנה. כך, למשל, משנת בבא קמא פותחת ברשימה: "ארבע אבות נזיקין השור והבור והמבעה וההבער", והפרקים הבאים מפרטים את דיניו של כל אב נזיקין. סדר הנושאים הוא הסדר שבמשנה: פרק א עניינו נזקי קרן, פרק ב עיקרו נזקי רגל ושן שהם נזקי השור, פרק ג – נזקי הבור וכן הלאה. כמו כן משנת תרומות המונה בתחילת המסכת "חמשה לא יתרומו... החרש והשוטה והקטן...", ובהמשך דנה המשנה בדיני חרש (מ"ב), בדיני קטן (מ"ג) וכן הלאה. הוא הדין במסכתות נוספות<sup class="footnote-marker">18</sup><i class="footnote">משנה, יומא פ"ב מ"ב; סוכה פ"ד מ"א; סוכה פ"ה מ"ה, ועוד. </i>. לעתים סדר הפירוט הוא כיאסטי, הווה אומר שהמשנה מפרטת תחילה את המקרה האחרון שבמשנה הראשונה ומסיימת במקרה שנזכר ראשון. כזה הוא הסדר במשנה מגילה פרק א, וכזה הוא הסדר בפרקנו.
סוגיית הבבלי בנדרים (ב ע"א) ובנזיר (ב ע"א) מעוררת שאלה זו של סדר כיאסטי<sup class="footnote-marker">19</sup><i class="footnote">הסוגיה כמות שהיא לפנינו מאוחרת. היא כוללת בתוכה פירוש של המשנה בסגנון "חסורי מחסרא", וסוגיות מעין אלו הן, בדרך כלל, סבוראיות. ברם, הקביעה שהמשך משנת נדרים נוקט סדר כיאסטי אינה רק תוצאה של פרשנות החסורי מחסרא. גם לפי פשט המשנה אפשר לקבוע שהמשך המשנה ערוך בסדר כיאסטי. תחילת המשנה מדברת על כינויי נדרים, חרמים ושבועות. ההמשך במשנה א פותח בשבועות, וממשיך בכינויי נדרים וחרמים (מ"ב). לפיכך ייתכן שבמקורה לא הייתה שאלת הסדר תלויה בפירוש ה"חסורי מחסרא", ורק העורך הציב את הסוגיה אחרי פירוש זה. יתר על כן, המשך המשניות אינו בסדר כיאסטי מושלם, וייתכן שגם בכך עסקה הסוגיה המקורית שם. ראו בזק, סודות העריכה.  </i>. היא מפרשת את המשנה הראשונה במסכת נדרים כפתיחה הנידונה בהמשך הפרק באופן כיאסטי, ומנסה להבין מדוע נבחר סדר זה. במהלך הסוגיה מובאות דוגמאות לשני הסדרים, הרגיל והכיאסטי, ונעשה ניסיון לקבוע מעין כלל שלפיו הסדר משקף את הדוגמאות הרווחות יותר. בהמשך נדחה ההסבר והגמרא מסכימה שאין כללים בדבר, מכל מקום הבבלי פירש שהסדר כאן הוא כיאסטי. לפי פירושנו במשנה א הסדר של פירוט כינויי נדרים הוא הסדר הרגיל, ואולי הפירוט מתחיל בשבועות (ראו להלן).
שתי גרסאות לפנינו, "שאני אוכל לך" או "שאיני אוכל לך". חילוף הגרסאות חוזר במשניות אחרות, ויש עדויות לשני הנוסחים. עם זאת, אין הבדל הלכתי בין שתי הנוסחאות ולמעשה הכוונה אחת: לא אוכל אתך, אם אעשה כך וכך; או אוכל אתך, אבל אם אעשה כך וכך, אסור יהיה לי לאכול אתך. אין כאן נדר ממש שהרי אין כאן לשון נדר, אבל כוונתו לנדור – זהו כינוי נדרים. הבבלי שהבאנו מניח שכל אלו הם כינויים לשבועה. מכל מקום, בתוספתא הפירוט מתחיל בשבועות וממשיך בנדרים (פ"א ה"א). הנוסחה "שאני..." או "שאיני...", או בקיצור "שני...", חוזרת במשניות רבות, וניתנת בדרך כלל להסבר בשתי הצורות שאמרנו. הוא הדין בחילוף "אפשר"-"אי אפשר" המתחלפים רבות במקורות<sup class="footnote-marker">20</sup><i class="footnote">ראו, למשל, פירושנו לפאה פ"ה מ"ג; שקלים פ"ג מ"א ועוד. ראו עוד ליברמן, הפירוש הארוך לזרעים, ביכורים, עמ' 835; אלבק בהשלמותיו לנזיר, עמ' 375, ועוד, והדברים ברורים. </i>.
תופעה זו של שבועות סגפנות חוזרת בספרות העולם. לעתים כהשבעה של האחר (בעיקר בקמעות אהבה – שלא תאכל עד שתבוא אליי), אך גם בהשבעות רגילות של אויבים, ולעתים כנדר, לא נאכל עד שננצח במלחמה. שבועה כזאת מופיעה כבר במקרא, במלחמת יונתן ושאול בפלשתים<sup class="footnote-marker">21</sup><i class="footnote">שמואל א יד כד-כח, וראו מרטינז, שלא תאכל. </i>.
<b>אסור</b><b> – </b>כל אלה הם כינויי נדרים, ואסורים כנדרים. לפי הסבר הבבלי הם ידות נדרים, אך כפי שראינו בפרטי ההסבר כל אלה הם כמעט נדרים של ממש, ואין טעם להגדירם כ"ידות".
<b>מנודה</b> <b>אני</b> <b>לך</b> – בתקופת התנאים, ובעיקר בדור יבנה, היה הנידוי אמצעי של בית דין או של הציבור לבודד ולהרחיק פלוני מהחברה. צעד זה ננקט כעונש במקרים חריגים וכגמול על מעשה עוול קשה. בעיקר אנו שומעים על נידוי תלמידי חכמים, כחלק מתרבות בית המקדש, וכחלק מהמאבק לכפיית הלכה<sup class="footnote-marker">22</sup><i class="footnote">ראו לייבזון, נידוי; ספראי וספראי, תרבות המחלוקת, וכן הנספח למסכת ראש השנה.  </i>. במשנתנו אין מדובר על פעולת נידוי, שהרי נידוי הוא פרי החלטה ציבורית, אלא על "נידוי" פרטי. בתקופת האמוראים הפך הנידוי לכלי ביטוי אישי, אדם מנדה את חברו, ואפילו סתם אדם מנדה תלמיד חכם<sup class="footnote-marker">23</sup><i class="footnote">לייבזון, שם שם. </i>. בתקופה זו הופכת ההחרמה למעין נדר של ממש<sup class="footnote-marker">24</sup><i class="footnote">ירו', מועד קטן פ"ג ה"א, פא ע"ד, ושם רשימת מקרים שבהם המונח "נידוי" מקביל לחרם.  </i>, אבל במשנה עדיין אין ביטוי לתפיסה מאוחרת זו שיש בה בעצם הפיכת הנדר מכלי של קודש למעשה של חול. מבחינה הלכתית טהורה נידוי של יחיד הוא חסר משמעות, אך החיבור בין הנידוי לנדר העניק לנדוי הילה של קדושה או של עין רעה, וכפי שאמרנו במבוא, דיונם של חכמים בנדרים נע בין שני הקטבים, הקוטב ההלכתי והקוטב של האימה והחשש המיסטי מיד ה'.
<b>רבי</b> <b>עקיבה</b> <b>היה</b> <b>חוכך</b> <b>בזה</b> <b>להחמיר</b><b> – </b>הביטוי "חוכך להחמיר" הנו ביטוי קשה ויחידאי. אין כאן איסור ואין כאן היתר, יש כאן נטיית לב שאינה הולמת איש הלכה כרבי עקיבא. מאיש הלכה מצפים היינו להגדרה ברורה של היתר או איסור, או לכל היותר לביטוי מעין "אסור מספק". כפי שנראה להלן בנדרים שכיחים ביטויים דומים של איסור שאינו מבוסס הלכתית וביטויים דומים של היתר שאינו מלא, ועסקנו בכך במבוא<b>.</b>
<b>כנדרי</b> <b>רשעים</b> <b>נדר</b> <b>בנזיר</b> <b>ובקרבן</b> <b>ובשבועה</b> <b>כנדרי</b> <b>כשרין</b> <b>לא</b> <b>אמר</b> <b>כלום</b> <b>כנדבותם</b> <b>נדר</b> <b>בנזיר</b> <b>ובקרבן</b><b> – </b>כל אלו הם נדרים שאינם תקפים, ואפילו אינם כינויי נדרים. פירוש המשפט קשה, ותלוי בהחלטה כיצד לפסק את המשפט. הפירוש הראשון הוא שכל נדר עומד בפני עצמו ואת המשפט יש לפסק כך: "כנדרי רשעים, נדר בנזיר, ובקרבן, ובשבועה, כנדרי כשרין, לא אמר כלום. כנדבותם נדר בנזיר ובקרבן". "נדרי רשעים" אינו נדר כדברי התוספתא: "כנדבת רשעים לא אמר כלום, שאין רשעים מתנדבין" (פ"א ה"א). עם זאת הביטוי קשה, מי זה יידור בביטוי כה מוזר? אפשר לפרש שהביטוי נגזר רק כניגוד ל"נדרי כשרין" שבהמשך. גם בירושלמי הסבירו שהצירוף "נדרי רשעים" הוא מונח בפני עצמו, והסבירו שיש בביטוי ביקורת קשה על הנודר. כל הנודר נקרא רשע, והאדם כאן נדר מתוך ביקורת על עצם מעשה הנדר, ולכן הנדר אינו תקף (לו ע"ד). גם לפי הסבר זה הביטוי קשה, וכי סביר שאדם יידור ותוך כדי כך יבקר את הנודרים? הבבלי מצטט את המשנה ואינו מוסיף הסבר. היו שפירשו שהכוונה שכל הנדרים במשנה הם נדר אחד: "נדר: כנדרי רשעים בנזיר, בקרבן ובשבועה", כלומר שאמר "אני נודר כשם שהרשעים נודרים שנדריהם נזיר, וקרבן ושבועה"<sup class="footnote-marker">25</sup><i class="footnote">בבלי, כב ע"א, וכך פירשו הרע"ב ופרשנים אחרים. </i>. הפגם הוא שנדר אינו נזיר ואינו קרבן ואינו שבועה, כל אחד מהם הוא קטגוריה עצמאית. הרי"ף והרא"ש פירשו את הבבלי כירושלמי, והר"ן הוסיף שמדובר במקרה שאדם ראה נזיר ואמר "הריני נודר כמו נדר רשע זה", וכוונתו לנזיר הנקרא רשע, וכן ראה אדם מביא קרבן ואמר "הריני נודר כמו רשע זה שהתנדב קרבן". את המשפט יש לפסק, אפוא: "נדר 'כנדרי רשעים בנזיר', [או נדר 'כנדרי רשעים ב]קרבן', [או נדר 'כנדרי רשעים] בשבועה' ". אפשר להבין שהנזיר נקרא רשע, אבל לא שמענו שאדם שהתנדב קרבן הוא רשע, או שמי שנשבע הוא רשע. יתר על כן, גם לפי הסבר זה – מי זה יידור ויכנה את הנודר "רשע"? ניתן גם לפסק "נדר כנדרי רשעים: בנזיר, בקרבן ובשבועה", כלומר הוא נדר כמו הרשעים, לא בלשון נדר אלא בלשון גרועה כמו קרבן. ברם קשה, וכי אלו נדרי רשעים?! לכל היותר אלו נדרים בעייתיים או נדרי טעות. אנו תומכים בהסבר הראשון, של הירושלמי, שעורך המשנה החדיר ללשון המשנה את התנגדותו לנדרים. סתם נדרים הם נדרי רשעים.
הירושלמי מפרק היגד זה לשתי אמירות: האחת "נדר כנדרי רשעים", כפי שאמרנו לעיל, והאחרת "נדר בנזיר בקרבן ובשבועה", אך הוא מעניק משמעות אחרת: "נדר בנזיר בקרבן ובשבועה שמואל אמר לצדדין היא מתניתא: או בנזיר, או בקרבן, או בשבועה, רבי זעירא אמר נזיר בשלשתן. אמר רבי אבין מאן דבעי מיפתור הדא דרבי זעירא, כיני: היה לפניו אשכול אחד, ובא אחר ואמר 'הרי עלי שבועה', הרי עליו שבועה. ובא אחר ואמר 'הרי עלי קרבן', הרי עליו קרבן. ובא אחר ואמר 'הרי עלי שבועה', הרי עליו שבועה. ובא אחר ואמר, 'מה שאמרו שלשתן עלי', לא עליו קרבן, נמצא זה נודר ובקרבן ובשבועה" (ירו', לו ע"ד). נראה לפרש שלפי שמואל הפגם הוא פשוט, שהשתמש בלשון נדר על נזיר או על קרבן. לפי רבי זעירא הוא השתמש בכל לשונות הנדר, ומדובר במקרה מסובך ונדיר. אדם ראה שלושה שנדרו מאותו אשכול, אך כל אחד נדר בלשון אחרת. אותו אדם אמר רק "ועלי", וקיבל עליו את נדרי כולם. הפגם הוא שיש בכך קבלה של נדרים סותרים. אפשר גם להבין שלפי שמואל "נדר רשעים" הוא השימוש בכל שלושת המונחים.
לכל ההסברים קשה מדוע נקט העורך מינוח כה קשה כ"נדרי רשעים", אבל להסבר הירושלמי המנתק את "נדר בנזיר וקרבן" מ"נדרי רשעים" קשה גם המבנה של ההיגד, שהרי "נדר בנזיר וקרבן ושבועה" מפריד בין "נדרי רשעים" ל"נדרי כשרים". להערכתנו, המינוח "נדרי רשעים" בא לנגד את המינוח "נדרי כשרין"; אין הוא מינוח רֵאלי אלא ביטוי ספרותי הבא לחזק את ההמשך ולבטא, תוך כדי כך, את התנגדותם של חכמים לתופעת הנדרים, תופעה שעליה עמדנו במבוא. 
כל הפירושים שהבאנו מבינים שאם אמר "כנדרי רשעים" וגם אם נדר "בנזיר ובקרבן ובשבועה" לא אמר כלום. אבל אפשר לפסק ולפרש את המשנה בדרך אחרת: <b>"</b><b>כ</b><b>'</b><b>נדרי</b> <b>רשעים</b><b>' – </b><b>נדר</b> <b>בנזיר</b> <b>ובקרבן</b> <b>ובשבועה</b><b>"</b>, כלומר הנדר תקף, וסתם נדר מכונה "נדרי רשעים" כדי לבטא את דעת חכמים על הנדר עצמו, אבל הנדר תקף כל פעם לפי המשך הניסוח (הרי עליי נדר נזיר, או הרי עליי נדר קרבן), <b>"</b><b>כ</b><b>'</b><b>נדבותם</b><b>' – </b><b>נדר</b> <b>בנזיר</b> <b>ובקרבן</b><b>"</b>, כלומר הנדר תקף. רוצה לומר, אם נדר בכינוי "כנדרי רשעים" הנדר תקף, כשם שהוא תקף אם נדר בכינוי "כנדבותם". אולם ברישא נאמר נדר בנזיר ובקרבן ובשבועה, ובסיפא רק בנזיר ובקרבן, אבל אם אמר "כנדרי כשרים" לא אמר כלום, שכן אין דבר כזה נדר כשר. ייתכן, אפוא, שהמשפט בסיפא מקוצר, או שיש הבדל בין הרישא לסיפא: "נדר" (רשעים או כשרים) עשוי לכלול גם שבועה, אך נדבה כוללת רק נזיר וקרבן, וההסבר הראשון עיקר.
<b>כנדרי</b> <b>כשרין</b> <b>לא</b> <b>אמר</b> <b>כלום</b><b> – </b>אין זה נדר כלל. התוספתא מבארת את המשנה ומוסיפה שמשנתנו כרבן שמעון בן גמליאל, ורבי יהודה חולק וסובר שהנדר נדר לכל דבר. כן שנינו: "כנדבת כשרין רבי יהודה אומר נדר בנזיר, שחסידין הראשונים היו מתנדבין נזירות, שאין המקום מספיק להביא שגגה על ידיהן, היו מתנדבין נזירות בשביל שיביאו קרבן. רבן שמעון בן גמליאל אומר כנדבת כשרין לא נדר בנזיר, שחסידים הראשונים לא היו מתנדבין נזירות, שאם ירצה להביא עולה יביא שלמים, יביא תודה, וארבעה מיני לחמה יביא. לא היו מתנדבין נזירות, מפני שהן צריכין כפרה, שנאמר וכפר עליו מאשר חטא על הנפש" (תוס', פ"א ה"א). האיש נדר וביטא את רצונו שהנדר יהיה כנדרי כשרים. לרבי יהודה אנשים כשרים אכן נודרים, וביטוי לכך הם הנזירים הראשונים בזמן הבית שנדרו נזירות כדי שיתחייבו להביא קרבן. הם ידעו שאין להם הזדמנות להביא קרבן שגגה, משום שאינם מסתבכים במקרים של שגגה, אך רצו להביא את קרבן החובה, המצווה בתורה, ולכן נדרו בנזיר. רבן שמעון בן גמליאל סבור ש"נדרי כשרים" אינם קיימים במציאות, שכן כל נודר הוא חוטא, ולכן נדר הנתלה בכשרים בטל. עוד הוא מוסיף שאם אדם כשר חומד לו קרבן חובה, בידו להקריב תודה או שלמים, ואינו צריך לבחור לו פתרון מפוקפק של נזירות. המחלוקת היא, אפוא, על מנהגם של כשרים, אם הם נוהגים לנדור או להימנע מנדר. שני התנאים אינם מתלהבים מנדר הנזירות, אך רבי יהודה מוצא לו צידוק בכך שהמתנדב יזכה להביא קרבן, ורבן שמעון בן גמליאל שולל את נדר הנזירות מכול וכול. 
עורך המשנה מהלך בדעתו של רבן שמעון בן גמליאל, ולהערכתנו גם עורך התוספתא סבר כן. רבי יהודה הסבור שנזירות היא מנהג כשרים סבור כן לא בגלל הקרבן, אלא משום שחיי איפוק וסיגוף של הנזיר הם מעלה דתית. הניסוח של התוספתא ממעיט בדמותו של הנזיר, מעלתו היא רק הקרבן שהוא זוכה להביא, ולא חיי הקדושה שבהם הוא מנהיג את עצמו. ניסוח ממעיט זה מצמצם את סגולתו של הנזיר, ומן הסתם זו עמדת ביניים בין רבי יהודה לרבן שמעון בן גמליאל. רבי יהודה עצמו היה מנסח את דבריו שכל הנודר כשר הוא, משום שחי חיי קדושה, איפוק וסיגוף קל.
המונח אדם "כשר" מופיע בהקשרים שונים. בספרות האמוראים "כשר" מציין אדם הגון, אך לא מעבר לכך (בבלי, מועד קטן כה ע"א; כתובות טו ע"א), אבל בספרות התנאית אדם כשר הוא קרוב לצדיק, ונופל ממנו רק במעט. "ויאמרו האנשים ההמה<sup class="footnote-marker">26</sup><i class="footnote">במדבר ט ז. מדובר בטמאי מת בזמן הפסח שביקשו להקריב את הקרבן. </i> אליו, מגיד שהיו בני אדם כשרים, וצדיקים, וחרדים על המצוות" (ספרי במדבר, סח, עמ' 63). ה"כשרים" כאן הם החרדים למצוות. כן מתוארים מנהיגי ישראל הטובים: " 'וימסרו מאלפי ישראל אלף למטה', מגיד הכתוב שהיו בני אדם כשרים וצדיקים, ומסרו נפשם על הדבר" (ספרי במדבר, קנז, עמ' 210), וכן "כך דברי תורה יש בהם בני אדם חכמים, בני אדם כשרים, בני אדם צדיקים, בני אדם חסידים" (ספרי דברים, שו, עמ' 339). כאן הכשרים נמנים אחר החכמים וקודם לצדיקים, וכן במדרשים אחרים. "נדרי כשרים" הוא, אפוא, ביטוי להערכת הנזיר והנודר, וכאמור רבן שמעון בן גמליאל מתנגד לכך, ובמשנתנו מופיע גם הביטוי המנוגד "נדרי רשעים".
<b>כנדבותם</b> <b>נדר</b> <b>בנזיר</b> <b>ובקרבן</b> – אם ראה נזיר או מי שהקריב קרבן ואמר "כנדבותם", נדר בנזיר או בקרבן כמות שהם נדרו. שני התלמודים הבינו שאמר "כנדבות כשרים" או "כנדבות רשעים" (ירו', לו ע"ד; בבלי, ט ע"א). לפי הפירוש האחרון שהצענו, אם אמר "כנדרי רשעים" או "כנדבותם" הנדר נדר, אבל אם אמר "כנדרי כשרים" הנדר פסול; ברם, אם הקפיד לומר "כנדבות כשרים" הנדר כשר, שהרי הנודרים קרבן נדבה הם בוודאי כשרים. 
לפירושנו, שהצירוף "נדרי רשעים" אינו כינוי שעושים בו שימוש יום-יומי אלא "כינוי" השאוב מעולמו של בית המדרש, הנגזר רק בניגוד ל"נדרי כשרים" – נשוב בהמשך.
עוד שנינו בתוספתא: "האומר ימינה הרי זו שבועה, שמאלה הרי זו שבועה. בשם הרי זו שבועה. לשם הרי זו קרבן" (פ"א ה"א). "ימין" היא לשון שבועה, שנאמר "נשבע ה' בימינו" (ישעיהו סב ח) ו"אין ימין אלא שבועה" (מכילתא דרבי ישמעאל, בשלח, מסכתא דשירה בשלח, ט, עמ' 145). שני התלמודים מביאים ראיה זו כפירוש למשנה (ירו', לז ע"א; בבלי, נזיר ג ע"ב). הדימוי הוא של אדם המרים את ידו הימנית, שכן בעולם הקדום הייתה זו דרך מקובלת לשבועה (איור 7). קשה יותר להבין מדוע "שמאל" הוא לשון שבועה. נראה שנגד עיני התנא עמד הפסוק "וירם ימינו ושמאלו" (דניאל יב ז), ו"אין הרמה אלא לשון שבועה" (תנחומא בובר, לך לך יז, ומקבילות). "בשם" הוא שמו או כינויו של בורא עולם, כפי שפירשנו בהרחבה בפירושנו ליומא פ"ד מ"ב. "לשם" הוא כינוי מובן לקרבן המוגש לריבון עולמים. "ימין" ו"שמאל" כלשון שבועה מופיעים גם בקמע מגי<sup class="footnote-marker">27</sup><i class="footnote">נוה ושקד, קמעות, עמ' 40 מס' 1. </i> (איור 8).
מכל מקום, השורש נד"ב הוא נרדף לשורש נד"ר, וכן אצל בני הכת: "על שבועת האשה אשר אמר לאישה להניא את שבועתה, אל יניא איש שבועה אשר לא ידענה ואל יקימנה וכן המשפט לאביה על משפט הנדבות"<sup class="footnote-marker">28</sup><i class="footnote">ברית דמשק, דף 16. נדבה היא אחד המונחים לנדר, ראו לעיל במבוא. </i>. כמו כן בכתובת סוסיא תורם אדם (הנושא תואר "רבי") תרומה לבית כנסת, "מה שנתנדב" בשמחת בנו<sup class="footnote-marker">29</sup><i class="footnote">נוה, כתובות, מס' 75, עמ' 115. כן נעשה שימוש בפועל זה בכתובת בית הכנסת בטבריה, שם מס' 25, בבית אלפא, שם מס' 43, ופעם נוספת בסוסיא, עמ' 85. </i> (איור 9, תמונה 1).

Mishnah 2

<b>האומר</b> <b>קונם</b> <b>קונח</b> <b>קונס</b> <b>הרי</b> <b>אילו</b> <b>כינויים</b> <b>לקרבן</b><b> – </b>כל אלו הם כינויים ל"קרבן". משלושת הכינויים "קונם" הוא הנפוץ ביותר, והוא מקביל לכינוי "קרבן" או "חרם", כלומר מילת שבועה: "הדה אמרה שאדם מקדיש לשמים בלשון קונם" (ירו', לו סע"ד). תרגום יונתן לבמדבר ה כא מתרגם את "שבועת האלה" – "קיום קינומתא"<sup class="footnote-marker">30</sup><i class="footnote">כך במהד' מ' גינצבורגר, ברלין תרס"ג. </i>. בתפילת "כל נדרי" אנו מתפללים על "נדרי ושבועי וחרמי ואסרי<sup class="footnote-marker">31</sup><i class="footnote">המילה "איסר" מופיעה במקרא, אך איננה בספרות חז"ל. משמעה נדר שלילי (ראו מרטינז, שלא תאכל). שיבוצה בתפילה הוא חלק מהשפעת לשון המקרא על התפילה.  </i> וקונמי וקנסי" – "קנסי" הוא "קונס" הנזכר כאן. ברשימה זו שבתפילה מנויים המונחים העיקריים לנדרים וביניהם "קונם" ו"קונס".
מבחינה מילולית "קרבן" משמעו שחפץ זה אסור עליי כקרבן, ואם כך הרי שזה נדר לכל דבר. אף שבמילה "קרבן" השתמשו במקדש למטרות נוספות, כגון בתור כינוי לאוצר המקדש, וכך אומר יוספוס שפילטוס החרים את כסף ה"קרבן" והשתמש בו לבניית אמת המים לירושלים<sup class="footnote-marker">32</sup><i class="footnote">מלח', ב ט, 175. ראו פירושנו לשקלים פ"ד מ"ב, וראו ליברמן, יוונים ויוונות, עמ' 100-98. </i>, וכגון "קופת הקרבן" שהיא אחת הקופות שהפקידו בהן נדבות פרטיות למקדש<sup class="footnote-marker">33</sup><i class="footnote">מתי כז 6. </i>– למרות זאת שימש "קרבן" גם כלשון שבועה. יוספוס מספר שהוא הסביר לסופר יווני אחד שהכינוי "קרבן" הוא לשון שבועה רגילה אצל היהודים<sup class="footnote-marker">34</sup><i class="footnote">נגד אפיון א, עמ' 167. </i>. אמנם יוספוס משתמש במונח "שבועה", אבל קשה להניח שבכתיבתו הבחין בין נדר לבין שבועה. "קרבן" הוא גם הקדש למקדש, ולהלן (פ"ב מ"ה) מדובר באדם המקדיש את ערכו בלשון "הרי עצמי קרבן", ואף יוספוס משתמש במינוח זה להקדשת כספי ערכו של אדם למקדש<sup class="footnote-marker">35</sup><i class="footnote">קד' ד, עמ' 73-72, וראו כשר, נגד אפיון א, עמ' 157, שפירש שהכוונה לנזירות ולא דקדק במונחים ההלכתיים. </i>. "קרבן" הייתה גם פתיחה ללשון שבועה, מקבילה לנדר או לשבועה. במשמעות זו מובא המונח בחיבור חוץ תלמודי: "האומר לאביו ולאמו 'קרבן מה שאתה נהנה לי' אינו חייב בכבוד אביו ואמו"<sup class="footnote-marker">36</sup><i class="footnote">מתי טו 5; מרקוס ז 11. במתי הגרסה היא "דורון", ובמרקוס "קרבן". בנוסח הסורי: "קרבני" בשניהם. </i>. מבחינה הלכתית מדובר בנדר רגיל, המדיר את אביו ואמו הנאה ממנו. דומה שהמילה "קרבן" במשנתנו באה במשמעות זו של פתיחה לנדר. מבחינת מבנה המשנה היא עוסקת בכינויי נדרים ואחר כך בכינויי שבועות, מכאן ש"קונם" ודומיו הם כינויי נדר. "קרבן" הוא הנדר עצמו ואינו כינוי, ולכן אינו נזכר אלא אגב "קונם" ודומיו. פירוש זה יובן ביתר שאת מהמשך דיוננו ב"קונם".
"קונם" הוא מונח ידוע בתחום הנדרים, הוא מופיע בכתבים אשוריים בלשון שבועה או הקדש<sup class="footnote-marker">37</sup><i class="footnote">ליברמן, יוונים ויוונות, עמ' 90. </i>, אם כי הקשר בין השפות והמונחים כאן מחייב עדיין בירור. בפרקים הבאים יופיע הכינוי "קונם" רבות כמילת פתיחה מקבילה ל"קרבן" (להלן פ"ג מ"א-מ"ב ועוד). לעומת זאת "קונח" ו"קונס" אינם מופיעים בתדירות כזאת. דומה שהם כינויי כינויים ל"קונם", ומחליפים אותו. העובדה שאינם מופיעים בלשון חכמים מלמדת על נדירותם, ואולי לא היו אלו כלל כינויים מקובלים אלא ניסוחים של בית המדרש בעלי אופי תאורטי וספרותי. בתלמוד הבבלי (י ע"א) מתדיינים אם לשונות אלו הם לשונות גויים ("אומות") או לשונות "שבדו להם חכמים". אין לנו עדות שמונחים אלו שימשו בארמית, אדרבה, הם גזורים מהעברית, וקשה להניח שגויים השתמשו בהם. עם זאת, הירושלמי מביא ככינוי את המילה "קרדום" (לו ע"ד), וכפי שהראה חכם אחד הרי זה מנהג עבודה זרה שחכמים הכירו<sup class="footnote-marker">38</sup><i class="footnote">פרידהיים, קרדום. </i> (איור 10). המינוח "בדו להם חכמים" (בבלי, י ע"א) מבטא כנראה את העובדה שאין הם משמשים בשפת היום-יום אלא זו גזירה תאורטית של מילים חדשות. לעומת זאת המונחים "שבותא", "מומא" וכו' הם קטגוריה נפרדת, ואותה נבחן להלן, ונראה שהם כינויים מקובלים. כפי שראינו, גם הכינוי "כנדרי רשעים" הוא בבחינת "המצאה" של בית המדרש. הירושלמי אף מציע לגזור כינויים ל"תמורה" או "הקדש", וברור שאף הצעות אלו הן ספרותיות בלבד. נמצאנו למדים שחלק מהכינויים הם אכן שפת היום-יום, וחלקם יצירות ספרותיות<sup class="footnote-marker">39</sup><i class="footnote">אברמסון, לשון שבדו. </i>.
בירושלמי (לו ע"ד) נזכרות עוד לשונות שהן יד לקרבן: "שאיני אוכל לך" או "שאיני טועם לך".
<b>חרק</b> <b>חרך</b> <b>חרף</b> <b>הרי</b> <b>אלו</b> <b>כינויין</b> <b>לחרם</b><b> – </b>"חרם" גם הוא מלשונות השבועה, ונרחיב בכך להלן (פ"ב מ"ה). כל היתר הם כינויים לו. כל הכינויים הם כדוגמת חֵרֶם בשינוי לשוני קל, וכן "קונס" ו"קונח" שהם כינויים ל"קונם". "חרם" הוא מלשונות הנדר; מילולית משמעו שחפץ מסוים מוחרם למקדש, או שהוא אסור כאילו היה מוחרם למקדש. בלשון זו מנוסחת ההלכה בחיבור הלכתי מארץ ישראל מהמאות השישית או השביעית: "האומר פירות [אלו יהו ח]רם, הרי הן עליהן חרם, עד שיתיר את נדרו"<sup class="footnote-marker">40</sup><i class="footnote">מרגליות, הלכות ארץ ישראל, עמ' פא. </i>. [<b>נזיק</b>] <b>נזיח</b> <b>פזיח</b> <b>הרי</b> <b>אלו</b> <b>כינויין</b> <b>לנזירות</b> – גם כינויים אלו אינם מוכרים ממקורות אחרים, להוציא את משנת נזיר פ"א מ"א שהיא מקבילה למשנתנו. "פעיח" ו"פעזיח" מופיעים בקמע אחד כשם מגי<sup class="footnote-marker">41</sup><i class="footnote">נוה ושקד, קמעות, עמ' 152, מס' 4. </i>.
<b>שבותא</b> <b>שבוקא</b> <b>שקוקה</b> – שלושת הכינויים הללו הם בארמית, ושונים בכך מהכינויים הקודמים. "שבותא" הוא היגוי מקוצר ל"שבועתא", כאשר הע' נבלעת כהגייתם של בני ארץ ישראל. "שבוקא" ו"שקוקא" הם כינויים לשבותה, בשינוי אות אחת. כל אלו הם כינויי שבועה, כאמור להלן.
<b>נדר</b> <b>במוהן</b><b> – </b>בשוליים כתב מעתיק, כנראה המעתיק המקורי, ס"א במותא, <b>הרי</b> <b>אלו</b> <b>כינויין</b> <b>לשבועה</b> – כבר מעתיק כתב היד התחבט בנוסח הנכון. בעדי הנוסח נוסחים מספר: "כמוהי", "כמואי", "כמוהא", "במוהא", "במותא", "במוי", "מוהי", "מוהה" ו"מוחה"<sup class="footnote-marker">42</sup><i class="footnote">"כמוהי" או "כמואי" – מ, ר1, ר2; "כמוהא" – א, ב, כ, פ1; "במוהא" ("במוהה") – ז, ת, ן, ן2, ד; "במותא" ("במותה") – ט, נ; "במוי" – ף10; בתוספתא – "מוהי" בכתב יד וינה, "מוהה" בדפוס ו"מוחה" בכתב יד ערפורט, וכן להלן בבבלי, כב ע"ב – "מוהי" ככינוי לאלוקי ישראל. </i>. בפרשה זו עסק ליברמן, והפליא בניתוח המקורות וריכוזם<sup class="footnote-marker">43</sup><i class="footnote">ליברמן, תוספתא כפשוטה, פ"א ה"ב, עמ' 397.  </i>. מסקנתו היא שהנוסח הנכון הוא "מוהי", והכוונה שנדר במשה. "משה" משמש, אפוא, כשם קדוש. ואכן, בקמעות מגיים נמצא שימוש כזה לשמו של משה<sup class="footnote-marker">44</sup><i class="footnote">מקלוג, קמעות, עמ' 30. </i>. ברם עתה התברר שהפתרון פשוט יותר, שכן בינתיים נתגלו מסמכים במדבר יהודה, וחכם חשוב זה לא זכה לראותם. במסמכים מופיעה פורמולה משפטית שבה מתחייב אחד הצדדים שאין לו טענות למכר, והיא מנוסחת בסגנון זה: "ונדר ומומא ואסרא ושבועה לא איתי לי לבני ולירתי"<sup class="footnote-marker">45</sup><i class="footnote">נחל צאלים 7, שו' 19-18; ראו שם 23 (ירדני, תעודות, עמ' 97-96). </i>, או "ודין ודבב ומומא..."<sup class="footnote-marker">46</sup><i class="footnote">שם 21 תרגום – ודין ודברים ושבועה. נוסחה זו מופיעה גם בשטרות הנבטיים, ראו שם מס' 2, שורות 10, 15; ירדני, שם, עמ' 296; שם מס' 3, שו' 10, עמ' 284. </i>. אם כן "מומא" היא לשון שבועה, והנוסח הנכון הוא "מומא". ייתכן שכבר הירושלמי לא הכיר לשון זאת והוא מציע לפרשה מלשון "משה"<sup class="footnote-marker">47</sup><i class="footnote">ירו', לז ע"א, ראו ליברמן שם שם. בעל ערוך השלם מפרש ש"מומי" משמעו נשבע (כרך ה עמ' 161 ערך מם), או מלשון ימין. </i> (איור 11 מומא בשטרות ירדני).
להלן מובא קטע מפפירוס ארמי מנחל חבר 7<sup class="footnote-marker">48</sup><i class="footnote">פפירוס ידין 13, ירדני, תעודות, עמ' 96. </i>, שטר מתנה או מכר למרים בשנת שלוש לטרינוס (שנת 120):
הבעל מעניק לאשתו מתנה (או מוכר לה) ומוותר על שבועה ונדר. "מומא" כאן היא מסוגי השבועה<sup class="footnote-marker">49</sup><i class="footnote">הנוסחה חוזרת בשני שטרות יהודיים הכתובים ארמית. ראו ירדני, תעודות, עמ' 193; 279.  </i>.
הירושלמי מעיר שכשם שיש כינוי לנדרים, כך עשוי היה להיות גם כינוי לערכין ולתמורה ולהקדשות, ומציע סדרת כינויים הבנויים על חילוף אות אחת: "הערכין והחרמין והתמורות וההקדישות בפרשה היו, ולא תנינן כינוי ערכין וכינוי תמורות והקדשות. ואילו תנינן מה הוינן מיתני? ערפין, ערצין, ערקין. תמופה, תמרנה, תמוקה. הגדר, הגזר, הגרם" (ירו', לו ע"ג).
בכל הקשור לכינויים אין מקום לשיקולים פילוסופיים, תאולוגיים או דתיים. כינוי מסוים התקבל בציבור ללא כל קשר לשיקול מחשבתי כזה או אחר. "משה" אכן שימש לעתים כשם קדוש, אך לא בהכרח הפך לכינוי ותחליף ל"נדר". הדרך היחידה היא לבדוק אם מונח מסוים משמש בספרות הקדומה ככינוי לנדר או לקודש. בדרך הטבע יש לצפות לכך שהספרות הכתובה אינה משמרת את הכינויים העממיים, וממילא אין לנו אלא לסמוך על שלפנינו ולהבין שאם המשנה או הגמרא מזכירות כינוי כלשהו, הרי ששימש בציבור בדרך כלשהי. בתחום זה הקמעות מהווים כלי מחקר חשוב. בקמעות כתובים שמות קדושים המשקפים שכבות עממיות מגוונים שונים, ובמהלך דיוננו נשתמש באוצר בלום זה ההולך ונחשף לעיני החוקרים בשנים האחרונות.
במשנת שבועות (פ"ד מי"ג) מצויה סדרה נוספת של כינויי שבועות: "מצוה אני עליכם, אוסרכם אני, הרי אלו חייבין" (=אלו כינויים לכל דבר). "בשמים ובארץ, הרי אלו פטורין" (=אין הם נתפסים ככינויים). בהמשך נזכרת עוד סדרת כינויים: חלקם תקפים, חלקם אינם תקפים וחלקם שנויים במחלוקת. המקבילות למשנתנו מצויות בספרות הקמעות. ספרות זו מכילה השבעות של כוחות עליונים, ולמעשה היא עוסקת באותו נושא כמו משנתנו, אלא שההשבעות מכוונות למלאכי שמים, לגורמי כוח עליונים (מלאכים, אלילים, משרתים) ולעתים נדירות יותר לבורא עולם עצמו<sup class="footnote-marker">50</sup><i class="footnote">ספר הרזים, למשל, נמנע מפנייה ישירה לעזרתו של ריבונו של עולם. רוב הספר מסמן לאילו "משרתים" ראוי לפנות, מתי ובאיזה נושא, אך בורא עולם מצוי מחוץ לתחום המשאלות. בחיבורים אחרים יש פניות גם לבורא עולם. </i>, ואילו משנתנו עוסקת בהשבעות פרקטיות בין בני אדם.
הנוסחה הרגילה בקמעות היא "משביע אני עליך" ("עליכם"), ובספר הרזים, למשל, היא מופיעה כמעט בכל עמוד<sup class="footnote-marker">51</sup><i class="footnote">וכן נוה ושקד, קמעות, עמ' 62, 87 ועוד. </i>. נוסחאות אחרות, כגון "אוסר אני", מצויה רבות: "אסיר את, מרחק את"<sup class="footnote-marker">52</sup><i class="footnote">שם, עמ' 57. </i> או "אסורי אסירין וחתומי חתימין וקטורי קטירין..."<sup class="footnote-marker">53</sup><i class="footnote">שם, עמ' 113. </i>. בתוספתא מופיעה הנוסחה "אוסרכם אני, קבלכם אני" (שבועות פ"ג ה"ז, עמ' 450), והבבלי הפך את "אוסרכם" לפועל פעיל: "אוסרכם אני בשבועה" (שבועות לה ע"א). זו פרשנותם של אמוראים הבאים לרכך את המרכיבים המיסטיים<sup class="footnote-marker">54</sup><i class="footnote">חלק גדול מהקמעות הם מבבל עצמה, כך שקשה לפרש שחכמים לא הכירו את נוסחאות ההשבעה בקמעות. </i>, אך ליברמן מביא דוגמאות מקמעות שונים שכינויים אלו שימשו בהם כפשוטם<sup class="footnote-marker">55</sup><i class="footnote">ליברמן, יוונים ויוונות, עמ' 91.  </i>. לא כאן המקום להאריך בהבאת מקבילות מספרות המיסטיקה והקמעות. נסתפק בשתי אבחנות:
א. קשה להכריע אם הנוסחאות בקמעות נגזרו בהשפעת הספרות ההלכתית, או שהתהליך היה הפוך. עד עתה כמעט לא נמצאו קמעות מימי התנאים, ולפחות מבחינה זאת אפשר שלשונות התנאים והמסגרת ההלכתית עיצבו את תרבות הקמעות. ברם, ייתכן שתרבות הקמעות של המאה השנייה והראשונה טרם התגלתה, או שלא נכתבה על חומרים מתכתיים, והלשונות הללו צמחו על רקע עממי.
ב. לאור הדמיון בין נוסחאות השבועות ובין הקמעות בולטים גם ההבדלים. בכל המערכת ההלכתית אין השבעה של מלאכים ולא של גרמי שמים. כינויי ה' הם מתונים ביותר, ובעיקר תארים שלו, ולא שמות כ"ארכסאס" וכיוצא באלו. "שדי" ו"צבאות" הם שמות המופיעים במקרא ושימשו הרבה בספרות התקופה. שמות ה' הם כינויי כבוד, ואין שימוש בשם המפורש או בשמות קודש של ארבע אותיות או מ"ב אותיות. לעומת זאת בקמעות יש שמות רבים של בורא עולם, וכמובן של מלאכים ומשרתיהם. 
דומה ששתי האבחנות הללו מעידות על יחסם המסתייג של חכמים מהמיסטיקה, אך גם על הרקע המשותף שממנו צמחו שני רובדי התרבות, המיסטי וההלכתי (איור 12).

Mishnah 3

<b></b>
<b>לא</b> <b>חולים</b> <b>לא</b> <b>אוכל</b> <b>לך</b> – "לא חולים" משמעו שהאוכל איננו דבר של חול אלא הוא קודש, והרי זה מכינויי הקרבן. בחלק מעדי הנוסח ובדפוסים: "לחולין", וכן בהמשך. להלן (פ"ב מ"א) נפגוש נוסחאות דומות שאינן לשון נדר. אפשטיין הסיק שנוסחת המשנה בירושלמי היא "לא חולין שאוכל לך"<sup class="footnote-marker">56</sup><i class="footnote">אפשטיין, מבוא, עמ' 623-622. אפשטיין מיסב את המשנה לשאלה האם "מכלל הן אתה שומע לאו". </i>. בתוספתא: "האומר איני נודר, הרי זה מותר. כבר הייתי נודר, הרי זה אסור. קרבן אם טועמו אני, מותר. לא קרבן ולא טעמו אני, אסור" (פ"א ה"ב). כל אלו היו נוסחאות "מתחכמות" לעקוף את המילה המקודשת "קרבן".
<b>לא</b> <b>כשר</b> – מבחינה מילולית "לא כשר" היא בסך הכול הצהרה על טיב האוכל, אבל בהקשר של נדרים "לא כשר" משמעו שהאוכל אינו ראוי למאכל כי הוא נידר לה'. "לא כשר לי אלא למזבח" (ירו', לז ע"א). "כינוי" זה תלוי כולו בהקשר ובחברה המסוימת שבו היה נפוץ.
<b>ולא</b> <b>דכי</b> – לא טהור, <b>טהור</b> – "טהור" במשמעות קרבן, <b>וטמא</b> – אינו ראוי למאכל, <b>נותר</b> <b>ופיגול</b> – נותר הוא קרבן שלא אכלו אותו בזמן המיועד ו"פיגול" הוא קרבן שעלה שלא לשמו יתברך. שניהם אסורים למאכל, ומי שאומר "אוכל פלוני הוא עליי 'נותר' " מתכוון לנדור שלא לאכלו.
<b>אסור</b> – כל אלו הם נדרים.
<b>כאימרה</b> – אימרא או "אימרה" היא כבש בארמית, והכוונה שאוכל מסוים הוא עליי כקרבן כבש. המשנה משתמשת במילה ארמית משום שהמילה הארמית חדרה לשפת הדיבור הארמית העממית והעברית. בתקופת בית שני היה הציבור דו-לשוני ודיבר בארמית ובעברית, ובאופן טבעי חדרו מילים משפה אחת לחברתה. הראיה הברורה ביותר לכך היא הכתובות שהכותב עובר בהן משפה אחת לחברתה, כגון "שמעון בן כוסבא". עם זאת, לכל פעילות חברתית או תרבותית השפה האופיינית לה. המשנה כתובה בעברית, וזו הצהרה חברתית-תרבותית שעברית היא שפת הלימוד ובית המדרש<sup class="footnote-marker">57</sup><i class="footnote">ראו בהרחבה בנספח למסכת שקלים. </i>. אף על פי כן חדרו מילים משפת היום-יום לשפת המשנה, וכך יש במשנה מילים וצורות ארמיות לא מעטות.
<b>כדיריים</b> – הכבשים הנמצאים בדירים של המקדש ומיועדים לקרבן, <b>כעצים</b> <b>כאישים</b> – קרבן אישה לה', כלומר שנדר בקרבן או באש שעל המזבח, ושניהם אסורים בהנאה<sup class="footnote-marker">58</sup><i class="footnote">ראו אלבק בהשלמותיו, עמ' 359, והיא מחלוקת ראשונים.  </i>, <b>כמזבח</b> – כמו מה שעולה על המזבח, <b>כהיכל</b> – חפץ זה עליי "כהיכל", כלומר הוא אסור עליי כאילו היה של ההיכל. באחד האוונגליונים הנוצריים, המשקפים את רובדיה העממיים של דת ישראל, נאמר: "אוי לכם מנהיגים עוורים האומרים הנשבע להיכל אין זאת מאומה, והנשבע בזהב ההיכל חייב. אתם הכסילים והעורים כי מה הוא גדול אם הזהב או ההיכל המקדש את הזהב. ואמרתם הנשבע במזבח אין זאת מאומה, והנשבע בקרבן אשר עליו חייב<sup class="footnote-marker">59</sup><i class="footnote">משפט זה יובהר בסוף הפרק. </i>. אתם הכסילים והעוורים כי מה הוא גדול הקרבן או המזבח המקדש את הקרבן. לכן הנשבע במזבח נשבע בו ובכל אשר עליו. הנשבע בהיכל נשבע בו ובשוכן בו. הנשבע בשמים נשבע בכסא ה' וביושב עליו"<sup class="footnote-marker">60</sup><i class="footnote">מתי כג 26-22. הפרשה זכתה למחקר ענף ורק מעטים מהחוקרים הביאו לידי ביטוי את הרקע ההלכתי של הקטע, ראו והרנהורסט, נדרים. </i>. הדברים משקפים חשיבה שאינה הלכתית; לפי ההלכה אין חשיבות לעצמת הקדושה של החפץ שנדר בו אדם או נשבע, אלא לאבחנה האם לשון זו נהוגה כלשון נדר. לפי המשנה הנודר "כהיכל" או "כמזבח" נדרו תקף, והחיבור שלפנינו משקף אותה תפיסה הלכתית, ותוקף חכמים "מנהיגים" הסוברים אחרת. לא ברור מי הם. בהמשך הקטע תוקף המחבר את הסופרים והפרושים, אך בקטע זה אין זיהוי של המנהיגים הסבורים אחרת. בהחלט ייתכן שזו עמדה פנים-הלכתית אחרת, או שזו עמדתם של צדוקים. לעומת זאת, הנוסחה "זהב היכל" מוצגת ככזאת שהיא נדר לדעת הכול. זו נוסחה שאינה מוכרת במקורות חז"ל, אך מן הסתם דינה כנודר מה"היכל"<sup class="footnote-marker">61</sup><i class="footnote">בתוספתא מובא סיפור ארוך על עורות קרבנות שניתנים לכוהנים, ומסופר שמנהיגי הכהונה החרימו עורות אלו לעצמם. מביאי הקרבנות צידדו בכוהנים הפשוטים, "ועדיין היו גדולי כהונה באין ונוטלין אותן בזרוע. עמדו בעלים והקדישום לשמים. אמרו לא היו ימים מועטין עד שחיפו כהנים פני כל האולם בטבלאות של זהב מאה על מאה, ועל עובי דינר זהב" (תוס', מנחות פי"ג הי"ח, עמ' 533). הבעלים הקדישו את העורות למקדש ועשו מהם ציפוי זהב. יש כאן רמז להקדשה בסגנון ל"זהב ההיכל", מכל מקום גדולי הכהונה שלא היססו לגזול את אחיהם הכוהנים כיבדו את ההקדשה להיכל. </i>. הנוסחה "בקרבן" היא, כאמור, כנוסחה "כהיכל". הנוסחה "קרבן" הוצגה לעיל כלשון נדר, לכל הדעות. ברם, כפי שנראה להלן, אכן רבי יהודה חולק וסבור שנוסחה זו אינה תקפה. סביר, אפוא, לטעון שהדעה שהמחבר העממי יוצא נגדה היא דעתו של רבי יהודה, שגם מרבית המקורות ההלכתיים מתנגדים לה. סביר לטעון שרבי יהודה יתנגד גם לנוסחה "כהיכל", אם כי לכך אין עדות ברורה. 
חוד הוויכוח בקטע מופנה אל החשיבה ההלכתית הפורמליסטית, והמחבר מציע במקומה גישה בלתי פורמליסטית שלפיה כל מילת קודש היא נדר תקף.
עם כל זאת, הקטע מבטא חשיבה עממית שלפיה חשובה קדושתם של החפצים שהנודר נוקב בשמם. החשיבה ההלכתית, לעומת זאת, דקדקה בפרטים. כך, למשל, בסוף הפרק נעסוק בהבדל שבין הנודר ב"תורה" לבין הנודר "במה שכתוב בתורה".
הבבלי (יא ע"ב) מסיק כי משנתנו היא כדברי האומר "מכלל הן אתה שומע לאו", שכן הנדר מבוסס על פרשנות כזאת (לא חולין, כלומר זה קודש). כאמור, אפשטיין הציע שגם הירושלמי רומז לשאלה זו. ניתוח זה מבוסס על חשיבה משפטית שלפיה יש לאותן מילים משמעות קבועה. ברם, להערכתנו אין זה פשט המשנה. המשנה משקפת מטבעות לשון מקובלות ואלו תלויות הקשר ומקום. הכלל המשפטי עוסק ביחסי ממון בין אנשים, ואינו קשור למשמעות המיוחדת של מילים בהקשר של נדר. כל השאלה של "מכלל הן אתה שומע לאו" אינה במשנה. המקורות התנאיים מכירים מטבע לשון זו, אך רק לעניין דרשות ולא כמרכיב בהלכה ובלשון נדר<sup class="footnote-marker">62</sup><i class="footnote">מכילתא דבחדש, יתרו ח, עמ' 232 (לעניין כיבוד אב); ספרי דברים, מו, עמ' 104. בשתי הדרשות מדובר על הבטחת שכר לאריכות ימים (כיבוד אב ולימוד תורה), והדרשן לומד מכלל ההן את האיום בעונש. </i>. 
כירושלים – כך בכתב היד. בדרך כלל בכתב יד זה, ובכל עדי הנוסח הקדומים, "בירושלם", וכך אף בהמשך משנתנו. אבל המנקד של כתב היד מנקד בדרך כלל בקמץ באות ל' ובחיריק באות י'. ברור שהוא הכיר את ההגייה המקובלת כיום כצורה של זוג (ירושָלַיִם). בתנ"ך מופיע השם ירושלם בלבד, וכך כאמור ברוב כתבי היד של מסורת חז"ל הקדומה. במטבעות בדרך כלל ירושלם, ולעתים רחוקות ביותר "ירושלים"<sup class="footnote-marker">63</sup><i class="footnote">משורר, מטבעות, עמ' 108; 125; 127; 138, ועוד. הצורה "ירושלים" נדירה ביותר. כל זאת כנגד דמסקי, ירושלים. </i>. גם בכתובות הבודדות שהעיר מופיעה בהן היא מכונה "ירושלם"<sup class="footnote-marker">64</sup><i class="footnote">כגון כתובת "אבה בר כהנא", ראו רוזנטל, כתובת ארמית. </i> או בצורה דומה (ירושילם וכיוצא באלו)<sup class="footnote-marker">65</sup><i class="footnote">מקלוג, קמעות, עמ' 3; בקמע אחר, מאירביד שבעבר הירדן, מופיע השם "ירושלים" כשם מיסטי. ראו נוה ושקד, מגיה, מס' 28, עמ' 95. </i>. בכתבי כת קומראן משמשים שני הכתיבים (ירושלם וירושלים)<sup class="footnote-marker">66</sup><i class="footnote">הכתיב "ירושלים" מופיע כמה פעמים ב"פשר ישעיה" (4qIsa, 161), פרגמנט 2, שורה 21 ו-4q162 טור 2 שורה 7; שם קטע 23 שורה 15; 4q168 שורה 1; 4q169 קטע 4-3 שורה 2. </i>. ייתכן שהגו את השם כאילו הוא מנוקד בצירה באות ל (ירושָלֵם); הצורה הזוגית היא מאוחרת ונראית כשיבוש מאוחר<sup class="footnote-marker">67</sup><i class="footnote">דמסקי, ירושלים, ניתח את הצורה הזוגית כאילו אכן הייתה שם גאוגרפי קדום. בכתבי הגניזה כבר מופיעה הצורה "ירושלים", ראו, למשל, מרגליות, הלכות ארץ ישראל, עמ' קלט, ועוד. </i> (איור 13 כתובות ירושלם, פפירוסים, מטבעות, מרגליות, עמ' 24). 
<b>נדר</b> <b>באחד</b> <b>מכל</b> <b>משמשי</b> <b>המזבח</b> <b>אף</b> <b>על</b> <b>פי</b> <b>שלא</b> <b>היזכיר</b> <b>קרבן</b> <b>הרי</b> <b>זה</b> <b>נדר</b> <b>בקרבן</b><b> – </b>משמשי המזבח הם כלים שנעזרים בהם בעבודה על המזבח. בתוספתא שתצוטט להלן משמשת המילה "בזיך" כדוגמה למשמשי המזבח. בירושלמי הדוגמאות הן "כף ומחתה ומזרק" (לז ע"א) (איור 14 מחתה, מזרק), <b>רבי</b> <b>יהודה</b> <b>אומר</b> <b>אף</b> <b>האומר</b> <b>ירושלם</b> <b>לא</b> <b>אמר</b> <b>כלום</b> – המחלוקת היא על המציאות המוכרת, האם בשם "ירושלם" הכוונה לנדר או לא. בתוספתא: "רבי יהודה אומר, האומר 'ירושלם' לא אמר כלום, עד שיתכוין וידור כנגד ירושלם" (פ"א ה"ב). ירושלים אינה המקדש, אך קדושת המקדש הורחבה וחלה על כל העיר. השאלה במשנה היא האם מי שנודר בעיר התכוון למקדש או לעיר. מעין התפתחות זו התחוללה ביחס לאכילת קרבן פסח ומעשר שני. הסברנו שחכמים ורבי יהודה נחלקים בשאלה האם אמירת "ירושלם" היא נוסחת נדר, ולדעתנו אין הבדל בין "כירושלם" לבין "ירושלם" ולבין "בירושלם". אבל בדברי חכמים הגרסה היא "כירושלם" (או בקיצור כירו') ובדברי רבי יהודה "ירושלם"<sup class="footnote-marker">68</sup><i class="footnote">אפשטיין, מבוא, עמ' 1015. </i>. להערכתנו שתי הנוסחאות זהות, כפי שאומרת התוספתא שנצטט בהמשך, וכן בברייתא בבבלי בהמשך בדברי רבי יהודה: "כירושלם" (יא ע"א; קידושין נד ע"א). המסורת שימרה, אפוא, הבדל בניסוח דברי התנאים, אף שאין לו משמעות הלכתית. 
בלשון המקרא אכילת מעשר שני נעשית ב"המקום אשר יבחר ה' אלהיך בו" (דברים יד כה), וכן "ואכלת שם לפני ה' אלהיך ושמחת אתה וביתך" (שם כו). ביטויים אלו נאמרו גם על אכילת קרבנות, וכפשוטם של דברים גם את המעשר השני אמורים היו לאכול בחצר המקדש, כמו את בשר הקרבנות.
חז"ל פירשו ש"לפני ה' אלהיך" הכוונה לירושלים. כפי שהוכח במקום אחר<sup class="footnote-marker">69</sup><i class="footnote">ראו המבוא למסכת פסחים ולמסכת מעשר שני. </i> הרחיבו חכמים את גבולות המקדש והחילו את קדושת המקדש על פני כל העיר. דוגמה מובהקת לכך היא אכילת קרבן הפסח. מן המקרא עולה שסעודות הזבח של כל הקרבנות היו בחצרות המקדש, וכן מתואר מקדש יחזקאל ככולל ארבע חצרות גדולות. בדברי הימים מתואר המעמד של סעודת קודש משותפת והלוויים משמשים כשרתים ומגישי האוכל (דברי הימים ב לה יג), וכנראה כך נקבע גם בהלכה הכיתתית. לפי ההלכה של חז"ל נערכו סעודות הקודש בכל רחבי העיר, וקדושת המקדש התרחבה וחלה על כל השטח שבין חומות העיר. נראה שגם כאן השפיעה המציאות על ההלכה. בחצר המקדש (עזרת נשים) לא היה די מקום, ולא הייתה ברירה אלא להרחיב את מושג המקדש על כל העיר<sup class="footnote-marker">70</sup><i class="footnote">ראו בהרחבה ספראי, עליה לרגל, עמ' 155-151, כנגד הנשקה, ירושלים. </i>.
בשני המקרים השפיעה התעצמותו של היישוב היהודי על הפירוש ההלכתי. מספר עולי הרגל הרבים גרם לכך שלא הייתה אפשרות להסתפק בשטח שבחצר המקדש. השינוי הדמוגרפי, ואולי גם השינוי ההלכתי, התבטאו גם בתכנון האדריכלי של המרחב במקדש. החצר בוטלה ובמקומה נבנתה עזרת נשים שנחשבה למקום קדוש, וכמובן לא התאימה עוד לסעודות פרטיות של כלל ישראל. שינוי תפיסה זה מתבטא גם בלשונות הנדר.
לפני שנים רבות פורסמה ידית של כלי חרס שעליה נכתב "לעיר", וחוקרים שיערו שהכוונה לירושלים. על בסיס זה היה מי שסבר שבכלי היה מעשר שני העולה לירושלים<sup class="footnote-marker">71</sup><i class="footnote">סוקניק, עיר; ליברמן, עיר-פרקון. </i>. לאור משנתנו נראה שבכלי היה יין (שמן או משקה אחר) שיועד למקדש (איור 15). 
ועוד בתוספתא: "ירושלם, לירושלם, בירושלם; היכל, להיכל, בהיכל; מזבח, למזבח, במזבח; אימרא, לאימרא, באימרא; דיריים, לדירים, בדיריים; עצים, לעצים, בעצים; אישים, לאישים, באישים; בזכין, לבזכין, בבזכין, כולן שני אוכל לך אסור, [לא אוכל לך מותר<sup class="footnote-marker">72</sup><i class="footnote">בכתב יד ערפורט "אסור", וראו ליברמן, שם. </i>]. חולין, לחולין, בחולין, בין שאוכל לך ובין שלא אוכל לך, מותר. [לא] חולין שאוכל לך, אסור. חולין, שאוכל לך, לא יאכל לך, מותר. לא אוכל לך, מותר. לא עולה לא אוכל לך, רבי יעקב אוסר וחכמים מתירין. האומר 'הרי הוא עלי', אף על פי שלא הזכיר קרבן, הרי זה נדר. קרבן כבשר אמי, וכבשר אחותי, כערלה, וכלאי הכרם, מותר, שלא הקדיש כלום" (פ"א ה"ג). לפי התוספתא אין זה משנה איזו אות שימוש קדמה למילה (היכל הוא כמו בהיכל, להיכל וכו'), תמיד הנדר תקף. אבל יש משמעות להמשך: הנוסחה "אוכל לך" היא נדר, הנוסחה "לא אוכל לך" אינה נדר, וכן הלאה. 

Mishnah 4

<b></b>
<b>האומר</b> <b>קורבן</b><b> – </b>או <b>עולה</b><b> – </b>או <b>ומנחה</b><b> – </b>או <b>חטאת</b><b> – </b>או <b>תודה</b><b> – </b>או <b>ושלמים</b> <b>שני</b> <b>אוכל</b> <b>לך</b> <b>אסור</b> <b>רבי</b> <b>יהודה</b> <b>מתיר</b><b> – </b>גם במשנה זו כמו במשנה א נוסחאות שונות: "שאני" או "שאיני", ולהערכתנו כל הנוסחאות מתכוונות לאותו מצב. האיש השתמש במונח "קרבן", אך השאלה היא האם המילה באה רק להדגשה או שנדר והתכוון שחפץ פלוני אסור עליו כאילו הוקדש לקרבן. מכל מקום, אין זה משנה אם אמר "קרבן" או הזכיר את אחד מסוגי הקרבנות: תודה, שלמים וכיוצא באלו. בשתי המשניות הקודמות היה ברור שאם נדר ב"קרבן" הרי זה נדר. משנה ב עסקה בכינויי הקרבן וכן משנה ג, אבל היה ברור ש"קרבן" היא מילת נדר. אפילו "אימרא" היא כינוי לכל דבר, ואילו ממשנתנו מתברר שרבי יהודה חולק על כל זאת<sup class="footnote-marker">73</sup><i class="footnote">לשון "קרבן" גם אינה יכולה לשמש כלשון נזירות, ראו ירו', נזיר פ"ב ה"א, נא ע"ד. </i>. הפירוש הפשוט הוא שכל המקורות הקדומים שהבאנו לכך ש"קרבן" הוא לשון נדר הם לשיטת חכמים. רבי יהודה תובע שנדר יהיה מפורש וחד-משמעי, ולדעתו "קרבן" אינו מילת נדר; כל יתר המשנה הוא לשיטת חכמים. להערכתנו זה פשוטה של המשנה, ולהלן נראה הצעות אחרות.
<b>הקרבן</b> <b>כקרבן</b> [<b>הקרבן</b>] – המילה האחרונה נכתבה ללא ניקוד, וכנראה נכתבה בטעות. אם אמר "קרבן" או "כקרבן" הרי שהכוונה לנדר, כשם שהבאנו בשם התוספתא במשנה הקודמת; אות ההקדמה אינה מעלה או מורידה דבר.
<b>קרבן</b> <b>שאוכל</b> <b>לך</b> <b>אסור</b> <b>לא</b> <b>קרבן</b> <b>לא</b> <b>אוכל</b> <b>לך</b> <b>רבי</b> <b>מאיר</b> [<b>אוסר</b>] – המילה "אוסר" נשמטה בטעות. במשנה לא נאמר שיש מי שחולק על רבי מאיר, אבל מהתוספתא ברור: "רבי יעקב אוסר וחכמים מתירין" (פ"א ה"ג). המיוחד בנוסחה זו הוא השימוש בשלילה כפולה, כך לפי נוסח כתב היד ורוב עדי הנוסח<sup class="footnote-marker">74</sup><i class="footnote">ב, ז, ט, כ, ל, נ, ן2, פ, ת. </i>. אבל בדפוסים: "לקרבן לא אוכל לך". לפי נוסח זה החידוש הוא באות השימוש ל-.
בירושלמי מבואר: "כל עמא מודיי 'הקרבן' מותר 'כקרבן' אסור<sup class="footnote-marker">75</sup><i class="footnote">בכתב יד ליידן הנוסח לא ברור וייתכן שיש לגרוס איפכא, " 'כקרבן' מותר, 'הקרבן' אסור".  </i>, מה פליגין, 'קרבן', רבי יודה אומר האומר 'קרבן' כאומר 'הקרבן', והוא מותר, ורבנין אמרין 'קרבן' כאומר 'כקרבן' והוא אסור" (לז ע"א). לפי הירושלמי פירוש המשנה כך הוא: ברישא רבי יהודה מתיר משום שאמר "קרבן" ולא "כקרבן". בהמשך נקבע ש"הקרבן" הוא כמו "כקרבן", ומחלוקת נוספת היא על האומר "לקרבן". פירוש זה מותיר משנה הבנויה בצורה קשה. היא פותחת בדין משני, והעיקרון נשנה רק בהמשכה. זאת ועוד, בכל המשניות הקודמות לא שמענו שצריך לומר "כקרבן" או "כקונם", וקשה להניח ולפרש את כל המשניות הקודמות באומר כ-. גם המקורות החוץ-רבניים לא דיברו על האומר "כקרבן" אלא על האומר "קרבן". יתר על כן, בתוספתא נוסף: "מודים חכמים לרבי יהודה באומר קרבן, עולה, מנחה, חטאת, תודה ושלמים שני אוכל לך, שמותר. שלא נתכוין לידור אלא לקרבן עצמו" (פ"א ה"ב). אם כן בכל המקרים הללו אין זה נדר, והזכרת ה"קרבן" באה רק להדגשה, ולא נאמר כלל שיש להשתמש בנוסחה "כקרבן". הבבלי אינו מתייחס לשאלה אלא רק אומר שהמשפט "הקרבן כקרבן" הוא לשיטת רבי מאיר, אבל בהמשך מפרש הבבלי (טז ע"א) את משנה ב בפרק הבא כמו הירושלמי. אלא ששם דווקא הירושלמי אינו מפרש את המשנה בהתאם למשנתנו, ונברר זאת בפירושנו שם.
המסורת בתוספתא שהבאנו חולקת על המשנה. אותה נוסחה שהתוספתא אומרת שבה מודים חכמים, במשנה היא המחלוקת גופה. נוסח התוספתא מבהיר שיש מחלוקת בין חכמים לרבי יהודה, אך לא במה שהמשנה אמרה אלא בנוסחה אחרת שאיננו יודעים מה היא. על דרך הדחק ניתן לתרץ שהם חולקים בנוסחה "קרבן שאיניאוכל לך", ומודים בנוסחה "קרבן שאניאוכל לך". הסבר דחוק אחר הוא שבתוספתא אין מדובר על האומר "קרבן שאני עושה כך וכך" אלא על האומר "קרבן עולה" או "קרבן מנחה". רבי יהודה טוען שנוסחה כזאת אינה מלמדת על נדר, שכן אין אדם נודר (אין רגילים לנדור) בלשון כזאת. שני ההסברים דחוקים, ונועדו להסביר כיצד זה חולק רבי יהודה על נוסחת הנדר "קרבן" שאותה אנו מכירים ממקבילות וגם ממקורות חוץ-רבניים.
מכל מקום, לפי הסברנו שני נושאים במשנה. הראשון הוא דעת רבי יהודה החולק על המקורות שהבאנו לעיל ואף על המשך המשנה, ומתנגד לנוסחה "קרבן", והשני הוא אותיות הפתיחה, כ- הוא נדר, והנודר בלשון ל- נדרו במחלוקת.
<b>האומר</b> <b>לחבירו</b> <b>קונם</b> <b>פי</b> <b>מדבר</b> <b>עימך</b><b> – </b>או <b>וידי</b> <b>עושה</b> <b>עימך</b><b> – </b>או <b>ורגלי</b> <b>מהלכת</b> <b>לך</b> <b>אסור</b><b> – </b>"קונם" הוא לשון שבועה נפוץ, כמו שראינו במשנה ב. במקרה כזה הנדר הוא: אם רגלי תהלך עמך הרי שחפץ פלוני יהיה קונם עליי.
בתוספתא יש סדרת נוסחאות נוספות: "הנודר מן התורה, הרי זה מותר. מן הכתוב בתורה, אסור. מן התורה ומן הכתוב, אסור. אי זהו אסור הכתוב בתורה? האומר הרי עלי שלא לוכל בשר, ושלא לשתות יין, כיום שראיתי את ירושלם חריבה, וכיום שנהרג בו פלני, אסור" (פא ה"ד). גם בירושלמי יש סדרת נוסחאות נוספות, ולא נרחיב בכך (לז ע"א).
כאמור, האוונגליון מתלונן: "ואמרתם הנשבע במזבח אין זאת מאומה, והנשבע בקרבן אשר עליו חייב"<sup class="footnote-marker">76</sup><i class="footnote">מתי כג 18, צוטט במלואו לעיל. </i>. המחבר יודע שהמילה "קרבן" היא נדר תקף, כדעת רוב המקורות שבידינו, ומתלונן מדוע "מזבח" איננו תקף. איננו סבורים שהוא מרמז לדעת רבי יהודה ש"קרבן" איננו לשון נדר, אלא שהוא תובע שגם המילה "היכל" או "מזבח" תיחשב כלשון נדר.

Chapter 2



Mishnah 1


<b>ואילו</b> <b>מותרין</b> – זו כותרת המאוחרת לפרק גופו, ועל כן בהמשך נאמר שכל המנוי להלן "מותר".
<b>חולין</b> <b>שאוכל</b> <b>לך</b> – במשנה ג בפרק הקודם נדון דינו של הנודר בלשון "לא חולין לא אוכל לך", והרי הנדר שבמשנתנו הוא הנדר ההפוך, ואינו לשון נדר מקובלת. המשנה אינה מסבירה את ההבדל בין הנוסחאות: "לא חולין" (או "לחולין"), שהוא לשון נדר, לבין "חולין ש-", שאינו לשון נדר. הבבלי מסביר: "לא לחולין ליהוי אלא קרבן" (יג ע"ב), אבל הנוסחה "חולין שאוכל" משמעה שהאוכל הוא חולין ומותר. רבינא מפרש שכביכול יש לגרוס במשנה "כחולין", וכן בהמשך. לפי דרכנו אין לחפש הסבר פילולוגי או תאולוגי. ההבדל בין הנוסחאות הוא שימושן בשפת היום-יום, ובלשון זו אין בני אדם רגילים לנדור.
<b>כבשר</b> <b>חזיר</b> – אוכל זה אסור עליי כאילו היה בשר חזיר. אין זו לשון נדר. השואל ישאל מדוע נאמר בפרק הקודם ש"לא כשר" הוא לשון נדר, ואילו "כחזיר" אינו נדר ומותר? מדוע "נותר" או "פיגול" הן לשונות נדר, אבל "טרפה" שבהמשך אינה נדר? התשובה הפשוטה היא, שוב, שאין בדבר היגיון אלא שזו לשון העם, ואין אדם נודר בלשון כזאת. הבבלי מנסה לקבוע הגדרה שיטתית משפטית, "עד שידור בדבר הנדור" (יד ע"א), כלומר בדבר שאיסורו נובע מהנדר, ולא במה שאסור מהתורה. הסבר זה הפך לאבן פינה בפרשנות המסורתית העוקבת אחר הבבלי. ברם, ההסבר מסביר אולי חלק קטן מהמקרים, אך עדיין אינו מסביר מה בין "עבודה זרה" לבין "נותר", הרי שניהם אסורים מהתורה, ואילו הנודר כ"בשר חזיר" הרי זה מותר, והנודר ב"נותר" הרי זה נדר. זאת ועוד, לעיל ראינו שאם נדר ממצווה שבתורה הנדר תקף, ואמנם עליו לקיים את המצווה אך גם ייחשב כמי שעבר על נדרו. אם כן, נדר בדבר האסור תקף לכל דבר. הירושלמי אינו מעלה הסבר זה, והמונח "דבר הנדור" אינו מצוי בו.
<b>כעבודה</b> <b>זרה</b> <b>כנבילות</b> <b>כטריפות</b> <b>כשקצין</b> <b>כרמשין</b> – כל אלו אינם לשונות נדר אף על פי שתוכנם מהווה הכרזה על התרחקות ואיסור אכילה.
לדעתנו ההבדל הוא בעיקרו פסיכולוגי, בין נדר בדבר משוקץ, שאינו תקף, לבין נדר בדבר מצווה, שתקף. בלשון הירושלמי: "אין אדם אוסר עליו דבר אלא שהוא לה' " (לז ע"ב). אבל אפילו הסבר זה אינו שיטתי. בפרק הקודם פגשנו את "כנדרי רשעים" (מ"ב), שהוא לשון נדר, אף שהנודר אינו רומז לדבר מצווה. גם "לא כשר" אינו דבר מצווה, והנדר תקף (לעיל פ"א מ"ג). כל הסבר כזה מסביר מרכיב חלקי מכלל לשונות הנדר. בפועל, אין כאן שיטה משפטית אלא תיאור של לשון הדיבור. התלמוד מנסה לצקת כללים משפטיים אחידים, אך קשה להתאימם לכל הדוגמאות התנאיות. אפשר שאכן גם כוונת הבבלי להסבר שהעלינו, ו"דבר הנדור" פירושו לשון נדר מקובלת, אם כי לא כך הבינו המפרשים, ואף המשך הסוגיה (יד ע"א) מאשר את פירושם. כפי שראינו, התלמודים מנסים לעצב את כל לשונות הנדר במסגרת משפטית. זו דרכם, וכך הם מעבדים את ההלכות התקדימיות שהיו לפניהם, ובדרך כלל כך הם גם קיבלו את ההחלטות בבית המדרש, ועסקנו בכך במבוא.
שאלה נפרדת היא ממתי התפשטה תפיסה זו של האחדה משפטית. אנו מעריכים ששורשיה כבר בשלהי ימי הבית השני, אבל אין כאן הכרעה חד-פעמית אלא תהליך ארוך שבחלקו נמשך עד ימינו. דברי האוונגליון שציטטנו משקפים מודעות מסוימת לתהליך המשפטי והתנגדות לו, או לתוצאותיו, בשם הפרשנות הספונטנית הפשוטה. כנראה הם משקפים כיצד נראה התהליך המשפטי למתבונן הפשוט מבחוץ. עבורו עודף הכללים יוצר חוסר אחידות לוגית. אפשר גם שהביקורת באה מבפנים, נגד מצב זה של קבלת לשון העם, ובשם האחידות המשפטית. אם כן, הרי שהעורך משמש כדובר של הפרושים ושיטת חשיבתם. אלא שהמשנה מבטאת השלמה עם חוסר האחידות המשפטית, והאוונגליון, כמו גם התלמודים, מסרבים להכיר בכך.
בכמה עדי נוסח נוסף "כעורות לבובין"<sup class="footnote-marker">1</sup><i class="footnote">אינו ב- ב, ג2, ד, ז, כ, ל, נ, ן, ן2, פ, פ1, ת. </i>, וכבר מחקו רבי יהוסף אשכנזי, שכן אינו בכל הספרים. "עורות לבובין" נזכרים בשני הקשרים עיקריים אחרים. המשנה בשבת אומרת ש"זכרים יוצאין לבובין" (פ"ה מ"ב). אנו הקדשנו למונח דיון ארוך, ובסופו הראינו שעורות לבובים נזכרים בהקשר של מנהגי עבודה זרה: "ועורות לבובין רבן שמעון בן גמליאל אומר בזמן שהקרע שלו עגול אסור, משוך מותר" (משנה, עבודה זרה פ"ב מ"ג). ההסבר המלא הוא בתוספתא: "ואילו הן עורות לבובין כל שנקוב כנגד לבו ועשוי כמין ארובה, אבל אם היה משוך מותר" (עבודה זרה פ"ד [ה] ה"ז, עמ' 466). אם כן, מדובר בחפץ של עבודה זרה. נראה שעובדי עבודה זרה נוהגים היו להוציא את הלב מהקרבן ולהקריבו לחוד. לא מן הנמנע שבשר הלב שימש כחפץ המעורר ניחוש ומאפשר לחזות את העתיד. על כל פנים, כדי להוציא את הלב צריך היה לקרוע בעור קרע עגול. חכמים אסרו, כמובן, ליהנות מעור של בהמה שהוקרבה לעבודה זרה. לכן אם הנקב עגול, סימן שהבהמה הוקרבה בטקס של עבודה זרה, אך אם הקרע משוך, כלומר חתך פשוט, סימן שהבהמה נשחטה לצרכים רגילים. 
עורות לבובים אסורים בהנאה, ואסור לכתוב עליהם ספרים ומזוזות. כאן אין מדובר בעורות לבובים ממש אלא בעור שלוקחים מה"בורסינין", כלומר עור רגיל שלוקחים מהבורסי בצורת לב. את העור קשרו כנראה על הזכר ההולך בראש העדר, כסגולה. חז"ל אסרו את השימוש בעורות לבובין, אך משנת שבת מעידה כי היו שנהגו לקשור עור כזה לבהמה כסגולה וכמגן.
מי שצירף את העורות הלבובין למשנתנו עשה זאת בהשפעת מסכתות עבודה זרה ושבת. שם הם נזכרים יחד עם חפצי עבודה זרה אחרים, ולכן נגררו למשנתנו. אין הם מתאימים לה, שכן משנתנו מדברת על מאכלים ואילו עורות לבובים אינם מאכל. 
<b>כחלת</b> <b>אהרן</b> – האומר "אוכל זה אסור כאילו היה חלה הניתנת לכוהנים". הירושלמי מבחין בין הנוסחה "כתרומת התורה", שהיא לשון נדר, ובין "תרומת אהרן", שאינה לשון נדר (לז ע"ב). אבחנה זו אינה פשט המשנה, ואינה גם פשט המשנה להלן (מ"ד) האומרת שנדר בתרומת הכוהנים אינו אסור. הירושלמי מתרץ, כמובן, סתירה זו, אך בדוחק.
<b>וכתרומתו</b> – כתרומה, <b>מותר</b> – כל אלו אינן לשונות נדר. ייתכן שאין זה נדר משום שחלה ותרומה אינן אסורות באכילה. לכוהן מותר לאכלן, כמו קרבן, ולכן לא היה מקובל להשתמש בהן כלשון נדר. על הלכה אחרונה זו תחזור המשנה להלן (מ"ד). אמנם תרומה אסורה לישראלים, אך אין נודרים בלשון כזאת שכן אין זה איסור מוחלט. כל אלו מותרים, שכן אין אלו לשונות נדר.
<b>האומר</b> <b>לאשתו</b> <b>הרי</b> <b>את</b> <b>עליי</b> <b>כאימא</b> – אמו של אדם אסורה עליו כדין עריות אחרות. האומר לאשתו שתהא אסורה עליו כאמו – חייב למעשה לגרשה. הכוונה כאן למקרה שהבעל נודר שלא יקיים יחסי אישות עם אשתו. שני התלמודים מכירים ברייתא שנאמר בה "כבשר אימא לא אמר כלום". הירושלמי (לז ע"ב) מבין שהברייתא היא כמשנה, וההבדל בסגנון הנדר ("כאימא" או "כבשר אימא") יוצר את ההבדל בהלכה. הבבלי (יד ע"א) רואה סתירה בין המקורות ומסביר ש"לא אמר כלום" מדין תורה, אבל מדרבנן צריך שאלה, כלומר הנדר חל וצריך התרה, ורבא תירץ שכאן מדובר בבני אדם רגילים וכאן בתלמידי חכמים, ומן הסתם אצל תלמידי חכמים הנדר חל. ההבדל בין התלמודים מדגים עד כמה הפרשנויות תלויות בשפת הנדרים המקובלת. מעבר לכך, הבבלי חושף עמדה שכמעט ואין לה מקבילות ארץ-ישראליות, שעל תלמידי חכמים חלה מערכת הלכתית שונה, ולא נרחיב בכך<sup class="footnote-marker">2</sup><i class="footnote">לזכויות יתר של תלמידי חכמים ראו עוד להלן מ"ה ובבלי, בבא מציעא כג ע"ב; ברכות יט ע"א. לתלמיד חכם יש כמובן גם חובות התנהגות מיוחדות, כגון בבלי, שבת קלט ע"ב. בבבל נהנו תלמידי חכמים גם מהטבות כלכליות, ראו הנספח למסכת פאה. גם במקורות ארץ ישראל דורשים כבוד לתלמידי חכמים (ראו במיוחד ספרי דברים, רכב, עמ' 256), אבל אין תביעה לזכויות יתר הלכתיות. </i>.
<b>פותחין</b> <b>לו</b> <b>פתח</b> <b>ממקום</b> <b>אחר</b> <b>שלא</b> <b>יקל</b> <b>את</b> <b>ראשו</b> <b>לכן</b> – עד עתה היו שתי אפשרויות: או שהנדר תקף ואסור, או שאינו נדר ומותר. עתה המשנה מציעה הגדרה חדשה. הנדר למעשה אינו תקף, אבל יש חשש שמא "יקל ראשו" ויתייחס לנדרים בזלזול, לכן "פותחין לו פתח ממקום אחר", כלומר מוצאים לו סיבה להתיר את נדרו. המשנה אינה מעלה את האפשרות שהנדר תקף ואזי הבעל חייב יהא לגרש את אשתו. ברור לה שאין מחייבים גירושין אלא אם כן הנדר תקף באמת. מאידך גיסא, אין היא קובעת גם שהנדר מותר. אין הסבר מדוע רק כאן עולה חשש זה של "קלות ראש" ומדוע אין הוא חל על האומר "כחלת אהרן". שוב נראה שחכמים מתייחסים למציאות המוכרת להם. בסוג נדר כזה היה חשש של קלות ראש שאינו בנדרים אחרים. בכתב יד קופמן נכתב: "יקל את ראשו לכן", ובעדי נוסח רבים "לכך". דין המדיר את אשתו מתשמיש המיטה נדון במסכת כתובות. שם יש מחלוקת בית שמאי ובית הלל לכמה זמן רשאי אדם להדיר את אשתו (פ"ה מ"ו); שם אין מעלים את האפשרות להתיר את הנדר, ואצלנו אין מדברים על הגדרת הזמן. אפשר, אפוא, לפרש, בדוחק, שאין זו סתירה הלכתית בין שתי המשניות, אך מי ששנה זאת לא שנה זאת, ועורכי המשניות השונות לא הזכירו את כל המרכיבים של כל אחת מההלכות. 
כפי שנראה במבוא, בהלכות רבות אין חכמים מזכירים את האפשרות של התרת נדר, וודאי שלו התרת נדר מלאכותית "ממקום אחר". להערכתנו הסדר זה של התרת נדרים נקבע מאוחר יחסית, לאחר גיבוש הלכות נדרים, ולכן איננו נזכר בהלכות רבות ששמרו בכך על הניסוח הקדום. או בלשון אחרת, לאחר שנקבע הסדר התרת נדרים "עדכנו" רק חלק מההלכות, ורק באותן הלכות הוא נזכר.
אלא שעדיין יש לשאול מדוע באמת אין הנדר תקף כנדר רגיל? הבבלי, לשיטתו, יסביר ש"לא נדר בדבר הנדור" שכן אסור לו לקיים יחסי אישות עם אמו, ברם כפי שראינו אין הסבר זה עונה על כל המקרים במשניות. אין זאת אלא שגם משנתנו פוסלת נדר בלשון כזאת, משום שאין זו לשון מקובלת אלא מעין המצאה פרטית של הנודר. 
<b>קונם</b> <b>שני</b> <b>ישן</b> – כמו במשניות בפרק הקודם יש הגורסים "קונם שאני ישן" ויש הגורסים "קונם שאיני ישן". מבחינת התוכן שתי הנוסחאות מתכוונות לאותו נדר. כמו כן הנודר קונם<sup class="footnote-marker">3</sup><i class="footnote">אפשטיין, מבוא לנוסח, עמ' 505-496. הדיון מהווה מופת לחדות ובקיאות, אך המסקנה פשוטה ואין כאן מה להאריך. </i>: <b>שני</b> <b>מדבר</b> – או קונם: <b>שני</b> <b>מהלך</b> – <b>וכן</b> <b>האומר</b> <b>לאשתו</b> <b>קונם</b> <b>שני</b> <b>משמשך</b> <b>הרי</b> <b>זה</b> <b>בל</b> <b>יחל</b> <b>דברו</b> – בכל אלה הנדר חל ועליו לקיים את נדרו. להלן נעלה אפשרות לפרשנות אחרת. אין במשנה הסבר מדוע נדר כזה אינו נדר רגיל, ולהלן נשוב לכך. 
<b>שבועה</b> <b>שני</b> <b>ישן</b> <b>שני</b> <b>מדבר</b> <b>שני</b> <b>מהלך</b> <b>אסור</b> – "קונם" הוא כינוי המשמש בלשון נדר, ו"שבועה" היא בוודאי לשון נדר, ואם כן לכאורה אין הבדל בין האומר "קונם שני ישן" לבין האומר "שבועה שני ישן". בשניהם הנדר חל. עם זאת, המשנה מציגה את הנוסחאות כאילו היו קטגוריות נפרדות. הלשונות הראשונות דינן "בל יחל דברו" והאחרונות סתם "אסור", על כן יש לשאול מה בין "בל יחל דברו" לאסור. אפשרות ראשונה היא ששתי ההגדרות אחת הן, אלא שכל תנא ועורך משתמש בנוסחה הנראית לו. הנוסח "בל יחל דברו" בא בניגוד ל"לא יקל ראשו", ולמעשה הכוונה שהנדר תקף בכל המקרים. אפשרות שנייה היא ש"בל יחל דברו" הוא איסור ברמה נמוכה יותר. בירושלמי: "תניי דבית רב פליג. מניין לנדרים שהן מותרין לך מן השמים ובני אדם נוהגין בהן באיסור כדי שלא תהא נודר ומבטל? תלמוד לומר לא יחל דברו, שלא יעשה דבריו חולין" (לז ע"ב). המשפט מופיע בירושלמי בכמה הקשרים, ונראה שהכוונה ללשונות נדר שבעצם אינן תקפות אך בציבור מקובל להשתמש בהן. עליהן, אומר רב, חל הדין של "לא יחל דברו", כלומר לא יעשה את דבריו חולין. הווה אומר שישמור על הנדר, אף שמן הדין אינו חייב בו. דברי רב מוצגים בלשון "פליג", כלומר הוא חולק על המשנה<sup class="footnote-marker">4</sup><i class="footnote">להלן נצטט את הירושלמי במלואו. הגדרה זו של דברי רב נאמרה על "קונם שאני (שאיני) משמשך", אבל כנראה חלה על כל ההלכות במשנה. </i>. לדעתו הנדר אינו תקף אבל בכל זאת יש לשמרו, ומכאן שהמשנה סוברת או שהנדר תקף או שאינו תקף כלל. לפי ההקשר של הפסוק ברור שאת הנדר יש לבצע, ומכאן שלדעת המשנה הנדר תקף לכל דבר.
אפשרות שלישית היא שהנדר מותר, אבל אסור לנדור כן, והאיסור הוא "בל יחל דברו", שלא לנדור נדר שאינו תקף. 
לא יחל דברו
השיקול שמעלה רב הוא מסוג השיקולים של "לא יקל ראש". חכמים מחליטים שנדר מסוים תקף אף על פי שמן הדין היה צריך להיות בלתי תקף, וזאת כדי למנוע מצב של זלזול בנדרים. מעין שיקול זה הוא הטיעון "לא רצו לומר להם מותרין אתם"<sup class="footnote-marker">5</sup><i class="footnote">תוס', מועד קטן פ"ב הט"ו-הט"ז ומקבילות; שבת פ"ז הט"ז ומקבילות. </i>. אם הציבור נוהג איסור בהלכה מתוך טעות – אין להתיר את הדבר, שמא יבואו לזלזול בהלכה בכלל. הבבלי (טו ע"א) מצטט את הברייתא הקובעת בלשון כללית יותר: "דברים המותרים ואחרים נהגו בהם איסור אי אתה רשיי לנהוג היתר בפניהם" (ספרי דברים, קד, עמ' 163; בבלי, פסחים נ ע"ב). 
נדר או שבועה "שאיני ישן"
מהירושלמי הסקנו ש"בל יחל דברו" משמע שהנדר תקף לכל דבר, אבל הבבלי (טו ע"א) הסביר שהגדרה זו רכה יותר, והנדר תקף רק מדרבנן ("ומאי בל יחל? מדרבנן"). הסבר הבבלי מבהיר את ההבדל ההלכתי בין "קונם שאני ישן" לבין "שבועה שאני ישן". הראשון אסור רק מדרבנן, והשני אסור ממש. פחות ברור הנימוק להבדל זה. אגב דיונו הבבלי מעלה את הטיעון שנדרים אינם חלים על דבר שאין בו ממש. שינה, ואולי גם דיבור, אינם "ממש" ולכן הנדר (לשון קונם) אינו חל, ושבועה חלה לכל דבר. הירושלמי, לעומת זאת, אינו מסביר מדוע בעצם לא היה הנדר צריך לחול. בתוספתא המקבילה ניסוח שונה המבהיר את עמדתה: "חומר בנדרים מבשבועות ובשבועות מבנדרין<sup class="footnote-marker">6</sup><i class="footnote">"חומר ב-..." הוא סגנון עריכה מוכר, ראו להלן פ"ב מ"ב. </i>, שהנדרים נוהגין ברשות ובמצוה, מה שאין כן בשבועות. חומר בשבועות, שהשבועות נוהגות בדבר שיש בו ממש ובדבר שאין בו ממש, מה שאין כן בנדרים. בנדרים כיצד? אמר קונם סוכה שאיני עושה, לולב שאיני נוטל, תפלין שאיני נותן, אסור בנדרים ומותר בשבועות<sup class="footnote-marker">7</sup><i class="footnote">הלכה זו תוסבר במשנה הבאה.  </i>. כיצד? אמר קונם שאני ישן, שאני מדבר, שאני מהלך, אסור בשבועות ומותר בנדרים. קונם פי מדבר עמך, ידי עושה עמך, רגלי מהלכת עמך, אסור בנדרים ואסור בשבועות" (תוס', פ"א ה"ה<sup class="footnote-marker">8</sup><i class="footnote">ובבלי, שבועות כה ע"א בקיצור. </i>). אם כן, "קונם שאני (שאיני) ישן" הוא נדר שאין בו ממש, ואינו תקף, ואילו שבועה כזאת תקפה. מהתוספתא משתמע גם ההסבר למה "קונם שאני ישן" או "שאני (שאיני) מהלך" אין בו ממש. עצם ההליכה יש בה ממש, שהרי אם אמר "קונם שאני מהלך עמך" הנדר תקף. אין זאת אלא שהכוונה לנדר שאי אפשר לקיימו. הסבר זה בא בניגוד לדברי פרשנים שהסבירו ש"אין בו ממש" הוא נדר על דבר בטל. הסבר כזה מעורר שתי קושיות. הראשונה היא הסתירה לתוספתא, והשנייה למה אין בו ממש, הרי זה סיגוף ממשי ביותר. אלא ש"אני מהלך" הוא התחייבות נצחית שאי אפשר לקיימה, ואילו "אני מהלך עמך" הוא הימנעות סבירה ואפשרית. 
מעתה עלינו לשאול האם התוספתא חולקת על המשנה, והדבר תלוי בפירוש המשנה. אם "הרי זה בלא חל דברו" הוא כינוי למותר, אבל אסור לנדור כן, הרי שהתוספתא מבהירה את המשנה, ואם "הרי זה בלא יחל דברו" הוא אסור (לחלוטין או איסור "רך יותר"), אזי התוספתא חולקת על המשנה.
ברוח הדברים בתוספתא מצטטים התלמודים מימרה: "שבועה שלא אישן שלשה ימים מלקין אותו וישן מיד. שבועה שלא אוכל שלשה ימים ממתינין אותו עד שיאכל ומלקין אותו" (ירו', לז ע"ב ובנוסח אחר בבלי, טו ע"א). במקורה באה המימרה לקבוע מהו "אין בו ממש" ומתי מבטלים שבועה כזאת. הבבלי שיבץ את המימרה אגב דיון נוסף בשאלה אחרת. 
במשנת שבועות מובאת שנית דוגמה זו, "שאישן" או "שלא אישן". ברם, קשה לדעת דוגמה לאיזה כלל היא. וזו לשון המשנה: "אחד דברים של עצמו ואחד דברים של אחרים ואחד דברים שיש בהן ממש ואחד דברים שאין בהם ממש, כיצד? אמר שבועה שאתן לאיש פלוני ושלא אתן, שנתתי ושלא נתתי, שאישן ושלא אישן, שישנתי ושלא ישנתי, שאזרוק צרור לים ושלא אזרוק, שזרקתי ושלא זרקתי..." (פ"ג מ"ה)<sup class="footnote-marker">9</sup><i class="footnote">זו אחת הדוגמאות עד כמה לשון נדר זהה ללשון שבועה, ורק ה"עצמה" שונה. </i>. בדרך כלל ה"כיצד" מסביר את הכלל הקודם. דא עקא שברישא שלושה כללים, ולא ברור איזו דוגמה מסבירה איזה כלל. לא נרחיב כאן בפירוש משנת שבועות. המפרשים התחבטו בה, ולו הייתה לפניהם התוספתא היה פירושה פשוט הרבה יותר. אבל כפשוטה שוב "שבועה שלא אישן" היא דברים שאין בהם ממש.
לפי הסברנו נדר כזה הוא בעצם נדר הבאי (להלן פ"ג מ"א ולהלן מ"ח) ובטל. אבל אם נשבע על כך – השבועה קיימת. אפשר גם שמכיוון שזו לשון הבאי, לכן אין נודרים בלשון כזאת, וכך תישאר המשנה בנדרים כולה עקיבה ועוסקת באותו נושא. כאמור, הבבלי לא יכול היה לקבל הסבר זה שכן הוא חיפש נימוק משפטי מדוע כל הלשונות הללו אינן תקפות (ולכל היותר תקפות באופן חלקי). ההסבר שכך לשון הבריות אינו מאפשר לקבוע כלל משפטי, ולכן הילך הבבלי בדרך שונה. 
מן הראוי להדגיש שהמונח "דברים שאין בהם ממש" מופיע בהקשרים אחרים, ותמיד הכוונה לדברים בטלים. לולא התוספתא המפורשת קשה היה לקבל את הסברנו, אבל לאור התוספתא אין טעם לחפש הסברים אחרים<sup class="footnote-marker">10</sup><i class="footnote">ראו תוספות לנדרים יג ע"ב ד"ה לעושיהם; חידושי הרמב"ן לשבועות כה ע"א, ועוד.  </i>.
אפשר גם שהמשנה והתוספתא מהלכות באותה דרך ו"קונם שאיני ישן" שייך לרשימה לעיל של הדברים המותרים, ורק על ההמשך נאמר "הרי הוא בלא יחל דברו"<sup class="footnote-marker">11</sup><i class="footnote">אפשטיין, מבוא, עמ' 502. </i>. מעתה עלינו לשוב לשאלה למה הלשון "קונם שני משמשך" אינה לשון נדר. הבבלי עוסק בשאלה ואומר: "והא משתעבד לה מדאורייתא? דכתיב: 'שארה כסותה ועונתה לא יגרע'! באומר הנאת תשמישך עלי, והא לא קא ניחא ליה בתשמיש, דאמר רב כהנא: תשמישי עליך – כופין אותה ומשמשתו, דשעבודי משעבדת ליה, הנאת תשמישך עלי – אסור, שאין מאכילין לו לאדם דבר האסור לו" (טו ע"ב). הבבלי הבין שהנדר תקף ומכאן שהבין ש"לא יחל דברו" משמעו שאסור לו להפר את הנדר, וזה אחד הפירושים שהצענו לעיל. עוד נראה שהבבלי הבין שנדר שלא ימלא את מצוות התורה בטל, ועל כן הוא מחדש הבחנה קשה ביותר בין נדר שלא לבצע את המצווה לבין נדר שלא ייהנה ממנה, ואם נדר בלשון השנייה הנדר תופס. כל ההסבר קשה. ראשית, נדר שלא ישמש עם אשתו תקף לכל דבר, ואם הוא מתמיד בו זו עילה לגט (כתובות פ"ה מ"ו), ולא שמענו מעולם סברה שתבטל את הנדר. עליו לגרשה, והנדר תקף. מעבר לכך, האבחנה בין נדר מתשמיש לנדר מהנאות קשה, ומה עוד שאין לה רמז במשנה.
בירושלמי נערך דיון קצר: "האומר לאשתו הרי את עלי כאימא, ביאתך עלי כביאת אימא, כבשר אימא, לא אמר כלום. אמר הככר הזה עלי כביאת אימא מהו? נישמעינה מן הדא 'האומר לאשתו קונם איני משמשיך' רב אמר אסור ושמואל אמר מותר. מה מקיים שמואל ב'לא יחל דברו'? כאילו בל יחל דברו. רב כדעתיה: תניי דבית רב פליג מניין לנדרים שהן מותרין לך מן השמים ובני אדם נוהגין בהן באיסור כדי שלא תהא נודר ומבטל? תלמוד לומר 'לא יחל דברו', שלא יעשה דבריו חולין" (לז ע"ב). השאלה "הככר הזה עלי כביאת אימא מהו" מדגישה שאין כאן כלל משפטי (כמו בבבלי – דבר הנדור), אלא הכול תלוי בהקשר ובתפוצתה של לשון הנדר. הירושלמי מדמה זאת ללשון "קונם שאיני משמשך". ייתכן שהירושלמי לא גרס משפט זה במשנה, אחרת אי אפשר להבין את מחלוקת רב ושמואל בנושא הנדון במשנה במפורש. אבל מההמשך עולה שהמשך המשנה "הרי זה בלא יחל דברו" היה ידוע לירושלמי. אין זאת אלא שהמחלוקת היא מה כוונת המשנה ב"לא יחל דברו": לפי רב הנדר תקף (לא יחל – לא יחלל את הנדר), ושמואל פירש שהנדר בטל (לא יחל – לא יידור נדרים בטלים ולא יהפוך את הנדר לזול), וההמשך מסביר את דרכו של רב שנדר שאין לו תוקף אמִתי בכל זאת יש לקיימו. אין בירושלמי הסבר מדוע לשון הנדר אינה תקפה, ונראה שוב שכל הבעיה מתעוררת רק בגלל נדירות הלשון, ומיעוט המשתמשים בה כלשון נדר. כאמור, כך גם סברה התוספתא כעמדה עצמאית או כפרשנות למשנה. 
המשפט "לא יחל דברו" מופיע פעמים מספר בהקשר לדיני נדרים. נדון בו להלן (פ"ז מ"ט), ושם נראה כי אכן משמעו במשנה שהנדר אינו תקף ובטל מעצמו, אבל אסור לנדור כן כדי שלא יוציא מפיו משפט של חולין שהוא כעין משפט קודש של נדר. אבל הבבלי שם פירש בדרכו שלא יחל דברו הוא איסור להפר את הנדר, והסוגיה שם סותרת במידת מה את סוגייתנו. 
החשש של הקלת ראש בנדרים חוזר הרבה במקורות, ודנו בו במבוא למסכת. 

Mishnah 2


<b>קורבן</b> <b>לא</b> <b>אוכל</b> <b>לך</b> <b>וקורבן</b> <b>שאוכל</b> <b>לך</b> <b>לא</b> <b>קורבן</b> <b>לא</b> <b>אוכל</b> <b>לך</b> <b>מותר</b> – כל אלו אינם נדרים. המשנה אינה מתייחסת לשאלה האם אמר "קרבן" או "כקרבן", וכמו שפירשנו לעיל (פ"א מ"ד). בכתב היד "לא קורבן", וכן בדפוס, אבל בסדרת עדי נוסח "לקרבן" או "לקורבן"<sup class="footnote-marker">12</sup><i class="footnote">ב, ג2, ד, ט, מ, ן, ן2, ר1. </i>. חילוף נוסח דומה מצינו במשנה ד בפרק הקודם, ונברר זאת להלן.
<b>שבועה</b> <b>לא</b> <b>אוכל</b> <b>לך</b> <b>שבועה</b> [<b>שבועה</b>] <b>שאוכל</b> <b>לך</b> <b>לא</b> <b>שבועה</b> <b>לא</b> <b>אוכל</b> <b>לך</b> <b>אסור</b> – ההבדל בין הרישא לסיפא הוא לשון הנדר. "קרבן" אינו נדר ו"שבועה" היא לשון נדר. הסבר המשנה קשה ונחלקו בכך התלמודים, והפרשנות תלויה גם בחילופי הנוסח. הבבלי מסביר שמשנתנו היא פירוטה של משנה ד בפרק הקודם, ומנתק אותה מההמשך "זה חומר...". לפי הבבלי (טז ע"א) קבע רבי יהודה במשנה הקודמת שהאומר "קרבן" כאומר "הקרבן", ואין זה נדר, ועל כן גם במשנתנו אין זה נדר ומשנתנו מפרטת את משנה ד בפרק הקודם. הבבלי מתקשה שכן גרס "לקרבן לא אוכל לך", והרי לפי רבי מאיר "לקרבן" הוא לשון נדר, ומתרץ שבמשנתנו אמר "לא קרבן...". כאמור, גם במשנתנו וגם במשנה ד מצויות שתי הנוסחאות וניתן לגרוס כך שכל משנה תדבר במקרה שונה או באותו מקרה, ואז משנתנו כדעת חכמים שבמשנה ד<sup class="footnote-marker">13</sup><i class="footnote">ראו פירושנו שם; דעת חכמים מופיעה רק בתוספתא ולא במשנה גופא.  </i>. מפרשים אחרים ניסו למצוא פגם בנוסחה "קרבן...". פירושם אינו מתקשר לא לפרק הקודם ולא להמשך המשנה<sup class="footnote-marker">14</sup><i class="footnote">ראו רע"ב שטען שהנודר "קרבן..." נודר בחיי הקרבן ולכן הנדר פסול, וראו בעל תוספות יום טוב על אתר. </i>. מכל מקום, דין נדר בלשון "קרבן..." הוא כדין נדר בלשון "שבועה...", והמשך המשנה האומר שיש הבדל בין נדרים לשבועות אינו חל על משפט זה שבמשנה אלא רק על ההמשך.
מאחר שהוצע שמשנתנו היא פירוטה של משנה ד בפרק הקודם, ואיננה קשורה להמשך משנתנו ("זה חומר..."), הרי שאנו יכולים לפרש לשיטתנו שמשנתנו כרבי יהודה שם. רבי יהודה סבור ש"קרבן" אינה מילת נדר, ומשנתנו מפרטת נוסחאות כאלה. המילה "קרבן" מופיעה על גלוסקמאות ולא ברור אם זו השבעה או נדר, אבל תפקידה להרתיע בני אדם מלגעת בגלוסקמא (איור 16).
הירושלמי אינו מציע את ההסבר שהבאנו אלא מפרש שהרישא תלויה בסיפא, והסיפא מנמקת אותה. הוא שואל: "ולמה לא תנינן שבועה שלא אוכל לך?" ועונה "בגין דתנינן חומר בשבועות מבנדרים..." (לז ע"ב). בגרסתנו אנו שונים במשנה "שבועה לא אוכל לך" וכנראה לא הייתה לשון זו בנוסחת הירושלמי של המשנה, ואף הבבלי (שבועות יט ע"ב) הכיר משפט זה רק מברייתא<sup class="footnote-marker">15</sup><i class="footnote">אפשטיין, מבוא, עמ' 721. </i>. קשה להבין במה הכלל "חומר בנדרים..." מסביר את המשנה, וכיצד ההלכה שבשבועה מותר (להלן) מסבירה את הרישא שבשבועה אסור<sup class="footnote-marker">16</sup><i class="footnote">ראו הצעתו הרמוזה של אפשטיין, מבוא, עמ' 721. לטענתו לא הייתה כל הרישא של המשנה לפני הירושלמי (מ"קרבן..." ועד "שבועה לא אכל לך"), וחילו מציטוט המשנה בתנחומא מטות א, עמ' עט. בתנחומא מצוטטת משנה א ואחריה ישר "חומר בנדרים...", ברם במדרש אלו עניינים שונים. בתחילה ציטט המדרש את משנה א בשלמותה ואחר כך פתח בעניין חדש והביא את המשך משנה ב (מ"חומר בשבועות מבנדרים..."). הדרשן לא התכוון לצטט ברצף את שתי המשניות, וממילא אין ללמוד שלא הכיר את הרישא של משנתנו. </i>. אפשר שהירושלמי הבין שהלשון היא לשון עבר, "שבועה שלא אכלתי לך". במשנת שבועות שכבר הזכרנו (פ"ג מ"ה), לאחר הדיון ב"שבועה שלא אישן", יש מחלוקת תנאים על שבועה לשעבר. לדעת רבי ישמעאל זו אינה תקפה. אם משנתנו היא בלשון עבר – זו סיבה טובה לביטול השבועה. עניין זה של שבועה לשעבר הוא אחד הסעיפים שהם חומר בנדרים מבשבועות.
במסכת שבועות שנינו: "שבועות שתים שהן ארבע שבועה שאכל ושלא אוכל שאכלתי ושלא אכלתי" (פ"ג מ"א). משנה זו קרובה, אפוא, למשנתנו, אם כי הבבלי מנסה לדייק וליצור אי התאמה ביניהן<sup class="footnote-marker">17</sup><i class="footnote">ביחס לשבועה לשעבר נעסוק בפירושנו לשבועות פ"ג מ"א ומ"ה. </i>.
<b>זה</b> <b>חומר</b> – "זה חומר..." או "חומר ב-" היא שיטת עריכה של משניות רבות<sup class="footnote-marker">18</sup><i class="footnote">חגיגה פ"ד מ"ג ומ"ד; נזיר פ"ו מ"ה; פ"ט מ"א; בבא קמא פ"ח מ"ב; זבחים פי"ג מ"ג; מנחות פ"ט מ"ט, ועוד. </i>. ייתכן שאחד משוני המשניות הקדומות ערך את משנתנו בשיטתיות על בסיס עריכה זו. אין צריך לומר ששיטה זו מסייעת לזיכרון ומשקפת תרבות של לימוד בעל פה<sup class="footnote-marker">19</sup><i class="footnote">בשאלה זו עסקנו במבוא הכללי לפירוש המשניות. </i>.
לפי ניסוחו בא משפט זה לנסח כלל עקרוני. כללים מעין אלו או שהם פתיחה לסדרת דוגמאות או שהם סיכום של דוגמאות קודמות (משנה, בבא קמא פ"ח מ"ב; פ"ח מ"ח; סנהדרין פ"י מ"ד ועוד). כפי שראינו לעיל הבבלי סבור שהכלל אינו קשור לשלפניו, ואילו הירושלמי רואה בו את סיכומה וניסוחה של ההלכה הקודמת. ואכן, לעתים אפילו הנוסח המפורש "זה הכלל" הוא בבירור עניין חדש<sup class="footnote-marker">20</sup><i class="footnote">משנה, סנהדרין פי"א מ"א; זבחים פי"א מ"ד; ערכין פ"ט מ"ב, ועוד. </i>.
<b>בשבועות</b> <b>מבנדרים</b> <b>וחומר</b> <b>בנדרים</b> <b>מבשבועות</b> <b>כיצד</b> <b>אמר</b><b> קונם </b><b>סוכה</b> <b>שני</b> <b>עושה</b> <b>לולב</b> <b>שני</b> <b>נוטל</b> <b>תפילין</b> <b>שני</b> <b>נותן</b><sup class="footnote-marker">21</sup><i class="footnote">כך בנוסחאות ארץ ישראל, ובנוסחאות בבל "נותן". "שני", "שאני", "שאיני" חד הם, כפי שכבר הערנו במשנה הראשונה בפרק. </i>– הנדר הוא שאם יקיים את המצווה לא יאכל דבר פלוני או לא ייהנה מדבר פלוני. הסדרה סוכה, לולב, תפילין היא סדרה קבועה וספרותית. היא חוזרת במקורות מספר כדוגמה הרגילה למצוות עשה שהזמן גרמן (תוס', קידושין פ"א ה"י), או ככאלה שאדם מחויב בהן<sup class="footnote-marker">22</sup><i class="footnote">ירו', פאה פ"א ה"א, טו ע"ד; קידושין פ"א ה"ז, סא ע"ב; מכילתא דרבי שמעון בר יוחאי, טו ב, עמ' 79-78; ויקרא רבה, לב א, עמ' תשלה; תנחומא, תולדות יד; מדרש תהילים, כא א, עמ' פט, ועוד. לכל אחת ממסורות אלו מקבילות רבות. </i>. תופעה זו של רשימות ספרותיות חוזרת בנושאים שונים. כך גם לעיל במשנה ב: פת חיטים, שעורים וכוסמים; יין, שמן ודבש; נבלות וטרפות, שקצים ורמשים (משנה ד) ורשימות רבות אחרות. עצם התופעה מעידה על רמה ספרותית ועריכה משוכללת, וכן על תרבות של דיון, ועריכה ספרותית. עם זאת, הרשימה איננה פשוטה.
כבר במשנה יש מחלוקת האם יש מצווה בעצם בניית הסוכה (סוכה פ"א מ"ג)<sup class="footnote-marker">23</sup><i class="footnote">על בסיס הנחה זו נקבעה ברכה לשם בניית סוכה. בתוספתא נוסח הברכה מצוי בברכות פ"ו (ז) ה"ט, וראו ליברמן, זרעים, עמ' 112; בבלי, פסחים ז ע"ב; פסחים מו ע"א. אך בבבלי מנחות מב ע"א נאמר שאין ברכה על בניית סוכה, וכן נקבע להלכה, בניגוד לבבלי סוכה ופסחים לעיל. </i>, ואפשר לפרש שכאן הכוונה לישיבה בסוכה. אשר למצוות תפילין, כפי שראינו בפירושנו לעירובין פ"י מ"א נראה שהמצווה לא זכתה להימנות עם המצוות שהמוני בית ישראל קיימו בחיי היום-יום. בדברי חכמים נשמעת נעימה של נחת רוח מסוימת מכך שהמצווה אינה נפוצה. רבי ינאי מנמק זאת בכך שתפילין צריכות גוף נקי, ואמוראי בבל מנמקים שצריך להימנע מלהפיח ומלישון בזמן שעטורים בתפילין. ייתכן שגם הזעה נחשבת לבלתי ראויה לתפילין. מכל מקום, שני התלמודים מעידים שרק בודדים הילכו בתפילין כל היום. נראה שהציבור זלזל מעט במצוות תפילין, וחכמים מוצאים לכך הצדקה בדיעבד, ואינם נאבקים נגד התופעה המתפשטת. 
מכל מקום, רק מצוות לולב הנזכרת ברשימה היא מצווה נפוצה. יתר השניים, כאמור, מתאימים פחות כפרטים ברשימה זו. 
<b>בנדרים</b> <b>אסור</b><b> – </b>את המצווה עליו לקיים, ואז החפץ אכן יהא אסור עליו. כן מורים בני כת מדבר יהודה: "ואשר אמר מוצא שפתיך תשמור להקים כל שבועת אסר אשר יקום (יקים) איש על נפשו לעשות דבר מן התורה עד מחיר מות אל יפדהו. כל אשר יקים איש על נפשו לסור את התורה עד מחיר מות אל יקימהו"<sup class="footnote-marker">24</sup><i class="footnote">ברית דמשק דף 16. </i>. כלומר, אין לקיים נדר לעבור על המצוות, אפילו במחיר פיקוח נפש ("מחיר מות"), אם כי הניסוח משפטי פחות מבהלכת חז"ל. לא נאמר האם הנדר תקף, ועליו לעבור עליו, או שמא הנדר בטל מעיקרו.
<b>ובשבועות</b> <b>מותר</b> <b>שאין</b> <b>נשבעין</b> <b>לעבר</b> <b>על</b> <b>המצות</b><b> – </b>אין שבועה לעבור על מצוות, וממילא השבועה בטלה והחפץ מותר. הסברנו שמדובר בשבועה כפולה (אם אקיים את המצווה יהא החפץ אסור) כדי שתהא משמעות למינוח "בנדרים אסור". אבל את המינוח "בשבועה מותר" אפשר גם להסביר במקרה פשוט. אם נשבע שלא להניח תפילין, עליו להניח תפילין ופטור מעונש על הפרת השבועה, שכן השבועה אינה חלה על המצווה. אבל אם נדר שלא להניח תפילין – חייב להניח תפילין וחייב בעונש (קרבן, מלקות) על אי מילוי נדר.
הסברנו שהוא נדר שאם לא יעשה את המצווה (או יעשה את האיסור) יימנע ממאכל פלוני, ועליו לעשות את המצווה ולהימנע מן האיסור. אבל אם נדר או נשבע לעבור עברה, או לא לקיים מצווה, בנדר עליו ללקות ולקיים את המצווה, ובשבועה מותר לו לקיים את המצווה והוא חייב לקיימה ואין זו שבועת שקר.
בתוספתא שציטטנו בפירוש המשנה הקודמת הכלל מפותח יותר: "חומר בנדרים מבשבועות ובשבועות מבנדרין, שהנדרים נוהגין ברשות ובמצוה, מה שאין כן בשבועות. חומר בשבועות שהשבועות נוהגות בדבר שיש בו ממש ובדבר שאין בו ממש, מה שאין כן בנדרים. בנדרים כיצד, אמר קונם סוכה שאיני עושה, לולב שאיני נוטל, תפלין שאיני נותן, אסור בנדרים ומותר בשבועות. כיצד, אמר קונם שאני ישן, שאני מדבר, שאני מהלך, אסור בשבועות ומותר בנדרים. קונם פי מדבר עמך, ידי עושה עמך, רגלי מהלכת עמך, אסור בנדרים ואסור בשבועות" (פ"א ה"ה). בתוספתא מופיעים שני כללים ואחר כך דוגמאות לכל אחד מהם. התוספתא מוסיפה את הכלל שנדר אינו חל על דבר "שאין בו ממש", כלומר שאי אפשר לקיימו בשום אופן, כמו שהסברנו במשנה הקודמת. ההלכה שבמשנה ובתוספתא מוצגת כמוסכמה הלכתית, אבל היא שנויה במחלוקת.
למסקנה שנדר חל על איסור מתנגד המדרש: "יכול אפילו נשבע לאכול נבלות וטרפות ושקצים ורמשים קורא אני עליו ככל היוצא מפיו יעשה? ת"ל לאסור אסר על נפשו לאסור את המותר ולא להתיר את האסור" (ספרי במדבר, קנג, עמ' 200). המדרש אמנם מדבר על שבועה, אבל הפסוק הוא זה העוסק בנדרים. לדעת המדרש אין הבדל הלכתי בין שבועה לנדר אלא "מה הפרש בין נדרים לשבועות? בנדרים כנודר בחיי המלך ובשבועות כנשבע במלך עצמו" (שם, עמ' 199). 
הדיון בנושא ממשיך במשנה ו של פרק ג בשבועות: "נשבע לבטל את המצוה ולא ביטל, פטור. לקיים את המצוה<sup class="footnote-marker">25</sup><i class="footnote">כך גם ב- ר2, פל, מל, מנ, מפ, מרפ, מרג, מרב, מרל, מיל, מגק. ביתר עדי הנוסח: רק "לקיים". </i> ולא קיים, פטור, שהיה בדין<sup class="footnote-marker">26</sup><i class="footnote">"דין" בלשון חכמים הוא קל וחומר. </i> שיהא חייב, דברי רבי יהודה בן בתירא". המשך המשנה יצוטט להלן. לפי נוסח כתב היד רבי יהודה בן בתירא הוא זה הדוחה את הקל חומר, וזו כנראה דעתו ההלכתית. סגנון זה בלתי רגיל. בדרך כלל כאשר המשנה מביאה שתי דעות היא מביאה או את שתיהן בשם אומרן או אחת אנונימית (בסתם) והאחרת בשם אומרה. אם מובאת רק דעה אחת הרי שהיא שנויה בסתם. רק לעתים רחוקות מובא שם התנא, ואזי, בדרך כלל, זו מחלוקת, והדעה השנייה מופיעה במקבילות במשנה. עם זאת, לעתים רחוקות מובאים דברי תנא ואין מי שחולק עליו, ולפי נוסח המשנה שלנו כך המקרה שלפנינו. מכל מקום, לפי הנוסח שלפנינו לא חלק אדם מעולם על כך שאין שבועה חלה על דבר מצווה.
אבל בנוסחאות אחרות יש שני שינויים: כדברי רבי יהודה בן בתירה, ונוסף אמר רבי יהודה בן בתירא. כלומר, רבי יהודה חולק ומביא את הקל וחומר כטיעון הלכתי שאכן שבועה לקיים את המצווה חלה, אך לא שבועה לקיים איסור. בעדי הנוסח מספר וריאציות אפשריות:
1. שיהא חייב דברי רבי יהודה בן בתירה – כתב יד קופמן.
2. שיהא חייב דברי רבי יהודה בן בתירה. אמר רבי יהודה בן בתירא (מיל, מפ, מנ, מל).
3. שיהא חייב כדברי רבי יהודה בן בתירה. אמר רבי יהודה בן בתירא (וילנא).
המשנה ממשיכה בהצעת הקל וחומר, אך לא נסבירו כאן: "מה אם הרשות שאינו מושבע עליה מהר סיני הרי הוא חייב עליה, מצוה שהוא מושבע עליה מהר סיני אינו דין שיהא חייב עליה? אמרו לו לא, אם אמרת בשבועת הרשות שכן עשה בה לאו כהן, תאמר בשבועת מצוה שלא עשה בה לאו כהן<b>" – </b>בדפוסים (וילנא, דו, דפ, דל) נוסף: "שאם נשבע לבטל ולא ביטל פטור".
בירושלמי שבועות נאמר: "כיני מתניתא חייב דברי רבי יהודה בן בתירה" (פ"ג ה"ז, לד סע"ג). בעל מהדורת ירושלים הכניס את המילה חייב לסוגריים, ונראה שלא הייתה לפניו בכתב יד ליידן. מכל מקום, זו עדות לכך שהירושלמי גרס ככתב יד קופמן, וכל יתר עדי הנוסח הטובים תיקנו לפי פרשנות הירושלמי. "כיני מתניתא" היא ספק פרשנות וספק נוסח, וכאמור, רק לפי פרשנות זו יש במשנה מחלוקת.
ההלכה חוזרת גם בספרא (ויקרא, דיבורא דחובה, פרשה ט ה"ה-ה"ט, כג ע"ב)<sup class="footnote-marker">27</sup><i class="footnote">במהדורת ויס הנוסח כאפשרות מס' 2 ברשימתנו, וכך ברוב עדי הנוסח. אבל מצוי גם הנוסח הראשון, ראו במהדורת פינקלשטיין, עמ' 257. כן גרס הראב"ד, וראו במהדורת הרב שושנה על אתר. </i>.
סגנון המשנה לפי כל הנוסחאות המוצעות הוא סגנון בלתי רגיל. אין זה ויכוח רגיל בין חכמים, אלא כאילו דיווח על ויכוח שכבר הוכרע מזמן. לא מצאנו לו מקבילות. 
הבבלי אף מצטט דרשה נוספת לשיטת רבי יהודה בן בתירא: "מנין שנשבעין לקיים את המצוה? שנאמר: 'נשבעתי ואקיימה לשמור משפטי צדקך' " (ח ע"א)<sup class="footnote-marker">28</sup><i class="footnote">בבבלי, מכות כב ע"א, מובאת הטענה שאין להישבע לקיים מצווה כאילו הייתה דעת הכול. </i>. 
מבחינה משפטית, אם שבועה לקיום מצווה חלה – אין סיבה ששבועה לקיום איסור לא תחול, שהרי בשני המקרים "מושבע ועומד". דומה שהסיבה העיקרית לכך ששבועה לעשות איסור איננה תקפה היא הרצון שלא להעמיד אדם בפני התחבטות על מה לעבור, על איסור תורה או על השבועה. הנמקה כזאת איננה משפטית, אך היא מובנת.
אפשר שגם משנה ד בפרק ג בשבועות דנה בשאלה זו של שבועה החלה על איסור. כן שנינו: "שבועה שלא אוכל ואכל נבלות וטרפות, שקצים ורמשים, חייב, רבי שמעון פוטר. אמר קונם אשתי נהנית לי אם אכלתי היום, והוא אכל נבלות וטרפות, שקצים ורמשים, הרי אשתו אסורה". הוא נדר שאם אכל (בעבר) אשתו לא תיהנה ממנו ואכל, ועליו לקיים את נדרו. כבר בקריאה ראשונה מתעוררת השאלה האם יש חשיבות להבדל בין שבועה ונדר, בין הווה לעבר, והאם המסקנה שאשתו אסורה היא לדעת הכול או לדעת חכמים בלבד. כל השאלות תתבררנה בהמשך. 
עוד בטרם הסבר יש להציע את התוספתא בשבועות:
"[1] שבועה שלא אוכל ואכל אוכלין אסורין, פיגול ונותר וטמא; שבועה שלא אשתה, ושתה משקין אסורין, יין של ערלה ושל כלאי כרם, חייב, רבי שמעון פוטר. [2] שבועה שאוכל ואכל אוכלין אסורין, פיגול ונותר וטמא; שבועה שאשתה, ושתה משקין אסורין, יין של ערלה ושל כלאי הכרם, פטור, ורבי שמעון מחייב. [3] ומודה רבי שמעון באומר קונם אשתי נהנית לי אם אוכל ואם אשתה, ואכל אוכלין אסורין, ושתה משקין אסורין, שאשתו מותרת לו. [4] אם לא אוכל אם לא אשתה, ואכל אוכלין אסורין, ושתה משקין אסורין, שאשתו אסורה לו" (פ"ב ה"א-ה"ב, עמ' 447). בתוספתא ארבעה מקרים. הראשון זהה למשנת שבועות, בשני שבועה הפוכה (שלא אוכל ואכל), בשניים האחרונים מקרה מסובך יותר: הוא נדר שאם יעשה או לא יעשה אשתו תהיה אסורה לו, אם הוא "חייב" אז אשתו אסורה לו, ולהפך. מקרה 3 מקביל לסיפא של משנתנו, אבל הדין הפוך ומדובר בעבר ולא בעתיד כמו בתוספתא וביתר חלקי המשנה. מהניסוח "מודה..." משמע שהוא מקבל את עמדת חכמים, אך עדיין לא ברור האם הוא מקבל את עמדתם במקרים 4-3 או רק באחד מהם.
שבועה שאוכל/לא אוכל ואכל מאכלים אסורים
ניתן להציע הסברים שונים למחלוקת:
א. המחלוקת היא האם נבלות הן בבחינת אוכל "ראוי". לפי חכמים כל אלו הם אוכל, והוא נחשב למי שאכל מאכלים ראויים. לדעת רבי שמעון אין הם בבחינת אוכל. אמנם מבחינה פיזית הם מזון, אבל האיסור ההלכתי מקרין כאילו על הגדרת המונח "ראויים". לפי הסבר זה חלק זה של המשנה מסביר את החלק הראשון שלה. בחלקה הראשון נאמר שאם אכל מאכלים שאינם ראויים אין זו הפרת השבועה, והרישא היא לדעתו של רבי שמעון שפוטר. אבל לדעת חכמים חייב על הפרת שבועה. בהמשך נציע הסברים נוספים לאבחנה שבין הרישא לסיפא. לפי הצעה זו שנויה משנתנו בסגנון רגיל שבו מוצע פסק הלכה ואחריו מחלוקת בסדר א, ב, א. משניות רבות מסוגננות בצורה זו<sup class="footnote-marker">29</sup><i class="footnote">ראו לעיל פ"א מ"ז, ובה רשימת דוגמאות לסגנון זה.  </i>, ואנו מסבירים זאת בשילוב של שני מקורות, האחד גרס דעה אחת כמשנה סתמית והמקור האחר שנה מחלוקת בנושא. במקרה זה לא רק הבדל זה מבחין בין שני המקורות, אלא גם הבדל סגנוני. ברישא המינוח הוא "שאינן ראויין" ובסיפא רשימת דוגמאות: נבלות, טרפות וכו'. לפי הסבר זה כל הטבלה מובנת. ברישא השבועה לא הופרה (לדעת רבי שמעון) ולכן פטור מקרבן על שבועת שקר; במציעתא (שבועה שאוכל) השבועה לא קוימה (כי מה שאכל איננו "נחשב") ולכן השבועה לא קוימה, וחייב. את מקרים 4-3 יש להבין כך: הנדר הוא "קונם: אשתי נהנית לי אם אוכל (או אם אכלתי)". הכוונה היא שהוא נודר בלשון "קונם"<sup class="footnote-marker">30</sup><i class="footnote">ללשון זו של נדרים ראו לעיל, פ"א מ"ב. כפי שראינו פעמים רבות מלשון הנדר קשה להסיק האם הנדר הוא חיובי (אם יעשה כך וכך אעשה כך) או שהניסוח הוא שלילי (אם לא יעשה כך אעשה כך, או: אם לא יעשה כך לא אעשה כך). ראו פירושנו לעיל פ"א מ"א. </i> שאם יאכל אזי אשתו תיהנה ממנו, ואם לא יאכל לא תיהנה ממנו. הוא אכל נבלות, הדבר לא נחשב לאכילה והנדר לא קוים, ואף על פי כן אשתו מותרת, וזו ההודאה של רבי שמעון. מקרה 4 הוא המקרה ההפוך. הוא נדר שאם לא יאכל אשתו נהנית, והוא אכן לא אכל אוכל ראוי ואשתו צריכה הייתה להיות מותרת, אבל רבי שמעון מודה כאן לחכמים. הקושי היחיד הוא שלא ברור למה רבי שמעון מודה לחכמים. קושי זה יתורץ בהסבר הבא.
הסבר זה מתאים לדין בן סורר ומורה. בן כזה שאכל נבלות וטרפות אין אכילתו נחשבת לאכילה מחייבת (משנה, סנהדרין פ"ח מ"ב; מדרש תנאים לדברים, כא כ, עמ' 131).
ב. שבועה אינה חלה על איסור. נבלות וטרפות הן אוכל "ראוי" אבל שבועה אינה חלה על איסור, על מה שהוא מושבע ועומד מהר סיני<sup class="footnote-marker">31</sup><i class="footnote">הסבר זה נשען על ההלכה ששבועה אינה חלה על שבועה קיימת (להלן מ"ג). </i>. לעומת זאת הנדר חל גם על איסור, וכפי שאמרו משנתנו ומשנת שבועות פ"ג מ"ו שהבאנו לעיל.
הסבר זה מסביר כדבעי את מקרים 2-1 כפשוטם, ואילו במקרים 4-3 דעת רבי שמעון בטלה, שהרי זה נדר ונדר חל גם על איסור, והנדר הוא כפי שהסברנו בהסבר הקודם. 
הסבר זה שונה מקודמו בעיקר בכך שההסבר הראשון רואה בהגדרת הבלתי "ראוי" הגדרה כללית, וההסבר השני רואה בכך דין מיוחד של שבועה, ויש בו תוספת הסבר משפטית. עם זאת, שני ההסברים קרובים זה לזה וניתן לאחדם.
מעתה עלינו להסביר עוד מדוע במשנה במקרה 3 האישה אסורה (ולא כתוב האם זו דעת הכול או דעת חכמים בלבד), ובתוספתא לדעת הכול מותרת. אפשרות ראשונה היא שההבדל הוא במהות הנדר. אמנם הסגנון של הנדר במשנה ובתוספתא הוא אותו סגנון, אבל הכוונה שונה. במשנה הכוונה במילים "קונם אשתי נהנית לי" היא שאם יאכל אשתו לא תהנה ממנו, הוא אכל אוכל ראוי (לדעת חכמים) ולכן אשתו אסורה, ובתוספתא באותו סגנון הנדר הוא שאם יאכל אשתו תהא מותרת ליהנות ממנו, והוא אכל, לכן אשתו מותרת, וגם רבי שמעון מודה שזו נחשבת אכילה. הסבר שני הוא שהנדר במשנה הוא אותו נדר שבתוספתא. הוא נדר שאשתו תהיה מותרת לו אם יאכל (או אם אכל), והוא אכל אוכל שאינו ראוי. לדעת רבי שמעון אין זו נחשבת לאכילה, ולכן היא אסורה, זאת משום שגם נדר אינו חל על איסור. ואכן, במדרש מצינו גם דעה זו כפי שציטטנו לעיל.
הסברנו את המשנה לפי התוספתא כיחידה אחת שיש בה מחלוקת מפורשת אחת במקרה 3. כאמור, גם "מחלוקת" זו ייתכן שאינה מחלוקת בהלכה אלא מחלוקת בניסוח.
ג. חיוב שני איסורים במעשה אחד. האדם עבר על שני איסורים, האחד הוא שבועה והאחר הוא איסור אכילת נבלות. אין מחלוקת בכך שעבר על שבועה (בניגוד להסברים הקודמים), והמחלוקת היא האם חייב גם על איסור השבועה לאחר שכבר התחייב על האיסור הקודם. "פטור" של רבי שמעון איננו פטור ממש, אלא פטור מקרבן נוסף. ואכן, גם להסברים הקודמים ודאי שחייב על איסור אכילת נבלות, והשאלה היא רק על איסור שבועה. שאלה זו שנויה במחלוקת במסכת כריתות (פ"ג מ"ד-מ"ו; פ"ד מ"ב ומ"ג)<sup class="footnote-marker">32</sup><i class="footnote">ראו גם פירושנו לשבת פ"ז מ"א. המקורות דנים בעיקר במי שעשה שני מעשים בהעלם אחד, ולא במי שעשה מעשה אחד שיש בו שני לאווים. אבל בכריתות פ"ג מ"ד-מ"ו המשניות דנות בעושה מעשה אחד שיש בו סדרת חטאים. </i>. שני התלמודים מביאים את המשנה ודנים בה, וכנראה מפרשים ששני התנאים במשנתנו סבורים שחייב בשני קרבנות. מכל מקום, הסבר זה כשלעצמו (ללא צירוף מרכיבים נוספים) עשוי היה להסביר את המשנה לבדה. אבל מהתוספתא שהבאנו עולה במפורש שמי שפטר במקרה 1 חייב בשני, ולכן המחלוקת אינה תלויה בשאלה של שני חיובים על מעשה אחד.
אבל שני התלמודים הילכו בדרך אחרת. שניהם אינם מזכירים את התוספתא, וגם לא את משנת נדרים, אף שהבבלי הכיר אותה, הסתמך עליה כמובן מאליו והזכירה במשנה הבאה לעניין אחר. הבבלי (כג ע"ב) יוצא מההנחה שלכל הדעות שבועה אינה חלה על איסור אבל המקרה שבמשנה הוא מקרה פרטי ומיוחד, ומציע סדרת הצעות כגון שבשבועה כלל דברים אסורים עם המותרים, אכל כמות קטנה וכו'. לבבלי ברור ש"נבלות וטרפות..." הן הסבר למאכלים שאינם ראויים והרישא והסיפא מדברות על מקרים אחרים, אם כי הוא גם מציע שאוכל שאינו ראוי הוא עפר וקש, כמו שאמרנו.
הירושלמי גם הוא קושר את המחלוקת במשנה לשאלה של "כולל" ו"פורט", שאלה שלדידו שנויה במחלוקת אמוראים. "כולל" הוא מי שמנסח את השבועה באופן כללי, והיא חלה על איסורים, ו"פורט" הוא מי שנשבע במפורש לאכול איסור<sup class="footnote-marker">33</sup><i class="footnote">ראו שבועות פ"ה מ"ג. בירושלמי שם, לו ע"ב, במקרה כזה חייב שבועה על כל אחת ואחת, ואין הסתייגות שלפי חכמים כשכולל דברים אסורים עם מותרים אין השבועה תקפה. </i>. לכל הדעות אין שבועה חלה על פורט, וב"כולל" מחלוקת. חכמים מחייבים משום שמדובר ב"כולל", ורבי שמעון או שסבור שב"כולל" השבועה אינה חלה או שמדובר במקרה מיוחד שאכל כלשהו (פחות מכשיעור).
שני התלמודים מסרבים לפרש את המשנה כמחלוקת עקרונית על נשבע לדבר איסור, אולי משום שזו המחלוקת במשנה ובאותו פרק, משנה שציטטנו והסברנו לעיל, או משום שלא האמינו שייתכן שחכמים יחלקו בנושא כל כך עקרוני.
אנו איננו רואים כל קושי בכך שהנושא יידון פעמיים בניסוחים שונים, ולעתים במשניות שונות יש לא רק כפילויות אלא גם מסורות משתנות. לעתים מצינו תופעה זו שהתלמודים, ובעיקר התלמוד הבבלי, מעמידים מחלוקת תנאית עקרונית כאילו היא עוסקת בפרט משני כלשהו, וזאת כנראה משום שלאמוראים כבר ברור היה שהמחלוקת העקרונית הוכרעה.
נמצאנו למדים שרבי יהודה בן בתירא של משנה ו נוקט עמדת ביניים. חכמים של משנה ד סבורים ששבועה לעשות איסור חלה, והנשבע חייב להפר את שבועתו ולהקריב קרבן. רבי שמעון ותנא קמא של משנתנו סבורים שאין להישבע על דבר מצווה, אפילו לקיימה, ורבי יהודה בן בתירה סבור שמותר להישבע לקיים מצווה, ואם הפר את השבועה חטא פעמיים, פעם בכך שלא עשה מצוות עשה ובשנית בכך שהפר שבועה.
דעה נוספת מופיעה במשנה ח באותו פרק (ג) בשבועות: "איזו היא שבועת שוא?... אמר לעדים בואו והעידוני, 'שבועה שלא נעידך'. נשבע לבטל את המצוה: שלא לעשות סוכה, ושלא ליטול לולב, ושלא להניח תפילין, זו היא שבועה שוא שחייבין על זדונה מכות ועל שגגתה פטור". משנה זו מציגה כיוון פסיקה שונה. שבועה לביטול מצווה תקפה, אלא שאין היא שבועת שקר (שבועת ביטוי) אלא שבועה ברמה נמוכה יותר של שבועת שווא. בתוספתא אחרת: "אבא יוסי בן דוסאי אומר משם רבי יוסה הגלילי נשבע שיתענה בערב שבת הרי זו שבועת שקר" (תענית פ"ב ה"ו). מימרה זו היא לפי שיטתם של חכמים ששבועה לביטול מצווה חלה לכל דבר. זאת ועוד; שבועת עדות, שאדם נשבע שלא להעיד, היא למעשה שבועה לביטול מצווה, שהרי עדות נתפסת כחובה, וכל היודע עדות "אם לוא יגיד ונשא עונו" (ויקרא ה א). אם כן, שבועה לביטול מצווה או לביצוע איסור תקפה לכל דבר. אמנם במסורת ישראל הוכרעה המחלוקת ברוב סעיפיה, אך במשנה משתקפת המחלוקת העקרונית, וגם ההכרעה לא הייתה אחידה כפי שראינו לגבי שבועת עדות.
אבחנה אחרת שנויה בתוספתא: "חומר בשבועת שוא שאין בשבועת ביטוי, בשבועת ביטוי שאין בשבועת שוא, ששבועת שוא נוהגת ברשות ובמצוה וחייבין על כל אחת ואחת, מה שאין כן בשבועת ביטוי" (שבועות פ"ד ה"ה, עמ' 451). אם כן שבועת ביטוי אינה חלה על מצווה, ואינה חלה על שבועה אחרת (כרבי שמעון בשבועות פ"ג מ"ה), אבל שבועת שווא תקפה בשני המקרים (רשות ומצווה)<sup class="footnote-marker">34</sup><i class="footnote">"רשות" בהקשר זה היא כנראה לא דבר שאין בו איסור אלא מצווה קלה, ראו פירושנו לביצה פ"ה מ"ב; פסחים פ"ג מ"ז; פ"ו מ"ב; מועד קטן פ"ג מ"ג ועוד. עמדו על כך כבר אלון, מחקרים ב, עמ' 127-120; ליברמן, מחקרים, עמ' 202-200. </i>.
לסיכום, ארבע דעות לפנינו:
1. רבי שמעון (מ"ה) – שבועה לעבור על איסור אינה תקפה.
2. חכמים (מ"ה) ותנא אנונימי בתוספתא פ"ב ה"ג וה"ד; תוספתא תענית – שבועה כזאת תקפה.
3. רבי יהודה בן בתירא – שבועה על איסור אינה תקפה, אבל שבועה לקיים מצווה תקפה.
4. שבועה כזאת תקפה, אך כשבועת שווא.

Mishnah 3


המשנה ממשיכה בפירוט הכלל שחומר בנדרים מבשבועות.
<b>יש</b> <b>נדר</b> <b>בתוך</b> <b>נדר</b> <b>ואין</b> <b>שבועה</b> <b>בתוך</b> <b>שבועה</b> – עד כאן הכלל, ומכאן הפירוט.
<b>כיצד</b> – פירוט בסגנון כזה מצוי בעיקר בתוספתא, ולעתים המשנה היא כתוספתא למשנה הקודמת<sup class="footnote-marker">35</sup><i class="footnote">וויס, משניות שהן תוספתא. </i>.
<b>אמר</b> <b>הרי</b> <b>אני</b> <b>נזיר</b> <b>אם</b> <b>אוכל</b> – וחזר ואמר: <b>הרי</b> <b>אני</b> <b>נזיר</b> <b>אם</b> <b>אוכל הרי אני נזיר אם אוכל</b> – כלומר הצהיר עוד פעמיים על נזירות מותנה, <b>ואכל</b> – עבר על הנדר ועתה הוא חייב בנזירות. כמובן הוא הדין בכל נדר אחר.
<b>חייב</b> <b>על</b> <b>כל</b> <b>אחת</b> <b>ואחת</b> – הוא נדר שלש פעמים, וחייב בשלושה נדרים נפרדים. אבל אם אמר: <b>שבועה</b> <b>שלא</b> <b>אוכל</b> – וחזר ואמר <b>שבועה</b> <b>שלא</b> <b>אוכל</b> – וחזר פעם נוספת ואמר <b>שבועה</b> <b>שלא</b> <b>אוכל</b> <b>ואכל</b> <b>אינו</b> <b>חייב</b> <b>אלא</b> <b>אחת</b> – אין השבועה השנייה (והשלישית) חלות כלל, שכן אין כפל שבועות על אותו דבר.
המשנה מניחה, לצורך הדוגמה, שנדר כזה שכלל תנאי (אם אעשה כך אהיה נזיר) הוא נדר תקף, ומי שנדר נזירות בדרך זו חייב בה. הלכה זו אינה פשוטה, וכן שנינו: "זו טעות טעה נחום המדי כשפתח בנדר. היו מהלכין בדרך ואחד בא כנגדן, אמר אחד 'הריני נזיר שזה פלוני', ואחד אומר 'הריני נזיר שאין זה איש פלוני'; 'הריני נזיר שאחד מכם נזיר', ואחד אומר 'הריני נזיר שאין אחד מכם נזיר'; 'הריני נזיר ששניהם נזירין', ואחד אומר 'הריני נזיר שכולם נזירין', בית שמאי אומרים כולן נזירין ובית הילל אומרים אינו נזיר אלא ממי שלא נתקיימו דבריו, ויביאו קרבן בשותפות. רבי יהודה אומר משום רבי טרפון אין אחד מהן, לפי שלא ניתנה נזירות אלא להפלאה. אמר רבי יוסי אומרים היו בית שמאי: באומר 'הריני נזיר שזה יוסף' ונמצא יוסף, 'שזה שמעון' ונמצא שמעון, שהוא נזיר. ראה אנדרגינוס ואמר 'הריני נזיר שזה איש', ואחד אומר 'הריני נזיר שאין זה איש'; 'הריני נזיר שהיא אשה', ואחד אומר 'הריני נזיר שאינה אשה'; 'הריני נזיר שהוא איש ואשה', ואחד אומר 'הריני נזיר שאינו איש ואשה'; 'הריני נזיר שאחד מכם נזיר', 'הריני נזיר שאין אחד מכם נזיר', 'ששניכם נזירין', 'שכולכם נזירין', כולם נזירין וכולם מונין לתשע נזירות" (תוס', נזיר פ"ג הי"ט)<sup class="footnote-marker">36</sup><i class="footnote">הבבלי הכיר את המחלוקת אך מצטט רק את דברי רבי טרפון, ואין בהם ביטוי לדעת בית שמאי ובית הלל. ראו עירובין פב ע"א; חגיגה י ע"א; נדרים יט ע"ב, ועוד. </i>. אם כן, שלוש דעות הן: בית הלל סבורים שהתנאי מהווה בסיס לנדר, ורק אם התנאי קיים הנדר מתקיים; בית שמאי סבורים ששומעים להצהרת הנדר בלי קשר לתנאי, ורבי טרפון, הקרוב לבית שמאי בדרך כלל, נוקט בעמדה הפוכה. נזירות אינה תלויה בתנאי, ולכן הנדר בטל. עמדתו קרובה לעמדת בית שמאי בכך ששניהם מסכימים שנדר על תנאי בטל, אלא שרבי טרפון סבור שהנדר בטל, ובית שמאי סבורים שהתנאי בטל.
בתוספתא שם מובאת סדרת הלכות על מקרים דומים שבהם "תלה נדרו ב..." (פ"ג ה"ז ואילך), ומקבילות רבות לדיון זה. לא כאן המקום להרחיב בכך ונסתפק בכך שמשנתנו כבית שמאי, וחלק מהברייתות בתוספתא שם הן כבית שמאי או כרבי טרפון<sup class="footnote-marker">37</sup><i class="footnote">על ברייתות שנסתמו כבית שמאי ראו ספראי, הכרעה כבית הלל. </i>.
ההלכה שאין שבועה בתוך שבועה חוזרת במסכת שבועות (פ"ג מ"ז): "שבועה שלא אוכל ככר זו, שבועה שלא אוכלנה [שבועה שלא אוכלנה]"<sup class="footnote-marker">38</sup><i class="footnote">כך בכתב יד קופמן, נמחק בקו, וקיים בכל יתר עדי הנוסח. </i>. המשנה מדברת על שבועה כפולה, ומבחינה זאת דין שבועה כפולה כשבועה משולשת, והשילוש אינו מעלה ואינו מוריד. השאלה היא האם אלו שתי שבועות נפרדות, ואם אכל יהא חייב על שתיהן, או שזו שבועה אחת. המשנה שם קובעת: "ואכלה אינו חייב אלא אחת". גם כאן חל אותו עיקרון שאין שבועה חלה על מה שהוא כבר מושבע ועומד. השבועה הראשונה הפכה את הכיכר לאסורה, ואיסור נוסף איננו מוסיף דבר. 
בתוספתא מובאות שתי הלכות. האחת עוסקת במקרה מורכב יותר של שבועות סותרות: "[1] שבועה שלא אוכל, וחזר ואמר שבועה שאוכל. אכל – על האחרונות לוקה מיד, ועל הראשונות אם אכל חייב, ואם לא אכל פטור" (פ"ב ה"ג), ובהמשך: "[2] שבועה שאוכל, וחזר ואמר שבועה שלא אוכל, ושלא אוכל, ושלא אוכל – על האחרונות לוקה מיד, ועל הראשונות אם אכל פטור אם לא אכל חייב שבועה. [3] שלא אוכל, ושלא אוכל, ושלא אוכל, ואכל – אינו חייב אלא אחת, שלא אמר את האחרונות אלא לידון את הראשונות. [4] שבועה שלא אכלתי, ושלא אכלתי, ושלא אכלתי – חייב על כל אחת ואחת, זה חומר לשעבר מלעתיד לבוא" (שבועות פ"ב ה"ד, עמ' 447). המקרה השלישי הוא המקרה שבמשנה, והתנא מסביר שהשבועה השנייה והשלישית באו רק לחזק ולהחמיר ("לידון")<sup class="footnote-marker">39</sup><i class="footnote">"לידון" – לעשות "דין", כלומר קל חומר, להפוך אותה לחמורה יותר.  </i> את הראשונה, ואין בהן שבועה נוספת. המקרה הרביעי דומה למשנה, אבל הוא מדבר על העבר. כאן אין השבועות האחרונות חלות על השבועה הקודמת, אלא כל אחת עומדת בפני עצמה. זאת ועוד. השבועה לעתיד (מקרה 3) מדברת על אכילה מוגדרת של מזון מסוים. הירושלמי אף תובע שיאמר במפורש "שלא אוכל ככר זו" (שבועות פ"ג ה"ז, לד ע"ד). השבועה על העבר היא כללית יותר, וכל שבועה עומדת בפני עצמה. השבועות אינן חלות זו על זו, אלא הן מקבילות. המקרה הראשון מדבר על שבועות סותרות, וכנראה יש לתקן את לשון התוספתא: לא "אכל על האחרונות" אלא "על האחרונות", כמו הניסוח במקרה השני. במקרה הראשון מדובר בשבועות סותרות. השבועה הראשונה חלה, והשנייה היא שבועת שווא, שכן היא סותרת את הראשונה. הוא חייב על אמירת שבועת השווא, בלי קשר לשאלה אם אכל ואם לאו. על השבועה הראשונה הוא לוקה רק אם הפר את השבועה (אכל). המקרה השני כולל גם שבועות סותרות, וגם שבועה כפולה. כל השבועות האחרונות הן שבועה אחת (כמו במקרים 4-3), וחייב מיד קרבן על שבועת השווא (כמו מקרה 1), ועל השבועה הראשונה חייב רק אם הפר אותה, כמו במקרה הראשון.
לכאורה אין שבועה חלה על שבועה קודמת, משום שהוא כבר מושבע ועומד, ואין שבועה חלה על איסור. במשנה הקודמת ראינו קל וחומר שהנשבע לבטל מצווה דינו יהא לפחות כמי שנשבע בעצמו. כפי שראינו במשנה הקודמת היו גם דעות ששבועה חלה על איסור, על כן מבחינה משפטית יש מקום לטענה שבעלי עמדה זו יחלקו גם על משנתנו. אבל גם אפשר שחכמים הבחינו בין שבועה על איסור מהתורה לבין שבועה על מה שהוא נשבע בעצמו, וההשוואה נגועה ב"משפטיות יתר".

Mishnah 4

<b></b>
<b>סתם</b> <b>נדרים</b> <b>להחמיר</b> <b>ופירושן</b> <b>להקל</b> – אם הנדר סתמי וניתן לפרשו ביותר מצורה אחת, יש לפרשו בצורה מחמירה, אבל אם בניסוח הנדר נקבע שהנדר חל רק במקרה בודד הרי שיש לקבל את הפרשנות המקלה. הדוגמאות להלן מדגימות בעיקר את החלק הראשון של כלל זה<sup class="footnote-marker">40</sup><i class="footnote">וראו עוד להלן פ"ח מ"ז.  </i>. המונח "סתם" הוא עמום, והבבלי מפרשו כזהה למונח "ספק". הבבלי מעלה כלל אחר: "ספק נזירות להקל" (יח ע"ב; נזיר ח ע"א), ומסיק שזו מחלוקת תנאים שבה רבי אליעזר מקל. פרשנות זו היא בבלית בלבד, וזו דרך התלמוד הבבלי להעמיד את השאלות על בסיס משפטי חד. פרשנות הבבלי באה משום שהבבלי מודע כנראה למחלוקת על ספק נזירות, וחיפש מקור לדעה שספק נזירות להחמיר. מכל מקום, הבבלי מצטט את משנת טהרות כמקור לטענה שספק נזירות להקל, אך אין זו ממש המשנה אלא ברייתא אחרת הקרובה אליה בניסוח. משנתנו אינה עוסקת כלל בספק נזירות, אלא בהערכה למה התכוון הנודר. המושג "סתם נדרים" כפשוטו אינו זהה ל"ספק נזירות". סתם נדר הוא שאלה של פרשנות, וספק הנו מצב הלכתי מוגדר. מכל מקום, נושא זה של ספק נזירות אכן שנוי במחלוקת תנאים, רבי שמעון מחמיר ורבי יהודה מתיר<sup class="footnote-marker">41</sup><i class="footnote">במפורש בבבלי נזיר ח ע"א; יג ע"א, דעת רבי יהודה גם בירו', שם פ"א ה"א, נא ע"א; פ"ב ה"ח, נב ע"א.  </i>, משנת טהרות נסתמה כדעה שספק נזירות להקל וזה אחד מארבעה "ספיקות שטיהרו חכמים" (טהרות פ"ד מ"ז; פ"ד מי"ב)<sup class="footnote-marker">42</sup><i class="footnote">מושג אחר הוא "שגגת נזירות" שמשמעותו שונה, ראו תוס', נזיר פ"א ה"ז; פ"ב ה"ח, ועוד. </i>. הכלל במשנה הוא כלל, אבל להלן פ"ח מ"ב יש מחלוקת במקרה כזה שהלשון בו סתומה, ונחלקו תנאים כיצד יש לפרשה, לפי העברית או לפי הארמית. שני התנאים אינם מהלכים, אפוא, לפי הכלל של "פירושן להקל", ויש אם כן להציע שהכלל שבמשנה אינו חל על כל המקרים ואין כל הספקות דומים זה לזה.
<b>כיצד</b> – גם משנה זו היא בסגנון של תוספתא, והמשך המשנה מסביר את הרישא.
<b>אמר</b> <b>הרי</b> <b>עלי</b> <b>כבשר</b> <b>מלוח</b> – המשנה מניחה ש"הרי עלי כבשר" הוא נדר והנודר התכוון לבשר קרבן, זהו אפוא כינוי לקרבן כמו "אימרא" או "דירין" (לעיל פ"א מ"ג). המלח הוא מרכיב קבוע בקרבנות ("וכל קרבן מנחתך במלח תמלח" – ויקרא ב יג). אמנם אפשר לפרש שהכוונה לבשר יקר, או לבשר עבודה זרה. כידוע הנודר בעבודה זרה אין נדרו נדר, כפי ששנינו לעיל (פ"ב מ"א), אך מפרשים את הנדר בצורה המחמירה. אבל אם הנודר יפרש את דבריו שהתכוון לבשר רגיל ולא לנדר – פרשנותו היא התופסת. למעשה כל עניין הנדר אינו עניין להכרעת בית דין אלא להחלטה אישית של אדם בינו לבין מצפונו, לפיכך הפירוש שלו הוא המכריע. עם זאת, ההלכה קובעת את המסגרות ואת החובות.
<b>וכיין</b> <b>נסך</b> <b>אם</b> <b>של</b> <b>שמים</b> <b>נדר</b> 
[<b>ו</b>]<b>אסור</b> <b>ואם</b> <b>שלעבודה</b> <b>זרה</b> <b>מותר</b> – המונח "יין נסך" עשוי להתייחס ליין נסך למקדש או לעבודה זרה, ואנו מניחים שכוונתו לחומרא. המשנה מניחה שהאפשרות של נדר ביין נסך של עבודה זרה קיימת, ורק בגלל המגמה להחמיר מפרשים שכוונתו ליין נסך במקדש. זו דוגמה לכלל שהולכים אחר הפרשנות גם אם היא מקלה. אין זו דוגמה מדויקת ל"פרשנותן להקל", אלא קבלת הפרשנות באשר היא (לחומרא או לקולא).
<b>ואם</b> <b>סתם</b> <b>אסור</b> – שכן סתם נדרים להחמיר.
<b>הרי</b> <b>עלי</b> <b>כחרם</b> <b>אם</b> <b>כחרם</b> <b>של</b><b>שמים</b> <b>נדר</b> <b>אסור</b> <b>ואם</b> <b>שלכהנים</b> <b>מותר</b> – "חרם" סתם הוא חרם למקדש ואסור, כמו ששנינו לעיל (פ"א מ"ב), אבל יש גם חרם של כוהנים, מתנות שניתנות לכוהנים, אלו אינן אסורות באיסור הנאה וממילא הנדר אינו נדר. להלן נרחיב בכך.
<b>ואם</b> <b>סתם</b> <b>אסור</b> – נדר ב"חרם" סתם, אנו מחמירים ומפרשים שהכוונה לחרם המקדש.
<b>הרי</b> <b>עלי</b> <b>כמעשר</b> <b>אם</b> <b>כמעשר</b> <b>בהמה</b> <b>נדר</b> <b>אסור</b> – מעשר בהמה ניתן לכוהן ואסור בהנאה, <b>ואם</b> <b>שלדגן</b> <b>מותר</b> – מעשר דגן מותר באכילה; אמנם יש לתת מעשר ללוי, אך גם לישראל מותר לאכלו<sup class="footnote-marker">43</sup><i class="footnote">ראו המבוא למסכת מעשרות. אמנם היו דעות מיעוט שראו במעשר קודש, אך ההלכה המקובלת הייתה שפֵרות המעשר הם חול.  </i>. מעניין שהמשנה אינה מזכירה את האפשרות שהמעשר הוא מעשר שני המותר באכילה, אם כי בירושלים ובטהרה.
<b>ואם</b> <b>סתם</b> <b>אסור</b> – שכן "סתמן להחמיר".
<b>הרי</b> <b>עלי</b> <b>כתרומה</b> – ולא פירט, <b>אם</b> <b>כתרומת</b> <b>הלשכה</b> <b>נדר</b> <b>אסור</b> – תרומת הלשכה ניתנת למקדש ואסורה בהנאה<sup class="footnote-marker">44</sup><i class="footnote">לפרטי דיניה ראו במבוא למסכת שקלים. </i>, <b>ואם</b> <b>שלגורן</b> <b>מותר</b> – תרומת מעשר רגילה ניתנת לכוהן, אך לכוהן מותר לאכלה וממילא אין זה נדר, כמו ששנינו במשנה הראשונה בפרק, <b>ואם</b> <b>סתם</b> <b>אסור</b> – שכן "סתמן להחמיר", <b>דברי</b> <b>רבי</b> <b>מאיר</b> – כפי שנראה למעשה כל ההלכות לעיל הן דעת הכול, אלא שחכמים חולקים בפרט מסוים, <b>וחכמים</b> <b>אומרים</b> <b>סתם</b> <b>תרומה</b> <b>ביהודה</b> <b>אסורה</b> <b>בגליל</b> <b>מותרת</b> <b>שאין</b> <b>אנשי</b> <b>הגליל</b> <b>מכירין</b> <b>את</b> <b>תרומת</b> <b>הלשכה</b> – ההבדל בין הגליל ליהודה הוא מעשי. אנשי הגליל אינם מכירים את תרומת הלשכה, וממילא כאשר הם אומרים "תרומה" הם מתכוונים לתרומת מעשר. אפשר לפרש שההבדל בין הגליל ליהודה הוא גאוגרפי או כרונולוגי. כלומר: בדור אושא, ימיו של רבי מאיר, מרכז היישוב היהודי הוא בגליל, ו"יהודה" הם ימי הדורות הקודמים, בזמן שבית המקדש היה קיים. באופן טבעי בזמן שהמקדש היה קיים נדרו אנשים בתרומת הלשכה, מה שאין כן לאחר החורבן. בדרך הסבר זו אנו נמנעים מלאפיין את אנשי הגליל כמי שאין להם זיקה למקדש. מכל המקורות עולה שבזמן הבית הייתה גם לאנשי הגליל זיקה חזקה למקדש<sup class="footnote-marker">45</sup><i class="footnote">ראו ספראי, הגליל. </i>, וקשה לפרש שבגליל "לא הכירו" את המונח "תרומת הלשכה". לפירוש זה אפוא יתרון, אלא שלכאורה אין הוא הולם את ההמשך, ואינו מותאם להלכה הבאה, ולהלן נברר קושי זה. 
באופן דומה התייחסו בני האזורים השונים למונח "חרם".
<b>סתם</b> <b>חרמין</b> <b>ביהודה</b> <b>מותרין</b> – משום שהנודר מתכוון לחרמי כוהנים, <b>ובגליל</b> <b>אסורין</b> <b>שאין</b> <b>אנשי</b> <b>הגליל</b> <b>מכירין</b> <b>את</b> <b>חרמי</b> <b>כהנים</b> – בגליל סתם "חרם" הוא חרם למקדש. כאן אי אפשר לפרש ש"גליל" הכוונה לימי התנאים, כשהמקדש חרב, שהרי לאחר החורבן אין משמעות ל"חרם" למקדש. אלא ההבדל הוא גאוגרפי. בימי הבית השני התגוררו רוב הכוהנים ביהודה, על כן כאשר החרימו אנשי יהודה חפץ התכוונו לתתו לכוהנים הקרובים אליהם, ואילו בגליל התגוררו כוהנים מעטים, וכאשר אמרו אנשי הגליל "חרם" התכוונו לחרמי מקדש. לפי הסבר זה אין התאמה בין דין חרם לדין תרומה. בשפת היום-יום בגליל סתם תרומה היא לכוהנים, אבל סתם חרם למקדש.
גליל ויהודה לפי המשנה
ההבדל בין הגליל ליהודה הוא אפוא מעשי, ולא כרונולוגי, ומבטא שפה מקומית, ואין היגיון או אחידות באותה שפה מקומית. שני התלמודים (ירו', לז ע"ג; בבלי, יט ע"ב) מעלים סתירה אחרת. נאמר "שאין אנשי הגליל מכירין את תרומת הלשכה", מכאן שאם היו מכירים היה הנדר תקף, והדבר כולל נדר בלשון "חרם", ובהמשך "שאין אנשי הגליל מכירין את חרמי כהנים", מכאן שסתם חרמים אסורים. מכאן מציעים התלמודים ששני תנאים הם (התנא העוסק בחרם והתנא העוסק בתרומה). גם אנו מציעים מסקנה דומה, אך לא מתוך הדיוק המוצע אלא מתוך ההשוואה שבתוכנן של שתי ההלכות. זאת ועוד. את הסתירה שהתלמודים העלו ניתן לתרץ גם בדרך אחרת<sup class="footnote-marker">46</sup><i class="footnote">כגון שברישא מדובר רק על נדר בלשון "תרומה", אבל בנדר בלשון "חרם" אין המשנה (הרישא) עוסקת. </i>, והעובדה שהתלמודים בחרו בפתרון של "תרין תניין אינון" (ירו' שם) נובעת להערכתנו מכך שהתלמודים ידעו (ממסורת או מהניתוח המוצע) שיש במשנה סתירה פנימית. 
ההלכה חוזרת בתוספתא: "רבי יהודה אומר סתם תרומה ביהודה אסורה, רבי לעזר בי רבי צדוק אומר סתם חרמין מותרין בגליל" (פ"א ה"ו). אם כן, "חכמים" של המשנה הם רבי יהודה, ואילו רבי אליעזר בר צדוק, בן דור יבנה, הוא הבעלים של ההלכה השנייה. הנוסחה בתוספתא הפוכה מזו שבמשנה. במשנה אסורים, ובתוספתא מותרים. בנוסח הדפוס של התוספתא נוסחה התוספתא כמשנה, וליברמן מעדיף נוסחה זאת המופיעה גם בתלמוד הבבלי (יט ע"ב). כך אמנם נמנעת הסתירה בין המשנה והתוספתא. אנו מציעים שדווקא המשנה משובשת, ובדרך זו נוצרת התאמה מרבית בהלכה. בגליל (לאחר החורבן) הזיקה למקדש פחותה ותרומה וחרמים ניתנים לכוהנים, וביהודה הם ניתנים למקדש. כאמור, לשיטתנו "גליל" הכוונה לימי התנאים, ו"יהודה" הם הימים שלאחר החורבן.
גליל ויהודה לפי התוספתא
בתוספתא מובא הסבר שונה במקצת למונח "סתמן להחמיר": "סתם נדרים להחמיר. מה ראית לידור? אמר איני יודע אלא שראיתי חבירי שהיו נודרין כך, אסור" (פ"א ה"ו). אדם שנדר ועשה זאת שלא לשם שמים נדרו מפוקפק, וזו סיבה להתרת הנדר<sup class="footnote-marker">47</sup><i class="footnote">ראו במבוא סיכום הנסיבות להתרת הנדר, והיחס לנדר שלא לשם שמים.  </i>. אבל בתוספתא מוצג הרעיון שאם הנדר הוא "סתמי" ומטרתו לא ברורה – הוא נחשב כנדר. כאמור, במבוא הרחבנו בשאלה זו של נדר שלא למטרות "הנכונות".
ממשנתנו משמע שאין במשנה מחלוקת אלא מנהגים אזוריים שונים. ברם, זהו רק פן אחד של הדיון. ממקורות אחרים משמע שהייתה מחלוקת הלכתית בשאלה של ייעוד החרם: "חרמי כהנים אין להם פדיון אלא ניתנים לכהנים. רבי יהודה בן בתירא אומר סתם חרמים לבדק הבית, שנאמר 'כל חרם קדש קדשים הוא לה' '. וחכמים אומרים סתם חרמים לכהנים, שנאמר 'כשדה החרם לכהן תהיה אחוזתו'<sup class="footnote-marker">48</sup><i class="footnote">אין לחפש הבדל הלכתי בין חכמים לתנא קמא, וסגנון זה של חזרה רגיל במשנה. ראו פירושנו לשבת פ"ב מ"א. </i>. אם כן למה נאמר כל חרם קדש קדשים הוא לה', שהוא חל על קדשי קדשים ועל קדשים קלים" (משנה, ערכין פ"ח מ"ו). התוספתא מסבירה שהמחלוקת קיימת רק כשהחרים סתם, אבל אם פירש יופנה החרם להיכן שפירש: "סתם חרמים להדיוט ומפורש לגבוה שנאמר כל חרם קדשי קדשים הוא לה' רבי יהודה בן בתירא אומר סתם חרמים לגבוה ומפורש להדיוט שנאמר כשדה החרם" (תוס', ערכין פ"ד הל"ב, עמ' 549)<sup class="footnote-marker">49</sup><i class="footnote">ראו עוד בבלי, סנהדרין פח ע"א; ערכין כט ע"א.  </i>.
במדרש חוזר הדיון: "רבי יוסי הגלילי אומר סתם חרמים לכהנים, שנאמר 'כשדה החרם לכהן תהיה אחוזתו', או אפילו פירש לבדק הבית? תלמוד לומר 'אך כל חרם', אך חלק. רבי יהודה בן בתירה אומר סתם חרמים לבדק הבית, שנאמר 'כל חרם קודש קדשים הוא לה' '. או אפילו פירש לכהן? תלמוד לומר 'כשדה החרם לכהן'. רבי יהודה בן בבא אומר סתם חרמים לכהנים, שנאמר... רבי שמעון אומר סתם חרמים לשמים, שנאמר כל חרם קודש קדשים הוא לה' '..." (ספרי במדבר, קיז, עמ' 137). בספרי מובאות שתי מסורות, בשתיהן יש מחלוקת האם החרם לכוהנים או לבדק הבית, ושתי המסורות חלוקות בשמות הדוברים. אם כן, תנא קמא וחכמים (במשנת ערכין ובתוספתא), רבי יוסי הגלילי ורבי יהודה בן בבא סבורים שסתם חרמים לכוהנים (כמנהג הגליל אצלנו), ואילו רבי יהודה בן בתירא ורבי שמעון אומרים שסתם חרמים למקדש. ה"חרם" במשנתנו אינו כ"חרם" שבמשנת ערכין. שם מדובר במי שמחרים מרכושו ונותנו להקדש (למקדש או לכוהנים), ואילו אצלנו החרם משמעו שמזון או רכוש זה אסור עליו בהנאה כאילו היה "חרם" להקדש. אבל המשותף הוא ששתי המשניות משקפות למי או למה ניתן החרם<sup class="footnote-marker">50</sup><i class="footnote">אפשטיין, מבוא, עמ' 194-192. </i>. מצדדי מנהג הגליל הם חכמים מהגליל ומיהודה (רבי יהודה בן בבא) וסתם המשנה, והתומך במנהג יהודה הוא בעיקר רבי יהודה בן בתירא שפעל בבבל. עוד יש להעיר שבמשנה הראשונה במסכת מוצג המינוח "חרם" כמינוח רגיל לנדר, וזו שיטת בני יהודה, וכן להלן (פ"ה מ"ד ועוד). 
נמצאנו למדים שההבדל ה"לשוני" בין יהודה לגליל אינו הבדל לשוני (או כרונולוגי) אלא הבדל הלכתי. מנהג הגליל הוא למעשה צד אחד במחלוקת תנאים. בדיוננו במושג של "מנהג המקום" (פסחים פ"ד) ראינו כי לעתים קרובות אין מנהג המקום אלא דעה אחת במחלוקת הלכתית, דעה שהתפשטה באזור מסוים. בספרות הפסק והמחשבה ההלכתית בימי הביניים המנהג היה מושג הלכתי מגובש. מנהג הוא נוהל שאין לו שורשים חד-משמעיים בספרות ההלכה, אך הוא מחייב. המנהג עשוי להיות מקומי, והייתה לגיטימציה מסוימת למנהגים מקומיים ולהבדלים בין מנהג של מקום אחד למנהגו של מקום אחר. לגיטימציה זו התהוותה בעיקר כאשר נפגשו בני קהילות שונות שלכל אחת מהן הייתה מסורת אבות מקודשת, אך שונה<sup class="footnote-marker">51</sup><i class="footnote">ראו, למשל, הלכות ממרים לרמב"ם, פ"ד ה"ב, ההקדמה לתשובות המאירי וספרות רבה נוספת. לתיאור שיטתי ראו, למשל, אלון, המשפט העברי, עמ' 751-713; דה פריס, תולדות ההלכה, עמ' 168-157; אורבך, ההלכה, עמ' 33-27.  </i>. עיוננו במשנתנו ובפרק הרביעי של מסכת פסחים מוביל למסקנה אחרת. בספרות התנאים, או לפחות בפרק זה בפסחים, הגדרת המנהג בעייתית כנראה הרבה יותר. המנהגים עוסקים בכל תחומי החיים ביחסים החברתיים, אך גם במצוות. למעשה אין בין הלכה למנהג ולא כלום. כפי שראינו בדיונים במשניות השונות, אותו מעשה מתואר כהלכה או כמנהג, והבדלי מנהגים הם מחלוקות רגילות בין תנאים<sup class="footnote-marker">52</sup><i class="footnote">ראו עוד בפירושנו לעירובין פ"ו מ"א.  </i>. אם כן, ההבדל בין הלכה למנהג אינו במהות המעשה אלא בהתקבלותו. המנהג נפוץ בציבור, ושורשיו הלכתיים או חברתיים או בשילוב שבין השניים. ייתכן שמנהג הוא נוהג (דתי-הלכתי, דתי-חברתי או חברתי) שצמח ברחוב ולא בבית המדרש. עם זאת, בשלב שני הוא התקבל בבית המדרש והפך להלכה. בדרך זו הילכנו בפירוש המשניות בפרק הרביעי של מסכת פסחים, וכמעט אין אפשרות לפרשנות שונה שם. כך יש לפרש גם חלק מהמנהגים האחרים שהמקורות מזכירים, כגון המנהג לברך או שלא לברך על אמירת הלל<sup class="footnote-marker">53</sup><i class="footnote">ראו פירושנו לסוכה פ"ג מי"א, וראו במבוא לפירוש המשניות. חילוף מנהגים נוסף שהוא מחלוקת הלכתית הוא השאלה האם אבל מותר ברחיצה, ראו פירושנו לברכות פ"ב מ"ה; מעשרות פ"א מ"ד (ירו', שם מט ע"א).  </i>. מסקנה זו מתאשרת גם ממשנתנו, ומשתקפת בה. 
גם במשנת נזיר מתנהל דיון בפרשנות של נזירות: "הריני נזיר מלא הבית או מלא הקופה בודקין אותו. אם אמר אחת גדולה נזרתי – נזיר שלשים יום, ואם אמר סתם נזרתי רואין את הקופה כאילו היא מלאה חרדל ונזיר כל ימיו" (פ"א מ"ה). אם כן, הבירור מסתמך על דעתו של הנודר, כמו משנתנו. הירושלמי מציע התפתחות הלכתית: "אמר רבי מני מטילין אותו לחומרין. כתחילה רואין אותה כאילו מליאה אתרוגין, ואחר כך רמונים, ואחר כך אגוזים, ואחר כך פונדקרין<sup class="footnote-marker">54</sup><i class="footnote">סוג של אגוזים. פליקס, עצי פרי, עמ' 248. </i>, ואחר כך פילפלין, ואחר כך שומשמין, ואחר כך חרדל" (ירו', נזיר פ"א ה"ב, נא ע"ג). אין ספק שחרדל מהווה ראש בסולם עולה של אפשרויות מילוי וצפיפות, כלומר בכמות המחויבויות של נזירות, ובלשון הירושלמי החמרה יתרה: הוא נזיר כמספר הגרגרים הקטנים ביותר שניתן להכניס לקופה<sup class="footnote-marker">55</sup><i class="footnote">הבבלי (ח ע"א) עוסק בשאלה למה ההחמרה, ומפנה לדיון עקרוני על ספק להחמיר, דיון החורג מאוד מתחום העיסוק של המשנה – לשונות קבילות ומפוקפקות של נזירות.  </i>. אגב אורחא למדנו שהכלי "קופה" איננו רק שם לכלי בעל צורה מסוימת, אבל יש לו מידות קבועות ומקובלות (איור 17).
מכל מקום, משנתנו שונה ממשנת נזיר בשני היבטים. הראשון שפרשנות הנזירות היא להחמיר, והשני שהיא נוקטת בסגנון אחר לחלוטין. אין במשנת נזיר ביטוי כמו "סתם נזירות להחמיר" (או להקל) ולא פרשנות לנזירות. הסגנון אחר, ומבחינה משפטית מתוחכם פחות ממשנת נדרים, גם אם המסקנות דומות למדי. משנתנו מדברת בלשון הווה אבל אינה עוסקת במציאות הנוכחית אלא בימי הבית, שכן לאחר החורבן פסקו כל דיני הקדש: "אין מקדישין ואין מחרימין ואין מעריכין בזה"ז, ואם הקדיש והחרים והעריך בהמה תיעקר, פירות כסות וכלים ירקבו..." (בבלי, עבודה זרה יג ע"א-ע"ב; בכורות נג ע"א; יומא סו ע"א). משפט זה שנוי רק בבבלי, אך בפועל לא שמענו על הקדש או חרמים לאחר חורבן המקדש. אם הקדיש אין ההקדש חל. זאת אף שניתן להקדיש גם למטרות מחוץ למקדש, אך זו נותרת נדבה בלבד. היא מיועדת למטרה שנקבעה אך אין בה קדושה, אינה מחייבת טהרה וכו'.

Mishnah 5


<b>נדר</b> <b>בחרם</b> <b>ואמר</b> <b>לא</b> <b>נדרתי</b> <b>אלא</b> <b>בחרמו</b> <b>שלים</b> – חרם הוא גם שמו של כלי דיג, רשת הדייגים שבאמצעותה אוספים דגים (איור 18). אם הנודר מפרש את דבריו ואומר שהתכוון לחרם דייגים – מקבלים את פרשנותו, משום ש"פירושן להקל" (המשנה הקודמת). המשנה משקפת תרבות לשון שבה המילה "חרם" כבר איבדה מעט מזוהרה, ואין היא עוד חד-משמעית כפי שהייתה בעבר. מלשון המשנה משמע שנדר ב"חרם" הוא נדר תקף, כמו במשנה הראשונה במסכת, ובניגוד למנהג הגליל שנזכר במשנה הקודמת, ובכלל משנתנו עוסקת במקרים אחרים מאשר המשנה הקודמת. שם דובר במונחים מסופקים ובלתי מוגדרים; הנודר יודע מה נדר ואנו מקבלים את "פרשנותו", ואילו במשנתנו לשון הנדר ברורה, אבל הנודר מציע לה פירוש מקל שהוא בבחינת פירוש "מתחכם", בניגוד לשימוש הרגיל במונח, והרי זו משמעות אחרת של המונח "פירושן להקל". משנתנו היא, אפוא, מעשה ידי עורך אחר מאשר המשנה הקודמת. לכך גם משמעות הלכתית, כפי שנראה להלן<sup class="footnote-marker">56</sup><i class="footnote">ראו אפשטיין, מבוא, עמ' 335, בדרך שונה במקצת.  </i>.
כל המקרה במשנה, כמו גם במשנה הקודמת, הוא מוזר. הנדר הוא בין אדם לבוראו, ואם הוא רוצה להתחכם, לא לקיים, לפרש אותו, או לבצעו – הרשות בידו. בעצם אין כאן מקום להתערבות בית הדין. אבל המשנה מציגה את הנושא כאילו "הכול שפיט". כביכול יש כאן בירור משפטי שבו יש תביעה מצד הציבור לקיים את הנדר, והנודר צריך לקבל היתר מבית הדין שלא לבצע את שאומרים שנדר. הרי במקרה שלנו האיש אומר שלכך הוא התכוון, ומי צריך לאשר את פרשנותו? קשה לדעת אם העמדה זאת היא רֵאלית, כלומר באמת היה לחץ חברתי לקיום הנדר, והנודר צריך היה להצדיק את עצמו בעיני מישהו אחר, או שמא זו רק העמדה מלאכותית<sup class="footnote-marker">57</sup><i class="footnote">העמדה דומה יש במשנת נזיר פ"א מ"ה, וראו דיוננו שם. </i>.
<b>נדר</b> <b>בקרבן</b> <b>ואמר</b> <b>לא</b> <b>נדרתי</b> <b>אלא</b> <b>בקרבנות</b> <b>מלכים</b> – כפי שפירשנו בפרק הקודם (מ"ד) לדעתו של רבי יהודה המילה "קרבן" אינה חד-משמעית, ואינה לשון נדר מובהקת. המשנה מעידה על פרשנות זו. מתברר שהמילה משמשת גם במשמעות של חול, כקרבן מלכים. אם אדם נדר בלשון זאת יכול הוא לפרש את דבריו, ואם הוא טוען כך הנדר אינו תקף. 
<b>הרי</b> <b>עצמי</b> <b>קרבן</b> – לכאורה זו לשון שבה אדם מקדיש את עצמו, כלומר את ערכו. אפשר גם שאין כאן הקדשת ערכו של אדם אלא אדם שאסר את הנאתו על פלוני, שהוא עצמו יהא עליו כקרבן. בספרות המפרשים מצויים שני הפירושים.
<b>ואמר</b> <b>לא</b> <b>נדרתי</b> <b>אלא</b> <b>בעצם</b> <b>שהינחתי</b> <b>לי</b> <b>להיות</b> <b>נודר</b> <b>בו</b> – הפירוש המקל הוא שלטענתו "עצמי" הוא עצם (חפץ) כלשהו שהוא חול ואותו הניח בביתו כדי להעמיד פנים כאילו הוא נודר, ולכן הנדר אינו תקף. פירוש זה מאולץ, ואף על פי כן קביל. ייתכן שההלכה במשנה מושפעת מהדעה שנדר ב"קרבן" אינו תקף, ולעיל ראינו שאכן לפי רבי יהודה אין זו לשון נדר (ראו פירושנו למשנה הקודמת).
<b>קונם</b> <b>אשתי</b> <b>נהנת</b> <b>לי</b> – כפי שראינו במשנה א נדר כזה הוא בעייתי ועלול לגרום לגירושין, <b>ואמר</b> <b>לא</b> <b>נדרתי</b> <b>אלא</b> <b>מאשתי</b> <b>הראשונה</b> <b>שגרשתי</b> – גם כאן הבעל "מפרש" את דבריו בצורה מקלה, <b>ועל</b> <b>כולן</b> <b>אינן</b> <b>נשאלין</b> <b>עליהן</b> – "כולן" הם כל הנדרים שמשמעם בספק; הנדר אינו תקף ואין צורך בשאלת חכם. כפי שראינו משנתנו היא חטיבה בפני עצמה ולא נערכה יחד עם המשנה הקודמת, על כן ההלכה של "ועל כולן אינן נשאלין..." חלה רק על משנה זו ואין הכרח להחילה גם על המשנה הקודמת<sup class="footnote-marker">58</sup><i class="footnote">אפשטיין, מבוא, עמ' 335. </i>, <b>ואם</b> <b>נשאלו</b> <b>עו</b>[<b>נ</b>]<b>שין</b> <b>אותן</b> <b>ומחמירין</b> <b>עליהם</b> <b>דברי</b> <b>רבי</b> <b>מאיר</b> – אם אדם נשאל על הנדר הרי זה סימן שהוא עצמו אינו סומך על "פרשנותו", ומחמירים עליו ואין מתירין לו את הנדר. ייתכן שבסופו של דבר הכוונה כן להתיר את הנדר, אך לשם כך יש צורך ב"פתח" משמעותי יותר. בירושלמי (לז ע"ג) מובא סיפור על אחד שנדר אחד מאותם נדרים "מתחכמים" ונשאל לחכמים בני דור אושא, והם אינם עונים לו אלא נוקטים בשיטת הסחבת ("טרטור" של לך ושוב), וכל אחד שולח אותו לחברו. לכך הם מתכוונים במינוח "מחמירים עליהם"<sup class="footnote-marker">59</sup><i class="footnote">השוו אפשטיין, מבוא, עמ' 335. </i>. הבבלי (כ ע"א), בדרכו המשפטית, מתקשה בהבנת המינוח "מחמירין עליהם": או שנשאלים או שאין נשאלים, והמדיניות שנלקחים בה בחשבון שיקולים "ציבוריים" ו"חינוכיים" אינה הולמת את דרכו השיטתית-משפטית של התלמוד. הבבלי מנסה להבחין בין תלמידי חכמים ועמי הארץ, אבחנה שהציע גם לעיל (ראו פירושנו למ"א). כבר אמרנו (לעיל מ"א) שהאבחנה בין הלכה מיוחדת לחכמים לבין הלכות שנועדו לציבור היא מחידושיו של תלמוד זה. איננו עוסקים במדיניות הפסיקה של התלמוד הבבלי, ונסתפק כאן בהדגשה ששני אלו (פסיקה בדרך שיטתית-משפטית אחידה ואבחנה בין פסיקה לחכמים לבין פסיקה לציבור) הם הדגשים האופייניים לתלמוד הבבלי. 
עוד מן הראוי להדגיש שבניגוד לתחומים אחרים, בתחום הנדרים מרובות יחסית הפסיקות שאינן "הלכתיות" אלא בעלות אופי חינוכי-ציבורי, ועמדנו על כך לעיל בפירושנו למשנה א.
<b>וחכמים</b> <b>אומרים</b> <b>פותחין</b> <b>להן</b> <b>פתח</b> <b>ממקום</b> <b>אחר</b> – אם אדם נשאל על נדר כזה, מוצאים סיבה אחרת להתיר אותו. אין תובעים ממנו לקיים את הנדר, אך גם לא מחמירים עליו במיוחד. המשנה אינה מאוזנת: רבי מאיר אומר ש"עונשין אותן ומחמירין עליהם" וחכמים אינם מתייחסים להגדרות אלו. האם גם הם מחמירים עליהם? או שהם מתנגדים להחמרה? מעבר לכך, האם חכמים מתייחסים לדברי רבי מאיר (אם נשאלו...) או אולי הם מתייחסים למשפט הקודם, "ועל כולן אין נשאלין עליהן", ועל כך אומרים חכמים שנשאלים עליהם? כבר הראשונים התחבטו בשאלות אלו. התוספות (כ ע"א ד"ה וחכ"א) מביאים בשם רבנו תם את ההסבר שחכמים חולקים על רבי מאיר, ומקלים יותר מבנדר גמור. על כך הם מקשים שדי היה לומר שחכמים אומרים שאין עונשין, ומציעים הסבר נוסף שהם אפילו אינם מצריכים את הנודר להציע פתח אלא חכמים מציעים לו פתחים אפשריים, וזו הקלה גדולה. הסבר זה מקבל גם הרשב"א בשם גאונים<sup class="footnote-marker">60</sup><i class="footnote">אוצר הגאונים לנדרים, עמ' 15. </i>. גם להסבר זה קשה הסגנון של המשנה, ומדוע אין חכמים משתמשים במינוח של רבי מאיר כדרכה של משנה רגילה. על כן נראה לנו שחכמים מגיבים לרישא. ברישא נאמר שאין נשאלים וחכמים אומרים שנשאלים על הנדר, אבל מקלים בהתרתו.
"פותחין פתח ממקום אחר" הוא המינוח לדרך המלך של התרת נדרים (ירו', פ"ג ה"א, לז ע"ד), ואופציה זו פתוחה בכל הנדרים. אבל חכמים מדגישים שמקלים בחיפוש הפתח. במשמעות דומה מופיע מונח זה לעיל במשנה א. גם שם מדובר בנדר קל שבעצם צריך היה להיות בטל מעצמו, אך "פותחין לו פתח ממקום אחר" כדי שלא יקלו ראש בנדרים. אם כן, חכמים מבצעים מעין התרת נדרים רגילה, אך בתנאים מקלים ביותר.
<b>ומלמדין</b> <b>אותן</b> – לא לנדור באופן כזה, <b>כדי</b> <b>שלא</b> <b>ינהגו</b> <b>בקלות</b> <b>ראש</b> <b>בנדרים</b> – רבי מאיר וחכמים מעלים את שלל האפשרויות לתגובה על הנדר. האפשרויות השונות מתחלקות לשתי מערכות. המערכת הראשונה היא הלכתית, האם הנדר תקף, והדבר תלוי בפרשנות ובהלכה כפי שנשנתה במשניות הקודמות (סתם נדרים להחמיר, פירושן להקל וכו'). המערכת השנייה מורכבת משיקולים ציבוריים, החשש מפני קלות ראש, החשש שמא ה"פירוש" מרומה ואם הוא בא לשאול צריך להחמיר עליו. אם הנדר מפוקפק האם להחמיר, או לפתוח פתח ממקום אחר. זו מערכת שיקולים ציבוריים שאינם רק פרי ההלכה העקרונית<sup class="footnote-marker">61</sup><i class="footnote">ראו לעיל, פ"א מ"א; פ"ב מ"א; להלן פי"א מי"ב. </i>. את העדויות השונות ריכזנו במבוא.

Chapter 3



Mishnah 1

<b></b>
<b>ארבעה</b> <b>נדרים</b> <b>היתירו</b> <b>חכמים</b> – זו כותרת לסדרת המשניות הבאה עד אמצע משנה ד, <b>נידרי</b> <b>זירוזין</b> <b>ונדרי</b> <b>הווי</b> <b>ונדרי</b> <b>שגגות</b> <b>ונדרי</b> <b>אנסים</b> – עד כאן הכותרת, מכאן ואילך הפירוט. פרקים רבים מתחילים בפתיחות מספריות, וכן משניות רבות<sup class="footnote-marker">1</sup><i class="footnote">מסכתות: שבת (ראו פירושנו לפ"א מ"א שם), פאה, בבא קמא, שבועות, יבמות, תרומות ועוד, וראו במבוא הכללי לפירוש המשניות. </i>. הפתיחה המספרית הייתה חשובה לקדמונינו, משום שהם זכרו את המשניות בעל פה והמספרים היו כלי עזר חשוב ביותר לזיכרון. במקורן של פתיחות אלו וזמנן עסקנו בפירוש לתרומות (פ"א מ"א) ועוד. ראינו שבדרך כלל הפתיחות המספריות מאוחרות למשנה עצמה. משנת נגעים, לעומת זאת, גם היא פותחת בפתיחה מספרית: "מראות נגעים שנים שהן ארבעה" (נגעים פ"א מ"א), ופתיחה זו אכן קדומה, כפי שנראה בפירושנו לה. להלן בפי"א מ"י יש פתיחה מספרית נוספת, ובפירושנו שם יתברר שהפתיחה המספרית למעשה מיותרת ונועדה רק לתפארת המבנה הספרותי, "לחדד את התלמידים". פרשנות דומה הענקנו למניין לט אבות מלאכה, שהוא לדעתנו ניסיון לסיכום ספרותי-משפטי של מלאכות האסורות בשבת, ורק בשלב שני ניסו חכמים לעגן את המספר בדרשות הכתוב<sup class="footnote-marker">2</sup><i class="footnote">ראו הנספח למסכת שבת. </i>. כנגד זה מניין תרי"ג מצוות, 
למשל, נקבע בשל הרעיון שבו, מבלי שהאמורא שהציע אותו בדק באמת כמה "מצוות" יש בתורה, ומבלי שהגדיר לעצמו מהי "מצווה" לצורך מניין זה<sup class="footnote-marker">3</sup><i class="footnote">ראו שם שם. </i>.
מכל מקום, פתיחה מספרית איננה יכולה להיות השלב הראשון בלימוד ההלכה. היא באה לאחר שפרטי ההלכה התבררו, והיא ניסיון, קדום או מאוחר, לסכם הלכות קיימות. 
הסדר של הדוגמאות הוא כסדר המשנה. במשנה נמנות לעתים הדוגמאות כסדרן ולעתים בסדר הפוך, כיאסטי, ואין כל משמעות לבחירת הסדר (לעיל פ"א מ"א).
נדרים ש"התירו חכמים" הוא מונח דו משמעי. אפשר לפרשו שהם התירו לנדור נדרים כאלו, למרות ההסתייגות הכללית מנדרים שעמדנו עליה במבוא למסכת, והם גם נדרים שאדם שנדר אותם פטור מלבצעם. עד כאן פשוטה של משנתנו. אבל התלמוד הירושלמי הילך בה בדרך שונה. הירושלמי הניח שגם בנדרים אלו צריכים התרת חכם, אלא שכל הנדרים צריכים "פתח ממקום אחר", כלומר טיעון משמעותי מדוע הנדר לא ננדר כהלכה והנודר לא לקח בחשבון מצב עתידי מסוים<sup class="footnote-marker">4</sup><i class="footnote">ראו על כך במבוא למסכת. </i>, ונדרים אלו "פתחם בצִדם", כלומר החכם יחליט במקום שהנדר לא היה תקף. אבל בכל מצב נדרשת מעורבות של חכם והחלטתו. עם כל זאת, התלמוד גם מעלה את פרשנות הפשט שהצענו, בשמם של רבי אלעזר בשם רבי חייא הגדול. גם בתלמוד הבבלי (כא ע"ב) מועלות שתי הצעות; האחת פשוטה, והאחרת שנדרים אלו צריכים התרת חכם. יתר על כן, הבבלי אף מציע שרק נדרים כאלה רשאי החכם להתיר.
פרשנות זו מרחיקה את המשנה מפשט הכתובים, ומשקפת מצב של תלות גוברת והולכת בחכם שמתיר נדרים. על משמעותו של תהליך זה עמדנו במבוא למסכת. את דברי התלמודים יש להבין, אפוא, לא כפרשנות פשט אלא כפרשנות "מגויסת" שמטרתה להעניק תפקיד משמעותי יותר לחכם מחד גיסא, ולצמצם את האוטונומיה של היחיד ואת הסיכוי שיידור נדרי שווא מאידך גיסא. להלן, בפירושנו למשנה האחרונה בפרק ח, נראה שאין לפרש את משנתנו אלא כפשוטה, שנדרי זירוזין אין צריכים התרת חכם, אך גם נראה שלדעת רבי מאיר הנדר תקף. בשאלה זו נדון גם סביב נדרי שגגות (להלן משנה ב).
להלן מונה המשנה ומפרשת את המונחים השונים. 
<b>נדרי</b> <b>זירוזין</b> – כאילו היה כתוב "נדרי זירוזין כיצד?", <b>היה</b> <b>מוכר</b> <b>חפץ</b> <b>אמר</b> <b>קונם</b> <b>שני</b> – בכתבי היד "שני" או "שאני"; הא' נשמטה משום שלא נהגתה.
<b>פוחת</b> <b>לך</b> <b>מן</b> <b>הסלע</b> <b>והלא</b> <b>אמר</b> <b>קונם</b> <b>שני</b> <b>מוסיף</b> <b>לך</b> <b>על</b> <b>השקל</b> – שניהם אינם מתכוונים להתעקש על המחיר המוצהר אלא: <b>שניהן</b> <b>רוצין</b> <b>בשלשה</b> <b>דינרין</b> – המשנה משקפת את תנאי המסחר בשוק הים תיכוני הנהוג עד ימינו. המוכר והקונה מתעקשים, כל אחד על המחיר המועדף על ידו. לדידם המשא והמתן הוא מעין טקס שבו לשני הצדדים תפקיד מוכתב מראש. כל אחד מהצדדים נשבע, מביא כראיה לנחישותו את אבותיו נוחם עדן ומתחייב לעתיד בשבועות קשות, ולמעשה שניהם חותרים לפשרה, שהרי לו לא היו מעוניינים בה לא היה מתחיל המשא והמתן. עד היום מתנהל יום יום בשוקי המזרח מיקח וממכר דומה. המחיר של החפץ הוא שלושה דינרים, המוכר פותח ודורש מחיר של ארבעה דינרים (סלע), נשבע שלו עלה המכר יותר והוא מפסיד וכו' וכו'. הקונה מציע שני דינרים ונודר שלא ישלם פרוטה יותר, ובכלל הוא מוכן לקנות רק בגלל הכבוד שהוא רוכש למוכר והידידות רבת השנים עמו (הם נפגשו לראשונה בתחילת המשא והמתן). לאחר זמן, ולאחר ששני הצדדים כילו את התחמושת המילולית, הם מגיעים להסכמת הפשרה המפתיעה והידועה מראש. נדרים כאלה הם "נדרי זירוזים"; הנודרים אינם מתכוונים לנדר וודאי שלא התכוונו לקיימו, והוא בטל ללא צורך בבדיקה נוספת. אפשר לשער שחכמים התנגדו לנדרים מעין אלו, אך להתנגדות זו אין ביטוי במשנה, וכנראה גם לא היה לה סיכוי להתקבל בחברה היהודית של תקופתם.
<b>רבי</b> <b>אליעזר</b> <b>בן</b> <b>יעקב</b> <b>אומר</b> <b>אף</b> <b>הרוצה</b> <b>להדיר</b> <b>את</b> <b>חבירו</b> <b>שיאכל</b> <b>אצלו</b> <b>ואמר</b> – ברוב עדי הנוסח "ואומר", כלומר כך צריך לעשות כדי שהנדר יתבטל, <b>כל</b> <b>נדר</b> <b>שאני</b> <b>עתיד</b> <b>לידור</b> – המזמין או המוזמן נודרים נדר כלשהו. המשנה מציגה את הנדר בסגנון "כל נדר שאני עתיד לידור", כלומר כל נדר שהוא. המזמין אומר שאם פלוני לא יבוא לסעוד הוא ישמיד את הארוחה, או יימנע מליהנות ממנו לעולם וכו', והמוזמן נודר שלא יאכל אצלו, או שאם יאכל יעשה כך וכך. הנדר המדובר שייך כנראה לנדרי זירוזין, ולהלן (פ"ח מ"ז) נחזור ונדון בנדר דומה. לפי מבנה המשנה דברי רבי אליעזר בן יעקב הם דעת יחיד, אך לא נאמר מי חולק על דבריו. נראה שלדעת חכמים הנדר הנדון אינו בבחינת "נדר זירוזין", או שאין הם מסכימים עם התנאי דלהלן שהנודר צריך לזכור בשעת הנדר שהנדר אינו ממשי.
<b>הרי</b> <b>הוא</b> <b>בטל</b> – הנדר בטל כי הנודר לא התכוון כלל לנדר, אלא לסירוב פשוט, שאולי אף איננו יותר מסתם סירוב ראשוני של נימוס המזמין הזמנה תקיפה ונלהבת יותר. גם במקרה זה המשנה מעלה תמונת הווי המוכרת עד היום, של מעין ריטואל של סירוב ראשוני הבא רק להעיד שהמוזמן אינו להוט להזמנה, אף שבאמת הוא מעוניין בה עד למאוד. רבי אליעזר מוסיף סייג נוסף, <b>ובלבד</b> <b>שיהא</b> <b>זכור</b> [<b>בשבועת</b>] <b>הנדר</b> – זו מגבלה ההופכת למעשה את הדין. הנדר נחשב ל"נדר זירוזין" בתנאי שהנודר זוכר את הדבר בשעת הנדר, כלומר שהוא אכן התכוון להשתמש בנדר כהצהרה ולא התכוון ברצינות לקיימו. תנאי כזה, כמובן, אינו ניתן לבדיקה חיצונית. יתר על כן, מטיבו של ויכוח נלהב שבלהט הדיון לעתים אכן התכוון הנודר למה שאמר. מגבלה זו עלולה להפוך את הדין על פניו. לא ברור האם המגבלה נאמרה רק על המדיר את חברו שיאכל אצלו, או שנאמרה גם על הרישא. יתר על כן, אם אכן זו מגבלה נוספת הרי שמותר להסיק ממנה שבנדר רגיל אין די בתנאי מקדים. גם אם הצהיר אדם שכל הנדרים שיידור בעתיד בטלים, אין זה מועיל לו אלא בנדר זירוזין. פירשנו את משנתנו כנוסחתה וכפי שפירשוה רבא בבבלי והירושלמי<sup class="footnote-marker">5</sup><i class="footnote">ירו', לז ע"ד; בבלי, כג ע"ב; אפשטיין, מבוא, עמ' 370. </i>. אבל אביי גרס כאן "ובלבד שלא יהא זכור". "בלבד" נמשך אחורנית וכאילו היה כתוב "ובלבד שיאמר..."; אם אמר, אינו צריך לזכור זאת בשעת הנדר, ואם לא אמר, הרי שחייב לזכור זאת בשעת נדרו, וזכירה זו היא תחליף לאמירה מפורשת. דברי אביי אינם פירוש אלא משקפים מגמה מקלה לאפשר הפרת מניעה, כלומר תנאי מקדים המבטל נדר (בין אם זכר ובין אם לא זכר). כפי שנראה להלן הייתה זו מגמה אמוראית לאפשר ביטול מקדים של נדרים, וכאמור בלשון המשנה מגמה זו מצומצמת וחלה רק על נדרי זירוזין, ובתנאי שיזכור את תנאי ההפרה בשעת הנדר.
אצלנו הנוסח הוא "אף הרוצה", נוסח המעיד שרבי אליעזר מוסיף על קודמו ואינו חולק על הרישא, והמחלוקת היא רק על התוספת (הרוצה להדיר וכו'). אבל בירושלמי מובאת מחלוקת: "אית תניי תני הרוצה, אית תניי תני אף הרוצה" (לז ע"ד)<sup class="footnote-marker">6</sup><i class="footnote">לדיון ארוך בירושלמי ראו ליברמן, תוספתא כפשוטה, עמ' 415-412.  </i>. כפי שלימדנו אפשטיין ה"אית תניי" הראשון הוא הנוסח שעמד לפני האמוראים<sup class="footnote-marker">7</sup><i class="footnote">אפשטיין, מבוא, עמ' 123-89. </i>. לפי נוסח זה או שרבי אליעזר חולק על כל דברי התנא קמא או שאולי כלל אינו חלוק עליו אלא רק מציע ניסוח אחר. המילית "אף" היא מהחילופים הקבועים בנוסח המשנה<sup class="footnote-marker">8</sup><i class="footnote">ראו למשל בהמשך במשנה ד. </i>. כמעט אין מקרה שהמילית מופיעה בו בכל חילופי הנוסח. אצלנו היא מופיעה בכל עדי הטקסט, אך חסרה בכמה מציטוטי הראשונים<sup class="footnote-marker">9</sup><i class="footnote">ראו במהדורת מכון הש"ס השלם. </i>. אם אין המילית "אף" מופיעה הרי שאפשר לפרש שרבי אליעזר בא לתת עצה טובה: מי שרוצה להשתמש בנדר ואינו מתכוון לכך ברצינות יכול לנקוט בדרך זו של ביטול מלכתחילה. הוא הדין בכל נדר אחר, ובכל מקרה שהנודר רוצה להשתמש בלשון נדר אך אינו מתכוון לידור בכל לבו. ברם, אם אנו גורסים "אף" הרי שרבי אליעזר מציע דרך זו רק במקרה כזה של נדר זירוזין, ומתיר להשתמש בלשון נדר במשא ומתן חברתי פשוט.
הבבלי מתחבט אף הוא האם תנא קמא חולק על רבי אליעזר, ומסכם שבוודאי הוא חלוק עליו (כד ע"א). ייתכן שהבבלי לא גרס את המילית "אף", אך למסקנה הוא מסכם שלפנינו מחלוקת. 
בתוספתא מופיעים דברי רבי אליעזר בן יעקב בשינוי קל: "הרוצה להדיר את חבירו שיאכל אצלו, והלה נדר שלא יאכל אצלו. אף על פי ששניהן נודרין זה נגד זה, הרי אילו נדרי זירוזין" (פ"ב ה"א). אם כן, הנדר הוא הדדי. אין זו מגבלה הלכתית שרק במקרה כזה הנדר הוא נדר זירוזין, אלא תמונת מצב הלקוחה מהווי החיים המוכר עד היום בחברה המסורתית המזרח-תיכונית. התוספתא מלמדת שעיקר החידוש של רבי אליעזר הוא שנדר כזה הוא נדר זירוזין, ומהווה נדר קל ביותר. המשנה אומרת שבטל רק אם קדם לו תנאי, ובתוספתא תנאי זה חסר. דומה שזה פשטה של המשנה, ורבי אליעזר אינו חולק על הרישא אלא מוסיף עליה, ותנא קמא כנראה אינו מקבל תוספת זו. לפי הסבר זה נדר כזה בטל אם הנודר לא התכוון בשעת האמירה לנדר של ממש, ורבי אליעזר דורש שאי-הכוונה תתבטא באמירה מפורשת. אבל בנדר רגיל ותקף אין לאמירה כזאת (שהנדר יהא בטל) שום משמעות.
אבל התלמוד הבבלי מהלך בדרך אחרת ומפרש את משנתנו בדרך של חיסורי מחסרא: "הרוצה שיאכל אצלו חבירו... נדרי זירוזין הוא, והרוצה שלא יתקיימו נדריו כל השנה יעמוד בראש השנה ויאמר כל נדר שאני עתיד לידור יהא בטל ובלבד שיהא זכור בשעת הנדר..." (כג ע"ב). לפי אביי אפילו תנאי הזכירה אינו נחוץ. הבבלי מהלך, אפוא, בדרך שונה וסבור שיש אמצעי מניעה לכל הנדרים והוא התנאי המוקדם. פירוש זה עומד במפורש כנגד המשנה, שהרי במשנה מוצגת אפשרות זו כפתרון רק לנדרי זירוזין מהסוג המנוי במשנה. הבבלי מעייל, בדוחק, את החידוש לתוך לשון המשנה, ואכן במקורות התנאיים אין רמז למניעה מוקדמת של נדרים ומניעה כזאת עומדת בניגוד להתייחסות המחמירה של התנאים לנדרים<sup class="footnote-marker">10</sup><i class="footnote">במבוא עמדנו על כך שהאיסיים התנגדו להפרה למפרע, אך כאן מדובר בהתרה למפרע ואין דין הפרה כדין התרה, וראו להלן פ"י מ"ז.  </i>.
בעקבות חידוש הבבלי הפכה סוגייתנו לאבן פינה בדיון על הנדרים בכלל, ועל התפילה להתרת נדרים בפרט. בקהילות ישראל נהגו, ונוהגים עד היום, להתפלל בערב יום כיפור לביטול מוקדם של נדרים (תפילת "כל נדרי"); גאוני בבל התנגדו לה, ועסקנו בכך בקצרה במבוא. סוגייתנו היא הבסיס המאפשר ביטול מוקדם של נדרים, ודברי אביי הם פתח רחב לכך. אך סוגיית הגמרא עוסקת כמובן בהצהרה אישית, ולא בתפילה ציבורית. בסיס אפשרי אחר הוא דיון המשנה באפשרות של הפרת נדר מלכתחילה, שבמהלכה מועלה הטיעון שאדם רשאי למנוע את נדריו על ידי תנאי מקדים המבטל את הנדר<sup class="footnote-marker">11</sup><i class="footnote">ראו פירושנו לפ"י מ"ו, אפשרות זו של פרשנות אינה נחלת הכול.  </i>. מכל מקום, ספרות התנאים אינה מכירה בביטול מוקדם של נדרים אלא בהקשר של נדרים קלים ביותר, ואף זאת רק כדעת יחיד. ספרות אמוראי ארץ ישראל גם היא אינה מזכירה תנאי כללי מוקדם של ביטול נדרים. במדרש משלי שנינו: " 'יד ליד לא ינקה רע' אדם שיש לו דבר בינו לבין חבירו והוא נשבע בפיו, ומבטל בלבו, תאמר שהוא מתנקה? תלמוד לאמר 'לא ינקה' " (מדרש משלי, יא כא, עמ' 92). אם כן, ביטול בלב אינו מועיל לביטול שבועה ואין מניעה מוקדמת. אמנם המדובר בשבועה, אך דומה שפתרון זה של ביטול מוקדם אינו מוכר.
בחיבור הלכה ארץ-ישראלי מאוחר, מהתקופה הבתר-אמוראית, נאמר: "אין מתירין נדרין בליל (שבת) ראש השנה בשבת ובמוצאי שבת מותר"<sup class="footnote-marker">12</sup><i class="footnote">מרגליות, הלכות ארץ ישראל, עמ' מה. </i>. בעל מימרה זו הכיר כנראה את הנוהג של תפילת כל נדרי ושלל אותו, אך אין בה אזכור מפורש של האפשרות לביטול מקדים של נדרים, ואפילו אם נפרש את המימרה כמתנגדת לתפילת "כל נדרי" הרי שייתכן שבתפילה, לפי נוסחתם, דיברו רק על התרת נדרים לשעבר (נדרים שכבר נידרו), ולא על ביטול מוקדם של נדרים עתידיים. מכל מקום, בנוסחאות תפילה ארץ-ישראליות שבידינו אין תפילה להתרת נדרים בליל יום כיפור. אי אפשר להוכיח מכאן שלא הייתה תפילה כזאת, אבל מכל מקום היא לא תפסה מקום חשוב בליטורגיה, ומנהג תפילת "כל נדרי" איננו "ארץ-ישראלי". כידוע, בקהילות המהלכות במנהג בבל התפשט המנהג לומר את פיוט "כל נדרי", לא לפני שהתעוררו בעניין מחלוקות חריפות בין הפוסקים. מכל מקום, זו התפתחות מאוחרת שעדיין לא הייתה קיימת בימי התנאים.
בקטע הלכתי אחר השייך לספרות ההלכה הארץ-ישראלית נאמר: "מי שאמר כל נדר שאני עתיד לידור הרי..."<sup class="footnote-marker">13</sup><i class="footnote">מרגליות, שם, עמ' פא. </i>. ההמשך קטוע, ואיננו יודעים האם הביטול תקף אם לאו<sup class="footnote-marker">14</sup><i class="footnote">ייתכן שהמחבר ציטט כאן את הבבלי (כג ע"ב) שבו מצוי משפט זה כחלק מדברי רבי אלעזר בן יעקב, וראו הרי"ף לנדרים ז ע"א. </i>. נמצאנו למדים שאין בספרות ארץ ישראל ביטוי לאפשרות של ביטול מוקדם של נדרים, אך מסקנה זו תלויה בהשלמתו של אותו קטע קטוע.
מבחינה חברתית, אפשרות לביטול מוקדם וסוחף של נדרים יש בה זילות של הנדר. השימוש במילה "נדר" הופך לחסר כל משמעות ולבר-ביטול ומאבד מעצמתו ומכוחו המגי המחייב. הלכה כזאת עשויה לנבוע מרצון להוריד בערך הנדרים, או שהיא משקפת חברה שהשימוש במונח "נדר" הפך בה לזול וחסר משמעות דתית עמוקה. במבוא הרחבנו בכך.
גם המשנה להלן (מ"ג) מעלה מציאות זו של הזמנה הדדית, ונדר המחייב את המוזמן להתייצב לסעודה החשובה. במשנה ג הנדר בטל בגלל אונס, והמשנה אינה מזכירה את התפיסה שבעצם אין הנדר חל כלל כיוון שהוא נדר זירוזין. אף במשנה אחרת להלן (פ"ח מ"ז) מדובר בנודר כדי להימנע מהתארחות: "היה מסרב בחבירו שיאכל אצלו אמר קונם לביתך שאיני נכנס טיפת צונן שאיני טועם לך – מותר ליכנס לביתו ולשתות ממנו צונן, שלא נתכוון זה אלא לשום אכילה ושתייה". המשנה מניחה, אפוא, שהנדר תקף, אם כי משמעותו מצומצמת. הנודר אמנם אמר שלא יאכל ולא ישתה אצל המדיר, אבל התכוון רק לסעודה של ממש. אם כן, לפנינו שלוש גישות: הראשונה שהנדר בטל לחלוטין (רבי אליעזר בן יעקב), השנייה שהנדר תקף לכל דבר (להלן פ"ח מ"ז וחכמים במשנתנו), וגישת ביניים שהנדר תקף, אבל בפרשנות מקלה. כפי שנראה בפירושנו להלן (פ"ח מ"ז) ייתכן ששם יש מחלוקת האם הנדר תקף. הירושלמי למ"ג סבור שהמחלוקת בין רבי מאיר לחכמים היא גם בסיפא.
מעשה נוסף הקשור לפרשתנו הוא הסיפור בשמעון בן אנטיפטריס: "אורחין הנכנסין לבית, כל מה שיגזור עליהן בעל הבית יעשו. ומעשה ברבי שמעון בן אנטיפטרס שהיו אורחים נכנסין אצלו, וגזר עליהם שיאכלו ושישתו, והיו נודרין בתורה ומבדין, ובשעת פטירתן היה מלקה אותן ארבעים. נשמעו דברים לפני רבן יוחנן בן זכאי וחכמים, היו קומטים בדבר, ואמרו מי ילך ויודיענו מה עושה? אמר להם רבי יהושע אני אלך. אמרו לו לך לשלום. הלך (רבי יהושע) ומצאו (את שמעון בן אנטיפטריס) שהיה יושב על פתח ביתו, אמר לו שלום עליך, רבי, אמר לו שלום עליך, רבי ומורי. אמר לו (שמעון) כלום אתה צריך? אמר לו בית לינה, אמר לו שב בשלום. ישבו שניהם ועסקו בתורה עד הערב, לשחרית אמר לו (שמעון לרבי יהושע), רבי, רצונך נלך לבית המרחץ, אמר לו כרצונך. היה רבי יהושע מתיירא שמא יקפחנו על שוקיו, לאחר שאכלו ושתו, אמר לו (רבי יהושע) מי מלויני? אמר לו אני. היה רבי יהושע מחשב בדעתו ואומר מה אשיב לחכמים ששיגרוני? נפנה לאחוריו, אמר לו למה נפנית, אמר לו דבר אני צריך לשאול ממך. מפני מה בני אדם הנכנסין אצלך אתה מלקה אותם, ולי לא הלקיתה? אמר לו, רבי, חכם גדול אתה, ודרך ארץ יש בידך, בני אדם הנכנסין אצלי גוזרני עליהם שיאכלו ושישתו, והם נודרים בתורה ומבדים. וכך שמעתי מפי חכמים, כל הנודר בתורה ומבדה חייב מלקות. אמר לו גוזרני עליך שתלקה אותם ארבעים וארבעים, ארבעים שלי וארבעים שלך, הלך רבי יהושע וספר לחכמים מה שראה ברבי שמעון בן אנטיפטרס.
איני, והתנן רבי אליעזר בן יעקב אומר אף הרוצה להדיר את חבירו שיאכל אצלו, יאמר כל נדר שאני עתיד לידור הרי הן מופרין? וליחוש דילמא הני בטילי, וקא מלקי להו ופטירי. לית דחש לה לדרבי אליעזר בן יעקב. ואי בעי תימא אפילו תימא איתא לדרבי אליעזר בן יעקב, התם נמי בבעל הבית קא מיירי, והכא כל מה שגזר עליו"<sup class="footnote-marker">15</sup><i class="footnote">מסכתא דרך ארץ (פרק בן עזאי), פ"ד ה"א, עמ' 200-193; כלה רבתי, פ"ח ה"ב, עמ' 322-320. </i>.
הקטע הראשון הוא סיפור המעשה המקורי, והדיון עליו (מ"איני והתנן...") הוא תוספת עריכה מאוחרת המתדיינת במעשה שלפניה. הדבר ניכר מהסגנון התלמודי בארמית, ועולה גם מציטוט הסיפור במחזור ויטרי (תקלא) ובמקורות נוספים<sup class="footnote-marker">16</sup><i class="footnote">כגון מדרש הגדול, מטות ל, עמ' שג, וראו מנורת המאור ד, עמ' 418; גסטר, ספר המעשיות, עמ' 71. עם זאת, הסיפור כבר משקף תפיסות בבליות. הצורך בליווי האורח מופיע בעיקר בתלמוד הבבלי, ובארץ ישראל הוא תופס מקום מרכזי פחות. ראו פירושנו לסוטה פ"ט מ"ו. </i> שבו כל הקטע השני חסר.
המעשה שייך לסדרת הסיפורים על הנהגתו של רבן יוחנן בן זכאי ודחיקתם של חוגים חסידיים מהנהגת העולם היהודי. שמעון בן אנטיפרס (כנראה מאנטיפטריס) היה מלקה סועדים שנדרו שלא יאכלו אצלו. ברור שלדעתו נדר כזה הוא נדר לכל דבר. המספר אינו מודע כלל לשאלה של תקפות הנדר, והסיפור מובא כדי להדגים את חובת ה"ציות" של אורחים למארח. רבי יהושע מתנגד למעשיו של שמעון משום שהוא מכשיל אנשים בנדר, ואולי גם משום שהוא מלקה על נדר כזה שאינו אלא נדר זירוזין.
בקטע התלמודי הנושא ההלכתי עומד במרכז. המחבר רואה במעשהו של שמעון ניגוד לדברי רבי אליעזר בן יעקב. הוא הבין את רבי אליעזר כמו התוספתא (והבבלי) שאלו נדרי זירוזין, ופטורים מלקיימם. אחרת אפשר היה לתרץ שאצל שמעון לא הצהירו האורחים "כל נדר שאני עתיד לידור..." וממילא הנדר תקף. המחבר גם מתעלם מכך שאמנם שמעון בן אנטיפרס סבר שהנדר תקף, אבל רבי יהושע סבר שהנדר בטל. המחבר מביא שני תירוצים. האחד ששמעון סבר כחכמים במשנתנו וכמשנה להלן (פ"ח מ"ז) שהנדר תקף. ההסבר השני עמום יותר, וכנראה כוונתו שבמשנתנו מדובר בנדר שאדם יוזם ומתנה מראש (אולי שלא במודע) שיהא בטל, ואילו במעשה בשמעון התנגדו הנודרים לצו של בעל הבית ובמקרה כזה לא היו צריכים לנדור, שהרי עליהם לעשות ככל שיורם בעל הבית.
הנדר הנזכר כאן הוא נדר ב"תורה". ליברמן<sup class="footnote-marker">17</sup><i class="footnote">תוספתא כפשוטה, עמ' 415. </i> הסביר שהכוונה לשבועה, אך ייתכן שהכוונה לנודר בתורה. כבר התוספתא אומרת שהנודר "מן הכתוב בתורה אסור" אבל הנודר "מן התורה" מותר. בתלמוד הבבלי נזכרת גם הנוסחה ה"נודר בתורה" שמותר, אבל רבי יוחנן מחמיר "וצריך שאלה לחכם"<sup class="footnote-marker">18</sup><i class="footnote">תוס', פ"א ה"ד; בבלי, יד ע"ב. בירושלמי פ"א ה"ג, לז ע"א הנוסחה "כתורה" או "ככתוב בתורה". </i>. מעתה, שתי אפשרויות הסבר לפנינו. האחת שרבי שמעון החמיר משום שזו הייתה שבועה ולא נדר, וכפי שנראה להלן (בפירושנו למ"ב) יש הסוברים שלעניין הביטול שבועה חמורה מנדר. אפשר גם שהדיון הוא על הנוסחה "בתורה"; לפי ההלכה נוסחה זו אינה תקפה כלל, אם כי נוסחאות קרובות הן לשון נדר ("כתורה", "בתורה"), אבל שמעון בן אנטיפרס סבר ששבועה זו תקפה. במבוא עמדנו על גישות חסידיות שהתעלמו מדקדוקי ההלכה<sup class="footnote-marker">19</sup><i class="footnote">ראו במבוא למסכת ובפירושנו לעיל פ"א מ"ג. </i> ותבעו שכל נדר יהא תקף. 
מעתה עלינו לחזור למגמה הכללית של סיפור המעשה. מי שהביא אותו כבר לא הכיר את הרקע הרֵאלי למתיחות המסתתרת בו. המעשה מובא כסיפור יפה המלמד שיש להישמע לבעל הבית, אך יש להבין אותו על רקע המאבק של חוגי בית המדרש להשכין את תורת בית המדרש. כמה מעשים כאלו מצויים לפנינו שבהם נשלח רבי יהושע בן חנניה להדריך חסידים ולכוונם למשמעת של בית המדרש. המכנה המשותף של הסיפורים הוא שהחסיד מלא כוונות של יראת שמים אבל טועה בפרטי הלכה טכניים, פשוטים ואלמנטריים, והמסקנה היא שחסידות היא דבר נשגב, אך לימוד ההלכה בבית המדרש הוא תנאי לה<sup class="footnote-marker">20</sup><i class="footnote">אבות דרבי נתן, נו"ב פכ"ז, עמ' 57-56; ספראי, רבן יוחנן בן זכאי, עמ' 352. </i>. כך יש להבין גם את סיפורנו. החסיד מקפיד על נדרים, אך טועה בפרטי ההלכה משום שהנדר הוא נדר זירוזין ואולי גם הנדר עצמו מפוקפק.
תמונת מצב זו של המדיר את חברו שיאכל אצלו נזכרת במקורות נוספים: במשנת דמאי שתי הלכות על מקרים כאלו של אדם שהדיר את חברו לאכול אצלו, והוא (המוזמן) אינו סומך על הפרשת המעשרות של המזמין. בדרך כלל אמור חבר כזה שלא להיענות להזמנה, אך חכמים מבינים שיש להקל במקרה כזה של נדר. בשני המקרים מתירים חכמים להגמיש, במידת האפשר, את הדין, אך כמובן אינם מתירים לאכול אוכל בלתי מעושר (דמאי פ"ד מ"ב; פ"ז מ"א). במשנה הראשונה מדובר על "שבת ראשונה" שבה ההיתר מרחיק לכת, אך בשבתות אחרות ההיתר מוגבל יותר. את המשנה מסביר הירושלמי "בשבת שלפרוטגמייא", והתירו "מפני איבה" או "מפני דרכי שלום" (דמאי פ"ד ה"ב, כד ע"א)<sup class="footnote-marker">21</sup><i class="footnote">להיקפו של מרכיב "מטה-הלכתי" זה ראו פירושנו לשביעית פ"ד מ"ג. ההבדל בין "מפני איבה" ל"דרכי שלום" הוא משני. </i>. פרוטגמייא היא מילה יוונית שמשמעה לפני השמחה ("פרוטו" משמעו לפני), או השמחה הראשונה ("פרוטו" הוא גם ראשון<sup class="footnote-marker">22</sup><i class="footnote">כך פירש מהר"י בן מלכיצדק למשנה שם על סמך מונח קרוב בשפת היום-יום "בארץ יון". </i>), והיא מינוח למשתה השבת שלפני הנישואין שערכו בה סעודה חגיגית. המדרש ממשיל "דאכיל פרוטגמיא אכיל משתותא" – מי שאוכל מהמשתה לפני הנישואין אוכל ממשתה הנישואים עצמו<sup class="footnote-marker">23</sup><i class="footnote">ויקרא רבה, פי"א ב, עמ' רכא; ליברמן, יוונים ויוונות, עמ' 9. </i>. המדובר, אפוא, בנישואים "מעורבים" של משפחה של חברים עם משפחת עמי הארץ. היעדרות מהמשתה הראשון היא עלבון צורב העלול לגרום לנתק ולאיבה.
הפירוש של הירושלמי מצמצם את הדין במשנה, אך הוא פירוש הגיוני ומתבקש. קשה להניח שאדם יזמין את חברו "שבת ראשונה" וכבר ינהג באסרטיביות כה רבה ויידור נדר כדי שההזמנה תצא לפועל. אם מדובר במשתה נישואים מתמשך הדבר הגיוני ומתקבל על הדעת. 
המשנה השנייה (דמאי פ"ז מ"א) מדברת בסתם על המזמין את חברו, ומשקפת הקלה בהלכות מעשר על רקע הרצון לשמור על יחסי שכנות נאותים.
הרקע לכל המסורות הללו הוא מציאות רווחת של סעודות הדדיות, ואלו נזכרות בעשרות עדויות בהקשרים הלכתיים וחברתיים שונים. במסגרת זו נסתפק בשני מקורות המעלים תמונה מלבבת של יחסי שכנות כאלה: "היה רבי מאיר אומר לא יסרב אדם בחבירו שיאכל אצלו, ויודע בו שאינו אוכל. ולא ירבה לו בתקרובת ויודע בו שאינו מקבל. ולא יפתח לו חביות מכורות לחנוני, מפני שטוענו טענת חנם" (תוס', בבא בתרא פ"ו הי"ד).
סיפור אחר של נדר כזה, שמן הסתם אינו יותר מנדר זירוזין, מובא במדרש: "רבי יהודה בר נחמן בשם רבי שמעון בן לקיש למה הדבר דומה לחכם שנכנסו חבירים לאכול בביתו של רבם, וראו בתו של רבם וגינו אותה, אמרו זה לזה 'מה כעורה היא בתו של רבי', שמע קולם ונזף בהם החכם, אמר נשבע אני שאין אחד מכם נכנס לביתי. לאחר ימים בא חבר אחר לאכול אצלו, ראה בתו של חכם, אמר מה נאה זו בתו של רבי, נזף בו החכם, אמר לו נשבעתי שאיני מכניסך לביתי. אמר לו החבר מה שאני רואה הכל שוין לפניך? מי שאמר על בתך שהיא רעה נזפת אותו, ואני אמרתי עליה טוב נזפת בי" (דברים רבתי, פרשת ואתחנן, עמ' 51-50)<sup class="footnote-marker">24</sup><i class="footnote">משל זה הוא מהמשלים הבודדים שהרקע להם הוא חברת החכמים, שכן רוב המשלים עוסקים בהווי העירוני והנכרי והרבה פחות בהווי היהודי בכלל, ובהווי בית המדרש בפרט. ברם, ייתכן גם שהמשל אינו עוסק בחכם אלא באדם סתם, והדרשן המאוחר הסב אותו לחברת בית המדרש.  </i>. המדרש אינו עוסק בהלכה, ואינו אומר מה טיבה ההלכתי של שבועה זו, אך מן הסתם אינה יותר מנזיפה רגילה, נדר של זירוזין ותו לא.
המשנה מוצגת כדעת הכול, אבל הירושלמי והבבלי סוברים שהיא רק לשיטת רבי טרפון ש"לא ניתנה נזירות אלא להפלאה" (תוס', נזיר פ"ג הי"ט; בבלי, כא ע"א). כלומר, נדר צריך להיות בכוונה מלאה. גישה עקרונית נידונה בברייתא מפורשת שצוטטה לעיל במשנה ג: "זו טעות טעה נחום המדי כשפתח בנדר. היו מהלכין בדרך ואחד בא כנגדן, אמר אחד 'הריני נזיר שזה פלוני', ואחד אומר 'הריני נזיר שאין זה איש פלוני'; 'הריני נזיר שאחד מכם נזיר', ואחד אומר 'הריני נזיר שאין אחד מכם נזיר'; 'הריני נזיר ששניהם נזירין', ואחד אומר 'הריני נזיר שכולם נזירין', בית שמאי אומרים כולן נזירין ובית הילל אומרים אינו נזיר אלא ממי שלא נתקיימו דבריו, ויביאו קרבן בשותפות. רבי יהודה אומר משום רבי טרפון אין אחד מהן, לפי שלא ניתנה נזירות אלא להפלאה..." (תוס', נזיר פ"ג הי"ט)<sup class="footnote-marker">25</sup><i class="footnote">הבבלי הכיר את המחלוקת אך מצטט רק את דברי רבי טרפון, ואין בהם ביטוי לדעת בית שמאי ובית הלל. ראו עירובין פב ע"א; חגיגה י ע"א; נדרים יט ע"ב, ועוד.  </i>. כפי שכבר אמרנו, שלוש דעות הן. בית הלל סבורים שהתנאי מהווה בסיס לנדר, ורק אם התנאי קיים הנדר מתקיים; בית שמאי סבורים ששומעים להצהרת הנדר בלי קשר לתנאי, ורבי טרפון, הקרוב לבית שמאי בדרך כלל, נוקט בעמדה הפוכה. נזירות אינה תלויה בתנאי, ולכן הנדר בטל. עמדתו קרובה לבית שמאי בכך ששניהם מסכימים שנדר על תנאי בטל, אלא שרבי טרפון סובר שהנדר בטל, ובית שמאי סבורים שהתנאי בטל. לפי הירושלמי בית שמאי ובית הלל יגידו גם כאן שהנדר תקף. לפי פשוטם של דברים ניתן להפריד בין הברייתא בתוספתא לבין משנתנו: כאן מדובר בנדר שנידר ללא כוונת קיום, ובברייתא בנדר על תנאי. תירוץ זה מתבקש מעצמו והולם את רוח התלמודים בכל מקום. היעדרו מוכיח שהאמוראים הבינו את דברי רבי טרפון כאמירה כללית הרבה יותר. נדר חייב להיות שלם וכולל כוונת אמת, ואילו בית הלל (ובית שמאי<sup class="footnote-marker">26</sup><i class="footnote">ראו דיוננו במימרה זו לעיל פ"ב מ"ג. </i>) סבורים שדי במילים הפורמליות של הנדר. עם זאת, הבבלי מציע גם את פרשנותו של רבא שמשנתנו היא לדעת הכול.
הבבלי (כא ע"א) מביא את המשנה להלן (פ"ח מ"ז): "היה מסרב בחבירו שיאכל אצלו אמר קונם לביתך שאיני נכנס טיפת צונן שאיני טועם לך – מותר ליכנס לביתו ולשתות ממנו צונן, שלא נתכוון זה אלא לשום אכילה ושתייה". המשנה מוכיחה כי יש החולקים על משנתנו וסבורים שהנדר תקף, אם כי יש לפרשו בצורה מצמצמת. כפי שראינו כבר, במשנתנו משמע שדברי רבי אליעזר בן יעקב אינם דעת הכול. אם כן יש בנושא גם דעה שנייה, וזאת ללא קשר לדברי בית שמאי. בית שמאי סבורים שנדר על תנאי אינו תקף, ואילו במשנתנו אין כלל נדר על תנאי. יחד עם זאת, יש החולקים על משנתנו.
עם זאת, קיים קשר כללי ועמוק בין המחלוקת דילן ומחלוקת בית שמאי ובית הלל. בית שמאי אינם מתחשבים בתנאים וכוונות. כל המוציא מפיו מילת נדר, הרי זה נדר. טבעי שיסברו גם שנדר זירוזין הוא נדר, או שלפחות יצמצמו את היקפו של ההיתר. בית הלל, לעומת זאת, מתחשבים בתנאים ובכוונות ותובעים כוונה מושלמת. המחלוקת היא מחלוקת עקרונית בין הבתים וכמוה גם במסכת תרומות, האם תרומה שנעשתה שלא כהלכה היא תרומה, או שהיא בטלה<sup class="footnote-marker">27</sup><i class="footnote">ראו פירושנו לתרומות פ"א מ"ח-מ"י ובעיקר פ"ב מ"א ומ"ב. </i>. אנו נרחיב בשאלה זו בנספח למסכת קידושין ולהלן במשנה ב.

Mishnah 2

<b>נדרי</b> <b>הוי</b> – מה הם נדרי הבאי שנזכרו במשנה א. במשניות אחרות מנוסחת פתיחה כזאת בסגנון "נדרי הוי כיצד?". "הוי" הוא הכתיב הארץ-ישראלי, והכתיב הבבלי הוא "הבאי" או "הואי".
<b>אמר</b> <b>אם</b> <b>לא</b> <b>ראיתי</b> <b>בדרך</b> <b>הזו</b> <b>כעולי</b> <b>מצרים –</b> או <b>אם</b> <b>לא</b> <b>ראיתי</b> <b>נחש</b> <b>כקורת</b> <b>בית</b> <b>הבד</b> – נדר הבאי הוא נדר של גוזמה שהנודר מתכוון לחזק בו הצהרה דמיונית. ברור שהתנא סבור שראיית אנשים "כעולי מצרים" היא גוזמה בלתי אפשרית, והוא הדין בנחש כקורת בית הבד. בתוספתא (פ"ב ה"א) מובאת דוגמה לנדרי גוזמה נוספים. הבבלי (כה ע"א) שואל על נחש שהיה בימי שבור מלכא שהיה כקורת בית הבד, ומתרץ שהגזמה היא כשהכוונה לנחש שראשו טרוף (מיושר, בניגוד לעגול). הסיפור רק מדגים כיצד נמסרים סיפורים על נחשים ענקיים, ועד כמה סיפורי גוזמה הם תופעה חברתית וספרותית מקובלת. בירושלמי שואלים על הצבא הרומי הרב שירד לפרס ומנה פי שניים מיוצאי מצרים (לז ע"ד). המדובר בפלישה הרומית לפרס בשנת 363 לספירה, וזו אחת העדויות ההיסטוריות המאוחרות שבירושלמי. מעניין ששני התלמודים "תוקפים" את הדוגמאות שבמשנה מאירועים "פרסיים" מובהקים. בהמשך הירושלמי מוזכר גם אותו נחש אדיר ממדים מימי המלך שבור.
המשנה מדברת על נדרי זירוזין, והתוספתא מוסיפה בפשטות שהוא הדין בשבועות דומות (פ"א ה"א). הירושלמי הכיר ברייתא זו (בניסוח כזה או אחר), אבל מוסיף גם את הטענה ששבועות שגגה אסורות (לז ע"ד). הבבלי קובע בפשטות ששבועות הבאי תקפות (כד ע"ב). במשנת שבועות נקבע במפורש ששבועת שווא "חייבין על זדונה מכות ועל שגגתה פטור" (פ"ג מ"ח), ואחת הדוגמאות לשבועה כזאת היא "ואם לא ראיתי נחש כקורת בית הבד". אם כן, "שבועת הבאי" היא "שבועת שוא"<sup class="footnote-marker">28</sup><i class="footnote">להגדרת השבועה ראו ירו', שבועות פ"ג ה"י, לד ע"ד.  </i>, ובמסכת שבועות נאסרה<sup class="footnote-marker">29</sup><i class="footnote">הדברים אמורים כנגד ליברמן, תוספתא כפשוטה, עמ' 415. </i>. אם כן, שוב יש שלוש דעות לגבי שבועות הבאי: השבועה בטלה; השבועה קיימת וחייבים לקיימה; זו שבועת שווא האסורה, אך אין חייבים לקיימה. מחלוקת דומה פגשנו במ"ה בדין שבועה על המצווה.
<b>נדרי</b> <b>שגגות</b> <b>אמר</b> <b>אם</b> <b>אכלתי</b> <b>ושתיתי</b> <b>ונזכר</b> <b>שאכל</b> <b>ושתה</b> – נדר שגגה הוא נדר על העבר שהתברר כטעות. או <b>שני</b> – כך בנוסחאות ארץ ישראל; בנוסחאות בבל "שאני", והוא הוא, אלא שהאות א נשמטה משום שלא נהגתה<sup class="footnote-marker">30</sup><i class="footnote">ראו שבועות פ"א מ"א. </i>.
<b>אוכל</b> <b>ושני</b> <b>שותה</b> – נדר שאיני אוכל, או שאיני שותה, <b>ושכח</b> <b>ואכל</b> <b>ושתה</b> – נדר נדר עתידי ובטעות שכח ועבר על הנדר. נראה שהאיש אמר שאם יאכל יחול עליו נדר כזה וכזה, ואם שכח אין הנדר חל עליו, אבל ברור שאם נדר לא לאכול ואכל חייב בעונש, אך הנדר חל ולעתיד עליו לשמור על הנדר.
<b>אמר</b> <b>קונם</b> – "קונם" הוא מכינויי הנדר, כפי שראינו לעיל (פ"א מ"ב), <b>אשתי</b> <b>נהנת</b> <b>לי</b> <b>שגנבה</b> <b>את</b> <b>כיסי</b> <b>ושהיכת</b> <b>את</b> <b>בני</b> – הבעל מדיר את עצמו מאשתו משום שפשעה, <b>ונודע</b> <b>שלא</b> <b>היכתו</b> <b>ונודע</b> <b>שלא</b> <b>גנבה</b> – הרי זה נדר טעות ובטל. בהקשר של משנתנו ברור שהנדר בטל (אינו צריך התרה מפורשת) משום שהוא בטעות. ראשונים שאלו שהרי זה כתולה נדרו, ברם מבחינתו של הנודר לא הייתה כאן תלייה של הנדר אלא ודאות, אלא שוודאות זו התפוגגה. 
משנה אחרת קובעת: "המוציא את אשתו משום שם רע לא יחזיר, משום נדר לא יחזיר. רבי יהודה אומר כל נדר שידעו בו רבים לא יחזיר, ושלא ידעו בו רבים יחזיר. רבי מאיר אומר כל נדר שצריך חקירת חכם לא יחזיר, ושאינו צריך חקירת חכם יחזיר. אמר רבי אליעזר לא אסרו זה אלא מפני זה. אמר רבי יוסי בר יהודה מעשה בצידן באחד שאמר לאשתו קונם אם איני מגרשיך, וגרשה, והתירו לו חכמים שיחזירנה מפני תקון העולם" (גיטין פ"ד מ"ז). הסיפא מוכיחה ש"משום נדר" משמעו שהבעל נדר שיגרש את אשתו, או שהוא נודר ממנה הנאה. לדעת תנא קמא אין להחזירה, ולדעת רבי מאיר ורבי יהודה ניתן להחזירה במקרים שבהם לא נודע הנדר בציבור. רבי מאיר מאפשר להחזירה במקרה של נדר חלש<sup class="footnote-marker">31</sup><i class="footnote">מעין אלו הנמנים בנדרים פ"ג מ"א. בתוספתא שנביא להלן מדובר במה שמשנה זו בנדרים מגדירה כנדרי שגגות. </i>. למעשה הוא מחמיר יותר, שכן נדר כזה, המתבטל אפילו ללא צורך ב"חקירת חכם", הוא נדר הבטל מעצמו. ברם, לשיטת רבי מאיר נדר כזה צריך לקיים (להלן פ"ח מ"ז). המשפט "שאינו צריך חקירת חכם" הוא לשיטת חכמים בלבד (תנא קמא במשנה א לעיל); רבי מאיר מודה שהנדר חלש, אך צריך לקיימו, ובכל זאת מותר לו להחזיר את אשתו בנדר כזה. מימרתו של רבי מאיר מצביעה על הפער הקיים בנדרים בין ההלכה הפורמלית לבין המצב החברתי. אמנם הנדר אינו בטל אבל הוא מודה בחולשתו; ל"חולשה" זו אין הגדרה הלכתית. אך מותר לבעל להחזיר את אשתו, ואין בכך סירכא.
במשנת גיטין סבור רבי אליעזר שמי שגירש אישה משום נדר אסור לו להחזירה. רבי יוסי ברבי יהודה אינו חולק על עצם ההלכה ועם זאת מתיר להחזיר "מפני תיקון העולם", כדי לאפשר שיקום חיי משפחה<sup class="footnote-marker">32</sup><i class="footnote">אפשר שהנימוק "מפני תיקון העולם" חל על כל המשנה, ודברי רבי יוסי ברבי יהודה עוסקים במקרה פרטי. ראו פירושנו לגיטין פ"ד מ"ז.  </i>. בתוספתא למסכת גיטין מנוסחים דברי רבי אליעזר: "רבי לעזר אומר אף בזה לא יחזיר מפני תיקון העולם. אי זהו נדר שצריך חקירת חכם, אמר קונם את אשתי נהנית לי שגנבה את כיסי, ושהכת את בני, נודע שלא הכתו, ונודע שלא גנבה. במה דברים אמורים, בזמן שנדר ואחר כך גירש, אבל גירש ואחר כך נדר, מותר. נדר לגרש ונמלך, מותר..." (פ"ג ה"ה). התוספתא מלמדת ש"משום נדר" הוא נדר ישיר לגירוש האישה. נדר כזה דומה מאוד, או אולי אף זהה, לנדר הנאה. נדר כזה מכונה במשנתנו (משנת נדרים) "נדרי שגגות". 
אם כן, תוספתא גיטין חלוקה על משנת נדרים. במשנת נדרים נדרי שגגות הם בין אלה ש"התירו חכמים", ופירשנו ש"אינם צריכים חקירת חכם" ובתוספתא גיטין הם נמנים עם הזקוקים לחקירת חכם. יתר על כן, אפילו לפי הסבר הירושלמי שחכמים צריכים להתיר נדרי שגגות הרי שמשנת גיטין מדגישה "חקירת חכם", כלומר אין זה היתר פשוט. אפשר שהתוספתא היא בשיטת רבי מאיר (להלן פ"ח מ"ז) החולק על כל המשנה הראשונה ותובע לבצע את הנדר. כפי שאמרנו לעיל במשנה א ניתן בדוחק לפרש שגם משנה א קובעת שנדרים כאלו מותרים רק אחרי חקירה של חכם, ונדרשת התרת הנדר. להערכתנו אין זה פירוש המשנה, אבל אולי הייתה הברייתא ידועה לתלמודים וגררה פרשנות זאת.
ברם, בכתב יד ערפורט לתוספתא גיטין (פ"ד ה"ה) הגרסה היא "שאין צריך חקירת חכם", והכול אתי שפיר.
זאת ועוד. בתוספתא גיטין מובא נדר כזה ("קונם את אשתי נהנית לי...") כדוגמה לנדר טעות, כדי להסביר מהו נדר המצריך חקירת חכם. אמנם תוספתא גיטין מוסבת על משנת גיטין, אבל היא לא הדוגמה האולטימטיבית למשנת גיטין. הרי כל נדר רגיל הוא כזה המצריך חקירת חכם, ולמה להביא דוגמה כה ייחודית שעוד שנויה במחלוקת עם משנת נדרים? אין זאת אלא שהתנא הכיר את משנת נדרים הדנה בנדר הנאה של אישה הצריך חקירת חכם. לכן נבחרה דווקא דוגמה זו, אבל משנת גיטין עוסקת גם בנדרי הנאה אחרים, ולא רק בדוגמה של נדר טעות. אם כן, הדוגמה בתוספתא גיטין היא בעצם דוגמה לא מוצלחת; היא נבחרה משום שאפשרה לצטט הלכה קדומה (או משנה) אחרת, אבל למעשה זו דוגמה לא מושלמת ולא מוצלחת. התנא העדיף להביא משנה אחרת שלא בהקשר מושלם בגלל דמיונה החיצוני, ולא להציג דוגמה משלו שתתאים במלוא פרטיה למשנה.
הרקע הרֵאלי למשנה הוא תופעת "המחזיר גרושתו". החזרת גרושה הייתה תופעה רווחת. נראה שהדבר נבע מהקלות הרבה שבה ניתן היה לתת גט. אמנם הגט ניתן בפני שלושה, אך לא נדרש אישור בית דין ודי היה ברצונו של הבעל. מחזיר גרושתו עושה זאת על דעת כתובה ראשונה, כלומר מבלי שכתב לה כתובה חדשה, ואולי אף טרם נתן לה את כתובתה הראשונה<sup class="footnote-marker">33</sup><i class="footnote">ראו פירושנו לכתובות פ"ט מ"ט. </i>. מבחינה הלכתית החזרת גרושה היא כתיקון בית שאין מחדשים בו דבר. אין כאן תוספת שמחה אלא שיקום הקיים. נרחיב בכך בפירושנו לסוטה פ"ח מ"ג, ולהלן.
מסקנה
במשנת גיטין חכמים מוכנים למעשה להתעלם מנדר הגירושין ולאפשר לנודר להחזיר את גרושתו, ובתנאי שהדבר לא ייוודע ברבים, או בנדר חלש. במשנתנו מדובר במקרה אחר של נדר טעות, ודומה שגם כאן חכמים מרחיבים את המונח "טעות" ו"מותחים" אותו כדי למנוע גירושין. עד כאן אין הבדל בין משנת גיטין למשנת נדרים, וכל אחת מדברת על מקרה אחר. אבל התוספתא (לפי כתב יד וינה) מאחדת את המקרים. היא מדברת על המקרה של משנת נדרים ומחילה עליו את הדין של משנת גיטין. בכך היא סותרת את הפירוש הפשוט למשנה א ויוצרת מחלוקת בין משנת גיטין ומשנת נדרים. לפי התוספתא במשנת גיטין נאמר שנדר טעות חייבים לקיים, והמחלוקת היא רק על החזרת הגרושה, ובמשנת נדרים נקבע שהנדר בטל. נאמנים עלינו דברי תנאים, אבל עדיין ניתן לקרוא את התוספתא בשתי צורות. האחת שעורך התוספתא היה מודע להשלכות של הדוגמה שהביא; הוא הביא דוגמה שאיננה אופטימלית למשנת גיטין כדי להצביע על מחלוקת תנאים בנושא. אבל קשה להשתחרר מההרגשה שעורך התוספתא בחר במשנתנו כדי להדגים את משנת גיטין, משום שהיא הזדמנה לו והזכירה את השאלה של "נדר שצריך התרת חכם". התנא לא נתן את הדעת על כל ההשלכות של פרשנות כזאת. בדוחק ניתן לפרש שהוא הניח שמשנת גיטין מדברת על נודר שגירש את האישה ובכך הראה שהנדר איננו נדר טעות (והסיבה שנתן, ש"הכתה את בני", היא רק תירוץ לגירושיה), ועתה התמקד בשאלת החזרת הגרושה. כאמור, אפשר גם שנוסחת התוספתא משובשת ויש לגרוס "אין צריך חקירת חכם", ואזי המשנה בנדרים היא כתוספתא גיטין, ועדיין בחירת התוספתא בדוגמה נובעת מההקשר הספרותי ואין היא דוגמה אופטימלית למשנה. 
אם כן, במשנתנו נדר טעות בטל ובתוספתא הנדר קיים, ויש לקיימו. בדוחק ניתן להבחין בין נדר טעות שהבעל רוצה לבטלו לפני ביצועו לבין נדר שבוצע והבעל רוצה לבטלו בדיעבד. שאלה זו של נדר טעות נדונה בהרחבה בפרק ט במשנתנו. שם נקבע שטעות היא סיבה להתרת נדר, אלא ששם מדובר בטעויות מסופקות הרבה יותר, ובעצם אין הן טעויות אלא עילה של הערמה לביטול נדר, ואלו משמשות בסיסים להתרת חכם. 
השאלה של טעות עולה גם בדיני נזירות, ומצויה בשני הקשרים שונים. ההקשר הראשון, הסבוך יותר, הוא משנת נזיר פ"ג מ"ד: "יודע אני שיש נזירות אבל איני יודע שהנזיר אסור ביין, הרי זה אסור, ורבי שמעון מתיר". לדעת תנא קמא אמנם נפלה טעות בנזירות, אך הנזירות תופסת, וכאמור הדברים נתונים במחלוקת, ולפי ההסבר הקודם לדעת רבי שמעון נזירות בטעות איננה תופסת. אבל בתוספתא נאמר: "רבי שמעון אומר: אין לך פתח גדול מזה" (נזיר פ"ב ה"ג). לדעת התוספתא רבי שמעון אינו חולק על החיוב של הביטוי לנזירות, אך מציע את הטעות כפתח להתרה של הנזירות בדין לפני החכם, כך שבמשנתנו אין להבין "מתיר" כמחלוקת מול החיוב של חכמים אלא כהתרת נדרים, וכך גם הירושלמי "שנייא היא, משום פתיחת נדר" (נזיר פ"ב ה"ד, נב ע"א). עם זאת לירושלמי גם הסבר נוסף ושונה, ולפיו רבי שמעון פוטר את כל הלשון מחיוב שכן אין זו דרך המתנדבים (שם)<sup class="footnote-marker">34</sup><i class="footnote">וזו דרכו של רבי שמעון ולעולם מיוחסת לו: משנה, מנחות פי"ב מ"ג; תוס', מנחות פי"ב ה"ד-ה"ה; נזיר פ"ב ה"ד; ספרא ויקרא, דיבורא דנדבה, פרשתא ח, פ"י ג, ט ע"ב, וכל הציטוטים בתלמודים משמו. </i>. הביטוי "כדרך המתנדבים" מופיע כעמדתו של רבי שמעון בתוספתא הבאה המוסבת על משנה ו שם: "הרי עלי לגלח חצי נזיר, הרי זה מגלח נזיר שלם, דברי רבי מאיר. רבי שמעון פוטר, שלא התנדב כדרך המתנדבין" (נזיר פ"ב ה"ד). ביטוי זה מופיע בפי רבי שמעון במנחות פי"ב מ"ג כלפי אדם שהתנדב להביא מנחה ופירט מה ברצונו להביא, אך הפירוט איננו לפי ההלכה, כגון שהתנדב להביא משעורים ולא מחיטים. מקרה זה אכן דומה למשנתנו שבה התנדב אדם להיות נזיר אך פירט פרטים שאינם לפי ההלכה. ההבדל בין המקרים הוא שאצלנו מדובר בטעות, ושם אין רמז לכך שהמתנדב טעה. יש לקשור את עמדתו זו של רבי שמעון עם המחלוקת הבאה, ובה נדון בסיום משנה זו.
אם כן, שלושה הסברים למחלוקת ברישא:
1. המחלוקת היא על טעות בנזירות. לדעת תנא קמא טעות כזאת היא נזירות לכל דבר, ולרבי שמעון הנזירות בטלה.
2. המחלוקת היא האם טעות משמשת בסיס להתרת נזירות (שיטה הנאמרת בבבלי יא ע"ב ובירושלמי לעיל).
3. המחלוקת היא על התנדבות שלא בדרך המתנדבים.
כל שלושת ההסברים הם הסברים משפטיים, והעיסוק בהם כאן ולהלן נובע מתוך התפיסה שיש לחפש היגיון משפטי, ורק בהיעדרו יש לפנות להסברים אחרים.
בהמשך המשנה בנזיר מתנהל דיון על התרת נדר: "יודיע אני שהנזיר אסור ביין אבל סבור הייתי שחכמים מתירים לי..." (פ"ב מ"ד), ושם תנא קמא מחייבו בנזירות ורבי שמעון מתיר. 
את המחלוקת ברישא הצענו להסביר באחת משלוש אפשרויות: נזירות טעות, התרה של נזירות טעות וחשש שלא התנדב כדרך המתנדבים. הסיפא עוסקת בבירור בהתרת נדר בטענה (או תואנה) שהנוזר לא העריך את חומרת הנזירות בצורה הולמת, והאם טעות זו מהווה בסיס להתרת הנדר. הווה אומר, הסיפא עוסקת בשאלה שהוצעה כאפשרות השנייה להסבר הרישא. מעתה ניתן להציע שני כיווני מחשבה. הכיוון הראשון הוא שהסיפא והרישא עוסקות באותו נושא, ואז תישאל השאלה מדוע ברישא רבי שמעון מתיר ובסיפא הוא אוסר. בדרך זו הילך הבבלי והציע לשנות את נוסח המשנה כך שדעתו של רבי שמעון תהיה עקבית. כהצעה שנייה מציע הבבלי הבדל בעומק הטעות. לדעת רבי שמעון טעות בשניים מסעיפי הנדר היא סיבה להתרת הנדר (במקרה זה נדר נזירות) וטעות בסעיף אחד אינה סיבה להתרתו. יש להוסיף על כך שבסיפא אין זו טעות עובדתית אלא הערכה שגויה, ולדעת רבי שמעון אין זו סיבה להתרת הנדר. הסבר נוסף בבבלי הוא שהמחלוקת היא על התרת נדר של שגגות או אונסין.
לפי הסברנו לדיני נדר בשוגג, נדר טעות כנראה אינו צריך התרת חכם אלא בטל מעצמו. לפי דרך מחשבה זו הרי שההסבר השני למשנת נזיר נופל. התלמודים הציעו שהמחלוקת היא סביב השאלה האם טעות היא סיבה להתרת נזירות, וזאת לשיטתם במסכת נדרים שנדרי שגגות צריכים התרת חכם. ברם, אנו פירשנו עמדה זו כביטוי למציאות מאוחרת ולתביעה לשתף את החכמים כמובילי ההכרעות בתחום. אולם במקורות התנאיים נקבע שנדר של טעות בטל מעצמו (כהסבר הראשון שהצענו). תנא קמא שסובר שנזירות של טעות איננה בטלה מהלך בדרך שונה ממשנת נדרים: או שהוא חולק על ההנחה שטעות מבטלת נדר או שהוא סבור שדין נזירות חמור מדין נדר.
מכל מקום, יש לציין את ההבדל הספרותי. לדין נדר טעות מקורות רבים ודיונים סבוכים, ואילו דין נזירות של טעות קצר ביותר. כאמור לעיל הצענו גם דרך שלישית לפירוש המשנה, ואז אין בה דיון בנזירות של טעות.
הדיון השני במשנת נזיר על נזירות בטעות הוא המחלוקת בין בית שמאי לבית הלל: "בית שמאי אומרים הקדש טעות – הקדש, ובית הילל אומרים אינו הקדש" (נזיר פ"ה מ"ד). אם כן משנתנו מנוסחת לשיטת בית הלל, ותוספתא גיטין מפרשת את משנת גיטין כך שתהיה לשיטת בית שמאי<sup class="footnote-marker">35</sup><i class="footnote">בכך מצטרפת התוספתא לסדרה ארוכה של משניות וברייתות שנסתמו כבית שמאי. ראו ספראי, הכרעה כבית הלל, וראו פירושנו למעשר שני פ"ה מ"ז. </i>. ייתכן שהתוספתא בחרה בדוגמה שבחרה למשנת גיטין וקישרה בין השתיים לא כפרשנות אלא כדי להבליט את עמדת בית שמאי החולקת. בהמשך נראה פרשנות אחרת למחלוקת בית שמאי ובית הלל.
בנספח למסכת קידושין נרכז סדרת מחלוקות שבהן באה לידי ביטוי המחלוקת העקרונית בין הבתים. השאלה היא מה דינו של מעשה קודש שנעשה שלא בכוונה נכונה ומתאימה. בית שמאי מדגישים את המעשה; לשיטתם לא ייתכן שמעשה קודש לא יהא תקף, ואילו בית הלל דורשים לא רק כוונה אלא גם דקדוק בפרטים, ואם הכוונה לקויה, או הפרטים הטכניים לא בוצעו כהלכה, המעשה בטל. על כן גם הקדש טעות לבית שמאי הקדש, ולבית הלל אינו הקדש.
<b>ראה</b> <b>אותם</b> <b>אוכלין</b> <b>תאינים</b> <b>ואמר</b> <b>להן</b> <b>הרי</b> <b>הן</b> <b>עליכם</b> <b>קרבן</b> – "קרבן" הוא לשון נדר, כאמור לעיל (פ"א מ"ב). הנודר ראה זרים אוכלים מרכושו והדיר אותם. בספרות התנאים ברור שאדם יכול להדיר אחרים<sup class="footnote-marker">36</sup><i class="footnote">ראו פירושנו לכתובות פ"ז מ"א. </i>, ברם בספרות האמוראים הטילו בכך ספק, שכן כיצד זה יכול אדם לנדור בשמם של אחרים. על כן פירשו לעתים התלמודים, במקומות שמדובר בהם על הדרת האחר, שהנודר הדיר עצמו מהם. ברם, כאמור, אין צורך בדוחק זה.
<b>ונמצאו</b> <b>אביו</b> <b>או</b> <b>אחיו</b> – את אחיו ואביו לא היה מדיר, שכן מותר להם לאכול מפרותיו, והנדר הוא נדר טעות, <b>והיו</b> <b>עימהן</b> <b>אחרים</b> – אם היו שם אביו ועוד אנשים אחרים. הדרת אביו הייתה טעות, לא כן הדרת האחרים, <b>בית</b> <b>שמי</b> <b>אומרים</b> [<b>הרי</b>] <b>הן</b> <b>מותרין</b> <b>ומה</b> <b>שעימהן</b> <b>אסורין</b> <b>ובית</b> <b>הילל</b> <b>אומרים</b> <b>אלו</b> <b>ואלו</b> <b>מותרין</b> – ניתן להסביר את המחלוקת על בסיסה הפורמלי, האם נדר שבטל חלקו בטל כולו (בית הלל), או שהחלק שלא בוטל עדיין תקף (בית שמאי). נושא זה יידון להלן (פ"ט מ"ו; פי"א מ"ו), והתלמודים מקשרים את שתי המשניות (ירו', לז ע"ד; בבלי, כה ע"ב). מבחינה משפטית ניתן גם למצוא הבדל בין הנושאים של שתי המשניות, והבבלי מציע בדרכו אבחנה כזאת. אפשר גם שבית הלל אומרים שנדר טעות איננו תקף כלל ובית שמאי סוברים שהחלק המעשי שבנדר תקף. עמדת בית שמאי במשנתנו מאפשרת, אפוא, שני פירושים. פירוש אחד הוא שעמדת בית שמאי נוסחה כבר לפי שיטת בית הלל, כאילו נדר טעות איננו תקף אבל במקרה זה הוא תקף. אך אפשר שהמחלוקת על נדר טעות איננה מחלוקת משפטית אחידה. ההלכה המשפטית האחידה ניסחה את המחלוקת האם הקדש טעות תקף או לא, אבל בפועל הדבר תלוי בגודל הטעות ובמידת הבולטות שבה, ובית שמאי מודים שאם נדר שאביו לא יאכל מפרותיו זה אכן נדר בטל, אף על פי שבמקרים אחרים (בדרך כלל) נדר טעות תקף.
מעבר לכך, דומה שלפנינו חלק ממחלוקת רחבה יותר בין שני הבתים. בית שמאי אומרים שלמילות הנדר יש עצמה פנימית מלאה, ולכן כל נדר תקף ללא קשר לכוונה. הם מבינים את חולשתו של נדר טעות, אך מחמירים בכל מקרה של הזכרת הנדר. בית הלל מדגישים את מרכיב הכוונה. עצמת הנדר תלויה בכוונת הנודר, ואם הכוונה נמצאה מעורערת בחלקה – הנדר בטל. לעיל ראינו את מחלוקת שני הבתים בעניין "אין נזירות ניתנת אלא להפלאה" (פירושנו למ"א לעיל). גם שם עולה שבית שמאי סבורים שכל הצהרה על נדר תקפה, ובית הלל דורשים יותר כוונה טהורה ונקייה. להערכתנו יש לראות במחלוקת זו ובמחלוקת שבמשנתנו מחלוקות קרובות. כפי שראינו, גם התלמודים מפרשים את המחלוקת בין הבתים כמחלוקת עקרונית על התניית נדרים, מעבר למתבקש מניסוחה המצומצם של הברייתא בתוספתא שם.
כאמור, בנספח למסכת קידושין נרכז סדרת מחלוקות שבאה בהן לידי ביטוי המחלוקת העקרונית הזאת שבין שני הבתים. להערכתנו אלו שתי מגמות יסוד, ובפועל אפשר שהמחלוקת איננה כה משפטית ואחידה. הדברים תלויים גם בטיב הטעות.
לפי הנוסחה שלפנינו מקרה אחד הוא. אבל אם נגרוס את המשנה ללא האות וי"ו אפשר לפרש שאלו מקרים שונים: האחד כשנמצאו אחיו ואביו, והאחר כשנמצאו שם גם אנשים אחרים. רוב עדי הנוסח גורסים "והיו", ב- ט "היו" וב- א, נ, ף10 "או היו". השאלה האם מקרה אחד לפנינו או שניים אינה תלויה בנוסח, אלא עומדת בפני עצמה. גם אם האות וי"ו כתובה עדיין יש לשאול האם אכן היא וי"ו החיבור או וי"ו להדגשה או לחלוקה<sup class="footnote-marker">37</sup><i class="footnote">אפשטיין, מבוא, עמ' 1109. </i>. 
סיכום
מבחינה ספרותית קטע זה של המשנה הוא המשך הדוגמה לנדרי שגגות. נדרי שגגות מותרים; לדעת בית הלל אם השגגה הייתה בחלק מהנדר הותר הנדר כולו, ולדעת בית שמאי אם הייתה השגגה בחלק מהנדר הותר רק חלקו. מעבר לכך הצבענו על מחלוקת עקרונית האם נדר טעות תקף או לא.

Mishnah 3

<b></b>
<b>נדרי</b> <b>אנסים</b> – ואלו הם נדרי אנסים שבטלים, כאמור במשנה א: <b>הידירו</b> <b>חבירו</b> <b>שיאכל</b> <b>אצלו</b> – כאמור בפירושנו במשנה א, הדרת החבר שיבוא לאכול הייתה תדירה. במשנה א מוצג הנדר שם כנדר זירוזין הבטל מעיקרו, ובמשנתנו הנדר תקף. שם אלו דברי רבי אליעזר בן יעקב ובמשנתנו דברי חכמים, כפי שפירשנו שם. הירושלמי מפנה למחלוקת להלן (פ"ח מ"ז) בשאלה האם נדר כזה תקף, אף שאינו מזכיר את משנה ג<sup class="footnote-marker">38</sup><i class="footnote">ראו עוד פירושנו להלן פ"ח מ"ז. </i>. ייתכן גם שבמשנתנו לא ביקש הנודר לבטל את הנדר, אדרבה, הוא התכוון במלוא הכנות לבוא לחברו אלא שנבצר ממנו, ואין במשנתנו כל עמדה על תקפותם של נדרי זירוזין.
<b>וחלה</b> <b>הוא</b> – המוזמן חלה ואינו יכול להשתתף בסעודה, <b>או</b> <b>שחלה</b> <b>בנו</b> – אף זו סיבה לאי האפשרות למימוש ההזמנה. מחלות ילדים היו אירוע תדיר ורב סכנה. לפי ממצאי העצמות במערות קבורה קרוב ל-40% מהנולדים מתו בעשרים השנים הראשונות לחייהם. הרגישות למחלות ילדים הייתה אפוא רבה, ואין-האונות מולן מתסכלת.
<b>או</b> <b>שעיכבו</b> <b>נהר</b> – הצפות אינן מקרה שבכל יום, אך בחורף הגיאיות מתמלאים מים וחצייתם קשה, אם כי רק לעתים רחוקות היא ממש בלתי אפשרית (תמונה 2 הצפת נהר).
<b>הרי</b> <b>אלו</b> <b>נדרי</b> <b>אנסין</b> – ובטלים. התלמוד הבבלי מסביר שהנדר נידר לכתחילה על מנת כן שההזמנה תבוטל אם יתברר שאירע אונס. הנדר היה תלוי, אפוא, במעין תנאי שלא נאמר ושאיש לא חשב עליו בצורה מודעת. זהו הסבר משפטי שאינו מוזכר במשנה עצמה, ואין בו צורך להבנת המשנה. זאת ועוד; לו היה הסבר זה מקורי ניתן היה להחילו גם על נדרי טעות ונדרי זירוזין. דומה, אפוא, שזהו ניסיון של התלמוד לטשטש את החידוש הנועז שבמשנה ולתעלו למסלול הלכתי רגיל. 
מן הראוי להדגיש שהאונס הנזכר במשנה איננו אונס מוחלט. מחלת ילד, למשל, איננה מונעת יציאה מהבית, הרי עדיין יש מי שיטפל בילד. הוא הדין ברוב המקרים של הצפת נחלים. אלו עיכובים שאינם מוחלטים, אך די בהם לבטל סעודה משותפת.

Mishnah 4

<b></b>
המשנה עוסקת בנדר נוסף שהוא סוג אחר של נדרי אונסין, ונברר זאת להלן בסוף פירושנו למשנה.
<b>נודרים</b> <b>להרגים</b> – "הרג" או "חרג" הוא מונח שמי קדום למס גולגולת; בערבית: חרג'<sup class="footnote-marker">39</sup><i class="footnote">חרג' כלשון מקבילה לחרם מופיעה בכתובות נבטיות, ראו ירדני, תעודות, עמ' 394. לשון "חרם" מקבילה ל"נדר". לחילוף הנוסח הרג-חרג ראו ליברמן, תוספתא כפשוטה, עמ' 419-417. </i>. ו<b>לחרמים</b> – החרמים הם גובי מסים, <b>ולמוכסים</b> – גם הוא מונח לגביית מסים. מבחינה הלכתית שלושת המונחים הללו זהים, בכולם מדובר בגובי המסים השנואים על האוכלוסייה האזרחית. ההבדלים ביניהם אינם עניין להלכה, אלא לסדרי השלטון.
<b>שהיא</b> <b>תרומה</b> <b>אף</b> <b>על</b> <b>פי</b> <b>שאינה</b> <b>תרומה</b> – לפי משנתנו מותר לנדור להרגים ולמוכסים נדרי שקר, כגון שהפֵרות הם תרומה. נראה שמדובר בגביית חלק מהיבול (מס קרקע), ולפי דרכנו (להלן) מס זה גובה ה"חרג". גם החרג, שהוא פקיד השלטונות, נרתע מלהחרים תרומה שהיא קודש. נראה, אפוא, שהשלטונות הכירו, לפחות דה פקטו, בנוהגים הדתיים של נתיניהם. כידוע העניקו השלטונות פטור ממסים בשנת שביעית, וביטאו בכך הכרה בלגיטימיות של שמירת מצוות לפי ההלכה<sup class="footnote-marker">40</sup><i class="footnote">ראו במבוא למסכת שביעית. </i>. פטור זה בוטל לאחר מרד בר כוכבא. סביר שפטור כזה ניתן במסגרת ההכרה ביהדות כדת לגיטימית, מעמד שהתערער בעידן גזרות הדת ולאחריו. כך גם מספר יוספוס על פריווילגיות שהעניקו השלטונות ליהודים באפשרם להם להעביר בבטחה כספים ומתנות תרומה לבית המקדש<sup class="footnote-marker">41</sup><i class="footnote">קד', יח 312, וראו המבוא למסכת שקלים. </i>. מעבר לצדדים הפורמליים, דומה שהשלטונות הכירו ברגישות היהודית למצוות ונמנעו מלהפקיע פרי של תרומה<sup class="footnote-marker">42</sup><i class="footnote">ראו אלבק, בהשלמותיו, עמ' 361. פירושנו שונה משלו בעיקר בהגדרת החרגים.  </i>.
<b>שהן</b> <b>של</b> <b>בית</b> <b>המלך</b> – כאן מדובר במס מעובר אורח הטוען שהיבול שלו בא מאחוזה ממלכתית השייכת לקיסר<sup class="footnote-marker">43</sup><i class="footnote">על אדמות מדינה השייכות לקיסר ראו הנספח למסכת דמאי. </i>. קשה להניח שהמוכס לא ידע אילו אדמות הן אדמות המלך, אלא מדובר בסחורה שאין לה תו שיוך ברור.
<b>אף</b> <b>על</b> <b>פי</b> <b>שאינה</b> <b>שלהן</b> – הנדר הוא נדר של שקר. הנודר אומר שאם הסחורה אינה של תרומה יבצע כך וכך (או זה וזה יהא אסור עליו), ואינו צריך למלא את הנדר.
<b>בית</b> <b>שמי</b> <b>אומרים</b> <b>בכל</b> <b>נודרים</b> <b>חוץ</b> <b>מבשבועה</b> – מותר לנדור בכל דבר (נדר, קרבן, חרם וכו'), אך לא להישבע, <b>ובית</b> <b>הלל</b> <b>אומרים</b> <b>אף</b> <b>בשבועה</b> – דין שבועה כדין נדר. להלן נרחיב בכך.
<b>בית</b> <b>שמאי</b> <b>אומרים</b> <b>לא</b> <b>יפתח</b><b> לו </b><b>בנדר</b> – מותר לו לקבל עליו נדר במקרה כזה, אך לא ליזום את הנדר. אם הגובה אומר שיידור לו מותר לו לנדור, אך לא לקפוץ ולנדב נדר, <b>ובית</b> <b>הלל</b> <b>אומרים</b> [<b>אף</b>]<sup class="footnote-marker">44</sup><i class="footnote">"אף" חסר ב- מ, ר1, א, נ, פ1, ת, ג1, ג2. "אף" היא מהחילופים התדירים, ראו למשל במשנה הקודמת. </i>[<b>יפתח</b> <b>בשבועה</b>] – שלוש נוסחאות כאן:
• אף יפתח לו<sup class="footnote-marker">45</sup><i class="footnote">"לו" חסר ב- מ, נ, ר1, א, ד, ף10. </i>– מותר לו ליזום את הנדר – כך בגרסת הדפוסים ובעדי נוסח רבים.
• אף יפתח לו בנדר – ף10.
• אף יפתח בשבועה – כתב יד קופמן. צירוף השבועה מתבקש לאור המשפט הקודם של בית הלל שמותר לו אף להישבע.
במשנתנו נדונים, כנראה, שני נדרים, להרגים ולחרמים: להרגים האוספים מסי קרקע וגולגולת, שהפרות תרומה, ולמוכסים (חרמים) הגובים מס על סחורה, שהפרות הם מאחוזה ממלכתית. בתוספתא מבואר: "תולין לחרגין לחרמין למוכסין לתרומה ולגוי ולבית המלך" (פ"ב ה"ב). שלושה גבאי מס ושלושה נדרים, אחד לכל אחד. "גוי" הוא גוי תקיף, ורכושו מוגן מגובי המכס. דומה שהתוספתא מנסה ליצור איזון (שלושה נגד שלושה) בצורה מלאכותית, שהרי "של גוי" הוא כמו "של המלך".
גביית המסים באימפריה הרומית
בשלטון הרומי נהגה מערכת מסים ענפה שכללה מאות מסים שונים ומשונים על כל פעילות כלכלית ולא כלכלית ברחבי האמפריה<sup class="footnote-marker">46</sup><i class="footnote">חסר לנו עדיין סיכום מלא על מערכת המיסוי הרומית. מתברר שלמרות המסגרת האימפריאלית האחידה היו הבדלים מקומיים בין הפרובינציות. לסיכום מערכת המסים במצרים ראו וולס, מיסוי. מערכת המיסוי בארץ כמעט לא נחקרה. ראו דינור, מסים; דינור, מערכת המסים. </i>. באופן כללי התחלקו המסים לשלושה: מס גולגולת המוטל על כל אדם, מס קרקע המוטל על רכוש קרקעי בהיקף שהשלטון קבע (חלק מהיבול) ומסים שונים שהוטלו על מכירה וקנייה (מעין מס ערך מוסף הנוהג היום), על העברת סחורות, על שימוש בכבישים וגשרים ועל פעילויות אחרות. בנוסף לכך היו מעין מסים שהוטלו בצורה לא אחידה, מכסות עבודה, הפקעת בהמות לתחבורה של הצבא ופעילויות מזדמנות נוספות. בערבית חרג' הוא מס הגולגולת, ויש להניח שהרגים או חרגים הם גובי מס זה. ה"מוכס" גבה את מכסי המעבר והקנייה בתחנות המכס. מקור המילה הוא ה"מכס", והמוכס הוא העוסק במכס. ייתכן ש"חרמים" היא מילה מקבילה ל"חרגים", או שמא אלו גובי מס הקרקע. מונח אחר הנזכר בספרות חז"ל הוא ה"גבאים", ומן הסתם זהו מינוח אחר, כללי יותר, לגובי מס הגולגולת והקרקע. 
"גבאי" הוא גם שמו של גובה המסים של הקהילה היהודית. ה"גבאי" הממלכתי היה טיפוס שנוא, מפוקפק, משתף פעולה עם השלטונות ובחזקת גנב, כפי שנראה להלן, ואילו "גבאי" המס הפנימי הוא יהודי כשר לכל דבר, ואפילו ראוי לשבח על מסירותו ותרומתו לקהילה. קרוב לגבאי הצדקה הוא ה"גבאי" של בית המקדש הפועל מטעם אוצר המקדש. שני סוגים אלו של "גבאים" אינם קשורים למסי השלטון, ולא נעסוק בהם במסגרת זו. בלשון העם התערבבו, מן הסתם, המונחים השונים (הרג, חרם, גבאי, מוכס וכיוצא באלו), אך עדיין ניתן לעמוד על ההבדל בין המונחים השונים. להדגמת המינוח נביא מקורות מספר שאין בהם בירור מלא של המונחים השונים.
"ולא ילבש כלאים אפילו על גבי עשרה אפילו לגנוב את המכס" (משנה, כלאים פ"ט מ"ב). המכס מוטל, אפוא, על בגדים, והמשנה מתייחסת בחיוב לגניבת המכס, אך אינה מתירה לעבור לשם כך על הלכות כלאיים. מהמשנה ברור שאין משלמים מכס על בגדים שאדם לובש, אלא רק על מסחר. כמו כן: "ומכלי<sup class="footnote-marker">47</sup><i class="footnote">הוא מיכל. </i> גדול שעשאו לגבות בו את המכס, רבי מאיר מטמא וחכמים מטהרין" (תוס', כלים בבא מציעא פ"א ה"א, עמ' 578). אין ספק שיש לגרוס כאן "לגנוב" את המכס<sup class="footnote-marker">48</sup><i class="footnote">כפי שגרס הר"ש משנץ. </i>, כלומר מדובר בהתקנת מיכל סתר (דופן כפול) להברחה, והמכס נגבה מסחורות העוברות ממקום למקום. 
בתפקיד דומה מופיע המכס במדרש ידוע: "דיתבי רבי יהודה ורבי יוסי ורבי שמעון, ויתיב יהודה בן גרים גבייהו. פתח רבי יהודה ואמר: כמה נאים מעשיהן של אומה זו: תקנו שווקים, תקנו גשרים, תקנו מרחצאות. רבי יוסי שתק. נענה רבי שמעון בן יוחאי ואמר: כל מה שתקנו – לא תקנו אלא לצורך עצמן; תקנו שווקין – להושיב בהן זונות, מרחצאות – לעדן בהן עצמן, גשרים – ליטול מהן מכס" (בבלי, שבת לג ע"ב). גם כאן את המכס גובים מהעוברים על הגשרים<sup class="footnote-marker">49</sup><i class="footnote">המדרש עצמו בעייתי עד מאוד. במקבילות הארץ-ישראליות חסר חלק זה של הוויכוח בין החכמים, אבל מרכיבים אלו של הציוויליזציה הרומית מופיעים במקבילות: "אמר להם הקב"ה: כל מה שעשיתם – לצורך עצמכם עשיתם, תקנתם גשרים – ליטול מהם מכס, כרכים – לעשות בהם אנגריא, מלחמות – אני עשיתי, שנאמר..." (בבלי, עבודה זרה ב ע"ב; תנחומא בובר, שופטים ט, עמ' טז). גם אם ספק רב אם הוויכוח בין חכמי דור אושא התנהל כמסופר בתלמוד, הרי שהוא משקף נכונה את עולמם של חכמים, את יחסם לציוויליזציה הרומית ואת תפקידו של המכס.  </i>. כך גם מופיע המכס בהקשר של היריד, שחובות התשלום לשלטונות מכונים בו "מכס" (ירו', עבודה זרה פ"א ה"ד, לט ע"ג).
כמו כן: "נטלו מוכסין את חמורו ונתנו לו חמור אחר..." (בבא קמא פ"י מ"ב). גם כאן המוכסים עוסקים בגביית מסי סחורה, ובמקרה זה מחרימים חמור טוב ונותנים חמור אחר, זול יותר. מה שלקחו המוכסים נלקח, והשאלה היא האם מותר לקבל מהם רכוש הנחשב בעיני ההלכה כגזול. מבחינת השלטון זו כמובן הפקעה חוקית לכל דבר (איור 20). 
המוכס הוא הגובה את המכס, על כן המשנה מדגישה שאין להשתמש בכספים שנאספו על ידי גבאי השלטונות: "אין פורטין לא מתיבת המוכסין ולא מכיס של גבאין" (משנה, בבא קמא פ"י מ"א; תוס', פ"י הכ"ב). למוכס יש "תיבה" משום שהוא אוסף מס מסחורות עוברות בעין, ואילו לגבאי יש "כיס" שבו הוא אוסף כסף מזומן. שניהם נחשבים לגזלנים והממון שבידם גזלה, כפי שנברר להלן. גם בירושלמי למשנתנו מודגש שכל ההיתר לנדור נדר שקרי הוא "להרגים בהרגה לחרמים בשעת החרם" (לח ע"א). להרג ולחרם יש עונה של איסוף המס, אבל למוכס אין עונה והוא גובה בכל מקום שיש לו תחנה ובכל מועד שנערכות בו עסקאות. 
המשנה במסכת שבת (פ"ח מ"ב) מדברת על "קשר מוכסין", והוא הקבלה על תשלום המכס, קבלה שעובר האורח נותן בתחנות הגבייה השונות. גם כאן המכס הוא תחנת איסוף לעוברים ושבים. פפירוס ידין 43, שהוא שטר משפטי ארוך, הוא למעשה קבלה על מכירה ואישור לה. השטר עצמו מכונה שם קתרא – "קשר". במדרש נזכר קשר בהוראת "מכתב אישור שפלוני הוא נציג המלך" (דברים רבתי, ואתחנן, עמ' 70). נמצא שקשר המוכסים הוא קבלה או שטר, ונקרא כן על שום שנהגו לקשרו בקשר הדוק<sup class="footnote-marker">50</sup><i class="footnote">ראו ידין ואחרים, תעודות, עמ' 379-373; ירדני, תעודות, עמ' 105. בשתי תעודות נזכר הקשר (שם, עמ' 115, 118). </i> (איור 21). בהקשר לגביית המכס נזכר גם בית המכס, הוא תחנת האיסוף בצמתים, על גשרים, בנמלים ועל צירי תנועה: "משל למלך בשר ודם שהיה עובר על בית המכס, אמר לעבדיו: תנו מכס למוכסים. אמרו לו: והלא כל המכס כולו שלך הוא! אמר להם: ממני ילמדו כל עוברי דרכים, ולא יבריחו עצמן מן המכס" (בבלי, סוכה ל ע"א). בתוספתא מדובר על אדם העומד "בין המוכסין": "היה עומד בין המוכסין ואמר בני הוא וחזר ואמר עבדי הוא, נאמן, עבדי הוא וחזר ואמר בני הוא, אין נאמן" (בבא בתרא פ"ז ה"ג). במקום זה גובים מכס על עבדים העוברים בדרך, ולכן אם בעל הבית מכריז שפלוני הוא בנו ייתכן שהצהיר כן כדי לגנוב את המכס, אבל אם הצהיר שהוא עבדו, ושילם את המכס, אינו יכול לחזור בו ולהצהיר שהוא בנו. במקבילה בתלמוד הבבלי (בבא בתרא קכז ע"ב) במקום "בין המוכסין" הנוסח הוא "בית המכס".
ממשל בר כוכבא חיקה והמשיך את הממשל הרומי. שטר זה הוא קבלה על 39 דינרים ששולמו כדמי חכירה על ידי החוכר אלעזר בן שמואל לפקיד החכירה חורון בר ישמעאל. זו עדות למנהל תקין, כולל קבלות מסודרות. המילה לקבלה היא "קתרא", קשר, ואלו הם קשרי המוכסין הנזכרים במשנת שבת (פ"ח מ"ב).
המוכסים בתחנות האיסוף נזכרים במקורות רבים נוספים, ונסתפק כאן בתיאור המלבב כיצד מגיע אברהם אבינו לבית המכס ועמו תיבה שבה מוחבאת שרה אמנו. המוכסים גובים ממנו מכס בהתאם לסחורה שבידו. "כיון שהגיעו לפולי<sup class="footnote-marker">51</sup><i class="footnote">"פילי" הוא שער ביוונית. </i> מצרים, אמרו לו המוכסין: מה אתה טוען בתבה? אמר להם פולין, אמרו לו אינו אלא פלפלין [שמחירם גבוה בהרבה], תן לנו מכס של פלפלין. אמר להן אני אתן. אמרו לו אינו כן, אלא התיבה הזו מלאה זהובים. אמר להן אני אתן לכם מכס של זהובים. כיון שראו שכל מה שאומרים הוא מקבל עליו, אמרו אילולי שיש בידו דבר מעולה, לא היינו עולים לו לכך והוא מקבל. באותה שעה אמרו לו, אין אתה זז מכאן, עד שתפתח את התבה" (תנחומא בובר, לך לך ח, עמ' 
66-65; תנחומא, לך לך ה, ומקבילות). זו משמעות המוכסין והמכס במקורות רבים נוספים (תנחומא בובר, תרומה א, עמ' מה).
לעתים המוכס והחרג נזכרים כאחד. כך, למשל, אין לתת מטבע פסול: "לא ימכרנה לא לתגר, ולא לחרג<sup class="footnote-marker">52</sup><i class="footnote">לדיון בנוסח ראו ליברמן, תוספתא כפשוטה לנדרים, עמ' 419. </i>, ולא לחרס (חרם) מפני שמרמא בה את אחרים. אבל נוקבה ותולה בצואר בנו" (תוס', בבא מציעא פ"ג הי"ט). דומה שכאן המשלם מתחייב לתת לחרג ולחרם מטבע, אולי כמס גולגולת, ואין זה מקרה שלא נזכר המוכס אשר לו משלמים בחפץ (איור 23). 
הגבאי, לעומת כל זאת, אוסף מסים רגילים. כך, למשל, מופיע המונח "גבאי טמיון", הגבאי של אוצר המלך הגובה מס סדיר מהכפרים (מסי גולגולת וקרקע): "למדינה שהיתה חייבת ליפס של מלך, ושלח המלך גבאי טמיון לגבותה. מה עשו בני המדינה תלו אותו, והכו אותו, וגבו אותה..."<sup class="footnote-marker">53</sup><i class="footnote">אסתר רבה, פתיחתא יא; תנחומא, שמיני ט, ומקבילות נוספות, והשוו סיפור הפוך בקהלת רבה, ט א. </i>.
אבל בהלכה אחרת החרמים נזכרים עם המוכסים: "השוכר את החמור וטענו דברים האסורין נטלום ממנו חרמין או מוכסין" (תוס', בבא מציעא פ"ז הי"ב). בעדות זו גם החרם, כמו המוכס, גובה מכס מסוחר עובר אורח, ובמקרה זה הוא גובה יותר מכיוון שזו סחורה יקרה. המדובר במקרה שהמוכס החרים את החמור עצמו לצורך התשלום. כמו כן במדרש תהילים: "לאדם שהיה מהלך בדרך וסחורתו בידו, הגיע להורגים נתן להם מה שנתן, הגיע לחרמים נתן להם מה שנתן, כיון שהגיע לשערי מדינה אמרו לו הזהר שאפרכוס במדינה אם אינך מוכס לו כל סחורתך אינך יוצא בידך כלום" (קיח יח, עמ' 243). כאן גם החרג וגם החרם גובים סחורה מעובר אורח, ולפחות החרג ודאי שגבה רק מס קרקע, כפי שמעיד עליו שמו. נמצאנו למדים שאין במקורות הקפדה על הניסוח, ובעיני העם כל גובי המס חד הם. 
חכמים לא הכירו בשלטון הרומי, וממילא כל גביית מס היא גזל. מעבר לכך, חכמים התנגדו התנגדות פוליטית-דתית לשלטון, על כן הם הטיפו בגלוי לעקיפת חוקי המס. לא כן באשר לתשלומים המוטלים על הציבור. כאן עריקה של בודדים עלולה הייתה לגרום להטלת תוספת מס על השאר. סיפור מאלף המשקף את המתח שבין הרצון שלא לשתף פעולה עם גביית המסים לבין החשש שמא התחמקותו של היחיד מתשלום המס תיפול על כתפי הציבור יש בסיפור הבא: "חנוותא דכיתנאי הוה לון צומות, והוה תמן חד מיתקרי בר חובץ, ולא סלק. אמרי מה אנן אכלין יומא דין? אמר חד חובצין, אמר ייתי בר חביץ. אמר רבי יוחנן זה אמר לשון הרע בהצנע" (ירו', פאה פ"א ה"א, טז ע"א) – על אגודת הפשתנים הוטלו מסים<sup class="footnote-marker">54</sup><i class="footnote">המס הוטל על הגילדה, היא האגודה המקצועית, והנהלת האגודה אמורה הייתה לחלק את המס בין חבריה. במקרה זה המדובר במעין אספה בנוכחות השלטונות שבה מחולק עול המסים, או שמא היו באגודה בעלי מלאכה לא יהודים ואלו ניהלו את האגודה. </i>, והיה שם אחד שנקרא "בר חובץ" (בן החבצן), ולא בא (לאספה). אמרו (זה לזה) מה אנו אוכלים היום, אמר אחד "חביצין", אמר (הגובה הנכרי) יעלה בר חביץ (כלומר הרגיש בהיעדרו). בעלי המלאכה נמנעים מלהלשין בגלוי על חברם, אך עושים זאת בעקיפין כדי שלא יפסידו מהיעדרו. 
משנתנו מניחה בפשטות שגביית המס היא גזל, וגנבת המס היא בבחינת אזרחות טובה. משנת כלאים שציטטנו לעיל אוסרת ללבוש כלאיים כדי לגנוב מהמכס. גם היא אינה רואה פסול בגנבת המכס, אבל בניגוד למשנתנו אין היא מתירה לסטות לשם כך מההלכה הצרופה. בכמה מהמקורות שציטטנו עולה ההתנגדות לגביית המכס, ו"ההיתר", או אפילו ההמלצה, לגנוב ממנו. התוספתא הזכירה כלי שנעשה לגנוב את המכס ללא הסתייגות מעצם הכנת כלי כזה, וכל הדיון הוא האם הוא נחשב לכלי לעניין טהרה. כך גם מסופר על האדם המרמה את הגובים ומצהיר שעבדו הוא בעצם בנו, וההלכה מבינה את הצורך בשקר זה (תוס', בבא בתרא פ"ז ה"ג). בהלכה אחרת הותר להעביר ספרי תורה בצורה לא מכובדת כדי לגנוב את המכס (שמחות פי"ג ה"ב, עמ' 201). במקרה זה אמנם ייתכן שה"מכס" אינו מס המעבר אלא הגבלות על החזקת ספרי קודש (בימי גזרות הדת), ואם כן אין לצרף מקור זה לענייננו. כן מופיעים סיפורי רמאות דומים ללא הסתייגות מהמעשה<sup class="footnote-marker">55</sup><i class="footnote">כגון ירו', שבת פ"ו ה"ט, ח ע"ד; פסיקתא דרב כהנא, שובה יד, עמ' 371; תנחומא בובר, תרומה א, עמ' מה, ועוד. </i>. זאת בצד המקורות הרבים המציגים את הגבאי והמוכס כאדם פסול ועבריין. נסכם מגמה זו בדרשה שבירושלמי: "לא תשבעו בשמי לשקר נשבע את להרגין ולחרמין ולמוכסין" (לח ע"א). הדרשה שהיא בשיטת בית הלל בולטת בנימה הבוטה שאין בה כל הסתייגות ופקפוק. היא גם בולטת בכך שהדרשן אינו מנסה להיאחז בפסוק או להיתלות בו. באותה מידה ובאותה "טכניקה דרשנית" ניתן היה לדרוש "אבל נשבע את לשקר לאשתך ולבעל חובך". הפשטות שבהיתר מדגימה עד כמה עזה הייתה התנגדותם של חז"ל למכס.
כן קובעת התוספתא בפשטות: "הנשבע בפני גוים, ובפני ליסטין, ובפני מוכסין פטור, שנאמר 'תחטא' אם לא יגיד, יהא חוטא אם לא יגיד ואל יהא חוטא כשיגיד" (תוס', שבועות פ"ב הי"ד, עמ' 448). הברייתא היא בשיטת בית הלל שמותר להישבע. אבל הברייתא מרחיקת לכת מעבר למשנה. המשנה מתירה שבועה למוכס, ואילו הברייתא מונה גם ליסטים, ואפילו סתם גויים. הדרשה מפולפלת. שבועת שקר היא רק במקרה שהשתיקה היא חטא, ובמקרה כזה הנתינה לגוי נתפסת כחטא; זו החרפה של העמדה האנטי-ממלכתית. כל שיתוף פעולה עם השלטונות נחשב לחטא, ולכן מותר גם לחמוק ממנו במחיר שבועת שווא. 
אבל יש במקורות גם נימה אחרת. כן נאמר במסכת שמחות: "הרוגי מלכות אין מונעין מהם כל דבר. מאימתי מתחילין להן למנות משעה שנתיאשו מלשאול אבל לא מלגנוב. כל הגונב הרי זה שופך דמים, ולא כשופך דמים בלבד, אלא כעובד עבודה זרה ומגלה עריות ומחלל שבתות. כיוצא בו הגונב את המכס הרי זה שופך דמים, ולא כשופך דמים בלבד, אלא כעובד עבודה זרה ומגלה עריות ומחלל שבתות. כיוצא בו הגונב את החרם הרי זה שופך דמים, ולא כשופך דמים בלבד, אלא כעובד עבודה זרה ומגלה עריות ומחלל שבתות" (שמחות פ"ב ה"ט, עמ' 107-106). אם כן, גנבת מכס וחרם היא כגנבה. ברם, אין מדובר שם על גנבה רגילה אלא על גנבה של גופה של צלוב (הרוג מלכות), מעשה שיש בו עבריינות והתגרות בשלטון. גונב המכס הוא כשופך דמים, לא מבחינה מוסרית אלא מבחינה פוליטית, שכן המעשה מסוכן ואינו מצדיק סכנת נפשות. 
התלמוד הבבלי מביא ברייתא המוסבת על משנת כלאים שכבר ציטטנו המתירה להבריח מכס של בגדים: "לא ילבש אדם כלאים אפילו על גבי עשרה בגדים להבריח בו את המכס, מתניתין דלא כרבי עקיבא; דתניא: אסור להבריח את המכס, רבי שמעון אומר משום רבי עקיבא: מותר להבריח את המכס" (בבא קמא קיג ע"א). אין ספק שמימרה זו, המיוחסת לתנא קמא, היא מהעדויות החריגות המסתייגות מהברחת המכס, אם כי לא נאמר שם מה סיבת ההסתייגות. כפי שנראה להלן יש לראות במימרה זו מדיניות בבלית בלבד. רבי שמעון בר יוחאי היה מתנגד תקיף של שלטון רומי, והעמדה המיוחסת לו מופיעה כבר אצל רבו, שהיה גם הוא מתומכי המרד ברומאים.
שני התלמודים נתנו דעתם על ההיתר הנראה כה קיצוני להישבע לשקר. הירושלמי מצמצם מעט את ההיתר ומסביר שהוא חל רק על נכרים ולא על "בעלי זרוע" יהודיים. אלו סופם ליפול, והעושק שלהם אינו מצדיק שבועת שקר. כך גם הם קובעים שמותר לשקר רק "לדבר של סכנה" ולא ל"דבר של יישוב" (לח ע"א). שתי ההגדרות אינן ברורות. בכל מצב מדובר על הפקעת ממון בלבד, ו"הסכנה" אינה אפוא סכנת נפשות אלא הפקעת ממון קשה.
דינא דמלכותא דינא
הבבלי מהלך בדרך שונה. הבבלי מקשה ממימרתו של שמואל "דינא דמלכותא דינא" (כח ע"א), ואם כן המוכס פועל כנדרש ומדוע מותר לשקר לו? לכאורה הקושיה היא על אמורא החולק על המשנה, אבל הבבלי מעמיד זאת כאילו הקושיה היא על המשנה, ואכן זו השאלה המרכזית, מדוע המשנה מתירה לשקר. הבבלי מתרץ שמדובר במוכס הגובה מעבר לנדרש, או במוכס אחר הגובה לעצמו. ההבדל בין התלמודים אינו מקרי. בארץ ישראל התמודדו חכמים עם השלטון הרומי. השלטון הרומי נתפס כשלטון של עוולה שאין לו בסיס חוקי, ממילא נציגי השלטון הם גזלנים בלבד. יתר על כן, יש כמעט מצווה דתית להתנגד לשלטון, והיחס לחוק, לשלטון ולנציגיו עוין במופגן. לעומת זאת מחוץ לארץ ישראל הייתה המערכת שונה. השלטון היה טוב או מרושע, אבל לציבור היהודי אין תביעה לשלטון על הממלכה. השלטונות בחוץ לארץ נתבעים לנהוג ביושר, אך השלטון בארץ ישראל מותקף לא בגין מעשיו אלא בגין עצם היותו בלתי חוקי. על כן בבבל נקבע הכלל שדין המלכות תקף ויש חובה (אולי אפילו חובה דתית) להישמע לו, אבל בארץ ההתנגדות לשלטון היא הנורמה ההלכתית.
כאמור, הבבלי הוא זה המביא מימרות האוסרות לרמות את המוכס ולהבריח ממנו נכסים; תלייתן של מימרות אלו בתנאים כרבי שמעון בן יוחאי אינה הופכת את המימרות לארץ-ישראליות. אדרבה, עושה רושם שזהו ניסיון לתלות את המימרות הללו, המשקפות את המצב בבבל, באוטוריטה ארץ-ישראלית, ובחכם הידוע בהתנגדותו לשלטון ובעוינותו לגויים בכלל. ברוח זו יש להבין מימרות רבות נוספות בגנות השלטון הרומי ומעשיו.
הסברנו את הדברים בפשטות, על רִקעם ההיסטורי. בספרות הראשונים יש התחבטות קשה בנושא. הראשונים ניצבו בין מימרה אמוראית ובין משניות מפורשות המדברות בגנות השלטון. מעבר לכך, הבעיה לא הייתה רק פרשנית. הם נדרשו לענות על שאלה אקטואלית ולבחור בין שיתוף פעולה עם שלטונות זמנם לבין התנגדות להם. השלטון הנכרי ציפה לתשובה ברורה המביעה לפחות כפיפות, שיתוף פעולה וצייתנות. היהודים נחשדו, בתוקף היותם גורם זר, בחוסר נאמנות, וצריכים היו לנקות עצמם מאשמה זו. על רקע זה מובן הצורך להתמודד עם ביטויי העוינות שבספרות חז"ל לשלטון הרומי. מעט ראשונים נקטו בדרך האבחנה ההיסטורית המוצעת כאן, רובם בחרו בדרכי תירוץ אחרות, ולא נרחיב בכך כאן<sup class="footnote-marker">56</sup><i class="footnote">ראו בהרחבה שילה, דינא דמלכותא. </i>.
<b>בית</b> <b>שמי</b> <b>אומרים</b> <b>במה</b> <b>שהוא</b> <b>מדירו</b> – אם הגובה אומר לו דור לי "בזה וזה" יסכים לכך, אך לא ייזום נדרים נוספים, <b>ובית</b> <b>הילל</b> <b>אומרים</b> <b>אף</b> <b>במה</b> <b>שאינו</b> <b>מדירו</b> – מותר לו ליזום הרחבת הנדר.
<b>כיצד</b> – מה הדוגמה לכלל הקודם? <b>אמרו</b> <b>לו</b> – גובי המכס, <b>אמור</b> <b>קונם</b> <b>אשתי</b> <b>נהנת</b> <b>לי</b> <b>ואמר</b> <b>קונם</b> <b>אשתי</b> <b>ובניי</b> <b>נהנים</b> <b>לי</b> – הנודר יזם הרחבת הנדר, <b>בית</b> <b>שמי</b> <b>אומרים</b> <b>אשתו</b> <b>מותרת</b> <b>ובניו</b> <b>אסורין</b> – מה שנתבע לנדור ונָדַר אינו תקף, אך ההמשך הוא נֶדֶר רגיל שחייבים לקיימו. עמדתם של בית שמאי מושפעת מדעתם שניתן להתיר מקצת הנדר ("נדר שהותר מקצתו לא הותר כולו"), ועל כן גם כאן הנדר בטל בחלקו וקיים בחלקו. בית שמאי מהלכים בשיטתם שמותר להתיר חלק מהנדר (לעיל מ"ב).
<b>בית</b> <b>הלל</b> <b>אומרים</b> <b>אלו</b> <b>ואלו</b> <b>מותרין</b> – בית הלל אמרו שמותר לו לפתוח בנדר, וממילא מותר לו גם להרחיב נדר שאותו תבעו המוכסים. בית שמאי אומרים שמותר לו רק להגיב ולא ליזום, לא לפתוח בנדר ולא להרחיבו<sup class="footnote-marker">57</sup><i class="footnote">בית שמאי לשיטתם שנדר שבטל חלקו לא בטל כולו, ראו לעיל מ"ב, ובית הלל סבורים שאין כאן כלל נדר שבטל חלקו. כאמור שם, פרשנות זו למשנה איננה הפרשנות היחידה האפשרית. </i>. בית הלל אומרים גם שאי אפשר לבטל חלק מהנדר, אבל במקרה זה אין הם נזקקים לאבחנה זו, שכן כל הנדר בטל מעיקרו<sup class="footnote-marker">58</sup><i class="footnote">ראו לעיל מ"ב, להלן פ"ט מ"ו ופי"א מ"ו. </i>.
המשנה הקודמת (מ"ב) הזכירה נדרי אונסין, ונראה שנדר להרגין ומוכסים הוא הדוגמה לנדר אונסין. במשנה ג מוסבר המונח "נדרי אונסין" בדרך שונה. שם נדר אונס הוא נדר רגיל שנאנס ואינו יכול לבצעו. נדר חרמין הוא נדר שנאנס לנדור כדי למנוע מה שבעיני חז"ל נתפס כעוול גדול יותר. זו הסיבה לכך שמשנתנו הובאה בפרק, ואין סיבה להניח שבעל המשנה שלנו חולק על המשנה הקודמת.

Mishnah 5

<b></b>
המשנה פותחת בנושא חדש המתקשר לסוף הפרק הקודם. שם נדון דינו של הנודר ב"קרבן", ומשנתנו ממשיכה בפרטי דינים של הנודר בסוג זה של נדר. להלן נראה הצעה שלפיה גם משנה זו עוסקת בגובי מכס; להערכתנו אין להעמיד את משנתנו במקרה זה, אבל ייתכן שהרקע הרֵאלי למשנה הוא מקרה של שודדים הבאים לקצוץ במטע, ובכך המשנה קרובה למשנה הקודמת שעסקה ב"שודדים" מ"טעם השלטון". מכל מקום, הקִרבה מסבירה את סדר הפרקים והמשניות.
<b>הרי</b> <b>נטיעות</b> <b>האלו</b> <b>קרבן</b> – או שאסר על עצמו את הנטיעות כמו קרבן או שהקדישן להקדש. כפי שהערנו לעיל אין במשנה הקפדה לברר מה גדרו המשפטי של כל אחד מהנדרים, וספק אם סברו התנאים שהגדרה כזאת משמעותית<sup class="footnote-marker">59</sup><i class="footnote">ראו לעיל פירושנו לפ"א מ"א, ובמבוא למסכת. </i>.
<b>אם</b> <b>אינן</b> <b>נקצצות</b> – יש בספרות חז"ל הסתייגות מקציצת נטיעות, אך דומה שאין לכך קשר למשנתנו. אצלנו הדוגמה מקרית, הנודר מתחייב לקצוץ את הנטיעות והמשנה אינה דנה בשאלה אם טוב עשה ואם לאו. יש מפרשים את המשנה כהמשך למשנה הקודמת: האדם ראה גובי מכס הבאים לגבות נטיעות ונדר שאם הנטיעות לא תיקצצנה הן תוקדשנה. היתרון של הצעה זו הוא שבכך נפתרת שאלת הקשר בין המשניות. ברם, מבחינה מעשית דוגמה זו קשה. גובי מכס אינם מתעתדים לקצוץ נטיעות אלא רק לגבות מהן מכס. יתר על כן, אם בכך יציל אותן מהמכס הרי שזו ההלכה שבמשנה הקודמת ואין במשנה צורך, מה עוד שהדין בה שונה והנדר תקף בניגוד למשנה הקודמת. עם זאת, ייתכן שאכן מדובר גם במקרה שבו עומדים שודדים לקצוץ נטיעות והבעל מתחייב שתיפולנה לקרבן אם לא תיקצצנה, ואין זה נדר אונסין כיוון שאינו מנסה לשכנע את השודדים לוותר על זממם אלא פונה לעזרת ה' בלבד. מכל מקום, גם הסבר זה יסביר את הקשר של משנתנו למשנה הקודמת. כך מסביר הירושלמי את המשנה ומבהיר: "ראה קציעות<sup class="footnote-marker">60</sup><i class="footnote">"קצועות" הם קוצצי אילנות, על משקל בעלי מקצוע, ו"קציעות" הן שיבוש מעתיק. </i> המלך ממשמשין ובאין..." (לח ע"א). אם כן, הנדר הוא פנייה לשמים האמורה להקדים את פעולתם של גיסות השלטון הבאים להרוס ולאבד את הנטיעות, כלומר הם קוצצים עצים כדי לספק לצבא או לשלטונות עצים להסקה או לבנייה. דבר זה רגיל היה בעת מערכות מצור ומסעות מלחמה. בתנאים של שלום הקפידו השלטונות שלא לקצוץ עצים מניבים, שהרי בכך נפגעת גביית המסים הפוטנציאלית. אזכור ה"קציעות" הוא אפוא זיכרון מתקופת המרידות נגד הרומאים. כך, למשל, מספר יוספוס שהרומאים קצצו את העצים במרחק יום מירושלים כדי לבנות את מערכת המצור סביבות העיר<sup class="footnote-marker">61</sup><i class="footnote">מלח', ה 523. </i>.
<b>וטלת</b> – ביתר עדי הנוסח "טלית", <b>זו</b> <b>קרבן</b> <b>אם</b> <b>אינה</b> <b>נשרפת</b> – הנודר התחייב לתת את הטלית לשמים אם לא תישרף באירוע המתחולל, <b>ויש</b> <b>להן</b> <b>פידיון</b> – כך גם ב-ד. ביתר עדי הנוסח: "יש להן פידיון" (פדיון). האות וי"ו אינה וי"ו החיבור אלא באה להדגשה, והדבר תדיר בכתב יד קופמן. הווה אומר, יש פדיון לנטיעות או לטלית. אלבק מפרש שאין הוא חייב לקצוץ נטיעות, אבל רשאי הוא לפדותן בכסף. כלומר, אין כאן נדר של איסור הנאה אלא הקדש. "הרי עלי" הוא נוסח שיש לו משמעות כפולה: הוא מופיע כהתחייבות לנדר, כמו לעיל, "הרי עלי כחרם" (לעיל פ"ב ה"ד) ומקורות נוספים<sup class="footnote-marker">62</sup><i class="footnote">פ"ג מ"ב; פ"ה מ"ד; נזיר פ"א מ"א, ועוד.  </i>, אך זה גם הנוסח הרגיל להקדש: "הרי עלי עצים" (שקלים פ"ו מ"ו) ועשרות מקורות נוספים<sup class="footnote-marker">63</sup><i class="footnote">כגון משנה, נזיר פ"ב מ"ו; מנחות פ"ה מ"ח-מ"ט; פ"ז מ"ה-מ"ו ועשרות מקורות נוספים.  </i>.
<b>הרי</b> <b>נטיעות</b> [<b>האילו</b>]<sup class="footnote-marker">64</sup><i class="footnote">בכתב היד נכתב "הרי" ונמחק, ו"האילו" נוסף בידי המעתיק הראשון בגיליון. </i> <b>קרבן</b> <b>עד</b> <b>שיקצצו</b> <b>וטלת</b> <b>זו</b> <b>קרבן</b> <b>עד</b> <b>שתישרף</b> <b>אין</b> <b>להם</b> <b>פידיון</b> – הבעל חייב לתת נטיעות אלו לקרבן, כלומר להביאן בעין למקדש. "הרי עלי" נתפס כהתחייבות כספית, שהרי אין הנטיעות עולות למזבח כמות שהן.
בתוספתא מובא צדה השני של אותה הלכה. אם הנטיעות נקצצו – יצאו לחולין. ההתחייבות הייתה שהן תהיינה לקרבן אם לא תיקצצנה, ואם נקצצו אינן קרבן. בירושלמי יש מחלוקת מה הדין אם פדה את הנטיעות למרות האיסור. אגב דיון זה, וכדי לתרץ את רבי יוחנן האומר שאם פדה את הנטיעות הן פדויות, מפרש הירושלמי שהמשפט במשנה "אין להם פדיון" הוא אם הנטיעות נקצצו. הסבר זה רחוק מהפשט, והוא בניגוד לתוספתא. פשוט יותר לפרש את משנתנו כמות שפירשנו, ורבי יוחנן חולק על המשנה, כפי שהוא מתיר לעצמו לנהוג מפעם לפעם. בבבלי נאמר: "נקצצו פודן פעם אחת ודיו" (כח ע"ב), נמצאנו למדים שהבבלי חולק על התוספתא ועל מסקנת הירושלמי<sup class="footnote-marker">65</sup><i class="footnote">שתי מחלוקות הן, האחת מה קרה אם פדה אותן אף על פי ש"אין להם פדיון", והאחרת מה דין הנטיעות אם נקצצו. כפשוטן אלו שתי מחלוקות, אבל בין הראשונים היו שקישרו ביניהן. ראו ליברמן, על אתר, עמ' 420, ודברי הר"ן לדף כט ע"א. </i>. השאלה מה דין הנטיעות שנקצצו והטלית שנשרפה אינה נדונה במשנה. אמנם ניתן לתאר מצב של נדר ששאלה זו תעלה בו, אך לא במקרים המנויים במשנה. אם הטלית נשרפה הרי שאין טעם לברר האם ניתן לפדותה, הרי היא שרופה, והעצים שנקצצו נלקחו בידי השלטונות, שהרי לשם כך קצצו את העצים. מבחינה משפטית טהורה עדיין יש לברר את ההלכה, אך לא בכך עוסקת המשנה.
בראשית המשנה הצגנו את שאלת הקשר בין משנתנו לבין המשניות הקודמות. ייתכן שהקשר מבוסס על חוליה אחרת. המשנה הקודמת קבעה שסתם נדרים פירושם להקל (לעיל פ"ב מ"ד). כפי שאמרנו אחד הפירושים הוא שאם יש לנדר שני פירושים יש לבחור את הפירוש המקל. משנתנו באה להדגים את הכלל. המשפט "הרי עלי" עשוי להתפרש כנדר או כהקדשה, ואנו מקבלים את הפירוש הקל שזו הקדשה ועל כן ניתן לפדות את ההקדשה. זהו "פירושם להקל". שאלה דומה נשאלת במשנה הבאה. הסבר זה מפרש, אפוא, את הקשר של המשניות הבאות ויוצר חטיבה מוגדרת ואחידה מראשית הפרק ועד לסופו.
במשנה יש גם רמז לשאלה של נדר על תנאי, ולא נרחיב בכך. 

Mishnah 6

<b></b>
הקשר למשנה הקודמת יוברר להלן.
<b>הנודר</b> <b>מיורדי</b> <b>הים</b> <b>מותר</b> <b>ביושבי</b> <b>יבשה</b> – "יורדי ים" אלו ספנים (מלחים). אמנם הביטוי "יורדי ים" עשוי להתפרש כמכוון לכל מי שעשוי לרדת בים, כלומר לכלל האנושות, אך "סתם נדרים... ופרושם להקל", כלומר אנו מפרשים את הנדר כחל על מעט ככל האפשר, ומפרשים שהכוונה רק ליורדי ים מקצועיים.
<b>ומיושבי</b> <b>יבשה</b> <b>אסור</b> <b>ביורדי</b> <b>הים</b> – אם נדר מ"יושבי היבשה" נכללים בכך כל האנשים, כולל ספנים מקצועיים. אמנם אלו שוכנים בעיקר בים, אבל גם הם "יושבי יבשה".
<b>שיורדי</b> <b>הים</b> <b>בכלל</b> <b>יושבי</b> [<b>הים</b> <b>היבשה</b>] – "הים" נכתב ונמחק ומתחתיו נכתב "היבשה". המונח "יושבי יבשה" כולל גם מלחים.
<b>לא</b> <b>כאילו</b> <b>ההולכים</b> <b>מעכו</b> <b>ליפו</b> <b>אלא</b> <b>מי</b> <b>שדרכו</b> <b>לפרש</b> – "יורדי ים" אינם כאלו היוצאים להפלגות קצרות, אלא יורדי ים מקצועיים המפליגים למרחקים<sup class="footnote-marker">66</sup><i class="footnote">ראו אלבק בהשלמותיו, עמ' 361. לדעתו ייתכן שהמשפט חל רק על הרישא, ולפירושנו הוא מגדיר את המונח "יורדי ים" ברישא ובסיפא, ואין סיבה מדוע לא תחול הגדרה זו על כל חלקי המשנה, וראו ירו', לח ע"א. </i>. גם בירושלמי הדוגמה לשיט קצר כזה היא הפלגה לאורך החוף מעכו ליפו (לח ע"א) וגם הבבלי מביא דוגמה זו (ל ע"ב), אלא שבבבלי שתי מסורות הנחלקות האם הפלגה מעכו ליפו היא דוגמה ליורדי ים או ליושבי יבשה. ההבדל בין התלמודים נובע מהכרת הרֵאליה. עבור התלמוד הירושלמי המציאות ברורה, ועבור הבבלי המציאות מעורפלת.
שיט חופים
שיט חופים היה תופעה תדירה. סוחרים הפליגו בין הנמלים לאורך החוף ומכרו סחורה. כך אנו שומעים על "הלוקח מן הספינה ביפו ומן ספינה בקסרי<sup class="footnote-marker">67</sup><i class="footnote">כך צריך לגרוס, כבכתב יד וינה. בכתב יד ערפורט "בציפורי", וברור שסחורה בציפורי גדלה בארץ. </i> חייב" (תוס', דמאי פ"א הי"א). רוב הסחורה החקלאית בערי נמל אלו הגיעה, מן הסתם, מנמלי החוף של ארץ ישראל, ולכן חייבת במצוות התלויות בארץ. בברייתא אחת מבחינים חכמים בין הפלגה לטווח ארוך, שאותה מותר להתחיל רק שלושה ימים לפני שבת, לבין הפלגה לטווח קצר, שאותה מותר להתחיל גם בערב שבת. הפלגה לטווח קצר מכונה "בין צור לצידן"<sup class="footnote-marker">68</sup><i class="footnote">תוס', שבת פי"ג הי"ג; תנחומא, שלח א; במדבר רבה, טז א. </i>. כך גם אנו שומעים על בני מישן שתושביה היו מפליגים מצור לצידון, אך בערב שבת נמנעו מכך כדי שלא להגיע למצב של חילול שבת (בבלי, פסחים נ ע"ב). אפשר שמישן זו היא עיירת חוף בצפון שזיהויה אינו ברור, ואפשר שהכוונה לעיר הידועה בדרום בבל (על חוף הים הפרסי). בני עיר זו ודאי לא הפליגו מצור לצידון, אך הם הפליגו לטווח קצר, והפלגה כזאת מכונה "בין צור לצידן". כך או כך, יש כאן אזכור להפלגה רגילה לטווח קצר, וזו מכונה "בין צור לצידן".
בספר הנוצרי Doctrina Iacobi מסופר על סוחר משומד המפליג מצור לעכו ומנהל ויכוח דתי עם יהודי עכו. גם סוחר זה שייך לסוחרי החופים שעליהם דיברנו<sup class="footnote-marker">69</sup><i class="footnote">ביפו אף נמצאה כתובת של יהודי מעכו שהגיע ליפו לפי הוראת אחותו (קליין, ספר הישוב, עמ' 84 מס' 33). זו עדות נוספת לקשר הרצוף בין ערי חוף אלו. </i>. לשיט חופים נדרשו ספינות קלות, לא יותר מסירות גדולות, ואלו מופיעות תדיר באמנות התקופה (איור 24).
כפי שהצענו לעיל המשנה הקודמת עוסקת בפירוש המונח "הרי עלי", ונבחר הפירוש המקל כפי שקבעה המשנה (פ"ב מ"ד).

Mishnah 7

משנתנו והמשניות הבאות עוסקות בנדר החל על קבוצת אנשים, והשאלה היא מה היקפו של אותו מונח. כאן לא נבחרת הפרשנות המקלה יותר, אלא מן הסתם שילוב של הפרשנות המקובלת עם הפרשנות המקלה.
<b>הנודר</b> <b>מרואי</b> <b>החמה</b> <b>אסור</b> <b>אף</b> <b>בסומים</b> <b>שלא</b> <b>נתכוון</b> <b>זה</b> <b>אלא</b> <b>למי</b> <b>שהחמה</b> <b>רואה</b> <b>אותו</b> – "רואי חמה" מתפרש לא ככינוי למי שרואה את החמה אלא למי שהחמה רואה אותו. כאן נבחר הפירוש המחמיר, אלא שכנראה זו הייתה משמעותו המקובלת של המונח. איננו מכירים את המונח ממקורות מקבילים.

Mishnah 8

<b></b>
<b>הנודר</b> <b>משחורי</b> <b>הראש</b> – "שחור ראש" הוא איש צעיר שאין לו שער שיבה. כמו כן אנו שומעים: "רבי מאיר אזל לממלא ראה אותן כולן שחורי ראש אמר להם תאמר ממשפחת בית עלי אתם, דכתיב (שמואל א ב לג) 'וכל מרבית ביתך ימותו אנשים', אמרו ליה רבי התפלל עלינו אמר להם לכו וטפלו, בצדקה, ואתם זוכים לזקנה, מה טעמיה 'עטרת תפארת שיבה...' (משלי טז לא)" (בראשית רבה, נט, עמ' 630; מדרש שמואל, ח)<sup class="footnote-marker">70</sup><i class="footnote">סיפור זה התגלגל בשלוש וריאציות. בתלמוד הבבלי הוא נושא אופי אגדי ומיוחס לרבן יוחנן בן זכאי, שם הפתרון לקללה הקדומה הוא העיסוק בתורה (בבלי, ראש השנה יח ע"א; יבמות קה ע"א). במדרש שמואל הסיפור שונה, והדרך להעביר את הקללה הקדומה היא עיסוק בתפילה. כל אחת מהמסורות באה להדגיש מרכיב אחר: צדקה, תפילה או לימוד תורה, בבחינת תורה ותפילה וצדקה מעבירים את רוע הגזרה. </i> אם כן, הנדר בעיקרו היה מאנשים צעירים. אבל למונח "שחורי ראש" גם משמעות נוספת, ועל כן: <b>אסור</b> <b>בקרחים</b> <b>ובבעלי</b> <b>שיבות</b> <b>ומותר</b> <b>בנשים</b> <b>ובקטנים</b><b> ש</b><b>אין</b> <b>נקראין</b> <b>שחורי</b> <b>הראש</b> <b>אלא</b> <b>אנשים</b> – "שחורי ראש" אינו כולל קרחים שאין להם שער, ולא נשים ולא קטנים. המשנה אינה מסבירה מדוע "שחורי ראש" אינו כולל נשים וקטנים, והבבלי מסביר: "ומותר בנשים ובקטנים, שאין נקראין שחורי הראש אלא אנשים. מאי טעמא? אנשים זימנין דמיכסו רישייהו וזימנין דמגלו רישייהו, אבל נשים לעולם מיכסו, וקטנים לעולם מיגלו" (אנשים לעתים מכסים ראשם ולעתים מגלים ראשם, אבל נשים לעולם מכסות וקטנים מגלים – ל ע"ב) (איור 25 נשים בפסיפסים). ההסבר תמוה; אם הראש מכוסה, אין האדם בכלל "שחורי הראש"? יתר על כן, ניתן להבין שנשים אינן "שחורי ראש" משום שאי-אפשר לראות את צבע שערן, אבל שער ראשם של קטנים שחור כמו של מבוגרים, ואם הם מגלים ראשם הפסיק השער להיות שחור? גם הנימוק שנשים תמיד מכסות ראשן קשה. אמנם השער היה אסוף ברשת, אך עדיין ניתן היה לראות את צבעו, כפי שראינו במקום אחר<sup class="footnote-marker">71</sup><i class="footnote">ראו פירושנו לסוטה פ"א מ"ה. </i>. אין זאת אלא שהסבר הבבלי דרשני. לפי פשוטם של דברים "שחורי ראש" הם "אנשים", כפי שעולה גם מסיפורו של רבי מאיר שהבאנו. "אנשים" הם גברים צעירים, לא זקנים ולא נשים ולא ילדים, ללא קשר לצבע שערו המקרי של כל אחד מהם. עבור חכמים (לשון העם) אנשים סתם הם רק גברים, וילדים, כמו גם נשים, פשוט אינם בכלל אנשים.
צבע השערות
אגב נלמד מכאן ששחור היה צבע השערות המקובל, כמקובל בדגם ה"מזרחי" עד היום, בניגוד לדגם האירופאי ששערו, לעתים קרובות, בהיר. כמו כן: "משל למה הדבר דומה לבן טובים שהיה גונב כלים בבית המדרש (בית המרחץ), ולא היה רוצה בעל הגנבה לפרסמו. התחיל נותן בו סימניו. אמרו לו מי גנב כליך? אמר להם אותו בן טובים, בעל קומה הוא, עיניו נאות, שערותיו שחורות, חוטמו נאה, משנתן סימניו ידעו מי הוא" (תנחומא, קרח ב; במדבר רבה, יח ג). כן מתואר מלך הישמעאלים במדרש מאוחר: "אחריו יקום מלך אחר גבה קומה, בעל זקן ארוך ושער שחור, אשר יתן משלו על כל האדם ויגדל. שלש עשרה שנה ימלוך ואחר ימות"<sup class="footnote-marker">72</sup><i class="footnote">מעשה דניאל אצל אבן שמואל, מדרשי גאולה, עמ' 219. ברשימה זו למלך אחר, רע יותר, אין "מראה אדם" (שם סוף עמ' 218), ראו עוד מדרש תפלת רבי שמעון בן יוחאי, אייזנשטיין, אוצר המדרשים, עמ' 552, וקטע זה קטוע אצל אבן שמואל שם, עמ' 274-272.  </i>. לעומת זאת, מלכים רעים (מערביים) מתוארים כאדומי שיער. כך מתואר ארמילאוס, הוא הדמות המובהקת של המלך השטני (הביזנטי) שיציק לישראל ערב בוא המשיח<sup class="footnote-marker">73</sup><i class="footnote">אבן שמואל, שם, עמ' 284. </i>. יש להניח כי תיאור זה מתקשר גם לדמותו של עשו, אבי בני אדום ורומי שהיה אדמוני. מעניין שעל התיאורים שהבאנו לא השפיעה דמותו של דוד שהיה כידוע אדמוני, וכן תיאורו של בורא עולם שהוא "צח ואדום" (שיר השירים ה י). פסוקים אלו היוו השראה לתיאורים אחרים שאותם לא הבאנו.

Mishnah 9

<b></b>
<b>הנודר</b> <b>מן</b> <b>הילודים</b> – שכבר נולדו, כלומר מכלל בני האדם, <b>מותר</b> <b>בנולדים</b> – מאלו שייוולדו לאחר הנדר.
<b>מן</b> <b>הנולדים</b> – נדר עתידי מאלו שייוולדו. לפי נוסח כתב היד תנא קמא אינו מתייחס למקרה זה, וההמשך הוא דברי רבי מאיר<sup class="footnote-marker">74</sup><i class="footnote">וכן ב- מ, ר1, כ, א, ב, ד, ט, ל, נ, ו, ן2, פ, פ1, ת, ג2, ג, ג4, ף10. </i>. גם ב-ז נראה שגרס כן, אלא שהחליף בטעות "נולדים" ב"ילודים"<sup class="footnote-marker">75</sup><i class="footnote">שיבוש דומה יש ב- ף10 במשפט הראשון במשנה.  </i>. אבל במעט עדי נוסח הנוסח הוא מן הנולדים אסור מן הילודים. מבחינת הטקסט מצב העדויות שבידינו מצביע על עדיפות נוסח כתב יד קופמן, אבל עם זאת מסתבר שרבי מאיר חולק על מישהו, ותנא קמא סבור שאסור ביילודים.
<b>רבי</b> <b>מאיר</b> <b>מתיר</b> <b>אף</b> <b>בילודים</b> – לכאורה לדעת רבי מאיר הנדר בטל, משום שברגע הנדר אין הוא חל על איש. קשה לקבל פרשנות זאת, ועל כן בתלמודים (ירו', לח ע"א; בבלי, ל ע"א) מסבירים אחרת את המשנה, כפי שנביא להלן. המילית "אף" היא מהמילים הנופלות ועולות בעדי הנוסח<sup class="footnote-marker">76</sup><i class="footnote">אפשטיין, מבוא, עמ' 1032-1007. </i>. במקרה זה כל עדי הנוסח גורסים אותה, וקשה לפקפק ולתקן את המשנה נגד עדות כל עדי הנוסח. אלא שלעתים באה המילית רק להדגשה, כמו בהגדת הפסח "אף אתה אמור לו אין מפטרין אחר הפסח אפיקומן"<sup class="footnote-marker">77</sup><i class="footnote">וכן במקבילות, ראו ספראי וספראי, הגדת חז"ל, עמ' 120; 211. </i>. אם כן, רבי מאיר אמר שמותר ביילודים ואסור בנולדים. בדרך זו נוצרת מחלוקת משולשת ופשוטה. הירושלמי מסביר שהמחלוקת היא על משמעות המילים. רבי מאיר סבור ש"נולדים" משמע שכבר נולדו, וחכמים סבורים ש"נולדים" כולל גם את אלו שטרם נולדו (כלל בני אנוש). הירושלמי אינו מסביר האם יש מחלוקת על הנוסחה "ילודים", וכמובן גם לא האם יש מחלוקת על נוסחה זו כלל ועיקר. אבל מכיוון שבמשנה נאמר במפורש שאם נדר בלשון "מן הילודים" מותר בנולדים משמע ש"ילודים" אינם כלל בני אנוש אלא אלו שייוולדו בעתיד. לכן לחכמים מותר ב"נולדים", ומן הסתם גם רבי מאיר יודה בכך. לפי פרשנות זו השלמנו את הטבלה להלן. להסבר הבבלי נשוב להלן.
<b>וחכמים</b> <b>אומרים</b> <b>לא</b> <b>נתכוון</b> <b>זה</b> <b>אלא</b> <b>למי</b> <b>שדרכו</b> <b>להוולד</b> – "נולדים" אינו מי שייוולד בעתיד אלא מי שדרכו להיוולד, כלומר מי שכבר נולד ומי שייוולד בעתיד.
הבבלי מהלך בדרך שונה. הוא מבין שלפי נוסח דברי רבי מאיר "מתיר אף בילודים" משמע שמתיר גם בנולדים, והסבר זה נראה לו בלתי הגיוני. "לרבי מאיר, ולא מיבעיא נולדים, אלא ממאן אסור? חסורי מיחסרא והכי קתני: הנודר מן הילודים – מותר בנולדים, מן הנולדים – אסור בילודים; רבי מאיר אומר: אף הנודר מן הנולדים מותר בילודים, כי היכי דנודר מן הילודים מותר בנולדים" (ל ע"ב). כלומר, הטבלה היא כמות שהצגנו, אלא שנוסח דברי רבי מאיר תוקן. עוד ממשיך התלמוד ומקשה על פרשנות המילה "נולדים": "אמר ליה רב פפא לאביי: למימרא דנולדים דמתיילדן משמע?...", ומסכם שאכן "נולדים" הם גם אלו שייוולדו, אבל בלשון נדרים משמע רק אלו שכבר נולדו. הרושם הוא שלפי הבבלי מחלוקת חכמים ורבי מאיר איננה על משמעותו של המונח, אלא רק על משמעותו בהקשר של נדרים. 

Mishnah 10

<b></b>
<b>הנודר</b> <b>משובתי</b> <b>שבת</b> – השבת ושמירתה היו סמל מובהק של עם ישראל. נכרים המתארים את העם מדגישים את שמירת השבת כמאפיין בולט של עם מוזר זה<sup class="footnote-marker">78</sup><i class="footnote">ראו במבוא למסכת שבת. </i>. ואכן, רק עם ישראל שמר את השבת, עד שהופיעה הנצרות ואימצה מרכיב זה של ההוויה הדתית, ומאוחר יותר הסבה אותו ליום ראשון כדי להפגין את התרחקותה מהיהדות.
<b>אסור</b> <b>בישראל</b> <b>ואסור</b> <b>בכותים</b> – מי שנדר מ"שומרי שבת" אסור ביהודים ובשומרונים, שאף הם שומרי שבת. בכל המקורות, כולל אלו המשמיצים את השומרונים, הם לא נחשדו באי שמירת שבת. הבבלי שואל: הרי יש נכרים השומרים שבת (לא ע"א). ייתכן שהבבלי הכיר קבוצות כאלה, אך דומה שהשאלה בעיקרה תאורטית.
<b>מאוכלי</b> <b>השום</b> <b>אסור</b> <b>בישראל</b> <b>ואסור</b> <b>בכותים</b> – שום נחשב למאכל מובהק המסייע לכוח גברא ולהולדת ילדים. שומרי השבת רגילים היו לקיים יחסי משפחה בשבת, שכן ביום מנוחה זה היה לשני בני הזוג פנאי, ושני בני הזוג שהו יחד באווירה הנלבבת של היום הקדוש. קיום יחסי אישות בשבת מופיע כמרכיב בסדר היום הרגיל של השבת (ראו המבוא למסכת שבת). אחת מהתקנות הקדומות המיוחסות לעזרא היא "שיהו אוכלין שום בלילי שבתות שהוא מכניס אהבה ומוציא תאוה" (ירו', מגילה פ"ד ה"א, עה ע"א). ספק אם אכן יש לתיאור המוצע קשר לעזרא, אבל המימרה מייצגת את המציאות ואת עמדתם של חכמים המצדדים בה. הם בעד אהבה, אך מסתייגים מהתאווה. את עמדתם המפורשת מביעים חכמים במימרה "תלמידי חכמים אין משמשין מטותיהן אלא בלילי רביעיות ובלילי שבתות"<sup class="footnote-marker">79</sup><i class="footnote">רות רבה, ו ב (לרנר, עמ' 160). לא ברור אם הדבר קשור לחשש מהכשפים בלילי רביעי, חשש שהשאיר אנשים בביתם ואפשר את הזוגיות המשפחתית. </i>, על כן המליצו חכמים על אכילת שום. יש להניח שה"המלצה" משקפת את הנוהג המקובל ברחוב היהודי, ולא המליצו חכמים במקרה זה אלא על המצוי.
לעומת זאת החסידים, שהחמירו בהלכות שבת, אסרו גם בעילה בשבת (בבלי, נידה לח ע"א)<sup class="footnote-marker">80</sup><i class="footnote">לחסידים יש עמדה הלכתית שונה מעט מזו של חכמים, ראו ספראי, משנת חסידים. </i>, כדי שלא לטמא את היום הקדוש בתאוות אנוש, וגם בכך עסקנו במבוא לשבת.
עדות נוספת לקשר שבין אכילת שום ושבת יש במשנה להלן: "רבי יוסי בנו<sup class="footnote-marker">81</sup><i class="footnote">בנו של רבי יהודה, כפי שנראה בפירושנו למשנה להלן. </i> אומר קונם שום שאני טועם עד שיהא שבת, אינו אסור עד לילי שבת, שלא נתכוון זה אלא עד שעה שדרך בני אדם לאוכל שום" (פ"ח מ"ו). לפי רבי יהודה יש לפרש את הנדר על פי הקשרו. מי שנודר משום עד שבת מתכוון לאכול שום בשבת לפני שיקיים יחסי אישות, על כן הנדר חל רק עד ערב שבת. 
הביטוי "אוכלי שום" ככינוי ליהודים מראה עד כמה היה קיום יחסי אישות חלק בלתי נפרד מהשבת אצל היהודים (והשומרונים). בתוספתא: "מאוכלי השום רבי יהודה אוסר אף בכותים" (פ"ב ה"ד). משנתנו היא, אפוא, משנת רבי יהודה. אצלנו ברוב כתבי היד "אסור בכותים", אבל בכתב יד נ "מותר בכותים", וכן פסקו והסבירו הרי"ף והר"ן לסוגייתנו וראשונים נוספים<sup class="footnote-marker">82</sup><i class="footnote">וראו בעל תוספות יום טוב על אתר. </i>. ברור שלפנינו תיקון, בהשפעת ההלכה המאוחרת יותר שהחמירה ביחס לכותים<sup class="footnote-marker">83</sup><i class="footnote">אכילת שום נחשבה כעוזרת לפריון, ובחברה היהודית המליצו על יחסי אישות בשבת, ראו במבוא למסכת שבת.  </i>.
<b>ומעולי</b> <b>לירושלם</b> <b>אסור</b> <b>בישראל</b> <b>ומותר</b> <b>בכותים</b> – הכותים נבדלים מהיהודים בראש ובראשונה ביחסם לירושלים, על כן "עולי ירושלים" הם רק יהודים. הדברים נאמרים לאחר החורבן. המוני בית ישראל לא עלו עוד לירושלים. אמנם רבים עלו לעיר החרבה, אבל ודאי שלא היה זה עוד סימן מובהק ליהודים, ולא מרכיב קבוע בסדר היום היהודי. עם זאת, ליהודים זיקה לירושלים גם אם בפועל אין היא חלק מסדר יומם.

Mishnah 11

<b>קונם</b> <b>שני</b><sup class="footnote-marker">84</sup><i class="footnote">"שני" בכתיב הארץ-ישראלי הוא "שאני" בכתיב הבבלי, חילוף הרגיל במסכת נדרים. </i> <b>נהנה</b> <b>לבני</b> <b>נח</b> <b>מותר</b> <b>בישראל</b> <b>ואסור</b> <b>באומות</b> – כל בני אנוש הם בני נח, כולל היהודים, עם זאת בשפת היום-יום "בני נח" הם נכרים. במשמעות זו מופיע המונח במקומות רבים. כך, למשל, ידוע המונח "שבע מצוות בני נח"<sup class="footnote-marker">85</sup><i class="footnote">תוס', סוטה פ"ו ה"ט; עבודה זרה פ"ח ה"ד; שם ה"ו, ועוד.  </i> כמצוות המוטלות על גויים, וכן: "לא יושיט ישראל אבר מן החי לבני נח" (תוס', דמאי פ"ב הכ"ד), וכמוהם מקורות רבים. משנתנו היא דוגמה טובה לכך שבנדרים מהלכים אחר הלשון המקובלת ולא אחר המשמעות ה"מילונית" של המילה. בלשונם של חכמים: "לשון בני אדם" ולא "לשון תורה".
<b>שני</b> <b>נהנה</b> <b>לזרע</b> <b>אברהם</b> <b>אסור</b> <b>בישראל</b> <b>ומותר</b> <b>באומות</b> – מבחינה מילולית "בני אברהם" כולל את בני עשו וישמעאל, אבל בלשון היום-יום "בני אברהם" הם יהודים בלבד. גם למונח זה מקבילות רבות<sup class="footnote-marker">86</sup><i class="footnote">משנה, בבא קמא פ"ח מ"ז; בבא מציעא פ"ז מ"א ומקורות נוספים. </i>. התלמודים מסבירים כיצד זה המונח "בני אברהם" מתפרש בלשון תורה כחל על יהודים בלבד (ירו', לח ע"א-ע"ב; בבלי, לא ע"א), ברם ההסבר דרשני בלבד. כפשוטו הולכים בנדרים אחר המשמעות היום-יומית של המילה, ולא אחר משמעותה המילונית-תאורטית, כמו שפירשנו את המשנה הקודמת.
<b>שיני</b> <b>נהנה</b> <b>לישראל</b> – שאיני נהנה לישראל משמעו הנאה מיוחדת, ללא תמורה כספית, ואין משמעו התחייבות שלא יהא לו עסק עם ישראל.
<b>לוקח</b> <b>ביותר</b> – קונה מישראל ביותר משוויו, שלא יהא כאן חשש של הנאה ללא תשלום, <b>ומוכר</b> <b>בפחות</b> – מאותה סיבה.
<b>שישראל</b> <b>נהנין</b> <b>לי</b> – הנדר הוא שאנשים אחרים לא ייהנו ממנו, <b>לוקח</b> <b>בפחות</b> <b>ומוכר</b> <b>ביתר</b> – ואז אין לו "הנאה" מאחרים. כל מה שהוא מקבל הוא משלם ביותר מערכו.
<b>אין</b> <b>שומעין</b> <b>לו</b> – כך בכתב יד קופמן, וכן ב- ת, ג3, ג4. אבל ביתר עדי הנוסח "ואין שומעים לו", והרא"ש גרס, או תיקן, "אם שומעים לו", ואלבק קיבל את הנוסחה. הגרסה האחרונה היא הברורה מכולן. בידיו להחליט שהוא ישלם יותר ממחיר השוק, אבל הוא אינו יכול להחליט שישלם פחות והשני צריך להסכים לכך, על כן הנדר יתממש רק אם האחרים שומעים לו.
כלל גדול בידנו שאם בטקסט הקדום נוסחאות מספר, האחת מבוררת והאחרות מוקשות, יש לחשוד שהנוסחה המתוקנת היא תיקון סופרים. ואכן, במקרה זה אין לה גם עדות בכתבי היד. הראשונים הגורסים כך למעשה מתקנים את הנוסחה הקשה שהייתה לפניהם, ועדיין יש לברר מהי הנוסחה הקדומה. נוסחת כתב יד קופמן עשויה להיות כתיב ארץ-ישראלי של המילה אם (אים – אין), שכן בכתיב הארץ-ישראלי מ' סופית נהגתה ונכתבה כ- ן' (אדם – אדן וכיוצא באלו). הנוסחה "ואין" עשויה להיות זהה ל"אם", והאות וי"ו באה להדגשה ואינה וי"ו החיבור. אם כן, הנוסחה היא "אם שומעים לו". הפתרון אפשרי אם אחרים מוכנים לקנות ממנו בזול ולמכור ביוקר. לפי הסבר זה "הנאה" משמעה רווח, ולא עצם הקשרים הכלכליים. ניתן גם להציע פירוש אחר: "ואין שומעין לו" – האנשים מסביב אינם חייבים לשמוע בקולו, ואולי אף רצוי שלא ישמעו בקולו. מי שנדר נדר כזה ראוי לגינוי, ואין לעזור לו בשמירת הנדר. פירוש זה מכיל ביקורת חריפה על הנודר, עד כדי גינוי חברתי תקיף. מגמות כאלו מצויות בספרות התנאים<sup class="footnote-marker">87</sup><i class="footnote">ראו על כך במבוא. </i>. 
מבחינה כלכלית המשנה משקפת משק בעל תפיסה כלכלית פשטנית. "הנאה" היא רק חיסכון או רווח מעבר ל"מחיר". לכל חפץ יש "מחיר", ומכירה במחיר היא עסק ולא הנאה. התפיסה המודרנית היא שלשום חפץ אין "מחיר קבוע"; המחיר הוא פרי היצע וביקוש. מחיר השוק כולל את מחיר העלות ורווח מסוים; אין מכירה "כלכלית" בלי מרכיב של רווח. אדם יכול להתעשר, וודאי ליהנות, גם אם ימכור תמיד במחיר השוק, שכן מחיר השוק כבר כולל רווח. 
<b>שני</b> <b>נהנה</b> <b>להן</b> <b>והן</b> <b>לי</b> – הנדר אוסר הנאה הדדית, ולכן הפתרון היחיד הוא שהמכר יהיה בדיוק במחירו האמִתי. ברם מחיר כזה בלתי ניתן לבירור, לפיכך אין לו תקנה ואסור לו לקיים יחסי מסחר עם יהודים, אלא: <b>ייהנה</b> <b>לאומות</b> – שהרי נדר רק מישראל. יש בביטוי לעג למי שנודר מאחיו, והתנגדות לנדרים כאלה. ביטוי דומה יש בירושלמי למשנה האחרונה בפרק: "תלך ותדבק בערביים". בביטויים אלו משוקעת ההסתייגות שבספרות חז"ל מנדרים כאלה הפוגעים בשכנות ההדדית, והם מזינים הקלות הלכתיות המאפשרות לעקוף את הנדרים הללו ולהערים עליהם<sup class="footnote-marker">88</sup><i class="footnote">ראו פירושנו לפ"ג מ"א; פ"ד מ"ו-מ"ח; פ"ה מ"ה-מ"ו, ובמבוא.  </i>. 
<b>קונם</b> <b>שיני</b> [<b>נהנה</b>] – נשמט ונוסף בידי המעתיק הראשון, <b>לערלים</b> <b>מותר</b> <b>בערלי</b> <b>ישראל</b> <b>ואסור</b> <b>במולי</b> <b>אומות</b> <b>העולם</b> – "ערל" משמעו נכרי, ולא סתם מי שאינו נימול. ההלכה מכירה בכך שיש נכרים נימולים, אם באופן פרטי ואם כנוהג ציבורי. יש גם יהודים שאינם נימולים. אבל בלשון היום-יום "ערל" אינה כינוי לפרט כזה או אחר, אלא למי שאינו יהודי. [<b>שאיני</b> <b>נהנה</b> <b>למולים</b> <b>אסור</b> <b>בערלי</b> <b>ישראל</b> <b>ומותר</b> <b>במולי</b> <b>האומות</b> <b>שאין</b>] <b>שאין</b> <b>הערלה</b> <b>קרויה</b> <b>אלא</b> <b>לשם</b> <b>הגוים</b> – המצוי בסוגריים נשמט ונוסף בידי מעתיק מאוחר בשוליים, והמילה "אין" הוכפלה בטעות. "ערלה" משמעה גויים ולא ערלה פיזית, <b>שנאמר</b><b> כי </b><b>כל</b> <b>הגוים</b> <b>ערלים</b> <b>וכל</b> <b>בית</b> <b>ישראל</b> <b>ערלי</b> <b>לב</b> – ירמיהו ט כה. הדרשן לומד שכל הגויים מכונים "ערלים" אף על פי שאולי אינם ערלים בפועל. כן יש בישראל ערלים (ערלי לב), אך עדיין שם ישראל עליהם, <b>ואומר</b> <b>והיה</b> <b>הפלישתי</b> <b>הערל</b> <b>הזה</b> <b>כאחד</b> <b>מהן</b> <b>וגו</b><b>'</b> – שמואל א יז לו, <b>ואומר</b> <b>פן</b> <b>תשמחנה</b> <b>בנות</b> <b>פלשתים</b> <b>פן</b> <b>תעלוזנה</b> <b>בנות</b> <b>הערלים</b> – בכל הפסוקים הללו "ערלים" הם תחליף לנכרים בכלל, ולפלשתים בפרט. הפסוקים הללו אינם הוכחה ניצחת, ועדיין יש מקום לטעון שהפלשתים כונו "ערלים" משום שכציבור נהגו שלא להסיר את ערלתם, אך היו שהסירו ערלתם ולפיכך קיום הנדר מחייב בדיקה אישית האם אותו פלוני שבו מדובר ערל או נימול. אך בדרשה מהווים פסוקים אלו סמל לקשר בין נכרים למילה. 
ההלכה עצמה דומה להלכות הקודמות, ובמיוחד למשנה י. היא מבוססת על ההבנה שבנדרים יש להלך אחר הלשון המדוברת ולא אחר המשמעות המילולית התאורטית. עם זאת, התנאים מנסים להראות שזו המשמעות המילולית של המילה. המשמעות ה"מילולית" בתפיסתם היא זו המופיעה בטקסטים הקנוניים, כלומר בתנ"ך, ולפיכך הם דורשים פסוקים המוכיחים את המשמעות שהם מעניקים למילים הללו. כאמור, לשיטתנו אלו דרשות בלבד השואפות לפרש שבנדרים הילכו אחר לשון תורה, אך ההלכה התנאית לא השתמשה בהבחנה זו שבין לשון תורה לבין לשון בני אדם, או לזו שבין לשון ש"בדו להם חכמים" לבין זו שבדו להם נכרים. ההלכה נקבעה לפי המשמעות המקובלת בחיי היום-יום, והדרשה התאימה משמעות זו לכתובים. עד כאן משנתנו והמשניות הקודמות מציגות אותה תפיסה הלכתית ודרשנית. אלא שבמשנה יא התלמודים הם שהעניקו את הפרשנות הדרשנית, ובמשנתנו הדרשה מצויה במשנה עצמה. 
עם זאת, קיים הבדל גדול בין המשניות. משנה ח התחבטה גם בשאלת מקומן של הנשים; אלו אינן בכלל "שחורי הראש", אף ששער רבות מהן שחור. לעומת זאת משנתנו איננה עוסקת בשאלה האם נשים הן בכלל "ערלים", ואולי נשות גויים אינן בכלל "ערלים"? זאת ועוד, המשניות הקודמות לא עסקו בשאלת מקומם של יהודים שאינם שומרי מצוות. ברור להם שיהודים הם שומרי שבת, אוכלי שום ועולים לירושלים, ואילו משנתנו מעוררת את השאלה האם הנדר חל על יהודים ערלים ועל גויים נימולים. באותה מידה ניתן היה לשאול על מעמדם של יהודים שאינם שומרי שבת, או אינם אוכלים שום בשבת. ברור, אפוא, שמשנתנו מנוסחת באותו סגנון וחולקת עם המשניות הקודמות את אותן ההנחות ההלכתיות, אך היא פרי עריכה אחרת. רבי צירף את משנתנו דווקא משום שהיא מעלה שאלות חדשות ואינה רק חוזרת על הלכות קודמות. 
גוש המשניות ה-י הובא משום שיש כאן לשון נדר המחייבת פירוש, והמשנה קובעת ש"פירושן להקל". משנה יא מנוסחת באותה צורה, אך מהמשפט "שאיני נהנה לישראל" חסר בה מרכיב זה של פירוש להקל.
אין ספק שבסביבתה של ארץ ישראל היו שבטים שנהגו למול, במיוחד מפורסמים שבטי הערבים. הספרות היוונית גינתה את המילה וראתה בה נוהג מגונה ומאוס, אבל עם זאת היו כאמור שבטים שנהגו בה. הצד השני, הבעייתי יותר, הוא השאלה מה היה היקף התופעה של יהודים שאינם שומרי מצוות (שבת, מילה או מצוות אחרות). השאלה היא אמנם אחת מבעיות המפתח של התקופה, אבל אינה נוגעת למשנתנו. משנתנו עוסקת בשאלה מצדה העקרוני בלבד, ואין בה עדות לשאלת היקפה של התופעה.
<b>רבי</b> <b>לעזר</b> <b>בן</b> <b>עזריה</b> <b>אומר</b> <b>מאוסה</b> <b>הערלה</b> <b>שנתגנו</b> <b>בה</b> <b>רשעים</b> <b>שנאמר</b> <b>כי כל</b> <b>הגוים</b> <b>ערלים</b> <b>וכל</b> <b>בית</b> <b>ישראל</b> <b>ערלי</b> <b>לב</b> – זו דרשה אחרת לאותו פסוק בירמיה, ואכן בפסוק אין ה"ערלים" תיאור סתם אלא מילת גנאי. כפירוש פסוק היא למעשה סותרת את הדרשה, שהרי גם ישראל מכונים בה "ערלים". אלא שרבי אלעזר בן עזריה אינו חולק כלל על ההלכה, ואף אינו מתייחס אליה. הוא מציע הסבר אחר לפסוק, הסבר שהוא בעצם פשטו של כתוב. 
מכאן ועד סוף הפרק מובאת סדרת דרשות בשבח המילה. נראה שזו הייתה דרשה קדומה וערוכה שעורך המשנה שיבץ אותה כאן בזכותה של חוליית הקישור מילה-גויים שבה מסתיימת ההלכה הקודמת ובה נפתחות הדרשות על המילה. חטיבת דרשות זו מצויה במכילתא דרבי ישמעאל (מסכתא דעמלק, יתרו א, עמ' 192-191). הנוסחה "מאוסה ערלה" באה בניגוד ל"גדולה המילה" שבהמשך. הווה אומר, דרשתו של רבי אלעזר בן עזריה אכן נאמרה במסגרת חטיבה אחת עם ההמשך "גדולה היא המילה...", וממנה הועברה למשנתנו. המינוח "מאוסה היא..." אינו בא אלא בהקשר שלנו.
 
<b></b>
המשנה ממשיכה בדרשות על המילה ובשבחה של מצווה מרכזית זו. כל המשנה מופיעה בכל עדי הנוסח; לדעת אפשטיין היא ברייתא שהוספה מהבבלי<sup class="footnote-marker">89</sup><i class="footnote">אפשטין, מבוא, עמ' 950. </i> כבר בתקופה קדומה, וזו תופעה מוכרת וידועה.
<b>רבי</b> <b>ישמעאל</b> <b>אומר</b> <b>גדולה</b> <b>מילה</b><b> – </b>על מצוות מספר נאמר שהן בבחינת "גדולה", ונמנה אותן להלן בסוף הפרק.
<b>ששלוש</b> <b>עשרה</b> <b>ברית</b> <b>נכרתו</b> <b>עליה</b><b> – </b>בפרק העוסק במילה בספר בראשית מופיעה המילה "ברית" שלוש עשרה פעמים (בראשית יז ב, ד, ז [פעמיים], ט, י, יג [פעמיים], יד, יט [פעמיים], כא). המילה היא כידוע אות ברית בין ה' לעמו, וחשיבותה היא שבריתות רבות נכרתו עליה.
המספר שלושה עשר
המספר שלושה עשר הוא מספר האזכורים בפרק, אך הדרשן רואה חשיבות לא רק בכמות הגדולה אלא בעיקר במספר המיוחד. בספרות היהודית כמה מספרים מקודשים, ושלושה עשר הוא אחד מהם. המספר שלושה עשר מופיע חמש פעמים בסדרי המקדש: שלוש עשרה השתחוויות, שלושה עשר שופרות, שלוש עשרה פרצות בסורג, שלושה עשר שערים<sup class="footnote-marker">90</sup><i class="footnote">משנה, שקלים פ"ו מ"א, וראו פירושנו לה. </i> ושלושה עשר כוהנים שהשתתפו בעבודה היום-יומית בבית המקדש וב"פיס", הוא הגורל שקבע מי ומי בעובדים<sup class="footnote-marker">91</sup><i class="footnote">ראו פירושנו ליומא פ"ב מ"ג.  </i>. מאוחר יותר חוזר מניין זה במקורות תנאיים כמניין שלוש עשרה "מידות שהתורה נדרשת בהן"<sup class="footnote-marker">92</sup><i class="footnote">ראו ברייתא דרבי ישמעאל המופיעה כהקדמה לתורת כוהנים, ומקבילות רבות. לפי הבבלי היו גם שלושה עשר גזברים במקדש, ראו פירושנו לשקלים פ"ה מ"ב.  </i>. במקורות אמוראיים מופיע גם מניין שלוש עשרה מידותיו (תכונותיו) של הקב"ה. הרמב"ם ניסח שלושה עשר עיקרים, ואחריו הציגו חכמים שונים את תורתם כרשימה של שלושה עשר עקרונות. בכל המקרים האחרונים נבחר המניין שלושה עשר כמספר סמלי, סמל ספרותי. המספר שלושה עשר מופיע גם בהקשרים שמחוץ למקדש. כך, למשל, מלכיצדק היה ראש לשלושה עשר כוהנים<sup class="footnote-marker">93</sup><i class="footnote">חנוך ב מג, ועוד.  </i>, ורעיונות אחרים נוספים.
דומה שניתן לקבוע שההשתחוויות הן כנגד הכוהנים העובדים, וכך נוצרת סימטריה בין חלקם של הכוהנים בעבודה ובין חלקם של הישראלים. הסך של שלושה עשר כוהנים המשתתפים בפיס ביום רגיל הוא כנראה טכני, ונראה שזו הייתה חלוקה נכונה של העבודה והכיבודים. אם כן, נראה שהמקור למניין המקודש של שלושה עשר הם אותם שלושה עשר כוהנים ושלוש עשרה השתחוויות במקדש. עבור חכמים סימל מניין זה את מספר מעשי המצווה שעושה עולה הרגל בבואו למקדש. למניין זה התאימו את מניין השופרות והשולחנות. רבי ישמעאל שניסח את שלוש עשרה ה"מידות שהתורה נדרשת בהן" רמז בכך כי לימוד תורה הוא תחליף או שווה ערך לביקור במקדש, רעיון החוזר רבות בדברי חכמי דור יבנה. בהקשר של משנתנו, שלוש עשרה בריתות הן כנגד העבודה במקדש וכנגד לימוד תורה. קשה לקבוע מה קדם למה, מניין השערים לדרשות או אולי מניין פסוקי ספר בראשית גרר את הדרשות האחרות. מכל מקום, לפנינו מכלול מגובש של השוואות (מקדש ועבודתו, עלייה לרגל אליו, לימוד תורה וברית מילה), וכולם חטיבה אחת המהווה את עיקרי תורת ישראל. 
<b>רבי</b> <b>יוסי</b> <b>הגלילי</b><sup class="footnote-marker">94</sup><i class="footnote">בכמה עדי נוסח "רבי יוסי" סתם. </i> <b>אומר</b> <b>גדולה</b> <b>מילה</b> <b>שהיא</b> <b>דוחה</b> <b>את</b> <b>השבת</b> <b>החמורה</b> – השבת היא מצווה חמורה, שגם עליה נאמר שהיא "גדולה"; ברית המילה חשובה שכן היא דוחה שבת, ומי שהגיע ליום השמיני בשבת נימול בשבת (מדרש תנאים לדברים, ה יד, עמ' 22).
<b>רבי</b> <b>יהושע</b> <b>בן</b> <b>קרחה</b> <b>אומר</b> <b>גדולה</b> <b>מילה</b> <b>שלא</b> <b>נתלה</b> <b>למשה</b> <b>הצדיק</b> <b>עליה</b> <b>מלא</b> <b>שעה</b> – הדרשן רומז לדרשה הידועה שמשה הסתכן משום שלא מל את בנו בזמן, כפי שהתפרש במקבילה במדרש: "רבי אלעזר בן עזריה אומר, מאוסה ערלה שנתגנו בה רשעים, שנאמר (ירמיה ט כה) 'כי כל הגוים ערלים וכל בית ישראל ערלי לב'. רבי ישמעאל אומר, גדולה מילה ששלש עשרה בריתות נכרתו עליה. רבי יוסי הגלילי אומר, גדולה מילה שדוחה את השבת החמורה שחייבין עליה כרת. רבי יהושע בן קרחא אומר, גדולה מילה שלא נתלה למשה עליה מלא שעה. רבי נחמיה אומר, גדולה מילה שדוחה את הנגעים. רבי אומר, גדולה מילה שכל זכיותיו של משה לא עמדו לו בשעת דחקו, כשאמר לו המקום לך הוצא את עמי בני ישראל ממצרים, ועל שנתעצל במילה שעה אחת בקש המלאך להרגו, שנאמר 'ויהי בדרך במלון'. רבי יוסי אומר, חס ושלום לאותו צדיק שנתעצל במילה שעה אחת, אלא אמר, ימול ויצא הרי סכנת נפשות, ישהה וימול, המקום אמר לו 'לך והוציא את עמי ישראל ממצרים'. אלא על שנתרשל בלינה קודם המילה, לכך בקש המקום להרגו, שנאמר 'ויהי בדרך במלון וגו' '. רבי שמעון בן גמליאל אומר, לא בקש המלאך להרוג את משה אלא לתינוק, שנאמר כי חתן דמים אתה לי, אמרת צא וראה מי קרוי חתן, תינוק או משה, הוי אומר תינוק..." (מכילתא דרבי ישמעאל, יתרו, מסכתא דעמלק א, עמ' 192-191). 
<b>רבי</b> <b>נחמיה</b> <b>אומר</b> <b>גדולה</b> <b>מילה</b> <b>שהיא</b> <b>דוחה</b> <b>את</b> <b>הנגעים</b> – תינוק שיש סימני צרעת על איבר המין שלו חייב במילה, זאת אף שבדרך כלל אסור לאדם לקצוץ את סימן הנגע. בהרת בראש אבר המין מטמאת (משנה, נגעים פ"ז מ"ה). גם דרשה זו הופיעה במדרש שצוטט, וזו הלכה ידועה: "ימול בשר ערלתו אף על פי שיש שם בהרת הא מה אני מקיים השמר בנגע הצרעת חוץ מן המילה, או מקיים אני השמר בנגע הצרעת אף במילה, ומה אני מקיים ימול בשר ערלתו? בזמן שאין שם בהרת, תלמוד לומר בשר אף על פי שיש שם בהרת"<sup class="footnote-marker">95</sup><i class="footnote">ספרא, תזריע פרק א ה"א, נח ע"ב; ירו', לח ע"ב; בבלי, שבת קלב ע"ב. </i>.
<b></b>
כבר העירו פרשנים שכל המשנה מכאן ואילך היא תוספת שחדרה מברייתות בתלמוד הבבלי<sup class="footnote-marker">96</sup><i class="footnote">אלבק, השלמות, עמ' 362; אפשטיין, מבוא לנוסח, עמ' 950. </i>. אמנם הסגנון הוא כשל תוספות אגדיות אחרות הבאות בסיום מסכתות, עם זאת עדות כתבי היד אינה תומכת בהצעה.
<b>רבי</b> <b>מאיר</b> – וכן בכתבי יד<sup class="footnote-marker">97</sup><i class="footnote">א, ג1, ז, ע, ת, ה2, ה3. </i>; בדפוסים: רבי. בדרך כלל רבי אינו מופיע במשנה, ואף אצלנו הנוסחה בספק, וכל המשנה ספק אם היא חלק מהמשנה או תוספת.
<b>אומר</b> [<b>גדולה</b> <b>מילה</b>]<b> – </b>נשמט, ונוסף בידי המעתיק הראשון.
<b>שכל</b> <b>המצות</b> <b>שעשה</b> <b>אבינו</b> <b>אברהם</b> <b>לא</b> <b>נקרא</b> <b>שלם</b> <b>עד</b> <b>שמל</b> <b>שנאמר</b> <b>היתהלך</b> <b>לפני</b> <b>והיה</b> <b>תמים</b><b> – </b>מטרת המדרש להדגיש את חשיבות המילה, שאיננה סתם עוד מצווה אלא שבלעדיה אין אדם הופך ליהודי שלם.
<b></b>
<b>דבר</b> <b>אחר</b> <b>גדולה</b> <b>מילה</b> <b>שאילולי</b> <b>היא</b> <b>לא</b> <b>ברא</b> <b>הקב</b><b>"</b><b>ה</b> (הקדוש ברוך הוא) <b>עולמו</b> <b>שנאמר</b> <b>כה</b> <b>אמר</b> <b>ה</b><b>' </b><b>אם</b> <b>לא</b> <b>בריתי</b> <b>יומם</b> <b>ולילה</b> <b>וגו</b><b>'</b> – הרעיון שהעולם נברא בשביל התורה ולאור הכתוב בה חוזר במקורות. כאן פורטים חכמים את הרעיון הכללי, למצווה מיוחדת אחת. 
<b>גדולה</b> <b>מילה</b> <b>שהיא</b> <b>שקולה</b> <b>כנגד</b> <b>כל</b> <b>המצות</b> <b>שבתורה</b> <b>שנאמר</b> <b>הנה</b> <b>דם</b> <b>הברית</b> <b>אשר</b> <b>כרת</b> <b>ה</b><b>' </b><b>עמכם</b> – שם ה' כתוב בשלוש אותיות י' כאשר האמצעית מעל השורה.
דרשות בשבח המילה מצויות במקורותינו לרוב, כגון "גדולה מילה שדוחה את השבת, גדולה מילה שאין התינוק נכנס למנין הדורות אלא למי שהוא מל. שנאמר זרע יעבדנו יסופר לה' לדור (תהלים כב). אמר רבי יצחק נאמר במילה עבודה, ונאמר בקרבנות עבודה, מה עבודה האמורה בקרבנות דמים, אף עבודה האמורה במילה דמים. למה 'זרע יעבדנו'? כיון שאדם מטיף טיפה אחת של דם,  היא חביבה לפני הקב"ה כקרבנות. לפיכך נגלה הקב"ה על אברהם כשמל, כשם שנגלה בקרבנות שנאמר (ויקרא ט) 'שור ואיל לשלמים לזבח וגו' כי היום ה' נראה אליכם'. אמר לו כשהיית ערל ובאת לדבר עמי היית נופל, שנאמר ויפול אברם על פניו וידבר אתו אלהים (בראשית יז) וכשמל היה הקב"ה נגלה עליו" (תנחומא, וירא ו; לך לך יז).
לא רק על מצוות המילה נאמר שהיא גדולה. כבר הזכרנו שהשבת היא גדולה, וכן ארץ ישראל (מדרש רות זוטא, א ו), השלום (פרק השלום; במדבר רבה, יא ז, ועוד). כמו כן התורה גדולה (מדרש תהילים, יז ה, סה ע"א; שם, קיט סט, עמ' 502; מדרש משלי, יט א, ועוד). גם הצדקה גדולה (בבלי, בבא בתרא י ע"א; סדרת דרשות במדרש משלי, יד לד, ועוד). 
אם כן, הניסוח "גדולה..." או "גדולה היא..." איננו אלא ביטוי להערכה כללית, ולא דירוג מיוחד של המצוות בסדר היררכי שיטתי.

Chapter 4



Mishnah 1

הפרק הזה כולו, וכן הפרק הבא, עוסקים במי שנדר הנאה מחברו. נראה שנדר מעין זה היה נפוץ, והמשנה מניחה שהוא תקף ויש לשמרו. המשפט הראשון שבמשנתנו מופיע במשנה מגילה (פ"א מ"ו), וכפי שפירשנו את הפרק שם המדובר בפרק מאוחר המלקט את ההלכות ממשניות שונות, ביניהן ממשנתנו, או מהמקור שקדם לה. הפרק שלנו כולו ערוך כיחידה אחת. הוא פותח בהשוואת מודר מאכל למודר הנאה, מגדיר את דינו של הראשון ואחר כך מתמקד בדינים של השני. משניות ב-ז פותחות במילים "המודר הנייה" (או "הנאה"). הפתיחה למשנה ז כוללת גם את משנה ח. כך יוצא שכל הפרק מגובש וערוך. 
<b>אין</b> <b>בין</b> <b>המודר</b> <b>הנייה</b> <b>מחבירו</b> – שהדירו חברו מליהנות משלו. החבר אסר עליו בנדר שלא ייהנה ממנו, <b>למודר</b> <b>הימנו</b> <b>מאכל</b> – למי שהדירו חברו בפירוש שלא ייהנה ממאכלו, <b>אלא</b> <b>דריסת</b> <b>הרגל</b><b> – </b>בחצר חברו. המודר הנאה מחברו ב"סתם"<sup class="footnote-marker">1</sup><i class="footnote">כך בלשון התוספתא למשנת מגילה פ"א ה"ח, ולנדרים פ"ב ה"ז. </i> אסור לו אף להיכנס לחצר חברו ולרשות חברו, אבל המודר רק "מאכל" מחברו מותר להיכנס לרשותו, <b>וכלים</b> <b>שאין</b> <b>עושין</b> <b>בהן</b> <b>אוכל</b> <b>נפש</b> – ומותר למי שנדר ממנו מאכל אף לשאול כלים שאין עושים בהם אוכל נפש מן המדיר מאכל. בתלמוד הירושלמי בשתי המסכתות אומר רבי שמעון בן לקיש: "כיני מתניתא אין בין מודר הנייה מחבירו למודר הניית מאכל מחבירו" (ירו', לח ע"ג; מגילה פ"א ה"ו, ע ע"א). רבי שמעון בן לקיש מפרש את המשנה שהאוסר על חברו "מאכל" מתכוון אף להנאת מאכל, ולכן אסור לא רק במאכל חברו אלא אף בכלים שעושים בהם מאכל<sup class="footnote-marker">2</sup><i class="footnote">"כיני מתניתא" אינו תיקון או מסורת אחרת לנוסח המשנה, אלא פירוש. ראו אפשטיין, מבוא, עמ' 63-62; שם, עמ' 598-441. </i>. הסוגיה בתלמוד הבבלי למשנתנו שואלת: "והא מן מאכל נדר" (ולמה אסור לו להשאיל כלים שעושים בהם אוכל נפש?), "אמר רבי שמעון בן לקיש באומר הנאת מאכלך עלי" (לג ע"א). לפי הבבלי אין זה פירושה של המשנה אלא תנאי והגבלה הקובעים כי רק הנודר במפורש הנאת מאכל אסור לו לשאול מן המודר כלים שעושים בהם אוכל נפש. בפרק הקודם במשנה יא הוגדרה "הנאה" לצורך נדרי הנאה זה מזה רק כרווח נטו, ואילו מסחר בתשלום מחיר השוק אינו נחשב להנאה. לעומת זאת במשנתנו כניסה לחצר נחשבת ל"הנאה", אף על פי שאין בצדה רווח כספי. 
לפנינו עדות מרתקת להתפתחות התפיסה הכלכלית. בתפיסה הנאיבית שלפני תנאי שוק פתוח כל אינטראקציה כלכלית או חברתית היא בבחינת הנאה. כאשר מתפתח שוק פתוח הרי שעצם הפעילות ההדדית אינה מוגדרת עוד כ"הנאה", אלא אם כן יש בה רווח מוגדר. עם זאת, ברוב העדויות התנאיות כל פעילות משותפת נתפסת כהנאה, והמשנה בפרק הקודם היא החריגה<sup class="footnote-marker">3</sup><i class="footnote">כגון פ"ה מ"א-מ"ו, ובפרק זה הרבה הלכות קדומות, כפי שנברר במהלך הפרק.  </i>. 
"אוכל נפש" הוא מונח המופיע בדיני מועד. אוכל שהוא "אוכל נפש" מותר לבשל ביום טוב. כפי שהתפרש שם המונח הכוונה לכל אוכל שנועד לאדם לאותו יום, ואולי אף מעבר לאותו יום, אך אין למונח משמעות של אוכל חיוני בדווקא. 
משנה זו, כאחרות, מדברת בפשטות על אדם המטיל נדר על חברו, והחבר חייב לציית לנדר. כפי שאמרנו במבוא התחבטו התלמודים בדבר כיצד רשאי אדם להטיל נדר על זולתו, ופירשו שמדובר במקרה שאמר "אם תיהנה לי אני לא אוכל מאכל מסוים", או בנוסחה דומה. ברם, פירוש זה איננו במשנה; זו תובנה משפטית הגיונית, אך נדר איננו רק משפט אלא גם הטלת אימה. גם הפסוק במקרא (ויקרא ה א) עוסק באדם המשביע אחרים, ומי שעובר על השבועה חייב קרבן, כלומר השבועה חלה, וכן מפורש בתוספתא שבועות פ"ג ה"ז.
<b>המודר</b> <b>מאכל</b> <b>מחבירו</b> <b>לא</b> <b>ישאילנו</b> <b>נפה</b> <b>וכברה</b> – הנפה והכברה הן שני כלים שנועדו לסינון, בדרך כלל סינון של קמח או מוצר מזון אחר (איור 26). הנפה והכברה מופיעות ברוב המקורות זו בצד זו ואין ביניהן הבדל, אבל נראה שהנפה עדינה מהכברה. אנו לומדים זאת מהסבר הירושלמי: "אני אומר נפה לספור בה מעות, כברה לכבור בה חול" (שביעית פ"ה ה"ט, לו ע"א). אם כן, הנפה עדינה יותר מהכברה. בכל המקומות שהנפה נזכרת בהם ללא הכברה מדובר בסנון קמח<sup class="footnote-marker">4</sup><i class="footnote">משנה, אבות פ"ה מט"ו; מעשרות פ"ד מ"ה; תוס', מנחות פ"ח הי"ד; פ"י הכ"ד, ועוד.  </i>; אמנם גם בכברה ניתן לכבור קמח, אך נראה ששימשה יותר לבירור עדשים ומוצרים דומים.
<b>וריחיים</b> – שבהם טוחנים קמח, <b>ותנור</b> – שבו אופים את הלחם. ארבעת הכלים הללו מופיעים לעתים קרובות יחד ככלים שאישה משאילה לחברתה<sup class="footnote-marker">5</sup><i class="footnote">משנה, שביעית פ"ה מ"ט ומקבילתה בגיטין פ"ה מ"ט; תוס', כתובות פ"ז ה"ד; ירו', מגילה פ"א ה"ז, עא ע"ב. האזכור האחרון הוא חזרה על משנתנו.  </i>. הרישא הזכירה גבר, ומשפט זה עוסק בנשים. גם משנת שביעית (פ"ה מ"ט) עוסקת באישה המשאילה כלים אלו לחברתה. המשניות הקודמות במסכת שביעית עסקו במכירה וקנייה שהן עסקים לכל דבר; הצורה הספרותית שבה מוצג הדבר היא לשון זכר, שהגבר עושה עם חברו עסקים. אבל במשנה ה שבה רשימה מקבילה למשנתנו מדובר בנשים, ואלו אינן מוצגות כעושות עסקים אלא כמנהלות חיי חברה. המשנה מציגה, אפוא, חברה שהנשים עוסקות בה במעשי עזרה חברתיים, והגברים מנהלים את העסקים. המשנה רצתה לעסוק בכלי אפייה, ואפייה היא מלאכה מובהקת של נשים, על כן היא משתמשת בלשון נקבה וממילא גם מתארת תמונה חברתית. ההבדל בסגנון נובע רק מכך שדיברה המשנה בהתאם להווה החברתי.
האפייה והבישול נעשו בחצר המשותפת, וממילא הפכה למעשה לאירוע חברתי משותף. החצר המשותפת כללה חדרי מגורים, "בית" בלשון המקורות, וחצר פתוחה (שגם היא כונתה "חצר"). החצר הייתה שטח משותף, אם כי לעתים החליטו השותפים לחלקה בעקבות דרישה של אחד מהם או בעקבות סכסוך שכנים (בבא בתרא פ"א מ"א ומ"ג). בחצר המשותפת ניצבו התנור והכיריים<sup class="footnote-marker">6</sup><i class="footnote">ראו להלן פ"ה מ"א ופירושנו לה. </i> (איורים 28-27), ואף בה היה השטח מצומצם למדי. מתקני הבישול היו לעתים משותפים. יש להניח שלא פעם בישלו הנשים, ובעיקר אפו לחם, בצוותא<sup class="footnote-marker">7</sup><i class="footnote">ראו, למשל, פסחים פ"ד מ"ד, ועדויות נוספות.  </i>. הצוותא הייתה נחוצה כדי לחסוך בחום התנור. זאת ועוד; 
בארץ ישראל אפו לחם פעם בשבוע, כתוצאה מכך צריך היה תנור גדול דיו שניתן לאפות בו כ-28 כיכרות<sup class="footnote-marker">8</sup><i class="footnote">החישוב הוא לפי כיכרות של חצי קב, שהוא מזון אדם ליום (שתי סעודות), ולפי משפחה גרעינית של ארבע נפשות. ראו המבוא למסכת פסחים ופירושנו לפסחים פ"ג מ"ד.  </i>. תנור רגיל אינו מכיל כמות כה גדולה של כיכרות, אך ניתן היה לאפות אותן בשניים או בשלושה סבבים. התנור צריך היה להיות, אפוא, גדול למדי. ביתר ימות השבוע השתמשו בתנור רק באופן חלקי ביותר, שכן להכנת סעודה רגילה אין צורך בתנור כה גדול. נתונים אלו גרמו לכך שהתנור הגדול היה, מן הסתם, משותף. הסקתו הייתה יקרה, והאפייה המשותפת חסכה בהוצאות ההסקה בצורה ניכרת. על כן אנו שומעים מהמקורות על עבודה משותפת בהכנת הבצק ובאפייה. הכנה משותפת זו עוררה, כמובן, שאלות הלכתיות, כגון השאלה כיצד יכולה אשת החבר (=המקפידה על דיני טהרה) להכין מאפה יחד עם אשת עם הארץ (שביעית פ"ה מ"ט; גיטין פ"ה מ"ט; כלים פ"ה מ"ח ועוד). כן אנו שומעים על יהודי וגוי המכינים יחדיו בצק (חלה פ"ג מ"ה)<sup class="footnote-marker">9</sup><i class="footnote">לצורתו של התנור ראו בראנד, כלי חרס, עמ' תקמג-תרד. </i>.
עם זאת, הרושם הכללי העולה מהמקורות הוא שלכל משפחה עצמאית היו לפחות כיריים משלה. איננו יכולים לקבוע בשלב זה שלכל אישה (משפחה) היה גם תנור עצמאי, והדבר מחייב בירור. במשנת פסחים נידון הסדר שבו שלוש נשים אופות לחם יחדיו (פסחים פ"ג מ"ד). אפשר שההסדר מלמד על מסגרת של משפחה מורחבת, או שמא זה הסדר מיוחד לפסח; אולם ייתכן שלפנינו הסדר רגיל הבא לחסוך בעלות ההסקה של התנור, ובעיקר בצורך להתקין תנור אפייה גדול לכל משפחה (איור 29).
סיפור מלבב מהווי החצר המשותפת יש בתלמוד הבבלי. לאשתו של רבי חנינא בן דוסא לא היה מה לבשל, ואף על פי כן הדליקה את התנור לבל תתבייש בשכנותיה. אחת השכנות ידעה שהתנור ריק, רצתה לבייש את אשת החסיד והציצה לתנור. נעשה לה נס והתנור התמלא במאכלים (תענית כג ע"ב - כד ע"א). סיפור נוסף: "וכן האשה שיצאת ומצאת את חברתה חותה גחלים תחת קדרה של תרומה, רבי עקיבא מטמא וחכמים מטהרין, אמר רבי אלעזר בן פילא: וכי מפני מה רבי עקיבא מטמא וחכמים מטהרין, מפני שהנשים גרגרניות הן, שהיא חשודה לגלות את הקדרה של חברתה לידע מה היא מבשלת" (משנה, טהרות פ"ז מ"ט; תוס', פ"ח הט"ז, עמ' 669). סיפורים אלו משקפים חצר שהרכילות והסקרנות הן לחם חוקה, והבישול הפרטי חשוף לעיני השותפים. אין זה מקרה שהנשים מתוארות כרכלניות החיות במשותף ומיוחסות להן תכונות "טובות" של שכנות. עם זאת, יש להניח שבפועל שהו הנשים בחצר יותר מהגברים. הגברים הולכים איש לשדהו והנשים עובדות יחד בחצר, חשופות האחת לעיני חברתה<sup class="footnote-marker">10</sup><i class="footnote">לנשים המרכלות ראו עוד פירושנו לסוטה פ"ו מ"א.  </i>. על כן המקורות מרבים לספר על השאלה של חפצים מאישה לחברתה<sup class="footnote-marker">11</sup><i class="footnote">משנה, שבת כג מ"א; תוס', ביצה פ"ד הכ"ה; בבלי, בבא מציעא עה ע"א; ויקרא רבה, יז ב, עמ' שעג. </i>, והדבר נחשב לחיי נפש של האישה ובלעדיו אין לה חיים (תוס', כתובות פ"ז ה"ד).
מכל מקום, עדויות רבות משיחות לפי תומן על נשים העובדות במשותף. במיוחד נזכרות האפייה המשותפת (פסחים פ"ג מ"ד; שביעית פ"ה מ"ט; גיטין פ"ה מ"ט ועוד) והאריגה (בבלי, חגיגה כ ע"ב), והנשים מתוארות כעובדות בצוותא. הקִרבה הובילה להשאלה הדדית של כלים בכלל, ושל כלי אפייה בפרט.
<b>אבל</b> <b>משאיל</b> <b>לו</b> – כאן שוב מדובר בגבר. הדין זהה לגבר ולאישה, אך רגיל הוא שהגבר משאיל בגדים, אם כי גם נשים עשויות ללבוש אחת בגדי רעותה (כגון משנה, נידה פ"ג מ"ט).
<b>חלוק</b> –החלוק (של צמר<sup class="footnote-marker">12</sup><i class="footnote">ירו', שבת פט"ז ה"ד, ט"ו ע"א, וראו פירושנו לשבת שם. </i>) והכותונת הם הבגדים הנפוצים ביותר. שניהם היו בגדים תחתונים שלובשים על הגוף, או כמעט על הגוף. החלוק נדון היטב בספרות המחקר, ותיאורו ברור<sup class="footnote-marker">13</sup><i class="footnote">לחלוק הקדיש בראנד דיון ארוך, ראו בראנד, כלי זכוכית, עמ' 185-177; ראו עוד קרויס, קדמוניות התלמוד, עמ' 184-179. </i>. לחלוק היה פה, דפים ונימים. הנימים הם חוטי השתי הנותרים בסוף האריגה של חוטי הערב. כלומר, זו הייתה יריעת בד מלבנית שקופלה לשניים, ובאמצע נקרע בה חור לצוואר. את החלוק לבשו מלמעלה והתקבלו שני דפים, אחד מלפנים ואחד מאחור. את החלוק קשרו בנימים, וידוע החלוק של "היוצאות בחוץ". בחלוק רגיל השתדלו שהנימים ייקשרו באופן שלא יותירו בשר חשוף, לעומת זאת בחלוק של ה"יוצאות בחוץ" (זונות) הותירו הקשרים שבין שני ה"דפים" מרווח ובו יותר מטפח בשר חשוף שיש בו הזמנה של חוסר צניעות (כלים פכ"ח מ"ט, ומקבילות). כך הוא החלוק הארץ-ישראלי. החלוק היווני (הכיתון) היה תפור, ומן הסתם גם בארץ ישראל לבשו בני העילית חלוק תפור (איור 30). 
תיאור זה של החלוק מאפשר את זיהויו עם הכיתון היווני-רומי, שהיה הבגד הסטנדרטי של המוני העם, ועם הכותונת המקראית. אכן, המדרש מזהה במפורש: " 'ויפשיטו את יוסף' – זה הפינס, 'את כתנתו' – זה חלוק, 'את כתנת הפסים' – זה הפרגוד, 'אשר עליו' זה פמלניא"<sup class="footnote-marker">14</sup><i class="footnote">בראשית רבה, פרשה פד טז, עמ' 1019. אלבק מעיר שם על נוסח "סיגוס" במקום "פינס", והדברים נראים. הסגוס הוא בגד חיצוני עבה, אך רק על חלקו העליון של הלובש.  </i>. ואכן, בספרות חז"ל מופיעה הכותונת (כתנת) רק בהקשרים מקראיים או בתיאור בגדי הכהונה, ובלשון המשנה חלוק בלבד, מכאן שכותונת בלשון המקרא היא חלוק בלשון חז"ל. כמו כן, בכל מקום שנזכרת "כתונת" בתנ"ך מתורגם בתרגום היווני "כיתון" ובתרגום הארמי בדרך כלל "כיתונא", חוץ מפרשת יוסף שיונתן מתרגם בה את "כתונת הפסים" – "פרגודא", בהשראת המדרש שציטטנו<sup class="footnote-marker">15</sup><i class="footnote">ראו פירושנו לשבת פט"ז מ"ד. </i>. גם את המונח המקראי "כתנות עור" (בראשית ג כא) מפרש הדרשן "שדבקים לעור" (בראשית רבה, ג כב, עמ' 197), ואכן היה זה בגד הצמוד לגוף כפי שפורש כאן. הכוהנים לבשו כותונת כאחד מבגדי הקודש הרגילים (יומא פ"ז מ"ה).
<b>וטל</b><b>ִ</b><b>ת</b> – "טלית" ברוב עדי הנוסח, וכך אף ניקד המנקד, והיא הבגד החגיגי שעליו גם תלו ציציות. הטלית זהה לטוגה הרומית, וזו יריעת בד גדולה שאדם מתעטף בה. הטלית הפשוטה הייתה קטנה יחסית, והטלית החגיגית גדולה ואפשרה לעטוף את גופו של אדם וללפף את הבגד פעמים רבות (איור 31).
<b>ונזמים</b> <b>וטבעות</b> –הסדרה כוללת בדרך כלל שלושה מרכיבים: קטלאות (קטילאות או בכתיב דומה), נזמים וטבעות, והיא חוזרת תדיר במקורות כקישוטי האישה הרגילים<sup class="footnote-marker">16</sup><i class="footnote">משנה, שבת פ"ו מ"א; עבודה זרה פ"א מ"ו; תוס', בבא בתרא פ"ד ה"ג; עבודה זרה פ"ה (ו) ה"א, עמ' 468; מעילה פ"ב ה"א, עמ' 559, ועוד.  </i>, אם כי סדר התכשיטים שונה ממקור למקור וחלו בו אף חילופי נוסח. שלושתם תכשיטי האישה העשויים ממתכת יקרה. את המונח "קטלאות" מסבירה התוספתא, לעניין אחר: "את הקטלאות שבצוארה" (בבא בתרא פ"ד ה"ג). "קטלה" היא מונח רגיל לשרשרת התלויה סביב הצוואר. בתלמוד הבבלי: "מנקטא פארי" (שבת, נט ע"ב). רש"י מציע שני פירושים: הראשון, מעין בד רקום התלוי ברצועה על הצוואר, והרקמה נתונה כנגד לבה; השני, תכשיט זהב כמין חצי עיגול הנתון על הצוואר – אבל במסכת מעילה (יח ע"א) פירש רש"י לפי עניינו שם, "ענק של זהב", כלומר תכשיט רוחבי התלוי על הצוואר. הבבלי עצמו מציג את הקטלה כאחד מסוגי "החבקין" שבהם "אשה חונקת את עצמה", ולפי ההסבר שם משמע שמדובר בשרשרת מתוחה על הצוואר (שבת נז ע"ב)<sup class="footnote-marker">17</sup><i class="footnote">וכך פירש הרמב"ם, הלכות כלים פ"ט ה"ה.  </i>. ההסבר המלא הוא במסכת כלים: "קטלה שחוליות שלה של מתכות בחוט של פשתן או של צמר, נפסק החוט החוליות טמאות, שכל אחת ואחת כלי בפני עצמה. חוט של מתכות וחוליות של אבנים טובות ומרגליות ושל זכוכית, נשתברו החוליות והחוט בפני עצמו קיים, טמא. שירי קטלא כמלוא צואר קטנה, רבי אליעזר אומר אפילו טבעת אחת טמאה, שכן תולין בצואר" (פי"א מ"ח). אם כן הקטלה היא מחרוזת, החוט החורז הוא מצמר או פשתן, והחוליות ממתכת; ולפעמים החוט ממתכת (חוט זהב או כסף) והחוליות מאבנים יקרות. "שירי קטלא" היא שרשרת שנקרעה – היא נחשבת לכלי שלם אם היא מספיקה להקיף צוואר של ילדה קטנה. רבי אליעזר מחמיר ואומר שאפילו חוליה אחת (טבעת) טמאה (נחשבת לכלי), שכן לפעמים תולים סביב הצוואר חוט ועליו חוליה אחת נאה. 
במקום אחר נאמר: "קטלא שחליות שלה של אילמוג ואוחזות באונקלאות של מתכת הרי אלו טהורות" (תוס', כלים בבא מציעא, פ"א ה"ט, עמ' 579). אם כן החוליות של קטלה זו היו מאלמוג, שהוא ודאי אחת מהאבנים היקרות הנרמזות במקור הקודם שצוטט. קטלה זו מורכבת מחוט מחומר כלשהו שעליו מושחלים ווים של מתכת ועליהם מחוברות חוליות מאלמוג (איור 32).
הנזמים הם תכשיט נוסף. המשנה אומרת שאישה לא תצא בנזם בשבת (משנה, שבת פ"ו מ"א), והבבלי (שם נט ע"א) מסביר "נזמי אף". לכאורה זהו הסבר של שם התכשיט. אבל רש"י מוסיף שאין אישה יוצאת בנזמי אף, אך יוצאת בנזמי האוזן. רש"י בחושו הלשוני הבחין בתופעה מעניינת. במקרא משמש הנזם קישוט לאף, מעין טבעת התלויה בקצה האף: "ואתן נזם על אפך" (יחזקאל טז יב), "נזם זהב באף חזיר" (משלי יא כב). משקל הנזם הנזכר במקרא, כנזם מפואר, הוא בקע (בראשית כד כב). בחפירות ארכאולוגיות נמצאו משקלות הנקראות "בקע" ומשקלן מעט יותר מ- 6 גרם, כחצי מהשקל המקראי (איור 33 תכשיטים, איור 34 בקע מקראי). ברם, בספרות חז"ל הנזמים הם, כנראה, נזמי אוזן. במשנה מתואר נזם "כקדירה מלמטן וכעדשה מלמעלן" (כלים פי"א מ"ט), זהו תכשיט הנראה כחצי עיגול ועליו מעין מכסה שטוח. אי אפשר לתלות על קצה האף תכשיט כזה, וברור שזהו עגיל התלוי באוזן. כן מתאר רב הונא את הנזם שבקע משקלו: "אבן יקרה היה בו ומשקלה בקע" (בראשית רבה, פרשה ס כב, עמ' 646). אם כן זהו תכשיט שמשובצת בו אבן, ושוב לא ייתכן שזהו תכשיט אף. רב הונא רצה להגדיל בערך התכשיט, אך כבדרך אגב חשף את תפיסתו שהנזם הוא לאוזן. נזמי האף נזכרים (משנה, כלים פי"א מ"ח), אך אז מודגש "נזמי אף", להוציא מנזמים רגילים.
המונח "עגיל" נזכר גם הוא מעט במקורות. לעתים הוא "דפוס של דדין", כלומר בגד עגול המונח על החזה, מעין חזייה של ימינו<sup class="footnote-marker">18</sup><i class="footnote">בבלי, מסכת שבת סד ע"א; מסכת כלה רבתי, פ"א ה"י. מכל מקום, יש מקום לאסור תכשיט שיש חשש שיסירו. על כן יש חשש שיסירו את הקישוט התלוי על האוזן, אך קשה להניח שיסירו את התכשיט התחוב באוזן או באף. הבבלי הכיר כנראה מצב שבו יש חשש שאישה תסיר גם נזם אף, ואולי אסרו זאת דווקא משום שאין דרך נשים לצאת כך ואין זה בבחינת לבוש רגיל.  </i>. פעם אחת נזכר העגיל של האוזן בירושלמי, שם מתורגם העגיל הנזכר במקרא כ"קדשייא" ומוסבר שאלו עגילי האוזן ("כמה דתימר ועגילים על אזניך" – שבת פ"ו ה"ד, ח ע"ב). נראה שמובנו המילולי של "עגיל" הוא טבעת על האוזן, והנזם הוא תכשיט התלוי על טבעת זו. לפי המשנה מותר לצאת בעגיל בשבת, והא ראיה שהתירו לבנות לצאת בחוטים שבחור האוזן (להלן מ"ו), ואם מותר לצאת בחוט שנועד למנוע סתימת החור שבתנוך האוזן על אחת כמה וכמה שמותר לצאת בשבת בעגיל עצמו. נראה, אפוא, שמותר לצאת בטבעת עצמה, והבעיה התעוררה רק בקשר לקישוטים שנתלו על הטבעת. מכאן ניתן ללמוד על שיטתם של קדמונינו להרכיב על האוזן טבעת קבועה שעליה נתלו קישוטים מתחלפים, ואלו נקראים "נזמים". 
כפשוטה אסרה המשנה רק על יציאה בנזם משום שאותו ניתן לפרק מהעגיל ולהראותו לחברות, או שמא ייפול הנזם ויש חשש שהאישה תישא אותו ברשות הרבים. הבבלי פירש "נזמי אף" לומר שרק הם נאסרו (כפי שפירש רש"י), או שמא לא הכירו בבבל את תכשיטי ארץ ישראל ופירשו את הנזמים כמשמעם המקראי ללא קשר להלכה בת זמנם. מכל מקום, בציורי פסיפסים מופיעות נשים רבות מקושטות בתכשיטים, ולא ראינו עליהן נזמי אף אלא עגילים שונים ושרשראות. 
וטבעות – כשמן היום, טבעות המונחות על האצבעות.
כאמור ברשימה חסרות הקטלאות, אולי משום שתכשיט זה לא הושאל או שנהגו פחות להשאילו. בדרך כלל הם מופיעים כתכשיטי אישה, אך כאן הם נגררו אגב הטלית והחלוק והם מופיעים כאילו היו תכשיטי הגבר. בירושלמי נוסף משפט קטוע שלפיו שאל רבי ירמיה האם מותר להשאיל "קוזמידייא", או שקבע שמותר להשאילם. קוזמידייא הוא תכשיט נוסף, וזו מילה יוונית (κοσµίδιον – kosmidion). הוא היה אופייני לחתונה (ירו', יבמות פי"ג ה"ב, יג ע"ג), ואף הוא תכשיט יקר במיוחד<sup class="footnote-marker">19</sup><i class="footnote">בראשית רבה, יט יא, עמ' 180; דברים רבה, ב. בדברים רבתי, ואתחנן, עמ' 69, הקוזמירין (קוזמידים) הן התכשיט האישי היקר של המטרונה. בפסיקתא רבתי יב, נ ע"ב, הם מתוארים כתכשיט שמתקין הזהבי. זו מילה יוונית שקיבלה צורת ריבוי עברית. </i>. המדרש מביא אותו כדוגמה לתכשיט שאישה משאילה רק למקורבים הראויים לכך ביותר (תנחומא בובר, מקץ ט, עמ' 194). מקור זה משמש בסיס לפירושנו שתכשיטים שנהגו שלא להשאילם אינם מופיעים ברשימה במשנה<sup class="footnote-marker">20</sup><i class="footnote">אולי נהגו הנשים המגישות לענוד קוזמידים בארוחה, ועל כן התחבטו חכמים במיוחד האם תכשיט זה הוא בבחינת אוכל נפש. </i>. 
<b>וכל</b> <b>דבר</b> <b>שאין</b> <b>עושין</b> [<b>בו</b>] – נשמט, ונוסף בידי המעתיק הראשון בשוליים, <b>אוכל</b> <b>נפש</b> – כל אלו אין להשאילם, אף שאנשים רגילים להשאילם איש לרעהו. במקבילות יש תוספות לרשימה. בתוספתא נוספו: "ארון ותכריכין, חלילין ומקוננות" (פ"ב ה"ז), שמותר להשאיל. לא ברור האם מדובר בנדר שאדם נדר שלא ייהנה את המת, ומותר משום שהנאת המת אינה נחשבת הנאה, או שמא נדר ממשפחתו של המת ומותר לסייע לה, אף שיש בכך הנאה, כי הדבר נעשה לצורך מצווה. מכל מקום, גם רשימה זו היא סדרה רגילה<sup class="footnote-marker">21</sup><i class="footnote">ראו משנה שבת כג מ"ד, ופירושנו לה. במשנת שבת מופיעים כל המרכיבים, אך לא כרשימה.  </i>. בירושלמי (לח ע"ג) נוספו כלי אוכל. אלו שאין מבשלים בהם מותר להשאילם, ואלו שמבשלים בהם נכללו בכלל אוכל נפש. הוא הדין לסיוע בעבודה. מותר לסייע בעבודות עזר, אך אסור לסייע בתהליכי הבישול. 
התוספתא מוסיפה עוד: "חלה, נכנס לבקרו. היה לו חלה (חולה), אינו נכנס ומבקרו, ושואל בשלומו" (פ"ב ה"ז), ובכתב יד ערפורט "אינו שואל בשלומו", ובהמשך: "היה כהן, זורק עליו דם חטאתו ודם אשמו מפני דרכי שלום". לכאורה התוספתא קובעת שצורכי מצווה הם מחוץ לתחום הנדרים, וכפי שראינו אולי זו גם הסיבה שמותר למודר להביא צורכי קבורה. הנימוק בתוספתא הוא "מפני דרכי שלום". לדעתנו אין כאן מחלוקת אלא השלמה, ונראה שהכוונה שצורכי מצווה הם מחוץ לתחום הוויכוח והעוינות החברתית. בעולם היווני מקובל היה שמקדשים הם מעל לעוינות פוליטית. אפילו בתקופת מלחמות היה המקדש מעל למלחמה, ושני הצדדים לא היו מעזים, בדרך כלל, לפגוע בו. כך, למשל, שליחי האולימפיאדה היו בטוחים מכל רע גם בזמן מלחמות אחים ביוון הקדומה. מסר זה מתאים למקדש וכנראה החילו אותו על מצוות רבות, וכפי שגם נסביר את המשניות להלן.
<b>מקום</b> <b>שמשכירין</b> <b>כיוצא</b> <b>בהן</b> <b>אסור</b> – השכרת כלים הייתה, מן הסתם, נדירה בכפר, אך תדירה בעיר. שם משכירים כלים, וממילא כל הנאה אינה הנאה של אוכל נפש אלא הנאה כספית בלבד, שהרי המודר יכול לשכור כלים אלו. לפיכך, אם נדר "הנאה" ודאי שנדר מכל דבר שיש בו טובת הנאה המיתרגמת לכסף. לא נאמר שאסור להשכיר בתשלום כלים אלו, אלא שאסור להשאילם, שכן זו טובת הנאה כספית לכל דבר. בתנאי החיים של אותם הדורות היו הרבה הַשאלות, לא רק של כלים לעבודה אלא גם של בגדים ותכשיטים. מציאות זו מוצאת את ביטויה בהלכות מרובות ובמסורות הלכה על נדרים שנדרו בני העיר הנאה זה מזה. שכנים, ואף קרובי משפחה, נדרו הנאה ולאחר מכן חזרו בהם וביקשו לשאול ולהשאיל ולעשות מלאכה זה לזה. משנתנו אוסרת על מודר הנאה בסתם אף דריסת רגל ברשות חברו, שימוש שכרגיל אין מקפידים עליו, ורבא מסביר שמשנתנו מהלכת בשיטת רבי אליעזר: "דתניא, רבי אליעזר אומר, אפילו ויתור אסור במודר הנאה" (בבלי, לב ע"ב; מגילה ח ע"א ועוד), שאם לו כן יכולים הנודרים לוותר זה לזה על הנדר. הבבלי מציג את דעתו של רבי אליעזר כידועה ומוכרת, אך אין לה מקבילות מחוץ לבבלי. כפשוטה אין המשנה מעלה את האפשרות של ביטול הנדר או התרתו. אפשרות כזאת קיימת אך היא נידונה במשניות אחרות, ומשנתנו אינה מעלה אפשרות זו. מכל מקום, לפי הקונסטרוקציה של הבבלי הרי שבעצם לפי חכמים יכול המדיר לוותר לחברו ובכך לעקוף את הנדר. 
כאמור במשנתנו כל מגע הדדי נאסר, ובמשנה יא בפרק הקודם רק מגע שיש בו רווח כספי. לפי זה מותר להשכיר חפץ במחיר גבוה מערכו; המשנה אינה מעלה אפשרות כזאת משום שבמקרה זה הנדר הדדי, וכפי שנראה גם להלן.
שני התלמודים מניחים שבכל הפרק מדובר בנדר הנאה הדדי, הראשון לא ייהנה לשני והשני לא ייהנה לראשון. כפי שכבר אמרנו<sup class="footnote-marker">22</sup><i class="footnote">ראו פירושנו לכתובות פ"ז מ"א ובמבוא למסכת שלנו.  </i> התלמודים מניחים שאדם אינו יכול להדיר את חברו, אלא רק את עצמו. הברייתות המקבילות מדברות על מי שמדיר את חברו, ומכאן נזקקו להסבר שהנדר הוא הדדי. ברם, בספרות התנאים מקבלים כמובן מאליו שאדם רשאי להדיר נדר על זולתו. ודאי שהוא יכול להדיר את אשתו ואת בנו, אך גם סתם אדם אחר. במהלך פירושנו נעמוד על מרכיב זה בפרשנות המשנה. אם כן, שני הפירושים מסכימים שהנדר הוא הדדי, אלא שלפירושנו אין צורך בנדר הדדי מפורש וצד אחד רשאי להטיל את הנדר ההדדי. פירוש זה מתחייב מהמשך המשנה. עוד מציע הבבלי שהנדר היה אמנם חד-צדדי אך חז"ל גזרו והפכוהו לנדר הדדי: "גזירה לשאול משום להשאיל" (מג ע"א). הבבלי מדגיש שהסבר זה נכון לכל הפרק, "וכן בכולהו גזירה".

Mishnah 2

<b></b>
בשתי המשניות הבאות מובאת רשימה של מקרים שנדר ההנאה אינו חל עליהם. למעשה ניתן להציע שני כיווני פרשנות: האחד מנסה להסביר כל מקרה לגופו, והאחר, שאותו אנו מעדיפים, מנסה לתת הסבר אחד לכל הרשימה. נפתח בהצעות המתאימות לכל מקרה לחוד, ובסוף משנה ב ננסה להציע הסבר כוללני ושונה במידת מה.
<b>המודר</b> <b>הנייה</b> <b>מחבירו</b> – כמו במשנה הקודמת, וכמו שאמרנו בסוף המשנה הקודמת, פירשו התלמודים משפט זה, כמו את המשפט הבא, בהתאם לעיקרון שהנאת ממון כזאת אינה נחשבת הנאה. המדיר אמור לשלם את השקל במקום חברו, אך הנאת ממון עקיפה אינה נחשבת להנאה, שכן החבר איננו מקבל לידיו שקל אלא חוסך אותו לעצמו, וחיסכון אינו הנאה. ייתכן שפועל כאן שיקול נוסף. החבר אמור לשלם, אך אינו חייב בכך. אם ירצה שלא לשלם האפשרות בידו, ולפיכך התשלום הוא וולונטרי בלבד. אמנם זו חובה הלכתית, אך עדיין תלויה ברצונו של המשלם להתנדב ולמלא את צו ה'. בכלכלה בת זמננו חיסכון הוא הנאה ישירה כמו מתנה, אבל התפיסה הכלכלית של קדמונינו מצטיירת, לפי פירוש זה, כפשטנית או נאיבית יותר. הנאה היא רק הנאה ישירה שיש בה תוספת אקטיבית. שני ההסברים, שהם למעשה הסבר אחד, מותירים את המעיין בתחושת תסכול, האומנם פירשו קדמונינו את המושג "הנאה" בצורה כה צרה? מכל מקום, כך מפרש הבבלי המגדיר חיסכון כזה כ"אברוחי ארי בעלמא הוא ושרי" (הברחת אריה סתם היא ומותרת, כלומר מניעת נזק – לג ע"א). בסוף משנה ב נציע הסבר אפשרי נוסף. 
<b>שוקל</b> <b>את</b> <b>שקלו</b> – נראה שהיה זה נוהג חברתי שאדם שילם עבור חברו את מחצית השקל כמחוות ידידות או כסיוע לעני, ולכך עדויות מקבילות<sup class="footnote-marker">23</sup><i class="footnote">ראו משנה, שקלים פ"א מ"ו ופ"ב מ"ב. </i>. כאן המודר הנאה הוא מי שנדר נדר שחברו לא ייהנה ממנו. על כן יש לפרש או שהנדר הדדי, או שאדם מדיר את חברו שלא ייהנה ממנו.
<b>ופורע</b> <b>את</b> <b>חובו</b> – גם כאן פריעת החוב היא "הברחת אריה" בלשון הבבלי. אין כאן נתינה לזולת, אלא חיסכון. במשנת כתובות מובאת מחלוקת חנן ובני כוהנים גדולים במקרה שאדם נסע למדינת הים וקם אחר ופרנס את אשתו. חנן אומר: "הניח מעותיו של קרן הצבי" (משנה, כתובות פי"ג מ"ב), כלומר התשלום ששילם אינו נחשב כהנאה שהינה את חברו, אבל בני כוהנים גדולים סבורים שעליו להחזיר לו את מה ששילם. שני התלמודים מעמתים את משנתנו עם המשנה שם ומסיקים שמשנתנו כחנן (ירו', לח ע"ג; בבלי, לג ע"ב), מכאן שהתלמודים פירשו שחיסכון איננו בבחינת הנאה. כפשוטה את המשנה שם יש להעמיד במי ששילם שלא מדעת חברו ולפיכך רשאי הבעל לטעון שבסופו של ויכוח היה מפייס את אשתו בדרך אחרת, ללא תשלום בעין. מערכת היחסים הממוניים בין בעל לאשתו אינה כמו מערכת יחסים בין שני בעלי דין רגילים. ברם, כפי שנציע להלן, משנתנו עוסקת בין השאר בחוב לזון את אשתו, ומכל מקום המשנה הבאה דנה במפורש בחוב כזה. מפירוש הירושלמי עולה שלדעתם של אמוראי ארץ ישראל תשלום חוב אינו "הנאה" משום שבעל החוב יכול היה לחמוק מתשלום החוב על ידי שכנוע החייב לו. שני התלמודים מפרשים למעשה ששילם את החוב שלא מדעת חברו, ומכאן שאם חברו הסכים או ביקש את תשלום החוב תיחשב זאת להנאה אסורה. אבל במשנה הבאה מדובר על חיסכון דומה (התורם תרומת חברו), ושם במפורש מדובר על התורם לדעת חברו. גם כאן נציע פירוש אחר בסוף משנה ב.
<b>ומחזיר</b> <b>לו</b> <b>אבידתו</b> – אם פלוני נדר הנאה מאלמוני ומצא את פרתו של אותו אלמוני רשאי להחזיר לו אותה. כאן ברור שהנדר מחייב את פלוני, אבל הוא גם מחייב שאותו אלמוני לא ייהנה את הפלוני, אחרת מותר היה לו לקבל ממנו תשלום. מפסקה זו מסיק התלמוד הירושלמי שהנדר הוא הדדי (ירו', לח ע"ג).
הבבלי מפרש אחרת ופירושו מורכב, ויש להציגו: "פליגי בה רבי אמי ורבי אסי. חד אמר: לא שנו אלא בשנכסי מחזיר אסורין על בעל אבידה, דכי מהדר ליה – מידעם דנפשיה קא מהדר ליה (שכאשר מחזיר לו משהו מעצמו הוא מחזיר לו). אבל נכסי בעל אבידה אסורין על מחזיר – לא קא מהדר ליה, דקא מהני ליה פרוטה דרב יוסף; וחד אמר: אפילו נכסי בעל אבידה אסורין על מחזיר – מהדר ליה, ומשום פרוטה דרב יוסף לא שכיח" (לג ע"ב). אם כן, לפי הראשון ראובן נדר ששמעון לא ייהנה ממנו; ראובן מצא את אבדתו של אותו שמעון ואף על פי כן מותר לו להחזיר את האבדה שכן הוא נותן לו את רכושו, אבל אם ראובן נדר שלא ייהנה משמעון אסור לו להחזיר אבדה משום "פרוטה דרב יוסף"<sup class="footnote-marker">24</sup><i class="footnote">מקור הביטוי בקידושין יב ע"א, שם אומר רב יוסף ש"פרוטה" איננה סכום אלא "משהו". לדעת הר"ן מקור הביטוי בבבא קמא לו ע"ב, שם אומר רב יוסף ששומר אבדה הוא כשומר שכר בגלל הפרוטה שהוא חוסך. </i>. הביטוי קשה. אין מדובר על תשלום למוצא אבדה, שכן על כך מדובר בסיפא, והראשונים מתחבטים בביטוי. רבנו אשר פירש שבזמן שהאבדה אצלו המחזיר פטור ממצוות אחרות, ואם נזדמן לו עני הרי "חסך" את התשלום לו ועל כן המחזיר "מרוויח" מהשבת האבדה<sup class="footnote-marker">25</sup><i class="footnote">רא"ש לסוכה פ"ב סימן ו; בבא מציעא פ"ב סימן יז; הר"ן בהערה הקודמת; תוספות לסוכה כה ע"א ד"ה "שלוח מצוה", ועוד. הנאה זו נקראת "פרוטה דרב יוסף" על שם ההסבר של רב יוסף שפרוטה איננה סכום זעיר מוגדר אלא "פרוטה – כל דהו" (קידושין יב ע"א).  </i>. בדוחק אפשר גם לפרש שהרווח של בעל האבדה הוא נחת הרוח של מי שהשיבו לו אבדה, נחת רוח שאין לה ערך כספי מוגדר. האמורא השני סבור שאפילו אם ראובן נדר שלא ייהנה משמעון מותר לו להשיב אבדה, ואינו חושש לשכר זה שהמחזיר "מרוויח", אם משום שהוא נדיר ואם משום שהוא קטן מדי. לפי הבבלי המחלוקת היא האם הנדר הוא הדדי, או שראובן נדר ששמעון לא ייהנה ממנו. כפי שנראה להלן הפירוש שהנדר הוא הדדי מתחייב מההמשך. שאלה דומה מעורר הבבלי בהמשך (לח ע"ב, לט ע"א) על פסקאות אחרות ברשימה שבמשניות הבאות.
כך או כך עדיין קשה, האם החזרת אבדה אינה טובת הנאה? אמנם בעל האבדה רק קיבל את שלו, אך זו בוודאי בבחינת "הנאה". אפשר אמנם להשיב שהאבדה הייתה חוזרת על ידי מישהו אחר, אבל האם אכן יש ביטחון בדבר?
<b>מקום</b> <b>שנוטלין</b> <b>עליה</b> <b>שכר</b> <b>תיפול</b> <b>הנייה</b> <b>להקדש</b> – אם מקובל שבעל האבדה משלם הרי שאסור למחזיר ליהנות מבעל האבדה. כאן מוכח שהנדר הוא הדדי; את המקרה הקודם אפשר לפרש בנדר חד-צדדי כמו שהציע הבבלי, אבל בסיפא ודאי מדובר בנדר הדדי. מכיוון שלמחזיר אסור ליהנות מהשכר, עליו לשלם שכר זה להקדש. לא נאמר מהו ההקדש. בזמן המקדש הכוונה לקופת המקדש, ולאחר החורבן הכוונה אולי לצורכי הקהילה או לבית הכנסת. השבת אבדה היא בחינם, אך מותר לקחת תשלום עבור ההוצאות. ההוצאות הן בבחינת מעשה מסחר, ומודר הנאה אסור לו למכור ולקנות ממי שנדר הימנו (להלן מ"ו ולעיל פ"ג מי"א).
הסברנו כל מקרה לחוד כפי שעושים התלמודים, ולפי הסבר זה אין מכנה משותף לכל חלקי המשנה. ברם, אפשר להציע גם כיוון אחר. כל חלקי המשנה עוסקים במצוות, והמשנה מקלה במקרה כזה שיש בו הנאה של מצווה. אם אדם חייב במצווה (פירעון חוב או תשלום שקלים) ומישהו עשה זאת בשבילו, הנימוק המשפטי הוא שאין זו הנאת ממון רגילה, שכן תמיד הוא יכול להחליט שלא לעשות מצווה. ברם, הנימוק המהותי הוא שחכמים הקלו כדי לעודד קיום מצוות. במשנה הקודמת הדגשנו את השילוב שבין עשיית מצווה לבין דרכי שלום, וחכמים עמלו להוציא את תחום הקודש מכלל העוינות ההדדית. משנתנו ממשיכה, אפוא, את הקו של המשנה הקודמת. עוד ניתן לשער שבכל המקרים במשנה מדובר בעצם על תשלום מכספו של המודר: שוקל את שקלו והוא ישיב לו חזרה את הסכום. במקרים אלו ההנאה אינה הנאה כספית אלא הנאה מהשירות, וזו הנאה מותרת, שכן זמן מבוזבז אינו בעל ערך כספי ואין זו "הנאה". אפשר לשלב את שני ההסברים ולומר שהנאת שירות ערכה מועט והקלו בצורכי מצווה. ואכן, הבבלי במסכת כתובות מפרש כך את משנתנו (קח ע"א), אלא שהוא מתקשה בבעל חוב שאינו בבחינת מצווה. הבבלי שם מסביר שבבעל חוב אין זו הנאה כלל, משום שאין ביטחון שבעל החוב ישלם את חובו, וכדברי חנן במשנת כתובות שהבאנו. כפשוטה משנתנו מדגישה שגם החזרת חוב היא מצווה. 
אפשר גם שמדובר במקרים של חוב דתי, מעין אלו המנויים במשנה הבאה. לפי הסבר זה המשנה הבאה מסבירה את המונח "בעל חוב" שבמשנתנו. להלן נבחן הסברים אפשריים אלו. 

Mishnah 3

כאמור, משנה זו היא המשך המשנה הקודמת או שהיא מפרשת מהו "בעל חוב" שבמשנה הקודמת.
<b>ותורם</b> <b>את</b> <b>תרומתו</b> <b>ומעשרותיו</b> <b>לדעתו</b> – בעיקרון אין אדם רשאי לתרום מפרותיו של חברו אלא אם כן עשאו שליח<sup class="footnote-marker">26</sup><i class="footnote">משנה, תרומות פ"ג מ"ג-מ"ד; תוס', פ"א ה"ו-ה"ח; בבלי, לו ע"ב, ועוד.  </i>. התרומה שיעורה אינו מוחלט, ורשאי אדם לתרום פחות או יותר, על כן התורם בשם חברו מחייב אותו, אולי, מעבר למה שהוא רוצה לתרום. לעומת זאת למעשרות כמות קבועה, ואף על פי כן אסור להרים מעשרות מפרות של חברו שלא לדעתו. בעל הפרי הוא זה שמחליט, גם אם לפי ההלכה החלטתו מוכתבת ואינה תלויה בשיקול דעתו. בפועל הכירו חכמים וידעו שרוב העם אינו מפריש מעשרות, וחששו ממצב שהשליח יחייב בו את הבעלים מבלי ידיעתו ורצונו. מכל מקום, כפי שהסברנו אדם יכול לפעול בניגוד להלכה ועל כן אין לחייבו ללא הסכמתו. מצד שני רשאי אדם לעשות את חברו שליח. לכאורה שליחות כזאת היא הנאה לכל דבר וצריך היה לאסור על המודר הנאה ליהנות את חברו, אך כפי שהסברנו מדובר כאן בשירות לצורך מצווה, ובצירוף של שני אלו הקלו<sup class="footnote-marker">27</sup><i class="footnote">יש לפרש שתורם מרכושו של בעל הפרות שכן כל תרומה צריכה לבוא מהפרות עצמם, ואלו שייכים למודר. הבבלי מתחבט בשאלה זו (לו ע"ב). </i>, <b>ומקריב</b> <b>עליו</b> <b>קיני</b> <b>זבים</b> <b>וקיני</b> <b>זבות</b> <b>קיני</b> <b>יולדות</b> <b>וחטאות</b> <b>ואשמות</b> – בתוספתא נקבע שאם היה כוהן רשאי המודר להקריב את קרבנו של חברו משום דרכי שלום (פ"ב ה"ז). אפשר שזהו פירוש למשנה, וגם בה מדובר בכוהן. אלא שבמשנה לא נאמר שמדובר בכוהן, ואפשר להעמידה בסתם אדם העולה לירושלים ומקריב בשם חברו, <b>ומלמדו</b> <b>מדרש</b> <b>הלכות</b> <b>ואגדות</b> <b>לא</b> <b>ילמדנו</b> <b>מקרא</b> – ההבדל בין לימוד מקרא לבין לימוד הלכות אינו אידֵאי אלא מעשי. הסופר בבית הספר קיבל תשלום עבור עבודתו, ובעיר רגילה צריכים היו לפעול "סופרים" מספר, ממילא יכול המודר למצוא לו מורה אחר. מכל מקום, ההנאה כאן היא שוות ערך כספי מוגדר וברור. עבור הוראת מדרש או הלכות, לעומת זאת, לא שילמו בדרך כלל, ולימוד התורה ברמות אלו היה חופשי. מעבר לצד הפורמליסטי, בעיר היו סופרים מספר אך רק בודדים למדו מדרש והלכה, ושוב התירו משום השילוב של צורך מצווה ודרכי שלום.
בהלכה הקדומה והעקרונית נקבע בצורה ברורה שאין לקבל שכר עבור הוראת תורה: "מה המים חנם לעולם כך דברי תורה חנם לעולם, שנאמר: הוי כל צמא לכו למים, מה המים אין להם דמים כך דברי תורה אין להם דמים, שנאמר: יקרה היא מפנינים"<sup class="footnote-marker">28</sup><i class="footnote">ספרי דברים, מח, עמ' 111; מדרש תהילים, א יח, עמ' 17; השוו מדרש מכירי לתהילים, א כב, עמ' 9, ופיתוח ספרותי אמוראי בבמדבר רבא, א ו; מדרש תהילים, פט"ו ו, עמ' 118. </i>. "ראה לימדתי אתכם חוקים ומשפטים – מה אני בחינם אף אתם בחינם"<sup class="footnote-marker">29</sup><i class="footnote">ירו', לח ע"ג; בבלי, לו ע"ב - לז ע"ב; בכורות כט ע"א; כתובות קה ע"א; מדרש הגדול לדברים, ד ה. </i>. כן מביא התלמוד הבבלי ברייתא: "כאשר צוני... מה אני בחנם אף אתם בחנם" (בכורות כט ע"א), ובמקור אחר: "עשה תורתך חנם, ואל תטול שכר עליה שאין נוטלין שכר על דברי תורה"<sup class="footnote-marker">30</sup><i class="footnote">יראת חטא, פרק תלמידי חכמים, עמ' 85, וראו הנספח למסכת פאה. </i>.
מתוך מכלול המקורות מתברר שמבחינה אידאולוגית אין לקבל שכר עבור המצווה, ואין גם דרך לקבוע את רמת השכר, שכן דברי תורה יקרים ואינם מדידים – "יקרה מפנינים". להשקפת עולם זו כמה השלכות והיבטים חברתיים. יש להפריד בין גורמים חברתיים אפשריים ואידאולוגיה לבין תוצאות חברתיות ומשמעותן לשכבת החכמים. כגון, האם חכמים מסוגלים היו לאכוף או לשכנע את החברה לקבל תגמול הולם לתורתם, או שמא האידאולוגיה הופכת את המצוי לרצוי? האם לימוד תורה בחינם הוא כלי להפצת תורה ברבים, שכן תביעה לתשלום שכר לימוד בהכרח מצמצמת את מספר הלומדים, או שמא הוא מצמצם את מספר המלמדים-החכמים והופך את הוראת התורה לנחלתם של אמידים? למעשה מסתתר מאחורי הדברים מלכוד פנימי, האם רק בעלי רכוש ילמדו או שרק הם יהיו המורים?
כבר בתקופת התנאים חל כרסום באידֵאל של לימוד חינם. בשלב הראשון הותר לסופרים ולמשנים לקבל שכר: "אף אתם בחנם, יכול מקרא ותרגום כן? תלמוד לומר חוקים ומשפטים, חוקים ומשפטים אתם מלמדים בחנם, ואי אתם מלמדין בחנם מקרא ותרגום" (ירו', לח ע"ג). כן מפרש הבבלי (לו ע"ב - לז ע"ג), אלא שהבבלי מציג זאת כמנהג מקומי ("במקום שנוטלין שכר על המקרא ואין נוטלין שכר על המדרש"), כאילו תלוי הדבר במנהג מקרי ולא בתפיסה מערכתית. ההבדל בין התלמודים אינו מקרי, שכן בבבל הוקמו ישיבות שהיה להן מנגנון של תשלום כלשהו לחכמים. האיסור על קבלת שכר חל על החכמים המלמדים בבית המדרש, ונתבטל ביחס להוראת מקרא ותרגום בבתי הספר. 
בתלמוד הבבלי מובאים נימוקים שונים להיתר; המורה-הסופר מקבל את שכרו עבור שירותים נוספים הניתנים בכיתה: "רב אמר שכר שימור ורבי יוחנן אמר שכר פסוק טעמים" (בבלי, לז ע"א), בירושלמי הנימוק הוא שהסופר מקבל שכר בטלה ולא שכר עבודה (ירו', שם); מותר להניח שהנימוק להיתר היה מעשי יותר. כבר בימי התנאים היה הסופר בעל מקצוע לכל דבר, ובתי הספר פעלו בכל יישוב במשך כל שעות הבוקר. מתן שכר למורים היה מן הסתם תנאי חיוני לתפקודו של המוסד. במקורות מצויות עדויות רבות למערכת מסודרת של גביית כספים מן הציבור לשכר סופרים ומשנים. היה זה עול כספי כבד על המערכת הקהילתית<sup class="footnote-marker">31</sup><i class="footnote">ספראי, הקהילה, עמ' 309-307. </i>. עם כל זאת תבעו חכמים ששכרם של הסופרים והמשנים לא יהא גבוה: "תן דעתך על הסופרים ועל החזנים ועל השוטרים, העומדים לפניך, שלא תגדל מעלתן עליהן, ולא תרבה להן שכר, ותטריח על הציבור... כמו שנאמר בבני שמואל... לפי שהרבו שכר לחזנים ולסופרים"<sup class="footnote-marker">32</sup><i class="footnote">מדרש הגדול, לשמות כא א, עמ' תנד; השוו בבלי, שבת נה ע"ב - נו ע"א. </i>. הנימוק הוא כלכלי-חברתי, חשש מעול כבד מדי על הציבור, ודומה שלפנינו הערכה מציאותית של החכמים בדבר כושרה הכספי של הקהילה, ואין צורך לחפש אחר מניעים סמויים נוספים.
גם בתחום בית המדרש ניתן לעקוב אחר תהליך כרסום ברעיון ההוראה בחינם. השלב הראשון נרמז, לכאורה, כבר במשנה: "הנוטל שכרו לדון, דיניו בטלים" (בכורות פ"ד מ"ו), ובתוספתא: "החשוד להיות נוטל שכרו ודן... הרי אלו בטלין, אבל נותן לדיין שכר דינו... ונותן לו שכרו כפועל בטל אף על פי שאמרו כעור הדיין שנוטל שכרו" (בכורות פ"ג ה"ח-ה"ט, עמ' 537). למרות ההתנגדות היו שנטלו שכר עבור פסיקת דין; הנימוק הפורמלי הוא שכר בטלה, בדומה לנימוק על שכרו של הסופר. מלשון התוספתא נראה שלפנינו תהליך שמקורו בלחץ "מן השטח"; דיינים הפרו את ההלכה וקבעו הלכה למעשה נוהג חדש. מכל מקום, בשלב הראשון הטילו חכמים סנקציות על החורגים, "ביטול הדין"; בשלב מאוחר יותר השלימו בעל כורחם ובמחאה עם הנוהג החדש, אף שלא פסקו מלבקרו, "כעור הדיין".
המקורות אינם מדווחים במפורש האם מדובר בחכם המתדיין בנושאים הלכתיים או שמא בדיין מסוג שונה, הבורר או הדיין העירוני הפועל מתוקף סמכות קהילתית<sup class="footnote-marker">33</sup><i class="footnote">על הדיין העירוני ראה: אלון, תולדות א, עמ' 141-136; אלון, תולדות ב, עמ' 75-15, ובעיקר עמ' 23; ספראי, גבוה. </i>. מסתבר שאין מדובר בחכם עצמו; חכמים הרי צייתו להלכה, ואין זה סביר שדיין חכם יעשה משהו שחבריו הגדירוהו כ"כעור". ברם, כבר בתלמודים הבינו הלכה זו כעוסקת ישירות בחכמים. בירושלמי מסופר על נוהגו של רב הונא האמורא הבבלי לשכור פועל אשר יעבוד במקומו (סנהדרין פ"א ה"א, יח ע"ב). בתלמוד הבבלי מובאים עוד שני מעשים על חכמים שקיבלו שכר עבור ישיבה בדין<sup class="footnote-marker">34</sup><i class="footnote">בבלי, בכורות כ"ט ע"א; כתובות קה ע"א; בר, אמוראי בבל, עמ' 269-267. </i>. כל המעשים בשני התלמודים הם בבליים, ואין עדות שחכמי ארץ ישראל תבעו שכר עבור פסיקה בדין. נשתמרו עשרות עדויות על פסיקת הלכה ודין אזרחי בארץ ישראל, ומעולם לא שמענו על תשלום הניתן לדיין. ניתן לסכם את ההשתלשלות החברתית ולומר שהתנאים עסקו בדיין שאינו חכם, ורק בבבל חדר הנוהג לשלם לחכמים ואולי אף התפשט. לעומת זאת בארץ ישראל לא הכירו את התופעה והתלמוד הירושלמי מספר עליה ומצטט את התוספתא בלשון "תמן תנינן"<sup class="footnote-marker">35</sup><i class="footnote">"תמן תנינן" בירושלמי הוא מסורת מבבל, או מסורת מבית מדרש ארץ-ישראלי אחר, או אולי מברייתא בתחום לימוד שונה לחלוטין. </i>, כמציאות בבלית הזרה לחכמי הארץ. כן שנינו בתוספתא: "משרבו מטילי מלאי על בעלי בתים רבה שוחד והותר משפט" (סוטה פי"ד ה"ה). קרוב להניח שהמימרה מופנית כנגד הדיין העירוני המואשם ב"הטלת מלאי". הסדר הטלת מלאי מוכר במקורות אמוראיים כאחת מדרכי התמיכה בתלמידי החכמים – הקמת שותפות בין התורם והחכם. התורם נותן לתלמיד החכם מלאי של סחורה על מנת שהלה ימכור אותו ושניהם יתחלקו ברווחים. קשה להניח שבעל התוספתא יאשים את חוג החברים שאליו הוא משתייך בשוחד, ולכן יש לפרש את המימרה כביקורת על הדיינים העירוניים, בבחינת "כעור הוא הדיין".
אם כן, לימוד מדרש והגדות הוא בחינם, וזו הנאה שאפשר להתירה במקרה של נדר משום שאינה שוות ערך כספי והיא מצווה. אבל לימוד תורה, שגם הוא מצווה, הוא שווה ערך כספי מוגדר, ולכן נאסר. כל זאת בניגוד לתשלום בשל השבת אבדה (במשנה הקודמת). שם התשלום אינו למצווה אלא על ההוצאות, ולכן ניתן וצריך להפריד בין המעשה לתשלומו. לא כן במשנתנו.
<b>אבל</b> <b>מלמד</b> <b>הוא</b> <b>את</b> <b>בניו</b> <b>מקרא</b> – הנדר הוא מהאב, ומותר ללמד את הבנים. ברור שזו הקלה על המודר והמדיר. העיקרון הוא שהאב הוא לכל היותר בבחינת בעל חוב, והמשנה הקודמת קבעה שמותר למודר הנאה לשלם בשביל בעל חוב. בארץ ישראל לא שילם האב על הלימוד אלא הקהילה עשתה כן, וממילא אין כאן "הנאה" במובן הכלכלי של המונח. המשנה מוסברת יפה לאור המציאות החברתית של התקופה. עם זאת התקשה התלמוד הבבלי (לז ע"א) לקבל את הפירוש הפשוט, ומעלה את שאלת ההיתר לקבל שכר על לימוד המקרא דרך משנתנו: מה ההבדל בין ללמד אותו ובין ללמד את בנו? תירוצו הוא בשיטת "חיסורי מחסרא": בגדול לא ילמדנו, אבל בקטן ילמדנו. לדעתנו שאלת הבבלי אינה נסובה על הפרט במשנתנו אלא על ההיתר הכללי לקבלת שכר, ולמעשה הפתרונות (שכר שימור תינוקות או שכר פיסוק טעמים) הם רק דרכים משפטיות-הלכתיות להכשיר את הצורך החברתי. ייתכן שהבבלי התקשה בפירוש מתוך שרגיל היה שהאב עצמו משלם על לימוד ילדיו בבית הספר, כפי שמקובל היה בבבל<sup class="footnote-marker">36</sup><i class="footnote">על כך ראו ספראי, הקהילה, עמ' 62-61.  </i>. ואכן, אם האב משלם שכר לימוד קשה להבין מדוע יותר לו לקבל שכר ממי שהדיר עצמו ממנו. ברם, לפי הסברנו הכול אתי שפיר.
<b>וזן</b> <b>את</b> <b>אשתו</b> <b>ואת</b> <b>בניו</b> <b>אף</b> <b>על</b> <b>פי</b> <b>שהוא</b> <b>חייב</b> <b>במזונותן</b> – במסכת כתובות מתנהל דיון באיזו מידה חייב האב במזונות בניו<sup class="footnote-marker">37</sup><i class="footnote">משנה, כתובות פ"ד מ"ו, וראו פירושנו לה.  </i>. ראינו שחכמים התדיינו בשאלה הפורמלית-משפטית של מקור החיוב וטיבו המשפטי, אבל מעולם לא הטילו ספק בעצם החובה המוסרית-הלכתית לזון את בניו. משנתנו מניחה בפשטות שהאב חייב במזונות. כפי שהצענו זהו פירוט של ההלכה "פורע לו את חובו". כפי שגם ראינו בפירושנו למשנה הקודמת, לכאורה משנתנו קרובה לעמדתו של חנן (משנה, כתובות פי"ג מ"ב) שחוב המזונות אינו חוב כספי ממש, וכך העמידוה התלמודים. אפשר גם לחלק בין הנושאים בשתי המשניות. כאן מדובר בשאלה האם זו "הנאה", ושם האם על הנהנה להחזיר את חובו. 
<b>לא</b> <b>יזון</b> <b>את</b> <b>בהמתו</b> <b>בין</b> <b>טמאה</b> <b>בין</b> <b>טהורה</b> <b>רבי</b> <b>אליעזר</b> <b>אומר</b> <b>זן</b> <b>את</b> <b>הטמאה</b> <b>ואינו</b> <b>זן</b> <b>את</b> <b>הטהורה</b> – הזנת בהמה, כל בהמה, היא בוודאי בבחינת הנאה. בהמה טהורה לצורך עניין זה היא פרה, או אולי גם כבשה, וודאי שמזונן על בעליהן. מכוח תפיסה זו מותר להאכילן בשבת (פכ"ד מ"ב). בהמה טמאה היא חמור, או לעתים נדירות גם סוס או פרדה, וגם הם "מזונן עליך". על כן לכאורה עמדת חכמים מובנת ועמדתו של רבי אליעזר תמוהה, הרי זו הנאה ישירה לבעל הבית.
<b>אמרו</b> <b>לו</b> <b>מה</b> <b>בין</b> <b>טמאה</b> <b>לטהורה</b> <b>אמר</b> <b>להן</b> <b>שהטהורה</b> <b>נפשה</b> <b>לשמים</b> [<b>וגופה</b> <b>שלו</b> <b>והטמיא</b> <b>נפשה</b> <b>וגופה</b> <b>לשמים</b>] – כל הכתוב בסוגריים נשמט ונוסף בידי המעתיק הראשון בשוליים, וכנראה נשמט על ידי הדומות. בדרך כלל אין במשנה הנימוקים ההלכתיים. לפנינו מקרה נדיר שנשתמרו בו הטיעונים ההלכתיים<sup class="footnote-marker">38</sup><i class="footnote">על כך ראו, למשל, פ"י מ"ו ומ"ז. </i>. במונחים בני זמנינו הם כתובים בשפה "מסורבלת" במקצת, אך ניתן לעקוב אחר החשיבה ההלכתית.
<b>אמרו</b> <b>לו</b> <b>אף</b> <b>הטמאה</b> <b>נפשה</b> <b>לשמים</b> <b>וגופה</b> <b>שלו</b> <b>שאם</b> <b>ירצה</b> <b>הרי</b> <b>הוא</b> <b>מוכרה</b> <b>לגוים</b> <b>או</b> <b>מאכילה</b> <b>לכלבים</b> – המשנה מעמידה את הוויכוח במצב שבו הערך היחיד של הבהמה הוא בשרה. הבהמה הטהורה עומדת לאכילה (גופה שלו), ולכן האכלתה היא הנאה שוות ערך כספי של הבעל. אבל הבהמה הטמאה "גופה לשמים", אי אפשר לאכלה ולכן אין כאן הנאה של ממש. טענתם של חכמים נגד רבי אליעזר היא שגם לגופת הבהמה הטמאה ערך כספי, שניתן למכרה להאכלת כלבים או לגויים. המחלוקת היא במידת הרֵאליה של סיכוי מכירה כזה. ודאי שהיו יישובים מעורבים שנכרים ויהודים גרו בהם בשכנות, אבל נראה שבדרך כלל היה הכפר הומוגני<sup class="footnote-marker">39</sup><i class="footnote">ראו עוד פירושנו לסוטה פ"ט מ"ב.  </i>. כך, למשל, המשנה מדברת על חלב בהמה האסור באכילה ודנה אם הוא נחשב למזון. ההנחה היא שבכפרים אינו נחשב למזון אלא אם כן תכנן למכרו לגויים או לתתו לכלבים. כלומר, בסתם יישוב אופציה זו איננה קיימת, אבל ייתכן שהבעל יתכנן לעשות כן. המשנה משקפת מצב שבו יישוב מעורב הוא תופעה חריגה, וכן גידול הכלבים אפשרי, אך חריג<sup class="footnote-marker">40</sup><i class="footnote">משנה, עוקצין פ"ג מ"ב; תוס', פ"ג ה"א-ה"ב. לגידול כלבים ראו שוורץ, כלבים. </i>. יש להניח שתמונת מצב זו שררה בימי התנאים הקדמונים שבהם היה היישוב הכפרי בעיקרו יהודי. מלאחר מרד בר כוכבא התחולל בארץ תהליך של גידול האוכלוסייה הנכרית ודחיקת היישוב היהודי. בתהליך כזה יש לצפות לגידול במספר הכפרים המעורבים, ואכן יש לכך עדויות ארכאולוגיות. דוגמאות לכך הן הכפר פרג' בגולן שנתגלו בו כתובות יהודיות ונכריות כאחת (מאה רביעית), וכן הכפר בירו שבו היו משפחות יהודיות ונכריות כאחת (ירו', עבודה זרה פ"ב ה"א, מ ע"ג). זיהויו של הכפר הנזכר בירושלמי ברור פחות. הוצע לזהותו בחורבות הכפר ביריה ליד צפת, או בגדרו ליד עכו, אך אנו מעדיפים את זיהויו בברעם שבגליל העליון. כן גם הכפר בית ענת (תוס', מקוואות פ"ו ה"ג, עמ' 658) או "רום בית ענת" (שהוצע לזהותו ברומה ליד בעינה בבקעת בית נטופה). הנושא כולו ממתין לבירור יסודי על כל מכלול ראיותיו.
מכל מקום, תמוה ששני התנאים אינם סבורים שיש לבעל הבהמה הנאת עבודה מבהמתו, ואם פלוני מאכיל אותה ישפר הדבר את כושר העבודה של הבהמה, או ישמור אותה חיה ככלי עבודה יעיל ואחרת הבהמה תמות. יש לכך ערך כספי מוחלט וגלוי, לכן הבעל (המדיר) מעוניין בהאכלת הבהמה. אפשר להעמיד את המשנה במקרה שבו הבעל טוען שהתכוון להרעיב למוות את בהמתו, או לפחות לא להאכילה באותו היום, וממילא אין הוא נהנה מההאכלה אלא במה שבהמתו פוטמה.
מעבר לכך מתברר ההבדל בין האכלת אישה להאכלת בהמה. זו וזו חובה כספית של הבעל, אלא שהראשונה היא מצווה וניתן להוציאה בדיינים, כלומר לתבוע אותו בתביעה משפטית לכל דבר במסגרת בית הדין היהודי. לעומת זאת האכלת בהמה היא אמנם חובתו, אך אם יחליט (או החליט) להמיתה הזכות בידו. לכן האכלת בהמה אסורה, משום שיש כאן הנאה של הבעל<sup class="footnote-marker">41</sup><i class="footnote">על עיקרון זה מסכימים כל התנאים במשנה, והמחלוקת היא רק האם במקרה זה יש הנאה של הבעל. </i>. האכלת אישה היא חובתו המוחלטת, ואף על פי כן מותר לנודר ההנאה להאכילה משום שיש כאן משום מצווה. עיקרון זה של הקלה במקום מצווה עולה בבירור במשניות ד, ז להלן.
מעבר להלכה המבחינה בין מזון האישה ומזון הבהמה הרי שסגנון המשנה משקף גם את הדמיון שבין השתיים, לפחות במישור הספרותי. כזו כן זו חובת הבעל עליהן, ואין להן זכות כשלעצמן. זכות האישה למזון היא מצוותו של הבעל, ולא רק זכותה כשלעצמה. בשאלה זו נרחיב בפירוש הפרק הראשון במסכת קידושין.

Mishnah 4

<b></b>
<b>המודר</b> <b>הנייה</b> <b>מחבירו</b> – כמקודם, גם כאן תישאל השאלה האם הנדר הוא הדדי או שרק אחד נדר מחברו, ואנו נפרש בדרכנו שהנדר הדדי.
<b>ונכנס</b> <b>לבקרו</b> <b>עומד</b> <b>אבל</b> <b>לא</b> <b>יושב</b> – מותר לבקר ביקור חולים, ולפי דרכנו מותר משום שזה שירות ולא ממון בעין, ומשום שזו מצווה. אבל המבקר אסור לו ליהנות אפילו משירות, לכן אסור לו לשבת אצל החולה שכן בכך הוא נהנה. לפי פשוטם של דברים בעמידה אין הנאה, ובישיבה יש. ברם, שני התלמודים הילכו בדרך משפטית יותר. מבחינה פורמלית בשני המקרים יש הנאה, אם כי מעטה יותר, על כן פירש הירושלמי שבישיבה יש חשש שמא ישהה (לח ע"ג), והבבלי מתלבט אף הוא בכך ובסוף מגיע לפתרון דומה (לט ע"ט). כאמור, מהמשך המשנה העוסק בטבילה באמבטיה ברור שהמשנה מבדילה בין הנאה קלה, המותרת, לבין הנאה מוחשית, האסורה. הבחנה כזאת אולי אינה חדה מבחינה משפטית, אך גלויה לעין. 
החידוש במשנה הוא ההיתר לבקר חולה, היתר שיש בו סוג מסוים של הנאה, שהמבקר מהנה את המודר ממנו. הירושלמי בסוגיה אחרת מוסיף פן אחר להסבר: "שנייה היא תמן מפני דרכי שלום" (פ"א ה"א, לו ע"ג). להערכתנו זה ניסוח אחר למונח "מצווה". הבבלי "מנצל" הזדמנות זו לדיון ארוך בחשיבותה של מצוות ביקור חולים במסגרת דיני צדקה, ואכן ההבנה בדבר חשיבות המצווה היא הבסיס להלכה הפרטנית שלפנינו.
בכל הרשימה שבמשנה מדובר במצוות, אך ההיתר אינו קשור רק למצווה אלא ל"דרכי שלום". בנימוק זה מנמקת התוספתא את הדין שמותר לכוהן להקריב בשביל המודר ממנו הנאה (לעיל מ"ג). "דרכי שלום" הוא עיקרון מטה-הלכתי שמטרתו לקיים את חיי הקהילה ללא מריבות. השיקול של דרכי שלום מופיע בסדרת הלכות אחרות, כגון "ואין ממשכנין את הכהנים מפני דרכי שלום" (משנה, שקלים פ"א מ"ג). במשנת גיטין מצוי ריכוז של הלכות בנושאים שונים שכולן משום דרכי שלום: "ואלו דברים אמרו מפני דרכי שלום: כהן קורא ראשון ואחריו לוי ואחריו ישראל מפני דרכי שלום. מערבין בבית ישן מפני דרכי שלום<sup class="footnote-marker">42</sup><i class="footnote">השוו: "בית שמניחין בו עירוב אין צריך להפריש ככר, מערבין בבית ישן מפני דרכי שלום" (תוס', עירובין פ"ה הי"א; ירו', פ"ז ה"ט, כד ע"ג). המינוח מופיע באותה משמעות גם במדרש התובע מאדם לצרף לסעודת זבח הפסח את שכנו: "רבי שמעון אומר אף פסח דורות שכינו קרוב לביתו, וכל כך לא דברה תורה אלא מפני דרכי שלום, שלא יהא אדם מניח אהבו, ושכניו, מכיריו, ומיודעיו, ואחד מבני עירו, והולך ועושה פסח אצל אחרים. שנאמר 'טוב שכן קרוב מאח רחוק' " (מכילתא דרבי שמעון בר יוחאי, פי"ב ד, עמ' 10). </i>. בור (איור 36) שהוא קרוב לאמה מתמלא ראשון מפני דרכי שלום. מצודות חיה ועופות ודגים יש בהם משום גזל מפני דרכי שלום<sup class="footnote-marker">43</sup><i class="footnote">השוו תוס', חולין פ"י הי"ג, עמ' 512. </i>, רבי יוסי אומר גזל גמור. מציאת חרש שוטה וקטן יש בהן משום גזל מפני דרכי שלום, רבי יוסי אומר גזל גמור. עני המנקף בראש הזית מה שתחתיו גזל מפני דרכי שלום, רבי יוסי אומר גזל גמור. אין ממחין ביד עניי גוים בלקט שכחה ופאה מפני דרכי שלום" (משנה, גיטין פ"ה מ"ח). ובאותה רוח: "עיר שיש בה ישראל וגוים הפרנסין גובין מישראל ומגוים, מפני דרכי שלום. מפרנסין עניי גוים עם עניי ישראל, מפני דרכי שלום" (תוס', גיטין פ"ג הי"ג), וכן: "מספידין וקוברין מיתי גוים, מפני דרכי שלום. מנחמין אבילי גוים, מפני דרכי שלום" (שם הי"ד); "שואלין בשלום הגוים באידיהן מפני דרכי שלום" (תוס', עבודה זרה פ"א ה"ג, עמ' 60), ובירושלמי: "תני עיר שיש בה גוים וישראל: הגביים גובין משל ישראל ומשלגוים, ומפרנסין עניי ישראל ועניי גוים, ומבקרין חולי ישראל וחולי גוים, וקוברין מיתי ישראל ומיתי גוים, ומנחמין אבילי ישראל ואבילי גוים, ומכניסין כלי גוים וכלי ישראל מפני דרכי שלום. גירדאי שאלון לרבי אימי, יום משתה שלגוים מהו? סבר מישרי לון מן הכא (סבר להתיר להם מפני [הנימוק]) מפני דרכי שלום. אמר לון רבי בא והתני רבי חייא יום משתה שלגוים אסור? אמר רבי אימי אילולי רבי בא היה לנו להתיר עבודה זרה שלהן..." (דמאי פ"ד ה"ו, כד ע"א). דרכי שלום בין נכרים ליהודים היוו גם בסיס להיתר לשאול בשלומם בשנת שביעית, למרות האיסור לחזק ידי עוברי עבֵרה (משנה, שביעית פ"ד מ"ג; פ"ה מ"ט). בפירושנו למשניות אלו ראינו כי ניתן לפרש את המשנה כמתייחסת רק לגויים או גם לישראל.
משמעות שונה במקצת לדרכי שלום יש בהלכה אחרת: "היו שם עניים שאינן ראויין ללקט, אם יכול בעל הבית למחות בידן ממחה, ואם לאו מניחן מפני דרכי שלום" (תוס', פאה פ"ג ה"א). כאן דרכי שלום אינם רעות הדדית אלא החשש ממהומה ומריבה. זאת בניגוד להלכות הקודמות שעיקרן רעות לשמה.
דרכי שלום הם, אפוא, שיקול מרכזי בהלכה. שלום עם שכן יהודי ועם שכן נכרי. עם זאת, בדרך כלל ההיתר מוגבל למדי. אין בו כדי להתיר עבֵרה ישירה, אלא רק השתתפות כזאת או אחרת במעשיו של העבריין, שותפות שהיקפה השתנה הרבה במהלך הדורות (לעיל פ"ד מ"ג). הירושלמי מבטא זאת במפורש שמפני דרכי שלום הוא שיקול להתיר אכילת פֵרות של עם הארץ האומר שפרותיו מעושרים, אבל לא פרות טבל ממש<sup class="footnote-marker">44</sup><i class="footnote">ירו', דמאי פ"ד ה"ב, כד ע"א, וראו פירושנו למשנה שם (מ"ב). </i>.
הירושלמי והתוספתא מצרפים, אפוא, את הנימוק של דרכי שלום לצדדי ההיתר שבמשניות שלנו. כל דבר שהוא שירות ולא הנאת ממון, לצורכי מצווה ומשום דרכי שלום – מותר. עם זאת, "דרכי שלום" אינו מופיע כנימוק להתיר את נדר ההנאה של שכנים, או להתיר כליל נדר של בעל מאשתו (ועל אשתו). עצמתו של נימוק זה מוגבלת, והוא אינו נימוק לביטול נדר הנאה בין שכנים, אבל הוא מצטרף לטיעונים אחרים שאותם העלינו לעיל. 
<b>ומרפהו</b> <b>רפאות</b> <b>נפש</b> <b>אבל</b> <b>לא</b> <b>רפאות</b> <b>ממון</b> – עם זאת אסור למבקר המודר הנאה לספק לחברו "רפואת ממון", כלומר לשלם ישירות לרופא, או לתרופות ומזון, אבל מותר לו לחזק את נפשו.
<b>ורוחץ</b> <b>עימו</b> – עם מודר ההנאה. המשנה כבר עוסקת בעניין חדש: אין מדובר בחולה דווקא, אלא בבריא, ולא בצורכי מצווה אלא בשאלה אחרת של הנאה מוחשית לעומת הנאה מופשטת.
<b>באנבטי</b> – תחילה נכתב "אנטבטי" ותוקן לאנבטי; הכוונה לאמבטיה בבית המרחץ. בבתי המרחץ הותקנו ברֵכות לרחצה ציבורית, וברכות קטנות שהן מעין אמבטיות פרטיות או זוגיות (איורים 37 אמבטיות בבית המרחץ בבית שאן, תמונה 3).
<b>גדולה</b> <b>אבל</b> <b>לא</b> <b>בקטנה</b> – המים באמבטיה חמים ביותר, אבל אם נכנסים לשם בני אדם הם מתקררים. באמבטיה גדולה אין האחד נהנה מהורדת החום שגורם האחר, שכן באמבטיה גדולה, וכן בבית המרחץ עצמו, טובלים רבים והשפעתו של היחיד אינה מורגשת. אבל באמבטיה קטנה, זוגית או לשלושה אנשים, ניכרת השפעתו של הטובל על חום המים, והשותפים האחרים נהנים ממנו הנאה מוחשית. זאת ועוד. עם כניסתו של שותף לאמבטיה עולה מפלס פני המים, וכל היתר נהנים מכך. באמבטיה קטנה העלייה ניכרת, ובגדולה היא שולית<sup class="footnote-marker">45</sup><i class="footnote">שני ההסברים בירושלמי, לח ע"ד. </i>. העיקרון הוא שההנאה צריכה להיות מוחשית. 
<b>וישן</b> <b>עימו</b> <b>במיטה</b> – בימי קדם היה מחסור במיטות, ולעתים הותקנו מיטות רחבות שעליהן שכבו אנשים מספר. במיטה המשותפת נעשה שימוש תכוף בעת הסעודה. הסועדים הסיבו על המיטה, ובדרך כלל התאימה זו להסבה של שלושה אנשים. ישיבה יחדיו יוצרת רגשות אחווה ושיתוף פעולה. ברם מההמשך משמע שמדובר בעיקר בשכיבה ולא בישיבה, והיסב משותף נדון רק בהמשך.
<b>רבי</b> <b>יהודה</b> <b>אומר</b> <b>בימות</b> <b>החמה</b> <b>אבל</b> <b>לא</b> <b>בימות</b> <b>הגשמים</b> <b>מפני</b> <b>שהוא</b> <b>מהניהו</b> – בחורף קר, ושינה משותפת מאפשרת חימום הדדי ויש בכך הנאה אסורה. אבל בקיץ אין הנאה בשינה בצפיפות, אדרבה, הדבר מהווה מטרד ולכן מותר. 
<b>ומיסב</b> <b>עימו</b> <b>על</b> <b>המיטה</b> <b>ואוכל</b> <b>עימו</b> <b>על</b> <b>השולחן</b> – מותר להם לאכול בצוותא. המשנה אינה חוששת לא מרגשי הרעות ואף לא מעזרה הדדית. זאת ועוד; המזון היה מונח על השולחן לפני מיטת ההסבה. לעתים היה לכל אחד שולחן משלו, ולעתים נהנו הסועדים משולחן משותף. במקרה כזה כל מה שהאחד מותיר יכולים האחרים לאכול, וממילא נוצרת תלות הדדית. לכך לא חששו חכמים, שכן אין כאן הנאה מוחשית, <b>אבל</b> <b>לא</b> <b>מן</b> <b>התמחוי</b> – התמחוי הוא כלי הגשה גדול. הוא מופיע ככלי המכיל מאכלים רבים שאינם מתערבבים, הווה אומר שהיה זה כלי שטוח ובתוכו כמה קעריות או שקערוריות שבכל אחת מהן ניתן היה להניח תבשיל אחר<sup class="footnote-marker">46</sup><i class="footnote">משנה, שבת פ"ג מ"ח ועוד, וראו בראנד, כלי חרס, עמ' תקלט-תקמג, ובעיקר עמ' תקמא. </i> (איור 38). כלי כזה הוא אידֵאלי לבירור קטניות (משנה, ביצה פ"א מ"ח). ניתן להניח בו ערמת גרעינים, לברור אותם ולהניח את מה שבורר בקערית שנייה, ואת הפסולת בקערית שלישית. ה"תמחוי" מופיע גם במשמעות משנית ככלי שאוספים ומגישים בו אוכל לעניים, זאת משום שבתמחוי ניתן היה להכיל כמה מאכלים שונים. מאוחר עוד יותר הפך התמחוי לכינוי למוסד החברתי המספק אוכל לעניים (משנה, פסחים פ"י מ"א). בפירושנו לפאה (פ"ח מ"ז) הרחבנו בכך. הגשת אוכל בתמחוי במקרה זה היא הגשה של אוכל בכלי גדול לכל העניים (או השותפים בסעודה?), לפיכך מה שאחד מותיר חברו יכול לאכול, ובכך ויתור של האחד על מנתו הוא בבחינת הנאה משותפת ומוחשית של השני. 
<b>אבל</b> <b>אוכל</b> <b>הוא</b> <b>מן</b> <b>התמחוי</b> <b>החוזר</b> – מהמשנה משתמע שהמנהג היה להעביר את התמחוי ובו המאכלים השונים בין הסועדים, וכל אחד נטל בידו מה שנטל. לאחר מכן הועבר התמחוי פעם נוספת ובו השאריות. בשלב זה כבר יכולים מודרי ההנאה לאכול מאותו תמחוי. יש בו רק מה שכולם הותירו, ואין בכך הנאה הדדית מוחשית. "תמחוי חוזר" מוסבר בירושלמי: "תמן אמרין פיסגתא רבנין דהכא אמרין תמחוי שיש בו לאכול ולשבוע ולהותיר" (לח ע"ד). ההסבר המקומי ("רבנן דהכא") הוא תמחוי שיש בו כדי לחזור, ומי שמותיר אינו עושה בכך טובה, ואין דרך בני אדם לסיים את כל מה שבתמחוי. ההסבר השני, בשמם של חכמי התלמוד הבבלי<sup class="footnote-marker">47</sup><i class="footnote">רבנן דתמן הם חכמי בבל או חכמי בית מדרש אחר (בקיסריה, לוד או ארץ אחרת). </i>, עמום יותר, ואולי הכוונה לסוג כלי מחולק שכל אחד מהכלים הקטנים שבו מכיל אותו מזון, וכל אחד מקבל קערית משלו. כך אין האחד מותיר דבר לחברו<sup class="footnote-marker">48</sup><i class="footnote">בראנד, כלי חרס, עמ' תקסב. </i>. בבבלי מופיע פירוש הקרוב להסבר של החכמים המקומיים ("רבנן דהכא"), "החוזר לבעל הבית" (מא ע"ב), כלומר יש בו הרבה מזון והעודף אמור לחזור לבעל הבית.
בהקשר של התמחוי החוזר הירושלמי מזכיר את "הכוס החוזר" ושני פירושים לו, או כוס עם משקה מתוק שיש ממנו הרבה, או יין טוב (קונדיטון) ששוב אין שותים ממנו אלא מעט. 
ברור שעצם הישיבה המשותפת היא בעייתית, וכמעט לא ייתכן ששכנים להסבה לא ייהנו זה מזה. ניכר שחכמים ביקשו לחפש דרך לחיים משותפים ולא לעמוד על קוצו של יו"ד הלכתי.
<b>לא</b> <b>יאכל</b> <b>עימו</b> <b>מן</b> <b>האיבוס</b> <b>שלפני</b> <b>הפועלים</b> – האבוס נזכר רבות במקורות, אך תמיד הוא כלי או מתקן בנוי להאכלת בהמה<sup class="footnote-marker">49</sup><i class="footnote">משנה, שבת פ"ב מ"ג; כלים פ"ב מ"ד; תוס', בבא מציעא פ"ח ה"כ, וכמוהם עשרות מקורות.  </i>. במקורות ארץ ישראל משמע שהמתקן ניצב בתוך הבית ויש לו קירות. על כן נקבע שקירות אלו אינם מטמאים בנגעים, ואם הבית טמא בגלל נגע אין הטומאה כוללת את האבוס<sup class="footnote-marker">50</sup><i class="footnote">משנה, נגעים פי"ב מ"ד; תוס', פ"ו ה"ה, עמ' 625; ספרא, מצורע, פרשה ו הי"א. </i>. אבל הבבלי מזכיר גם אפשרות שהאבוס יהיה גם כלי: "מחלוקת באיבוס של קרקע, אבל באיבוס של כלי..." (שבת קמ ע"ב), וגם אפשרות שהאבוס עומד ברשות ברבים (עירובין כ ע"ב; כא ע"ב). מכל מקום, לאבוס צורת מלבן כפי שעולה ממקור אחד: "בעל הבית שעשה מלבן להיות נותנו ממיטה למיטה ומאבוס לאבוס טהור" (תוס', כלים בבא מציעא, פ"ה ה"ט, עמ' 584) (איור 39).
כל המקורות הללו אינם מסבירים כיצד זה אוכל אדם מהאבוס, ומדוע נשנה דין זה בנפרד מסתם סעודה. הפתרון מצוי בהלכה אחרת. המשנה מספרת שרבן גמליאל היה מאכיל את פועליו דמאי (דמאי פ"ג מ"א). זאת לפי הכלל שמאכילים את העניים דמאי, וכאמור התוספתא מוסיפה ש"צריך להודיע" (שם, פ"ג הט"ו). תוספת זו מעידה שהפועלים צריכים היו להפריש מעשרות, אלא שלפחות חלק מהם היו עמי ארצות, ומן הסתם לא נהגו כהלכה. לכאורה אין למעשהו של רבן גמליאל הצדקה מהמשנה. רבן גמליאל אינו מתואר כמי שנותן לעניים צדקה<sup class="footnote-marker">51</sup><i class="footnote">בית שמאי ובית הלל נחלקו האם מותר לתת צדקה בלתי מעושרת. ראו משנה, דמאי פ"א מ"ג ופירושנו לה.  </i> אלא כמי שנותן להם מזון לסעודה בשכרם, ולכאורה צריך היה לחול עליו הכלל ש"אין חבר מוציא מתחת ידו דבר שאינו מתוקן" (מעושר – בבלי, פסחים ט ע"א; נידה טו ע"ב). יתר על כן, במשנה אחרת נקבע שאם אין הפועל מאמין לבעל הבית עליו להפריש מעשר, אם כי אולי בצורה מקלה<sup class="footnote-marker">52</sup><i class="footnote">משנה, דמאי פ"ו מ"ג, וראו פירושו של ליברמן לתוס', פ"ד הט"ו.  </i>, מכאן שבעל הבית אמור להפריש מעשרות. קשה להניח שבעל בית כזה, שהפועל אינו מאמינו, מדקדק היה במצוות יותר מרבן גמליאל. הירושלמי (דמאי פ"ג ה"א, כג ע"א) שואל את השאלה השנייה ועונה ששם מדובר במאכילו "מן האבוס" וכאן במאכילו "מן המנוים". יש לקבל את גרסת הרש"ס "מן התנוים", כלומר מן התנאים, ושני תשלומים שונים הם. הפועלים עבדו אצל בעל הבית וקיבלו בשכרם סעודה כחלק מתנאי העבודה. על סעודה זו אנו שומעים גם ממקורות אחרים<sup class="footnote-marker">53</sup><i class="footnote">משנה, בבא מציעא פ"ז מ"א. לר"ש היה קשה לקבל את הצגתו של רבן גמליאל כמי שחסך מהתשלום על חשבון המעשר, והוסיף שהוא נתן להם יותר מכפי שהתחייב, אלא שאִפשר להם שלא לשלם את המעשרות.  </i>, וזהו גם "מן האבוס" הנזכר, ואז מוטלת חובת המעשרות על בעל הבית. במקרה שבמשנת דמאי המזון שעליו מדובר אינו סעודה זו אלא השכר עצמו. בגלל תנאי המשק הוסכם שהשכר יהיה במזון. כאן בעל הבית אינו צריך להפריש מעשר מהשכר. אמנם הפועלים חייבים בכך, אך זו צריכה להיות החלטה שלהם. אילו היה רבן גמליאל מפריש מעשרות היה בכך למעשה הורדה משכרם, על כן אין בעל הבית חייב (רשאי) לקיים את המצווה על חשבון העניים-פועלים. כמו כן לא חייבו את רבן גמליאל להפריש את המעשר מכספו ("לספוג" את הפרשת המעשרות), שהרי זאת העלאה סמויה של השכר, וממה נפשך, בעל הבית אינו חייב להעלות את השכר, ואם היה מעלה את השכר היו הפועלים עמי הארץ מעדיפים לקבל את המעשר לעצמם.
מתוך הצירוף של הירושלמי שם ומשנתנו עולה האפשרות הפרשנית שהאבוס הפך לכינוי לסעודה הניתנת לפועלים שבה הניחו לפניהם כמות מזון מוגדרת שנועדה להספיק לכל הפועלים, ומה שמותיר האחד אוכל חברו.
<b>לא</b> <b>יעשה</b> <b>עמו</b> <b>באומן</b> – האומן הוא השורה שאותה עודרים או קוטפים. שני פועלים עובדים באותה שורה, אחד מכל צד, וצריכים לסיים את השורה. אם האחד מזדרז הוא מקל בכך על חברו, ולהפך, על כן הם כאילו שותפים המהנים זה את זה.
<b>דברי</b> <b>רבי</b> <b>מאיר</b> <b>וחכמים</b> <b>אומרים</b> <b>עושה</b> <b>הוא</b> <b>ברחוק</b> <b>ממנו</b> – אם השורה ארוכה, הרי שהרווח אינו מוחשי. בכל המקרים האחרונים אין מדובר במצווה אלא במעשה חול, בהנאה שאינה הנאה כספית ישירה, והכלל הוא שהנאה מוחשית נאסרה והנאה ערטילאית מותרת, אף על פי שמבחינה משפטית אין הבדל בין ההנאות השונות.
המשנה משקפת שותפות טבעית בין שכנים. הם מוזמנים לסעודות משותפות ועובדים יחדיו אצל בעל הבית; הם אפילו מקיימים יחסי שכנות וביקורי חולים. על כן מובנת תמיהת הבבלי מדוע אין הם מוותרים האחד על הנדר של חברו (לעיל בפירושנו למ"א). המשנה אף מתעלמת מאפשרות של התרת הנדר משום שרוצה לשנות את דיני ההנאה ההדדית. בפועל קיימים היו פתרונות הלכתיים נוספים למצב מביך זה של נדר הדדי. השאלה מדוע אין האפשרות של התרת הנדר נזכרת נידונה במבוא.

Mishnah 5

<b></b>
<b>המודר</b> <b>הנייה</b> <b>מחבירו</b> – כמו במשניות הקודמות, <b>לפני</b> <b>שביעית</b> – בשנים רגילות; הדגש על לפני שביעית בא משום שבהמשך מדובר על שנת השביעית עצמה.
<b>לא</b> <b>י</b>[<b>ו</b>]<b>רד</b> <b>לתוך</b> <b>שדיהו</b> – מקובל היה שאדם העובר ליד שדה חברו לאחר הקטיף רשאי לקטוף לעצמו מהנותר בשדה. התורה אומרת "כי תבא בכרם רעך ואכלת ענבים כנפשך שבעך" (דברים כג כה). כפשוטו מאפשר הכתוב לעובר אורח לקטוף פרי מזדמן. ההלכה צמצמה את ההיתר לפועלים העובדים בפרות השדה בלבד, וזו הלכה מוסכמת<sup class="footnote-marker">54</sup><i class="footnote">משנה, מעשרות פ"ב מ"ז; בבא מציעא פ"ז מ"ב; תוס', פ"ח ה"ז; ספרי דברים, רסו, עמ' 286; התלמודים למשנה הנזכרת, ועוד.  </i> המיוחסת כבר לתנא הקדמון עקביה בן מהללאל (מדרש תנאים לדברים, כג כה, עמ' 153). עם זאת פירש איסי בן יהודה שההלכה חלה על כל עובר אורח (בבלי, בבא מציעא צב ע"א). במקור חוץ-הלכתי אחד מסופר על בני חבורה העוברים בשדה וקוטפים לתומם מלילות מהשדה. עולה שם השאלה האם מותר למלול בשבת, אך אין ערעור על זכותם לקחת מהשיבולים של שדה מזדמן<sup class="footnote-marker">55</sup><i class="footnote">מתי יב 8-1; מרקוס ב 28-23; לוקס ו 5-1. </i>. נראה שמדובר לאחר תום הקציר. לפי אחת המקבילות לסיפור<sup class="footnote-marker">56</sup><i class="footnote">לוקס שם. </i> אירע המעשה בשבוע השני לספירת העומר. קטיף חיטים הוא בדרך כלל לפני פסח. אמנם יש אזורים ושדות שקטיף החיטים מאוחר בהם יותר, ברם דומה שהמחבר הדגיש מרכיב זה של התאריך, שהרי אחרת אין משמעות לתאריך הנקוב. הווה אומר, המחבר רצה לענות על השאלה כיצד זה חודרים התלמידים לשדה של איש זר. אם כן, לפי אותו מקור סתם כניסה לשדה זר אסורה, ומותרת רק לאחר תום הקציר<sup class="footnote-marker">57</sup><i class="footnote">יתר המקבילות המנויות בהערה שלפני הקודמת מתעלמות מהתאריך, משום שעורכיהן היו רחוקים יותר מההוויה הארץ-ישראלית של שמירת הלכה והתאריך לא אמר להם מאומה. להערה זו משמעות מרחיקת לכת על בירור מערכת היחסים בין האוונגליונים הנוצריים, ולא נרחיב בכך במסגרת זו. </i>. ואכן, לאחר הקטיף לכל אדם מותר להיכנס, כפי שקובעת המשנה במפורש (פאה פ"ח מ"א).
הפרשנות של איסי בן יהודה איננה דעה שיש לבטלה. אמנם היא מופיעה רק במקור מאוחר יחסית, ברם קשה לפקפק בקדמותה. יוספוס גם הוא אומר בפשטות: "אין מונעים מעוברי אורח לנגוע בפירות בעצם האסיף, בימות הסתיו, אלא מניחים אותם למלא צרכם כאילו משלהם. בין אם אנשי המקום הם ובין אם זרים..." (קדמ', ד 234). משנתנו מעידה אף היא, לפי תומה, על כניסה לשדה ללקט שם פרי (פ"ד מ"ד). אמנם ניתן להעמיד את המשנה בתקופה שאחרי הקציר-קטיף, ברם דומה שמעבר להלכה המשנה שם משקפת נוהג חברתי של נדיבות, וגם דברי איסי בן יהודה ויוספוס אין לפרשם כהלכה משפטית, אלא כנוהג מקובל.
על נוהג דומה אנו שומעים גם במטעים: "עולא בר ישמעאל בשם רבי יוחנן, רבי ורבי יוסי בירבי יהודה נכנסו לוכל במסוייפות, וצווח בהן השומר, ומשך רבי יוסי בירבי יודה את ידיו. אמר לו רבי אכול, שכבר נתייאשו הבעלים מהן. רבי יוחנן בעי: צווח ואת אמר הכן?" (ירו', דמאי פ"א ה"א, כא ע"ג). על התאנים המסויפות אין שומרים, והבעלים התייאשו מהן, גם אם השומר במטע אינו מודע לכך. במקרה זה רבי יוסי ברבי יהודה היסס משום שהשומר מעיד שהבעלים לא התייאשו, אבל במקרה רגיל אין מקום להיסוס. 
מכל מקום, את משנתנו ניתן להעמיד או לאחר תום הקטיף, כדעת הכול, או לפני הקטיף, כדעת איסי בן יהודה, או כמשקפת נוהג חברתי של נדיבות המאפשר לכל עובר אורח להיכנס לשדה חברו וללקט שם מעט פרות. זכות זו היא מעין טובת הנאה שבעל הבית מוותר עליה לשכניו, על כן המודר מחברו הנאה אסור לו להיכנס וללקט בשדה.
<b>ואינו</b> <b>אוכל</b> <b>מן</b> <b>הנוטות</b> – "הנוטות" הן ענפי העץ, בעיקר עץ התאנה (להלן), הנוטים מתחום השדה אל הדרך. בדרך כלל ההלכה היא שכל הפרי על הענפים שמחוץ לשדה הם הפקר: "וכן תאנה שהיא נוטה על דרך ומצא תחתיה תאנים, מותרות משום גזל ופטורות מן המעשרות. ובזיתים ובחרובים חייבים" (משנה, מעשרות פ"ג מ"ד). תאנים רגילות לנשור, וכיום כמעט תמיד ניתן למצוא תחת העץ פרות נושרים, אבל קדמונינו הקפידו על כל תאנה וארו מהעץ כל יום, על כן בהחלט ייתכן שהתאנים נפלו לעובר אורח שנח תחת העץ ולא לבעל העץ. התאנים גם מותרות משום גזל; אמנם יש רגליים לדבר שהתאנים אבדו לבעל העץ, אבל אין הוכחה לכך<sup class="footnote-marker">58</sup><i class="footnote">רבי יהוסף אשכנזי גרס או תיקן "אין בהם משום גזל". </i>. התאנים הללו פטורות מן המעשרות משום שיש להניח שהן טרם הגיעו לחובת מעשרות, והוא כאוכל עראי בשדה (כך גם מציע התלמוד הירושלמי, שם נ ע"ב). שתי ההנחות סותרות זו את זו. אם אין הן גזל סימן שאינן שייכות לבעל העץ, ואז יש להניח שהן שייכות לאדם שהביאן לביתו, התחייב במעשר ואיבדן. ואכן, הירושלמי מסיק שהן פטורות משום שהן הפקר. הן אבדו לבעלים או אולי הופקרו בכוונה, והפקר פטור ממעשר.
המשנה שם ממשיכה ופוסקת שזיתים וחרובים שנמצאו מתחת לעץ "חייבים". גמר המלאכה של החרובים הוא הבאתם לראש הגג (להלן במשנה זו), וגמר המלאכה של הזיתים הוא הבאתם לבית הבד (מעשרות פ"א מ"ז). המשנה נוקטת בלשון "חייבים" ולא ברור האם חייבים במעשר או בהשבת אבדה. לדעתנו המשנה עוסקת בהשבת אבדה; יש להניח שהחרובים נפלו מהעץ, וכן הזיתים. חרובים בשלים נושרים מהעץ; בניגוד לתאנה לא טופל החרוב בקפדנות שכן שימש בעיקר למאכל בהמה, על כן סביר שהחרובים נפלו מהעץ. אשר לזיתים, אחת מדרכי המסיק הייתה להכות בעץ ולהשיר את גרגירי הזיתים. שיטה זו כונתה "ניקוף". בטכניקה זו נקטו בעיקר בזיתי שמן שלא חשוב לשמור על שלמותם וקשיותם. אבל זיתי אכילה מסקו בזהירות, לבל ייפגעו במסיק (איור 40). רוב הזיתים היו זיתי שמן, על כן קרוב להניח שזיתים מתחת לעץ שייכים לבעל העץ<sup class="footnote-marker">59</sup><i class="footnote">משנתנו מניחה שיש רבים שמסקו זיתים בשיטת הניקוף. </i>. אם כך, אין כלל לדון בחובת המעשרות שלהם שכן יש להשאירם במקומם. אפשר גם שאם הם חייבים בהשבת אבדה אין הם הפקר ולכן חייבים גם במעשר, אבל למוצא אסור לאכלם משום השבת אבדה. 
אם כן, מכל הנדון לעיל עולה שהפרות מתחת לעץ נחשבים כשייכים לבעל העץ, על כן אין מודר ההנאה רשאי ליטול מהם. המדובר לפני תום עונת הקציר, והפרות אינם הפקר. רק תאנים שנפלו ניתן לפרש שהן שייכות לעובר אורח מזדמן, אבל הענפים הנוטים שייכים לבעל העץ. 
עם כל זאת, המשנה משקפת תמונת מצב חברתית שעוברי אורח קטפו מהענפים הנוטים. הם שייכים לבעל השדה, אך הוא רגיל לוותר עליהם מראש ולאפשר לעוברי אורח ללקוט מהם. הלכה זו מחזקת את ההצעה דלעיל שהרישא גם היא נאמרה לא לאחר הקטיף אלא במהלך ימות השנה, והיא משקפת מציאות חברתית של נדיבות הדדית. מציאות דומה זכינו לראות בכפרים ערביים שהמשיכו לחיות את אורח החיים המסורתי במזרח התיכון.
מן הראוי להעיר שבספרות ההלכה מצינו גם דעות שונות בדבר מעמדם המשפטי של הענפים הנוטים מתחום השדה (מהגדר) אל הדרך הציבורית<sup class="footnote-marker">60</sup><i class="footnote">ראו פירושנו למעשרות פ"ג מ"ז; תוס', שם פ"ב הי"ב ומקבילות רבות, כגון מכות פ"ב מ"ז ועוד.  </i>, אבל משנתנו מניחה שהפרות הנוטים שייכים לבעל השדה, כמו שפירשנו.
החידוש במשנה הוא שבעל השדה אינו מודע ללקיחת הפרות. רשותו היא כללית, ואין הוא מפקח עליה. אפשר לראות בה כמעט "זכות" של עובר האורח, ואף על פי כן היא נחשבת לטובת הנאה לצורך נדרים.
<b>ובשביעית</b> <b>לא</b> <b>יורד</b> <b>לתוך</b> <b>שדהו</b> – בשנת שביעית הבעל מנוע מלעבד את השדה, ופרות השדה הם הפקר. למודר ההנאה אסור להיכנס לשדה שכן הפרות הם הפקר, והשדה נותר שייך לבעליו, על כן ההיתר להיכנס לשדה של המדיר הוא טובת הנאה. כאמור, מבחינה משפטית פרות השביעית הם הפקר, אבל ייתכן שבפועל נותרה לבעל השדה מידה טבעית של בעלות, ואדם אינו יכול להיכנס ולקטוף בשדה חברו בלי רשותו המעשית.
<b>אבל</b> <b>אוכל</b> <b>הוא</b> <b>מן</b> <b>הנוטות</b> – הפרות הם הפקר, וממילא אין בהם טובת הנאה שהאחד נותן לחברו. 
<b>נדר</b> <b>הימנו</b> <b>מאכל</b> <b>לפני</b> <b>שביעית</b> <b>יורד</b> <b>לתוך</b> <b>שדהו</b> – הוא נדר ממנו מאכל ואין איסור על כניסה לשדה, <b>ואינו</b> <b>אוכל</b> <b>מן</b> <b>הפירות</b> – אבל אסור לו לאכול מפרות השדה שכן נדר שלא ייהנה הנאת מאכל מבעל השדה. כאן המשנה משתמשת במילה "פירות" משום שהוא נכנס לתוך השדה ויכול לאכול לא רק מהפרות שמחוץ לשדה. ב-נ נוסף "הנוטות", כמו ברישא, <b>ובשביעית</b> <b>יורד</b> <b>ואוכל</b> – בשביעית הפרות אינם של בעל השדה, כפי שאמרנו<sup class="footnote-marker">61</sup><i class="footnote">הבבלי מוסיף גם כאן "שמא ישהא" (מב ע"ב), ואין דברים אלו אלא העברה מהפרשנות למשנה הקודמת. </i>.
כניסה לשדה חברו
בתלמודים מובאים הסברים אחרים למשנה. בירושלמי (לח ע"ד) ההסבר בא בלשון "פתר מתניתא", שהוא מונח להסברת המשנה. לפי הסבר התלמוד נחלקו האמוראים. רבי יוחנן סבור שהנדר היה לפני שביעית, ובשביעית מותר לו לאכול מהפרות, אבל ריש לקיש סבור שבמקרה כזה כנראה אסור לו לאכול מהפרות מפני "שקדם נדרו להפקרו", וכבר נאסרו הפרות, על כן הוא מעמיד את המשנה במי שנדר לאחר כניסת השביעית. הבבלי גם הוא מבין שהמשנה מדברת במקרה "מתגלגל". אדם נדר לפני שביעית, ועתה הגיעה שנת השביעית. אמוראי בבל מעמידים את המחלוקת במשנה סביב השאלה האם "אדם אוסר דבר שברשותו אפילו כשיצא מרשותו" (מב ע"א). שתי הפרשנויות קרובות, ושתיהן רואות במשנה מקרה אחד. העיקרון של "קדם נדרו להפקירו" (הבקירו) מופיע בתוספתא לפרקנו (פ"ב ה"ט) כהסבר בשמו של רבי יוסי, ומהתוספתא לא ברור על מה נאמר המשפט. אנו מקבלים את הסברו של ליברמן שהמשפט נאמר על משנה ח להלן. בירושלמי הוא מצוטט פעמיים לעניין אחר<sup class="footnote-marker">62</sup><i class="footnote">ירו', פאה פ"ז ה"ז, כ ע"ג; פסחים פ"ד ה"ט, לא ע"ב. </i>. הבבלי (מב ע"א) אינו מכיר את המינוח "קדם נדרו להפקירו" ומנסח את השאלה באופן דומה, במינוח אחר. גם שמות המסבירים שונים בבבלי מאלו שבירושלמי. מכל מקום, המשנה מתפרשת היטב כמות שהצענו, בדרך שהיא למעשה אחת הפרשנויות שבתלמודים. להערכתנו השאלה בדבר הנדר שנמשך לתוך שביעית היא פיתוח אמוראי. ייתכן שהמחלוקת צמחה מתוך פרשנות המשנה, האם "בשביעית..." הוא מקרה נוסף של נדר אחר או שהיא המשך של אותו משפט: הנודר נדר לפני שביעית, ובשנה השביעית אותו נדר ממשיך אך דינו משתנה. שתי האפשרויות מתאימות מבחינה משפטית ואינן תלויות בנוסח המשנה. לפי הנוסחה בכתב היד נאמר "ובשביעית", ובכתב יד מ בפעם הראשונה "בשביעית" ובשנייה "ובשביעית". תוספת וי"ו החיבור אינה אומרת דבר, והיא רגילה ליפול או להתווסף ללא כל כללים מסודרים.
פירשנו את משנתנו ב"נוטות", אבל בתוספתא במקום "נוטות" "נטיעות", וכן בדפוס ונציה (ו). ואכן, הנוטות הן פרות של בעל השדה (המדיר הנאה) וגם הנטיעות הן שלו, אלא שהלשון "אוכל מהנטיעות" קשה, שכן אין הן עומדות לאכילה. יתר על כן, אם אין הוא יורד לשדה כיצד יאכל מהן? בירושלמי, במחלוקת שהבאנו לעיל, רבי יוחנן משתמש במינוח "פירות" וריש לקיש ב"נטיעות", ובבבלי "נטיעות". אין כאן מחלוקת הלכתית, אלא ניסוח שונה של אותו מקרה. 

Mishnah 6

<b>המודר</b> <b>הנייה</b> <b>מחבירו</b> – כמו במשניות הקודמות, <b>לא</b> <b>ישאילנו</b> <b>ולא</b> <b>ישאל</b> <b>ממנו</b> – השאלת חפץ היא מתן הנאה מוחשית ואסורה, אף שהוא מחזיר את החפץ, שהרי יש לו טובת הנאה ישירה. לא נאמר דבר על שכירת חפץ, ונדון בכך להלן.
<b>ולא</b> <b>ילוונו</b> <b>ולא</b> <b>ילווה</b> <b>ממנו</b> – כדלעיל, <b>ולא</b> <b>ימכור</b> <b>לו</b> [<b>ו</b>]<b>לא</b> <b>ייקח</b> <b>ממנו</b> – כל מכירה יש בה הנאה. במשנה לעיל (פ"ג מי"א) הובא היתר אחר, למכור בפחות משוויו ולקנות ביותר משוויו. פתרון זה הותר רק במקרה שנדר מכל בני האדם, וכך נוצר מצב קשה במיוחד שאותו נודר מנותק מכל בני אנוש. אבל אם נדר מאדם אחד, הרי שפשוט הוא שיימנע מקשרי מסחר עמו. בפרק הבא (מ"א) יידון מצב שבו אין הנודרים יכולים להימנע מקשרי מסחר הדדיים.
<b>אמר</b> <b>לו</b> <b>השאילני</b> <b>פרתך</b> <b>אמר</b> <b>לו</b> <b>אינה</b> <b>פנוייה</b> – בשוליים נכתב בידי המעתיק הראשון יאמר במקום ה"אמר" השני, והוא טעות, לכל היותר צריך היה להיות "ואמר". השאלת פרה איננה רק מעשה חסד אלא מרכיב מההוויה החקלאית. לא לכל חקלאי הייתה פרה, ואף אם הייתה לו פרה לא תמיד עמד לרשותו צמד פרות, ומעשה החריש התנהל, בדרך כלל, על ידי צמד. מבחינה כלכלית טהורה לא כדאי היה לכל חקלאי בודד להחזיק את כל אמצעי התשתית הנדרשים, שכן עבודת החריש תופסת רק פרק זמן קצר מתוך השנה החקלאית. על כן הייתה השאלה הדדית תופעה נפוצה, ואירוע כזה נזכר בעשרות מקורות הלכתיים. במסגרת זו נסתפק בברייתא אחת: "אומר אדם לחבירו ילך חמורי עמך היום, ושלך עמי למחר. תחרוש פרתי עמך [היום, ושלך עמי למחר. אבל לא יאמר לו חמורי עמך היום למזרח, ושלך עמי למחר למערב. החרש פרתי עמך היום] במזרח, ושלך עמי למחר במערב. ואם היה שכר שוה הרי זה מותר" (תוס', בבא מציעא פ"ו הי"ד). הברייתא מתארת השאלה הדדית של בהמות עבודה במסגרת של סיוע הדדי. נראה שתופעה זו של סיוע, על בסיס כלכלי וחברתי, הייתה תדירה ביותר.
<b>אמר</b> <b>קונם</b> <b>שדי</b> <b>שני</b> <b>חורש</b> <b>בה</b> <b>לעולם</b> – המבקש מתרגז על הסירוב ונודר שלא יחרוש לעולם את השדה. התרגזות כזאת אפשרית ומובנת רק על רקע ההנחה שמקובל להשאיל את הפרה, וסירוב כזה הוא הפרה של הקוד החברתי הבלתי כתוב. אפשר גם להבין שהמסרב מחזק ומנמק את סירובו ואומר שהפרה אינה פנויה, ואם היא פנויה הוא נודר שלא יחרוש לעולם.
<b>אם</b> <b>היה</b> <b>דרכו</b> <b>לחרוש</b> <b>הוא</b> [<b>אסור</b><b>, </b><b>וכל</b> <b>אדם</b> <b>מותרין</b><b>. </b><b>ואם</b> <b>אין</b> <b>דרכו</b> <b>לחרוש</b> <b>בו</b> <b>הוא</b> <b>וכל</b>] <b>וכל</b> <b>אדם</b> <b>אסורין</b> – הכתוב בסוגריים נוסף בידי המעתיק הראשון בשוליים. עם זאת, בקריאה שוטפת של הנוסף נוצרה הכפלה, "וכל וכל". המשנה מבחינה בין שני מצבים, הראשון ש"דרכו לחרוש", כלומר מדובר בחקלאי זעיר החורש בעצמו, ואם נדר שלא יחרוש הרי שאדם אחר רשאי לחרוש בשבילו. אבל אם מדובר בחקלאי אמיד המעסיק שכירים כחורשים, הרי שהנדר הוא שהשדה לא ייחרש (לא בידיו ולא על ידי פועל שלו). שני מצבים אלו, שאדם חורש לבד או שמעסיק פועלים, חוזרים במקורות, והדברים ברורים. מבחינה הלכתית חכמים מפרשים שהנדר חל על הנוהג הרגיל אצל אותו אדם, ומשמעות הנדר אינה תלויה רק במשמעות המילולית של מילותיו אלא גם ברקע האישי של הנודר.

Mishnah 7

שתי המשניות האחרונות והמשניות שבפרק הבא מבררות מצבים שנדר ההנאה גורם בהם קושי ודחק גדול, ומטרתן למצוא דרכי עקיפה במקרים מעין אלו. הפרק הקודם עסק בנדרי הנאה בין שכנים, וזו גם הזירה לבירורים שבפרק זה, אם כי הנושא ההלכתי שונה. 
<b>המודר</b> <b>הנייה</b> <b>מחבירו</b> <b>ואין</b> <b>לו</b> <b>מה</b> <b>יאכל</b> – אין לו מה לאכול משום שמצבו הכלכלי דחוק, או שמבחינה כלכלית הוא יכול לקנות מזון אבל ספק המזון הוא המודר הנאה ממנו, <b>הולך</b> <b>אצל</b> <b>חנוני</b> <b>ואומר</b> <b>איש</b> <b>פלוני</b> <b>מודר</b> <b>ממני</b> <b>הנייה</b> <b>ואיני</b> <b>יודע</b> <b>מה</b> <b>אעשה</b> <b>הוא</b> <b>נותן</b> <b>לו</b> <b>ובא</b> <b>ונוטל</b> <b>מזה</b> – מצב הדחק מוליד פתרונות של עקיפת הנדר. המדיר הולך לחנווני ונותן לו מזון. המטרה היא שהחנווני יעביר אותו למודר כמתנה, אך הדבר לא נאמר במפורש אלא במרומז. זו הערמה לכל דבר<sup class="footnote-marker">63</sup><i class="footnote">המינוח "הערמה" נזכר במפורש בירושלמי להלן פ"ה ה"ו, לט ע"ב. </i>, וחכמים מתירים זאת משום שעת הדחק. במשנה הבאה תחזור המשנה ותדון בפתרון זה של הערמה, ושם תוצג עמדה מסתייגת מפתרון זה. כפי שכבר הערנו, לעיל (פ"ג מי"א) הוצע פתרון אחר של עקיפת האיסור למכירה הדדית; למכור בזול ולקנות ביוקר. הפתרונות אינם סותרים אלא משלימים, וכל אחד מהם מתאים למקרה אחר. במשנתנו המדובר בעיקר בנתינת צדקה, וממילא אין מקום לדבר על מכירה בזול.
מסתבר שניתן לתת את מתנת האוכל גם דרך כל אדם אחר, אלא שרגיל היה שאדם שילם לחברו בכך שאמר לחנווני לספק לו מזון. כך, למשל, רגיל היה לשלם לפועלים בהמחאה כזאת אצל החנווני<sup class="footnote-marker">64</sup><i class="footnote">משנה, בבא מציעא פ"ט מי"ב; ספרא קדושים, פרשה ב ה"י, פח ע"ד. המחאה אצל חנווני מבטאת משק שבו התשלום במזומנים נדיר, ורגילים לשלם שכר עבודה במזון.  </i>. 
<b>היה</b> <b>ביתו</b> <b>לבנות</b> <b>גדרו</b> <b>לגדור</b> <b>שדיהו</b> <b>לקצור</b> – המשנה מניחה שבכל המקרים הללו קיים קוד חברתי סמוי המחייב עזרה הדדית. המודר הנאה אמנם הסתכסך עם חברו אך לא התכוון להפר את כללי ההתנהגות המקובלים, ועדיין רואה את עצמו מחויב להם. המשנה מונה שלושה מקרים שבהם מקובלת עזרה הדדית: בניית בית, בניית גדר וקציר. בניית בית וגדר הן פעולות שעמן היחיד מתקשה להתמודד ויש צורך בעזרה הדדית. הוא הדין בקציר. בכפר הערבי המסורתי מקובל היה שבעונה הבוערת של זמן הקציר נאספים כל השכנים לקצור אצל פלוני, ובסופו של היום בעל הבית מכין להם סעודה חגיגית הבאה לבטא את תודתו על העזרה, ואת תודתו לבורא עולם על השפע שחננו. כך עוברים בני הכפר משדה לשדה, וכולם עוזרים לכולם. להערכתנו על מצב כזה נשנתה ההלכה המיוחדת בדבר אלו ה"עושין עמו בסעודתן"<sup class="footnote-marker">65</sup><i class="footnote">תוס', ברכות פ"ה הכ"ד; ירו', ה ע"א; פ"ו ה"א, י ע"ב, וראו פירושנו לברכות פ"ב מ"ה. </i>. ההלכה רואה בהם טיפוס ביניים בין הפועלים, שבעל הבית מקציב את סעודתם ועליהם לקצר בברכת המזון ולשוב לעבודה, לבין אלו שאוכלים מרכושם וחייבים בברכת מזון ארוכה. ואכן, השכנים המגיעים לעזרה הם טיפוס ביניים בין בעל הבית העצמאי לבין השכיר. 
<b>הולך</b> <b>אצל</b> <b>הפועלין</b> <b>ואומר</b> <b>איש</b> <b>פלוני</b> <b>מודר</b> <b>ממני</b> <b>הנייה</b> <b>ואיני</b> <b>יודיע</b> <b>מה</b> <b>אעשה</b> <b>והן</b> <b>עושין</b> <b>עימו</b> <b>ובאים</b> <b>ונוטלים</b> <b>שכרן</b> <b>מזה</b> – בציטוט המשנה במסכת כתובות (בבלי, ע ע"ב) נוסף: הפועלים "הרגילין אצלו". המשנה מציעה הערמה דומה. המדיר אינו מסייע בעצמו ובמפורש, אלא רומז לאחרים לסייע והוא נושא בנטל התשלום. 
בכל המשניות הללו לא מוצע הפתרון של התרת הנדר או של "פתיחה", שהיא הנתיב להתרת נדרים. לכאורה אפילו הערמה מעין זו המוצעת במשנה עדיפה על פני התרת הנדר, ועסקנו בשאלה זו במבוא למסכת.
במשמעותו ההלכתית של היתר ההערמה נשוב לעסוק בסוף המשנה הבאה. 

Mishnah 8

<b></b>
<b>היו</b> <b>מהלכים</b> <b>בדרך</b> <b>ואין</b> <b>לו</b> <b>מה</b> <b>יאכל</b> – הרקע להלכה זו הוא שיירת החמרים או הגמלים. עסקנו בכך בהרחבה בנספח למסכת דמאי. שיירת החמרים הייתה הדרך הרגילה לשיווק סחורות בכפר הגלילי, ומן הסתם גם בכל הארץ. החמרים יצאו ביום ראשון מבתיהם שבעיר הגדולה ושוטטו במשך כל השבוע בין הכפרים. לקראת שבת חזרו לעיר המוצא. בבואם אל הכפרים הביאו עמהם סחורות הנחוצות בכפר, וקנו את עודפי הייצור החקלאי. החמרים היו מאורגנים באופן רופף. כל אחד מהם היה עצמאי, אך הם נדדו יחדיו ובאופן טבעי נוצרו ביניהם יחסי ידידות ומתיחות תחרותית כאחד. על המתיחות והתחרות איננו שומעים אלא במשנה שלנו, אך היא מתבקשת מעצם העובדה שכולם מתחרים על אותם לקוחות ואותן סחורות. הידידות באה לידי ביטוי באחת ההלכות: "החמרים שנכנסו לעיר אמר אחד שלי חדש ושל חבירי ישן, שלי אינו מתוקן ושל חברי מתוקן, אינן נאמנין. רבי יהודה אומר נאמנין" (משנה, דמאי פ"ד מ"ז). החמרים אינם נאמנים להעיד זה על זה משום שיש ביניהם מערכת קשרים הדדית.
במקרה שבמשנתנו מהלכים השניים בדרך. היחסים הבסיסיים מתוחים, והנדר (ההדדי) של הנאה הוא אות לכך. עם זאת, כאשר אין לאחד מהם מה לאכול מתבקשת עזרה הדדית, ולא יעלה על הדעת שזו לא תוגש.
<b>נותן</b> <b>לאחר</b> <b>משם</b> <b>מתנה</b> – למשתתף אחר בשיירה. משפט זה מצביע על כך שאין מדובר בשניים שנפגשו במקרה, אלא בקבוצה, ולפיכך פירשנו את המשנה בשיירת חמרים.
<b>והלה</b> <b>מותר</b> <b>בה</b> – זו הערמה מותרת.
<b>אם</b> <b>אין</b> <b>עימהם</b> <b>אחר</b> – בשיירה רק שני משתתפים, או שאין זו שיירה אלא מפגש מקרי, <b>מניח</b> <b>על</b> <b>הסלע</b> <b>או</b> <b>על</b> <b>הגדר</b> <b>ואומר</b> <b>הריהן</b> <b>מובקרין</b> <b>לכל</b> <b>מי</b> <b>שיחפוץ</b> – בפועל אין כאן אלא אדם נוסף ולכן אין סיכוי שמההפקר ייהנו אחרים, <b>והלה</b> <b>נוטל</b> <b>ואוכל</b> <b>רבי</b> <b>יוסה</b> <b>אוסר</b> – רבי יוסי רואה בכך טובת הנאה ישירה. ייתכן שרבי יוסי חולק על כל המקרים שבמשניות האחרונות<sup class="footnote-marker">66</sup><i class="footnote">ראו עוד פירושנו לפי"א מ"ג שבה חלק מעדי הנוסח מוסיפים את ההפקר. אלא שבה מדובר בהפקר אמִתי, הפתוח לכול, ואילו אצלנו ההפקר הוא פורמלי בלבד, שכן בפועל רק השניים נמצאים במקום. </i>. הירושלמי (לח ע"ד) הבין שרבי יוסי חולק רק על הדין האחרון, ותולה את המחלוקת בגישה להפקר. לפי הסבר אחד "קדם נדרו להפקרו", כלומר בזמן שנדר היה המזון שלו והנדר חל עליו, ומה שנאסר לרגע נאסר לעולם. הסבר אחר הוא שהפקר אינו מהווה חיסול מלא של הבעלות, אולי משום שבמצב של הפקר עדיין נשמרת הזיקה בין החפץ לבעלים המקורי ורק הַקניה לאחר מהווה חיסול הבעלות. כך, למשל, הבעל המקורי עדיין נחשב לאחראי על הנזקים שהחפץ יגרום. מכל מקום, לפי התלמוד רבי יוסי חולק רק על דין זה של הפקר ולא על מרכיב ההערמה. בתלמוד הבבלי מובאת לכך סדרת הסברים. הסבר אחד הוא שהפקר כמתנה (מג ע"א), או שהפקר אינו חיסול בעלות משום שהמפקיר רשאי לחזור בו, ורבה מוסיף "מפני הרמאין" שמפקירים וחוזרים בהם (מג ע"ב). עם זאת, התלמוד גם מציע לקשור את דברי רבי יוסי למשנה להלן (פ"ה מ"ו) ששם יש חשש מהערמה מעין זאת. לפי הסבר זה רבי יוסי חולק על כל המקרים שבמשניות האחרונות. המשנה להלן קרובה למשנה ז (והרישא של משנה ח) שבה המדיר נותן את רכושו לאחר, והיא מציגה את הפתרון של נתינה לאחר ומסתייגת ממנו, משמע שלפי הסבר זה רבי יוסי חולק על כל הפתרון של ההערמה. למחלוקת זו נחזור להלן (פ"ה מ"ו). 
בכל המשניות האחרונות הוצע הפתרון של הערמה. אנו הדגשנו שפתרון זה מוצע במקרים של צורך חברתי חזק. שמירה על הנדר יש בה לעתים סכנה של שבירת המרקם החברתי והפרה בוטה של כללי ההתנהגות המוסכמים. משנה ז ומשנה ט מדגישות ש"אין לו מה יאכל", ומשנה ח מדברת על מקרים שבהם עזרה הדדית נחשבת לדרכה של שכנות. פירוש זה מאפשר להכיל באותה מערכת הלכתית את המשניות הללו המתירות הערמה, את משנה ו האוסרת ממכר הדדי ואת המשנה בפרק ג (מי"א) המתירה מסחר הדדי רק אם יש בו הפסד. אבל חלק מהמפרשים מסבירים ש"אין לו מה יאכל" הוא רק משום שדיבר הכתוב בהווה, שאם יש לו, אין צורך בעזרה הדדית כלל. כך פירש רע"ב במפורש, והרמב"ם בפשטות במשנה ו כאן ובמשנה ו בפרק הבא. הרמב"ם אף מטשטש את גורם ההערמה ורואה בכך צמצום מודע של הנדר להנאה ישירה. הנאה עקיפה אינה נחשבת לאיסור, והצענו פירוש זה גם למשנה א בפרק זה. 
אין ספק שהירושלמי הבין שיש כאן הערמה, על כן הוא מביא שלושה סיפורים דומים של הערמות על דיני שבת (לח ע"ד). אמירה לגוי אסורה בשבת, אבל מותר לרמוז לגוי על טובת הנאה עתידית. גם ההערמה בדיני שבת מותרת במקרה של צורך גדול, צורך שאולי אף מהווה שיקול להתיר אמירה מפורשת לגוי. הפרת נדר במקרה של מצוקה תידון גם בפרק ח (מ"ז). שם מדובר בצורך של הנודר, ואין כל אזכור לפתרון של הערמה אלא להפך, ביטול ישיר של הנדר, אף ללא צורך בהפרת חכם. מבחינה פורמלית אין כאן סתירה, אך למעשה הסתירה קיימת. נמצאנו למדים שבספרות חז"ל שלל עמדות, החל מהתנגדות להערמה (והנדר תקף), הערמה וביטול הנדר.

Chapter 5



Mishnah 1

<b></b>
<b>השותפים</b> <b>שנדרו</b> <b>הנייה</b> <b>זה</b> <b>מזה</b> – בפרק הקודם עסקה המשנה במודר הנאה מחברו. פירשנו שהנדר הוא הדדי, ועסקנו בכך בהרחבה בפירושנו למשניות שם. לכאורה רק פרקנו עוסק בנדר הדדי, ולפיכך צריך לפרש שהפרק הקודם עסק בנדר של אחד מהם. ראינו כי לעתים אימצו התלמודים פירוש זה. ברם, להערכתנו ההבחנה "נדרו הנאה זה מזה" באה בשל ההלכה האחרונה במשנה שבה יש הבחנה בין זה שנדר ובין השני שהנדר חל עליו אף שהוא פסיבי. אבל ההלכות שבמשנה הן גם כאשר רק אחד נדר והדיר את חברו.
<b>אסורין</b> <b>ליכנס</b> <b>לחצר</b> – החצר היא רכוש משותף. ההלכה צמחה מתוך המציאות של חצר משותפת שיש בה דיירים רבים. כל אחד בעל בית עצמאי בביתו, וכולם שותפים בחצר (איור 27 לעיל). חצר השותפים היא הרקע להלכות רבות, כגון האם רשאים חלק מהדיירים לכפות על חבריהם חלוקת חצר משותפת (בבא בתרא פ"א מ"א), או לכפות האחד על חברו בניית שער ודלת לחצר (שם משנה ה), ושאלות דומות. דיירי החצר המשותפת מכונים "השותפים" כמו במשנתנו, והשותפות היא רק בבעלות על החלקים המשותפים בחצר<sup class="footnote-marker">1</sup><i class="footnote">וכן בבבא בתרא פ"א מ"א; פ"ג מ"ג. המונח "חצר השותפים" חוזר במקורות רבים כגון משנה, בבא בתרא פ"ג מ"ז; תוס', בבא קמא פ"א ה"א והט"ו; בבא מציעא פי"א הט"ו; בבא בתרא פ"א ה"ד, ועוד. </i>. עם זאת, המונח "השותפין" חל גם על שותפים אחרים, בין אם אלו האחים השותפים בכל רכושם ובין אם הם שותפים בבהמה מסוימת או בחפץ אחד.
החצר נתפסת כרכוש משותף ולא כרכוש פרטי. אמנם ייתכן שבעתיד תתבצע חלוקה של הרכוש בין השותפים, אבל בשלב זה אין לפרט רשות מוגדרת בחלק כלשהו בחצר. השותפים גם אינם נתפסים כישות משפטית עצמאית, זאת בניגוד ל"עולי בבל" שיידונו להלן במשנה ד. 
<b>רבי</b> <b>אליעזר</b> <b>בן</b> <b>יעקב</b> <b>אומר</b> <b>זה</b> <b>נכנס</b> <b>לתוך</b> <b>שלו</b> [<b>וזה</b> <b>נכנס</b> <b>לתוך</b> <b>שלו</b>] – המוקף נשמט בטעות, בשל הדומות, ונוסף מעל השורות. לדעת רבי אליעזר בן יעקב החצר היא למעשה רכוש פרטי. כל אחד מהם נכנס לתוך חלק השייך לו. אמנם כרגע גם לשני זכויות כניסה זהות, אך לכל אחד בעלות שלמה ובלתי מופרעת. דומה שמה שמנחה את רבי אליעזר בן יעקב אינו תפיסה שונה של מהות השיתוף או של הבעלות החלקית, אלא אותה מגמה שאפיינה את המשניות הקודמות לאפשר חיים משותפים למרות הנדרים. הרי בתנאים אלו נוצרה מציאות בלתי אפשרית שבה יכול האחד למנוע מהאחר להתגורר בביתו ולהשתמש בחצרו. מגמה זו מובנת לאור פירושנו שרשאי אדם לאסור על זולתו ליהנות מרכושו. כך יכול אדם להפוך את חיי יריבו-שכנו לגיהינום, כמעט ללא מאמץ. אבל התלמודים, בדרכם, מעמידים את המחלוקת רק על הצד המשפטי הטהור. לדעת חכמים בכל טפח וטפח הם שותפים, ולדעת רבי אליעזר בן יעקב רואים את החצר כאילו כבר חולקה ולכל אחד רכוש פרטי, אף שאיננו יודעים היכן מצוי רכושו של מי.
<b>שניהן</b> <b>אסורין</b> <b>מלהעמיד</b> <b>ריחיים</b> <b>ותנור</b> <b>ומלגדל</b> <b>תרנגלין</b> – המשנה מניחה שהשותפים רשאים להעמיד בחצר המשותפת מתקני שירות. הנחה זו אינה פשוטה כפי שנראה להלן, אך משנתנו מתעלמת משאלה זו ועוסקת רק בחיים בתנאים של נדר הנאה הדדי. הנודרים אסורים להציב בחצר מתקנים משום שיש בכך הנאה הדדית. כפשוטו אפשר לפרש את המשפט שהוא נאמר לשיטת חכמים בלבד, אבל רבי אליעזר בן יעקב יחלוק ולדעתו מותר יהא להציב בחצר רחיים או תנור. אבל הירושלמי (לט ע"א) פירש שהמשפט נאמר לשיטת רבי אליעזר בן יעקב, שגם הוא מודה בכך, אבל לחכמים המשפט מיותר, שהרי אסור לו אפילו להיכנס לחצר. לשיטתנו משפט "מיותר" במשנה אינו מעורר כל תמיהה, וממילא פשוט יותר לפרש את המשנה לשיטת חכמים בלבד.
בתוספתא נאמר: "כשם ששניהן אסורין לדור בחצר כך שניהן אסורין לדור במבוי. כשם ששניהן אסורין לגדל תרנגולין כך שניהן אסורין לגדל בהמה דקה" (פ"ב ה"ט). התוספתא מחליפה את "ליכנס" של המשנה ב"לדור", ושניהם ניסוחים שונים לאותה הלכה<sup class="footnote-marker">2</sup><i class="footnote">ואולי התוספתא נוקטת עמדת ביניים בין רבי אליעזר בן יעקב שמתיר למודר להיכנס לחצר ובין חכמים האוסרים, וקובעת שמותר למודר להיכנס אך לא לדור שם.  </i>. היא מוסיפה שהאיסור חל גם על המבוי המשותף. המבוא הוא הרחוב שממנו מסתעפות החצרות. המבוא נחשב גם הוא לרכושם של השותפים, וכל בעלי חצר הם שותף אחד במבוא. על כן בא המינוח "מבוי השותפין" כמו "חצר השותפין" (תוס', בבא בתרא פ"ב הט"ו). בספרות חז"ל שני מונחים: "מבוי מפולש" הפתוח משני צדדיו ו"מבוי שאינו מפולש" הפתוח רק מצד אחד (ראו המבוא למסכת עירובין) (איורים 41, 42).
התוספתא מוסיפה איסור גידול בהמה דקה כאיסור לגידול תרנגולים. מהתוספתא משמע שאיסור הגידול הוא כאיסור לדור או להיכנס לחצר ולמבוי, כלומר שהלכה זו היא רק לשיטת חכמים, כמות שפירשנו ובניגוד לירושלמי.
בית המגורים היה למעשה חדר צר מידות שבו ישנו בני הבית ואכלו. כל העבודות נעשו בחצר, על כן היו מתקני הבישול בחצר. הרחיים שימשו לטחינת גרעיני הקמח, ובמקורות רבים עולה שהם מצויים בחצר. המשנה הקרובה למשנתנו היא משנת בבא בתרא: "אלו דברים שיש להם חזקה, ואלו דברים שאין להם חזקה. היה מעמיד בהמה בחצר, תנור, וכירים, ורחים, ומגדל תרנגולין, ונותן זבלו בחצר – אינה חזקה. אבל עשה מחיצה לבהמתו גבוה עשרה טפחים, וכן לתנור, וכן לכירים, וכן לרחים, הכניס תרנגולין לתוך הבית, ועשה מקום לזבלו עמוק שלשה או גבוה שלשה – הרי זו חזקה" (פ"ג מ"ה).
המדובר בחצר משותפת, וההנחה היא שהשותפים מתירים זה לזה להציב בה מתקנים שונים. הצבת המתקנים אינה מהווה חזקה להוכחת בעלות על אותה פינה. אבל אין זה מקובל שהשותפים יתקינו מחיצה בחצר, ואם עשה אחד מהם כך, במשך שנים רבות, הרי שמן הסתם קנה זכות זו וזו ראיה של חזקה לטענתו. מכל מקום, השותפים מוותרים זה לזה ומתירים זה לזה להציב מתקנים אלו. הירושלמי (לט ע"א) מדגיש שיש זכות בידי השותפים שלא לוותר זה לזה, אבל בנוהג שבעולם שהם עושים כן. ואכן, בחפירות ארכאולוגיות נתגלו תמיד מתקני הטחינה והבישול בחצר. אמנם המשנה מעלה גם אפשרות שרחיים יוצבו בבית (בבא בתרא פ"ד מ"ג), אך בדרך כלל הם ניצבו בחצר (איור 43). כמו כן: "השוכר בית מחבירו ממחה בידו על מקום התנור, ואין ממחה בידו על מקום הכירה. שכר הימנו חצר, אין ממחה בידו לא על מקום התנור ולא על מקום הכירה, אלא מעמיד את התנור במקום הראוי לה ואת הכירה במקום הראוי לה" (תוס', בבא מציעא פ"ח כ"ט). המשכיר חדר רשאי לתבוע שלא להציב בו תנור, או להציבו במקום ספציפי שלא יזיק, משום שהצבת תנור בחדר אינה זכות מוקנית ומובנת. זאת בניגוד להצבת הכיריים שרגיל להציבם בחדר (בית), ובניגוד לחצר ששם רגילים להציב גם תנור. הצבת המתקנים הללו בחצר הם הרקע לבישול הנעשה לעין כול ולעזרה ההדדית בבישול, תיאור שעליו עמדנו לעיל (פ"ד מ"א).
גם התרנגולים גדלו בחצר, שם ניצב הלול הקטן, אך ברוב הזמן הם שוטטו (הידסו) בחצר. גם כאן היה זה מעין הסכם סמוי בין דיירי החצר, על כן שני הצדדים אסור להם ליהנות זה מזה ושניהם מנועים מלהשתמש בשטח המשותף לגידול תרנגולים. בשאלת גידול התרנגולים בחצר עסקנו במסכת שבת פכ"ד מ"ג.
<b>היה</b> <b>אחד</b> <b>מהם</b> <b>מודר</b> <b>מחבירו</b> <b>הנייה</b> – אחד מבני החצר נדר שלא ייהנה מדייר אחר, אך לא נדר שהשני לא ייהנה ממנו.
<b>לא</b> <b>ייכנס</b> <b>לחצר</b> – כדעת חכמים לעיל, שכן החצר היא רכוש פרטי שטרם חולק.
<b>רבי</b> <b>אליעזר</b> <b>בן</b> <b>יעקב</b> <b>אומר</b> <b>יכול</b> <b>הוא</b> <b>לומר</b> <b>לו</b> <b>בתוך</b> <b>שלי</b> <b>אני</b> <b>נכנס</b> <b>ואיני</b> <b>נכנס</b> <b>בתוך</b> <b>שלך</b> – רבי אליעזר בן יעקב לשיטתו שחצר השותפים אינה רכוש פרטי השייך לכל השותפים אלא רכוש פרטי של כל שותף לחוד, אף שטרם חולקה. כאמור, להערכתנו הסבר זה הוא רק חלק מהנימוקים לשיטת רבי אליעזר בן יעקב, והמרכיב המשלים הוא מרכיב הצורך הרֵאלי של חיי השכנות. 
<b>כופין</b> <b>את</b> <b>הנודר</b> <b>שימכור</b> <b>את</b> <b>חלקו</b> – בכתב יד מינכן ובכמה ראשונים "הנדור"<sup class="footnote-marker">3</sup><i class="footnote">ראו אפשטיין, מבוא, עמ' 582. </i>; זהו משקל "בעלי מקצוע", כלומר הרגיל לנדור. בתוספתא נאמר: "היה אחד מהן ראוי להדיר אחרים..." (פ"ב ה"ט), ואין "ראוי" אלא רגיל. הווה אומר, חכמים או החברה נוקטים בסנקציה נגד אדם הרגיל להדיר את שותפיו ולהטרידם בכך. לפנינו התערבות חריגה של החברה במערכת הנדרים. מי שרגיל להציק בנדרים נוקטים נגדו סנקציה חברתית קשה. גם כאן אין המשנה מעלה את האפשרות שהנודר יתיר את נדרו. לא ברור מי הם הכופים. האם בית הדין העירוני, החכם, השכנים? מכל מקום, החברה מתערבת לריסון נדרים.
כמו כן, לא ברור על איזה מקרה חל משפט זה. כפשוטו הוא חל על כל המשנה, אם כי בנדר הדדי קשה יותר לאפיין מיהו זה שהתחיל בנדר והוא הזכאי לתואר המפוקפק "הנדור". כפשוטה ההלכה שכופים היא לשיטת חכמים, הרי לרבי אליעזר בן יעקב הנדר אינו מהווה הפרעה של ממש לאורח החיים, אבל הירושלמי הבין שלכאורה המשפט הוא המשך לדברי רבי אליעזר בן יעקב. לבסוף מתרץ הירושלמי שהמשפט חל על המשנה הבאה. תירוץ זה אינו מובהר, שהרי גם במשנה הבאה מחלוקת רבי אליעזר בן יעקב וחכמים. ייתכן שהירושלמי לא גרס את דברי רבי אליעזר בהמשך המשנה הבאה, או שהתכוון שהוא חל על דברי חכמים שם. מכל מקום, בסוגיה למשנה הבאה עולה שהדין חל גם על המשנה הבאה (לט ע"א), אך ודאי לא רק עליה. נותר, אפוא, להסיק שההלכה המיוחדת של הכפייה היא לשיטת חכמים.
ההסתייגות מהרגיל ("ראוי") לנדור עולה גם מהלכה אחרת. אישה נדרנית היא עילה להפרת הבטחת אירוסין<sup class="footnote-marker">4</sup><i class="footnote">ירו', נדרים פ"ט ה"א, מא ע"ג; בבלי, כתובות עא ע"א; שכל טוב לבראשית כד; ילקוט שמעוני לשמואל קכג. </i>. הסתייגות זו היא עמדתם של חכמים, ואולי גם של החברה כולה.
למעשה, שני הצדדים מבינים שנדר המונע כניסה לחצר הוא בלתי אפשרי. רבי אליעזר בן יעקב תוקף את הבעיה מהכיוון המשפטי, ולדעתנו המניע העיקרי בפסיקתו אינו האבחנה המשפטית אלא הקושי החברתי. חכמים מכירים בתוקף המשפטי של הנדר, אך תובעים מהחברה לבטלו במקרים שהוא הופך בהם לשגרה. אגב כך הם מביעים את התנגדותם לנדרים כאלה<sup class="footnote-marker">5</sup><i class="footnote">ראו עוד ליברמן, עמ' 435-434, המתדיין על איזו הלכה חל דין הכפייה.  </i>. 
בשלב זה אין המשנה מעלה אפשרות של התרת הנדר, או של התרה מזורזת ומקלה. התלמוד הירושלמי מעלה אפשרות זו במשנה הבאה, והכפייה היא שאומרים לו "או התר נדרך או מכור חלקך". ברם המשניות עצמן אינן מעלות פתרון זה, ועסקנו בכך במבוא. 

Mishnah 2


<b>היה</b> <b>אחד</b> <b>מן</b> <b>השוק</b> <b>מודר</b> <b>מאחד</b> <b>מהם</b> <b>הנייה</b> – הנדר אינו בין דיירי החצר אלא בין אחד הדיירים לאחד מהשוק, <b>לא</b> <b>יכנס</b> <b>לחצר</b> – כדעת חכמים לעיל, <b>רבי</b> <b>אליעזר</b> <b>בן</b> <b>יעקב</b> <b>אומר</b> <b>יכול</b> <b>הוא</b> <b>לומר</b> <b>לתוך</b> <b>שלחבירי</b> <b>אני</b> <b>נכנס</b> <b>ואיני</b> <b>ניכנס</b> <b>לתוך</b> <b>שלך</b> – גם רבי אליעזר לשיטתו שנדר זה אינו מונע כניסה לחצר, וכבמשנה הקודמת. 
למונח "שוק" סדרת משמעויות קרובות:
1. מקום מסחר שבו מרוכזות החנויות. במשמעות זו השוק הוא התרגום העברי ל"אגורה" היוונית ו"מרקטו" או "אמפוריון" ברומית. עם זאת האגורה היא בדרך כלל מבנה בעל סגנון קבוע, והשוק הוא ריכוז חנויות סתם<sup class="footnote-marker">6</sup><i class="footnote">כגון משנה, מנחות פ"י מ"ה; מכשירין פ"ו מ"ב; תוס', מעשרות פ"ב מ"ד, ועוד.  </i>. לעתים ברור מההקשר שהעורך רואה לפניו את האגורה הרומית; משמעות זו מצינו רק במקורות אמוראיים<sup class="footnote-marker">7</sup><i class="footnote">בבלי, שבת לג ע"ב; עבודה זרה ב ע"ב; בראשית רבה, סז ז, עמ' 762; תנחומא, בלק טו, עמ' 140; שופטים ט, עמ' 31, ועוד.  </i>. במקורותינו אנו שומעים על שוק של צמרין, של טבחין, שוק עליון (בירושלים וציפורי ועוד) (איור 44).
2. רובע מגורים. העיר, ובעיקר הפוליס הגדולה, חולקה לרבעים, "אמפודיה". עדויות לרבעים מעין אלו יש בבית שאן (איור 45). במשמעות זו משמש המונח למשל בתיאור האגדי והדמיוני של ירושלים או "רומי", שבכל אחת מהן היו שווקין רבים<sup class="footnote-marker">8</sup><i class="footnote">איכה רבה, א ב, עמ' 44-43; בבלי, פסחים קיח ע"ב; מגילה ו ע"ב, ועוד.  </i>. גם משמעות זו נמצאה רק במקורות אמוראיים, אלא שיש מקורות תנאיים שאפשר לפרשם במשמעות זו או במשמעות הקודמת.
3. סתם חוץ לא מוגדר, "אחד מהשוק"<sup class="footnote-marker">9</sup><i class="footnote">משנה, פסחים פ"ט מ"א; קידושין פ"ד מ"ב; תוס', עירובין פ"ה הי"ד ועוד.  </i>.
במשנתנו ה"שוק" מופיע במשמעות השלישית, הרחבה מכולן, ואשר נגזרה למעשה מהמשמעות הראשונה.

Mishnah 3


<b>המודר</b> <b>הנייה</b> <b>מחבירו</b> <b>ויש</b> <b>לו</b> <b>שם</b> <b>מרחץ</b> <b>ובית</b> <b>הבד</b> <b>מוסכרין</b> <b>בעיר</b> – מקרה זה אינו תלוי במחלוקת רבי אליעזר וחכמים שבמשניות הקודמות. כאן כולם יודו שהמודר הנאה אסור לו להיכנס לרכושו של מי שהדירו או שנדר הימנו. החידוש הוא בכך שהנדר חל גם על מרחץ ובית בד שנועדו מטיבם לשירות הציבור. בית הבד המתואר במקורותינו הוא תמיד מבנה פרטי השייך ליזם עצמאי, עם זאת בדרך כלל נועד בית הבד להעניק שירותים לכלל החקלאים. שונה היה מצבם של בתי המרחץ. לעתים היה בית המרחץ מבנה פרטי שנועד לשימוש פרטי של האדון ומשפחתו הקרובה. בתי מרחץ כאלו נמצאו בבתי עשירים, ובעיקר בבתי אחוזה מבודדים. לעתים היה בית המרחץ מבנה פרטי בעיר שנועד לשירות הציבור (בתשלום), אך מצינו גם בתי מרחץ השייכים לעיר<sup class="footnote-marker">10</sup><i class="footnote">ספראי, הקהילה, עמ' 167-166; הדר, בתי מרחץ, וראו להלן מ"ה. </i>.
בספרות חז"ל מוצג בית המרחץ כמתקן החיוני בעיירה כפרית רגילה<sup class="footnote-marker">11</sup><i class="footnote">ירו', קידושין פ"ד הי"ב, סו ע"ד; בבלי, סנהדרין יז ע"ב; פרק דרך ארץ (הנספח לתנא דבי אליהו) פ"א, עמ' 13. </i>. אמנם הוא נזכר במיוחד בהקשר לפוליס הנכרית, לעבודה זרה ולבית האחוזה (כגון משנה, בבא בתרא פ"ד מ"ז), אבל הוא נזכר גם בהקשר של חיים רגילים בכל היישובים לרמותיהם השונות<sup class="footnote-marker">12</sup><i class="footnote">משנה, תענית פ"א מ"ו; מגילה פ"ג מ"ב; תוס', קידושין פ"א ה"ה, ועוד. </i>, ונרחיב בכך להלן (פי"א מ"א).
המשנה מניחה שהמודר אסור לו להיכנס לבית מרחץ של מי שנדר ממנו, אבל השאלה היא האם מותר לו להיכנס לבית מרחץ שכור. תופעה זו של השכרת בית המרחץ למפעיל נזכרת בסדרת עדויות (משנה, עבודה זרה פ"א מ"ט; בבא מציעא פ"ח מ"ח). נראה, אפוא, שהייתה זו תופעה נפוצה ומוכרת.
<b>אם</b> <b>יש</b> <b>לו</b> <b>תפיסת</b> <b>יד</b> <b>בהן</b> <b>אסור</b> <b>אין</b> <b>לו</b> <b>תפיסת</b> <b>יד</b> <b>בהן</b> <b>מותר</b> – מותר להיכנס למבנה שכור ואין זו בבחינת טובת הנאה למודר, אבל אסור לעשות כן אם המדיר משתמש בבית המרחץ הלכה למעשה. "תפיסת יד" משמעה שהבעל אמנם השכיר את המבנה לשוכר, אך בפועל יש לו עדיין מגע ישיר עם המבנה. שני התלמודים מסבירים שתפיסת יד היא מחצה, שליש או רביע (ירו', לט ע"א; בבלי, מו ע"ב), אך רק הבבלי מדגיש שבפחות מכך אין זו תפיסת יד. נמצאנו למדים שכאן "תפיסת יד" משמעה שותפות פעילה, והבבלי דורש שותפות בחלק משמעותי; איננו יודעים האם הירושלמי מסכים עמו בנקודה זו. המונח "תפיסת יד" נזכר בהקשר אחר. אם יש לדייר תפיסת יד בחצר הרי הוא נחשב לדייר לצורך התקנת העירוב בחצר (משנה, כתובות פ"ח מ"ד). 
בפירוש המונח "תפיסת יד" לעניין עירובין קיים הבדל מסוים בין התלמודים. הירושלמי הבין שיש לבעל הבית אפשרות שימוש במבנה, והבבלי הבין שמדובר בחצרות של עשירים המשכירים את החצר לאחרים. בחצרות אלו יש לבעלים זכות בעלות, וזכות מסוימת לשימוש גם בעת ההשכרה<sup class="footnote-marker">13</sup><i class="footnote">בבלי, פה ע"ב. הראשונים פירשו שתפיסת יד משמעה הנחת כלים, והוסיפו שמדובר בכלים שניתן לטלטלם בשבת. כלומר, תפיסת יד היא זכות מעשית להשתמש במחסן בשבת. </i>. בהקשר זה הבבלי מספר על אחד מאותם עשירים מופלגים שהייתה לו מערכת קשרים של כבוד עם רבי יהודה הנשיא, אולם כפי שנאמר, רק סיפורים מעטים על עשירים נזכרים במקורות ארץ ישראל, ואין זה מקרה שהם רבים יותר בתלמוד הבבלי. אין זה מקרה שהבבלי מעמיד גם את משנתנו כעוסקת בחצר של עשיר, ואילו הירושלמי בבעל בית רגיל, במשכיר (או נותן במתנה) זכות דיור לעני ושומר לעצמו את הזכות לתלות במחסן חתיכות מתכת או לוח. בירושלמי (כתובות פ"ח ה"ד, כה ע"א) נמסרת מחלוקת נוספת האם "תפיסת היד" היא זכות שימוש עקרונית או שמדובר בחפץ הניטל בשבת, כלומר שמותר לבעלים להיכנס למחסן בפועל בשבת. בעבודה זרה (פ"ג מ"ד) מוגדרת אשרה כעץ שיש בו "תפיסת יד", כלומר שימוש אנושי (למטרת פולחן).
הסבר התלמודים בעירובין ובעבודה זרה קרוב; שם "תפיסת יד" היא זכות שימוש בפועל של בעל הבית בחצר שלו המושכרת לאחר. אך הסברם למשנתנו שונה (בעלות על חלק מהמבנה). בעיה שנייה היא שלפי הסבר התלמודים כאן המשנה ממשיכה לעסוק בשאלה של שותפות (כמו שתי המשניות הקודמות), וקצת קשה מדוע אין רבי אליעזר בן יעקב חולק. על כן אולי יש להעדיף את הסבר התלמודים למסכת עירובין. "תפיסת יד" אינה שותפות תאורטית, אלא זכות שימוש בפועל בחלק מהמבנה, ובמקרה שלנו זכות שימוש של בעל בית המרחץ בחדר או באמבטיה לשימושו האישי.
<b>האומר</b> <b>לחבירו</b> <b>קונם</b> <b>לביתך</b> <b>שני</b> [<b>נכנס</b> <b>ושדך</b>]<sup class="footnote-marker">14</sup><i class="footnote">מילים אלו נשמטו כנראה והמעתיק המקורי הוסיפן באותיות קטנות יותר בטקסט.  </i> <b>שני</b> <b>לוקח</b> – זהו נדר רגיל החל על בית או שדה. נראה שהנדר צמח על רקע הצעה לקנות את הבית או את השדה, והקונה הפוטנציאלי נדר שלא יקבל את ההצעה.
<b>מת</b> <b>או</b> <b>שמכרן</b> <b>לאחר</b> <b>מותר</b> – הנדר אינו מהבית או מהשדה אלא מהבית השייך לפלוני. עם שינוי הבעלות הנדר פוקע.
<b>לבית</b> <b>הזה</b> <b>שני</b> <b>נכנס</b> <b>ושדה</b> <b>זו</b> <b>שאני</b> <b>לוקח</b> <b>מת</b> <b>או</b> <b>שמכרן</b> <b>לאחר</b> <b>אסור</b> – כאן הנדר חל על הבית או על השדה, ואלו אסורים ללא קשר לבעלות. 

Mishnah 4


משנה זו חוזרת למשנה א וממשיכה בבירור הכניסה ההדדית לרכוש המשותף. משנה א עסקה ברכוש משותף "רגיל" בחצר, ומשנתנו ברכוש משותף ברמה גבוהה יותר. 
<b>הרי</b> <b>אני</b> <b>עליך</b> <b>חרם</b> – זו אחת מלשונות השבועה הרגילות. "עליך חרם" מקביל ל"קונם" שבמשנה הקודמת ו"מודר הנאה" שבמשניות הראשונות בפרק, כאילו רצה העורך להדגים שכל לשונות הנדר אחת הן, כמו במשנה הראשונה במסכת, אלא שכל לשון מתאימה למקרה מסוים.
<b>המודר</b> <b>אסור</b> – זו ההלכה הרגילה והמובנת מעצמה, וכל המשפט אינו אלא פתיחה להמשך.
<b>הרי</b> <b>את</b> <b>עלי</b> <b>חרם</b> <b>הנודר</b> <b>אסור</b> <b>הרי</b> <b>אני</b> <b>עליך</b> <b>ואת</b> <b>עלי</b> <b>שניהם</b> <b>אסורין</b> – כל זה מובן מעצמו ומהווה ניסוח חילופי למשנה הראשונה, <b>ושניהם</b> <b>מותרין</b> <b>בדבר</b> <b>של</b> <b>עולי</b> <b>בבל</b> <b>ואסורין</b> <b>בדבר</b> <b>שבאותה</b> <b>העיר</b> – ההלכה במשנתנו מובנת רק לאור משנה א. שניהם אסורים בחצר המשותפת, וכמו כן אסורים ברכוש העירוני ומותרים ברכוש המוגדר "עולי בבל". משנתנו מדברת על שלוש רשויות: הרכוש הפרטי או שותפות פרטים מקרית (חצר), רכוש ה"עיר" ורכוש של "עולי בבל". מהמשנה משמע ששתי הרשויות האחרונות הן ציבוריות, אבל מבחינה משפטית יש הבדל בין השתיים. רכוש "אותה העיר" נחשב לשותפות רגילה שבה חברים כל אנשי העיר, ואילו "עולי בבל" היא רשות וירטואלית, ציבורית, שבה אין ליחיד כל עמידה משפטית, וממילא אינו יכול להדיר הנאה ממנה. במשנה הבאה מובאות דוגמאות לרכוש השייך לרשות "אותה העיר".
אשר ל"עולי בבל", מבחינה מילולית עולי בבל הם עולי הגולה בתקופת שיבת ציון. ברם, בספרות חז"ל יש למונח "עולי בבל" משמעות נוספת המופיעה במשנה הבאה: "ואי זה הוא דבר שלעולי בבל? כגון הר הבית והעזרות והבאר שבאמצע הדרך. ואי זה דבר שבאותה העיר? כגון הרחבה והמרחץ...". הרכוש העירוני נתפס כרכוש משותף, וממילא יכול כל אחד מהשותפים למנוע מאחר להשתמש ברכושו. אמנם הרכוש אינו מחולק, אך עדיין הוא שייך לשותפיו. לעומת זאת רכוש עולי בבל הוא רכוש כללי; הוא אינו הפקר, אלא שייך לכלל האומה. אין זו שותפות, והיא אינה בת חלוקה. אדם יכול להחרים מישהו שלא ייהנה מרכושו, אך אין הוא יכול למנוע שימוש ברכוש הלאומי. הדוגמאות לרכוש הלאומי הן הר הבית והעזרות והבור באמצע הדרך (כלומר גם הדרך עצמה), והרכוש העירוני הוא בית המרחץ המקומי, הרחובות וכיוצא באלו<sup class="footnote-marker">15</sup><i class="footnote">לדיון מפורט יותר ראו ספראי, העיר; ספראי, הקהילה, עמ' 194-192.  </i>. מן המשנה משמע שהדרכים בין הערים נחשבו לרכוש של עולי בבל, על כן גם הבור על הדרך שייך לעולי בבל.
הלכה דומה מופיעה במסכת ביצה: "באר<sup class="footnote-marker">16</sup><i class="footnote">בדפוסים "בור". ההבדל הוא שבאר היא מתקן חפור המגיע למי תהום ונובע, ובור אוגר בתוכו מי גשמים. עם זאת, במקורות ובכתבי היד מתחלפים שני המונחים, ודומה שחכמים לא הפרידו ולא הבחינו בין השניים. ראו ספראי, הקהילה, עמ' 211. </i> של יחיד כרגלי היחיד ושל אנשי אותה העיר כרגלי אנשי אותה העיר ושל עולי בבל כרגלי הממלא" (פ"ה מ"ה) (איור 46 בור על יד הדרך). בדרך כלל היה הבור בחצר ושייך לתושבי אותה חצר. במקרה זה מותר להעביר את המים ביום טוב בכל התחום שמהלכים בו אנשי החצר. המשנה מדברת על בור של יחיד, ונראה שהיו גם בורות שהיו שייכים לאדם בודד. "אנשי העיר"<sup class="footnote-marker">17</sup><i class="footnote">מבחינה הלכתית ההלכה "כאנשי אותה העיר" מאפשרת שני פירושים: או שמותר לטלטל את המים בתחום המשותף לכל אנשי העיר, כלומר במינימום המשותף, או כרגלי כל אחד ואחד מאנשי העיר, כלומר התחום המרבי הכולל של כל אנשי העיר כולל את אלו שעירבו בכל הכיוונים השונים, וכך פירש הרשב"א. המאירי, למשל, מביא את שני הפירושים ואינו מכריע. </i> הוא מונח לרשות המקומית, ומקביל ל"אותה העיר" במשנתנו. הקהילה היהודית הייתה מאורגנת ביותר והיא הפעילה מערכת שירותים מפותחת. בין השאר סיפקה העיר מים לבתי המלאכה ולצורכי הציבור<sup class="footnote-marker">18</sup><i class="footnote">ראו ספראי, הקהילה. </i>. משנתנו עוסקת בבור השייך לרשות העירונית, ולפי תוכן ההלכה נועדו המים לכלל הציבור. בסקרים ובחפירות מתגלים ברחובות העיר (ה"מבואות") או בכיכרות ("רחובות" בלשון חכמים) בורות מים, וקרוב לפרשם כבורות מים ציבוריים. דוגמאות לכך נמצאו באום ריחן, בסוסיא וב אתרים נוספים.
אותה פרשנות למונח "עולי בבל" עולה גם מדיני נזיקין. מי שניזוק מבור של אנשי העיר חייבים אנשי העיר לפצותו, אך אם ניזוק מבור השייך לעולי בבל אין מי שיפצה על הנזק: "בור שבאמצע הדרך הרי זה של עולי בבל, עד שיתודע שהוא של אנשי אותה העיר. שברחבה ושבכרמלית הרי היא של אנשי אותה העיר, עד שיתודע שהיא של עולי בבל. שבאמצע השדה הרי הוא של בעל השדה, עד שתיודע שהיא של אנשי אותה העיר. הנהרות והמעינות שמושכין הרי הן של כל אדם"<sup class="footnote-marker">19</sup><i class="footnote">תוס', בבא קמא פ"ו הט"ו, וראו שם ה"ה. </i>.
תפיסה זו של המונח "עולי בבל" עומדת בבסיס משנת ביצה שצוטטה. בור של אנשי העיר שייך לשותפים, וממילא מוטלות על המים אותן מגבלות המוטלות על השותפים. אבל בור של עולי בבל אינו שייך לאיש אלא לאומה, ואין על מימיו כל מגבלות. המגבלות הן נגזרות ממגבלותיו של מי שמילא את המים.
"עולי בבל" במשמעות זו מופיעים גם בהקשר לדיני שביעית. שלוש ארצות לשביעית, ואחת מהן היא כל שהחזיקו "עולי בבל" (שביעית פ"ו מ"א). רוב הפרשנים הבינו שעולי בבל הם העולים של שיבת ציון, והאזור שהם ישבו בו הוא ארץ ישראל. גבול עולי בבל הוא, אפוא, גבול היסטורי שנקבע בעבר, ולא ישונה עוד בעתיד. ברם, בלשון חכמים המושג "עולי בבל" אינו מושג היסטורי אלא הוא כינוי ליישוב היהודי בן זמנם של חכמים. הפרשנים המסורתיים לא שאלו את עצמם האומנם הגיע גבול היישוב היהודי בשיבת ציון עד אכזיב שמצפון לעכו. כיום ברור שהגליל, דרום הר יהודה ומישור החוף לא נכללו בתחום היישובי של שיבת ציון. הם נכבשו רק על ידי מלכי בית חשמונאי בסוף המאה השנייה ובתחילת המאה הראשונה למניינם (איור 47 כיבושי החשמונאים). המהרי"ט פירש שגבול עולי בבל הוא גבול משתנה שגדל עם כיבושי החשמונאים אך לא קטן גם עם צמצום גבולותיה של ממלכת יהודה ושל האוכלוסייה היהודית<sup class="footnote-marker">20</sup><i class="footnote">ראו ספראי, תחומים. </i>. מתוך עיון בכל העדויות נראה שיש להבין את מגמתם של חכמים ברוח פירושו של המהרי"ט, אלא שלפי תפיסתם של חכמים גדלו גבולות ארץ ישראל וקטנו בהתאם לנוכחותו של היישוב היהודי. 
המונח "עולי בבל" מופיע גם בראש פרק ד במשנת קידושין: "עשרה יוחסין עלו מבבל". רשימת עולי הגולה מבבל מופיעה בעזרא פרק ב ונחמיה פרק ז. ניכר בעורכי הרשימה המקראית שנושא הייחוס היה חשוב להם. כדי להדגים את חשיבות הייחוס נסתפק בציטוט ארבעה פסוקים: "כל הנתינים ובני עבדי שלמה שלש מאות תשעים ושנים. ואלה העלים מתל מלח תל חרשא כרוב אדן אמר ולא יכלו להגיד בית אבותם וזרעם אם מישראל הם. בני דליה בני טוביה בני נקודא שש מאות חמשים ושנים. ומבני הכהנים בני חביה בני הקוץ בני ברזלי אשר לקח מבנות ברזלי הגלעדי אשה ויקרא על שמם. אלה בקשו כתבם המתיחשים ולא נמצאו ויגאלו מן הכהנה. ויאמר התרשתא להם אשר לא יאכלו מקדש הקדשים עד עמד כהן לאורים ולתמים" (עזרא ב נח-סג; נחמיה ז ס-סד). על כן תולה המשנה את בעיות הייחוס בעולי בבל. ברם, למעשה אין עולי בבל אלא קהל עם ישראל של ימי החכמים. הנתינים הם היחידים המופיעים ברשימתנו, ומקור השם הוא באותה רשימת יחס שבעזרא ונחמיה (ופסוקים נוספים שם). כל היתר משקפים את ימי חכמים, ואינם במקרא.
אם כן, במשנתנו "עולי בבל" הוא כינוי לכלל הציבור היהודי שאין לו מוסדות המייצגים אותו באופן פורמלי ומעשי. 

Mishnah 5


משנתנו מסבירה את המונחים שבמשנה הקודמת. סגנון זה רגיל בתוספתא, אך מופיע גם במשניות רבות<sup class="footnote-marker">21</sup><i class="footnote">וויס, משניות שהן תוספתא. </i>.
<b>ואי</b> <b>זה</b> <b>הוא</b> <b>דבר</b> <b>שלעולי</b> <b>בבל</b> <b>כגון</b> <b>הר</b> <b>הבית</b> <b>והעזרות</b> – כל אלה הם שטחים השייכים ללאום בכללותו, <b>והבאר</b> <b>שבאמצע</b> <b>הדרך</b> – הדרכים בין היישובים גם הן רכוש לאומי. המשנה מדברת אמנם על הבאר (בור<sup class="footnote-marker">22</sup><i class="footnote">ראו לעיל הערתנו לציטוט ממסכת ביצה. </i>) באמצע הדרך, אבל אם הבור שייך לעולי בבל ודאי שגם הדרך שייכת לרשות זו, וכן יוצא מהתוספתא שציטטנו לעיל. מעתה עלינו לשאול האם הכירו קדמונינו רשות משפטית ממשית שמילאה תפקיד זה. מהתוספתא בבא קמא שציטטנו עולה שחכמים הבחינו בין רכוש הפקר לרכוש הרשות הלאומית, וזו מהווה כתובת לעניין פיצויים על נזקים הנגרמים בעטיו של רכוש לאומי. הר הבית והעזרות היו רכוש לאומי, אם כי לא רכוש שניתן להוצאה ולמימוש. לעומת זאת הדרכים היו שייכות לגוף כלשהו שאמור היה לא רק לפקח על בנייתן אלא גם לדאוג לתחזוקה שוטפת. מעתה עלינו להרחיב מעט בנושא הדרכים.
בתקופת המשנה והתלמוד רושתה ארץ ישראל ברשת כבישים מפותחת. את הכבישים סלל הצבא הרומי לצרכיו. כבישים אלו מכונים במקורות חז"ל איסטרטא, שהיא Strata, כביש בלטינית (איור 48 מפת הכבישים הרומיים בארץ, איורים 51-49). האיסטרטא כמעט אינה מופיעה בספרות ההלכה. חכמים לא יכולים היו להורות על מידותיה ולא להנחות את הפעילות שבה, שכן על אלו פיקח השלטון הרומי. לכל היותר יכולים היו חכמים להחליט האם ניתן להתקין לה עירוב תחומים<sup class="footnote-marker">23</sup><i class="footnote">ראו פירושנו לשבת פ"א מ"א. </i>. עם זאת, בספרות האגדה משתקף כמובן הווי החיים בכבישים.
בנוסף ובמקביל לרשת הכבישים נפרשה רשת של דרכים כפריות (איור 52). באלו עסקו חכמים רבות. הם קבעו מהו רוחב הדרך, מי מטפל בהחזקתה ושאלות נוספות כיוצא באלו שלא כאן המקום לבררן. במסגרת זו נסתפק בציטוט משנה אחת: "דרך היחיד ארבע אמות דרך הרבים שש עשרה אמה דרך המלך אין לה שיעור" (בבא בתרא פ"ו מ"ז; שמחות פי"ד הי"א, עמ' 208). ברור שחכמים קובעים את רוחב הדרכים הללו (ראו בהמשך) וכולן מוצגות כפעולות הנמצאות בשליטת החברה היהודית. אין אלו הכבישים הרומיים שעליהם אין ההלכה שולטת. הצירוף המקובל ביותר הוא "דרך היחיד" ו"דרך הרבים"<sup class="footnote-marker">24</sup><i class="footnote">משנה, פאה פ"ב מ"א; כלאים פ"ד מ"ז; שביעית פ"ג מ"י, ועוד. </i>.
הדרך לא הייתה נתיב הליכה מקרי. היה זה ציר שנבחר בקפידה כך שיעבור בקו הקצר והנוח ביותר. הדרך עקפה בתבונה את המכשולים הגאוגרפיים ואפשרה תנועה שוטפת. את הדרך בנו, אך לא סללו. הווה אומר, במורדות נבנה לה קיר תמך מסיבי ובשטחים פנויים נבנו לה גדרות נמוכות משני צדדיה. הדרך יושרה באופן גס, אך לא נסלל לה ציפוי. לעתים הותירו סלעים באמצע הדרך, ובמשך הזמן נשחקו אלו או סותתו במתוכנן. לדרך נבנתה תשתית, ברם היא לא נועדה בהכרח לרכב גלגלי. רוב הדרכים התאימו למעבר רגלים או חמורים, ורק בדרכים מעטות ניתן היה לנוע בעגלה. הדבר נבע מכך שמרבית התחבורה בארץ לא הייתה בעגלות אלא בחמורים. כל העיירות הכפריות קושרו זו לזו בדרכים בנויות למרחק 5-3 ק"מ. בנוסף לכך היו דרכים אזוריות, והייתה גם לכל עיירה מערכת דרכים מהעיירה לשדות שסביבה<sup class="footnote-marker">25</sup><i class="footnote">ראו בפירוט יתר בפירושנו לשקלים פ"ה מ"א, ואיורים שם. </i>.
בנוסף לשתי מערכות אלו הייתה מערכת שלישית ברמת ביניים של דרכים ברמה לאומית. לדעת הסוקרים (טפר וטפר) הן שימשו לעלייה לרגל לירושלים, ונסללו על ידי המערכת הלאומית<sup class="footnote-marker">26</sup><i class="footnote">ראו הנספח למסכת שקלים והנספח למסכת מועד קטן. </i> (איור 53, תמונות 6-5).
לצמד המושגים יחיד – רבים מובנים אחדים. מבחינה הלכתית (במסגרת דיני ממונות) רשות היחיד שייכת לאדם או לקבוצת שותפים, ורשות הרבים שייכת לציבור שהוא בני העיר או בני המדינה כולה. בלשון חז"ל רווח המונח "בני העיר" או "הרבים"; כך, למשל, אנו שומעים על בורות מים השייכים לרבים (לעיל)<sup class="footnote-marker">27</sup><i class="footnote">ראו פירושנו לביצה פ"ה מ"ו; תוס', בבא קמא פ"ו הט"ו. </i>. לעומת זאת, בהקשר לדיני שבת "רשות היחיד" היא שטח המוקף קירות, ו"רשות הרבים" היא שטח פתוח ללא קירות. מבחינה רעיונית יש למונחים אלו קשר גם לשאלת הבעלות. רשות יחיד אמורה להיות שייכת לאדם אחד, אבל לצורך הלכות שבת די בבעלות אחידה וסמלית בצורת סעודה משותפת. עם זאת, אין זהות בין ההגדרות של "רבים" לצורך דיני שבת ו"רבים" לצורך בעלות משפטית. כך, למשל, בית כנסת הוא "רשות היחיד" לעניין שבת ו"רשות הרבים" מבחינה ממונית, ואילו שדה פרטי נטול גדרות הוא "רשות הרבים" לשבת. 
במסגרת הלכות טומאה וטהרה "יחיד" ו"רבים" מבטאים את מספר המשתמשים בדרך או במבנה, ללא קשר לצורתו הארכיטקטונית או לבעלות ההלכתית על המבנה. על כן המשנה שונה רשימה של מקומות שהם רשות היחיד לשבת (מוקפים קירות) אך רשות הרבים לעניין טומאה, ולכן: "השבילים המפולשים לבורות ולשיחים ולמערות ולגיתות – רשות היחיד לשבת ורשות הרבים לטומאה. הבקעה בימות החמה – רשות היחיד לשבת ורשות הרבים לטומאה, ובימות הגשמים רשות היחיד לכך ולכך. בסילקי – רשות היחיד לשבת ורשות הרבים לטומאה. רבי יהודה אומר אם עומד הוא בפתח הזה ורואה את הנכנסין ואת היוצאין בפתח הלז, רשות היחיד לכך ולכך, ואם לאו רשות היחיד לשבת ורשות הרבים לטומאה. הפרן – רשות היחיד לשבת ורשות הרבים לטומאה... האסטוונית – רשות היחיד לשבת ורשות הרבים לטומאה. חצר שהרבים נכנסים בזו ויוצאים בזו – רשות היחיד לשבת ורשות הרבים לטומאה" (משנה, טהרות פ"ו מ"ו-מ"ט).
מתוך כל הרשימה נבהיר הלכה אחת. הבסיליקי היא מבנה ציבורי, לכן בשבת היא רשות היחיד, שכן היא בית לכל דבר, אך רשות הרבים לטומאה, שכן רבים מהלכים בה. כמו כן הבקעה המוקפת גדרות, אלא שבימי גשמים אין הרבים מהלכים בבקעה ולכן בימים אלו היא רשות היחיד גם לטומאה, וכן ביתר ההלכות.
בקשר לדיני הדרך הנזכרים כאן, למונחים "יחיד" ו"רבים" משמעות נוספת (רביעית). המשנה שציטטנו ממסכת בבא בתרא עוסקת בדרך ש"אבדה", כלומר נשכחה ונטמעה, ועתה באים לשחזר אותה. כן נוגעת ההלכה למקרה שבאים לבנות דרך מחודשת. בשני המקרים מדובר בדרך השייכת לציבור, שהרי אם הדרך שייכת לאדם פרטי אין ההלכה יכולה לקבוע את מידות הדרך. כל אדם רשאי לעשות באדמתו כרצונו<sup class="footnote-marker">28</sup><i class="footnote">הרישא של המשנה עוסקת ב"מי שהיתה דרך הרבים עוברת בתוך שדהו", אבל אין לרישא זו קשר מלא לסיפא שציטטנו בגוף הטקסט, והרישא והסיפא עוסקות במקרים שונים.  </i>. אם כן, ההבדל בין דרך היחיד ודרך הרבים הוא בעיקר ברוחב הדרך. הגדרה זו קרובה להגדרת ה"יחיד" ו"הרבים" של דיני טומאה. בדיני טומאה ההגדרה מתייחסת לפומביות הדרך ומידת השימוש בה, שכן יש להניח שרוחב הדרך מבטא את מידת השימוש בה. עם זאת, המרכיב העיקרי של הגדרת הדרך הוא רוחבה בלבד. 
רוחב הדרכים נדון גם בהלכות אחרות. הבבלי למשנה שצוטטה לאחרונה דן בנושא: "דרך היחיד – ד' אמות. תנא, אחרים אומרים: כדי שיעבור חמור במשאו. אמר רב הונא: הלכה כאחרים. ותניא אידך דייני גולה אומרים: שני גמדים ומחצה. ואמר רב הונא: הלכה כדייני גולה. והאמר רב הונא: הלכה כאחרים? אידי ואידי חד שיעורא הוא" (זה וזה שיעור אחד הוא – בבא בתרא ק ע"א). התלמוד דן בשאלת רוחב הדרך ומביא ברייתא בשם "אחרים" שהרוחב הנדרש הוא כדי שיעבור חמור במשאו, ורב הונא פוסק כ"אחרים". ברייתא שנייה היא בשם "דייני הגולה"; זהו המינוח לחכמי בבל הקדומים ובעיקר לקרנא, שהיה בין החכמים הפעילים בבבל עוד לפני ירידתו של רב לבבל<sup class="footnote-marker">29</sup><i class="footnote">בבלי, סנהדרין יז ע"ב. דייני הגולה מופיעים בהלכות מספר, בדרך כלל הם עומדים במחלוקת עם "דייני ארץ ישראל", והתלמוד הבבלי פוסק כדייני הגולה בכמה נושאים כגון בבלי, בבא בתרא נא ע"א; ע ע"ב; קז ע"ב, ואין בכך פלא, שכן זו מסורת הפסיקה המקומית. דייני הגולה הם עדות למסורת הלימוד של יהדות בבל עוד לפני פריחתן של ישיבות בבל במאה השנייה לספירה. התלמוד הבבלי מציג את רב, שחזר מארץ ישראל, כמי שהעניק תנופה רבה למערכת הלימוד בבבל. עם זאת הייתה מסורת לימוד שקדמה לו ושמואל הוא מייצגה הבולט. חכמים בבליים נוספים הם קרנא ושילה, ובדורות קודמים (דורות התנאים) רבי יהושע בן בתירא, חנניה בן אחי רבי יהושע (ראו הנספח למסכת ראש השנה) ואביו של שמואל. יש להניח שדייני הגולה הם תנאים, תלמידי רבי יהודה בן בתירא. לעתים מכונה פומבדיתא בשם "הגולה" ("מאי גולה? אמר רב יוסף: זו פומבדיתא", בבלי, ראש השנה כג ע"א), ואולי דייני הגולה הם הדיינים שפעלו בעיר יהודית חשובה זו, עיר שבה פעל רבי יהודה בן בתירא, ולימים קמה בה ישיבה גדולה ומרכזית שבה כיהן שמואל הבבלי. נושא זה של צמיחת מסגרות הלימוד בבבל מחייב כמובן הרחבה שלא כאן מקומה, וראו בקצרה הנספח למסכת ראש השנה. </i>. מכל מקום, דייני הגולה מסתפקים ברוחב מועט יותר, "שני גמדים ומחצה". גומד הוא המונח בארמית בבלית לאמה, וההלכה של דייני הגולה נמסרת במדויק במינוח בבלי: רוחב הדרך הוא שתי אמות ומחצה בלבד. עד כאן לפנינו שלוש דעות, או שתיים, שכן לא ברור מהו הרוחב של "חמור ומשאו". הבעיה היא שרב הונא פסק כאחרים וכדייני הגולה, ולא יכול להיות שהוא יסתור את פסיקתו. הסבר התלמוד הוא ש"שניהם שיעור אחד אמרו", לפיכך "חמור ומשאו" זהה לשתי אמות ומחצה. אם כן, חכמי בבל פסקו שדרך היחיד היא 2.5 אמות, ובארץ ישראל הייתה הנורמה 4 אמות. ההבדל נובע מכך שבארץ ישראל ההררית מדובר בדרך וקיר תמך בצדה האחד וגדר בצדה האחר, ואילו בבבל מדובר בדרך נטו ללא שוליים. או שהשוליים לא נחשבו לצורך ההקשר שההלכה נאמרה בו, או שבבבל לא היו הדרכים בנויות ולא היו להן שוליים, שכן בבל היא ארץ מישורית ואין בה צורך בבניית תשתית מסיבית לדרך. מכל מקום, במשנה מדובר על הפקעת קרקע, וממילא מדובר על רוחב הדרך כולל שוליה.
במסורת אחרת אנו שומעים על שלוש רמות של דרכים בארץ ישראל: "(1) דרך הרבים – שש עשרה אמה. תנו רבנן: (2) דרך היחיד – ארבע אמות; (3) דרך מעיר לעיר – שמונה אמות" (בבלי, בבא בתרא ק ע"א). אמנם זו מסורת בבלית, אך היא באה לפרש את משנת בבא בתרא, ונראה שהיא משקפת את המסורות הארץ-ישראליות, אם כי אולי לא במדויק כפי שנראה להלן. יש להניח שכל נושא הדרכים היה מפותח פחות בבבל שהייתה מחוץ לאימפריה הרומית, ושם לא היו יותר מדרכי יחיד צרות ובלתי בנויות. 
מסורת ארץ-ישראלית אחרת עוסקת במי שבונה לעצמו בית אחוזה ("עיר"): "רבי שמואל בשם רבי יונתן, הרוצה לבנות עיר, כתחילה נותנין לו ארבעה דרכים לארבע רוחות העולם. רבי חנינה בעי קומי רבי מנא, מה, מארבע אמות עד שמונה או משמונה עד שש עשרה, אמר לו משמונה ועד שש עשרה, כדי שיהא קרון הולך וקרון בא" (ירו', בבא בתרא פ"ה ה"ג, טו ע"א). אם כן, אנו חוזרים לשתי רמות של דרכים, אלא שרוחבן גמיש יותר. דרך היחיד רוחבה מארבע אמות ועד שמונה, ודרך הרבים משמונה ועד שש עשרה אמה; רוחב זה בא לאפשר נסיעה דו-סטרית. מסורת זו מכילה בתוכה את המסורת הבבלית שהובאה לעיל (איור 54).
המקבילה הבבלית להלכה זו שונה בכמה פרטים: "אמר רבי שמואל בר נחמני אמר רבי יונתן: הלוקח עיר בארץ ישראל, כופין אותו ליקח לה דרך מארבע רוחותיה, משום ישוב ארץ ישראל" (בבלי, בבא קמא פ ע"ב)<sup class="footnote-marker">30</sup><i class="footnote">הבדל נוסף בין התלמודים הוא שהבבלי מדבר על חיוב היחיד לבנות לו דרכים ואילו הירושלמי מדבר על הפקעת קרקע על ידי השלטונות האוטונומיים היהודיים. הנימוק "משום ישוב ארץ ישראל" נאמר רק בבבלי, אך מייצג כנראה עמדה כללית, והוא מסביר גם את ההלכה הארץ-ישראלית. </i>. לענייננו אין במסורת זו קביעה של רוחב הדרך.
נמצאנו למדים שבארץ ישראל היו שני סוגים של דרכים: של יחיד ושל רבים. שתיהן שייכות היו לציבור, וההבדל היה ברוחבן. היו דרכים ברוחבים שונים, והמידות של ארבע אמות או שש עשרה אמה הן סכמטיות. בפועל נע רוחב הדרך בין "גבולות גזרה" אלו 
(16-4 אמה); הרוחב של שמונה אמות נזכר בהקשר לרוחב נהר או שלולית, אך בהקשר לדרך הוא חשוד כמלאכותי בלבד.
בתוספתא נדון דין הבדלה לעניין כלאיים, ושם יוצא שלדרך לא היה רוחב קבוע (כלאים פ"ב ה"ו).
ברחבי ארץ ישראל נמצאו אלפי דרכים חקלאיות מעין אלו שתיארנו. ההשתמרות הטובה ביותר היא באזור השומרון, שם נבנו דרכים רבות, והפיתוח היישובי טרם פגע בהן. לעומת זאת בגליל, למשל, פגע הפיתוח החקלאי בעשרות השנים האחרונות בשרידים הקדומים<sup class="footnote-marker">31</sup><i class="footnote">ראו דר, תפרוסת, עמ' 228-196. </i>. הדרכים הצרות רוחבן 4-3 אמות (2.5-2 מ'), כולל השוליים. הדרכים הרחבות יותר מגיעות עד לרוחב 8 מ', כ-16 אמה. עם זאת, אין לדרך רוחב קבוע. יתר על כן, רוחב הדרך משתנה ממקום למקום ואותה דרך משנה את רוחבה, לעתים ללא סיבה נראית לעין. יש להניח שלפחות בחלק מהמקרים הדבר נובע מתנאי השטח, מהבעלות בשדות הנושקים לדרך ומשאר נתונים שכיום קשה לזהותם. כך או כך, רוחב הדרך משתנה והביטוי בברייתא "מארבע ועד שמונה" או "משמונה ועד שש עשרה" מבטא את המציאות.
אם כן, הדרכים היו רכוש של ממש שהיה צריך לנהלו, לשמור על טיבו, לנקותו ולטפל בו, וממילא נדרשה רשות ממשית שתעסוק בכך. המשנה בשקלים (פ"א מ"א) קובעת שמראש חודש אדר מתקנים את הדרכים<sup class="footnote-marker">32</sup><i class="footnote">המשנה חוזרת גם בראש מסכת מועד קטן, וראו פירושנו לשתי המשניות.  </i>. התוספתא מגדירה ביתר בהירות: "בחמשה עשר בו שלוחי בית דין יוצאין ומתקינין את הדרכים ואת הרחובות שחולחלו בימות הגשמים, פרק למועד, סמך לעולי רגלים" (שקלים פ"א ה"א). אם כן, התפקיד מוטל על הרשות המרכזית המתגלמת ב"בית הדין", ותאריך השיפוצים למערכת הדרכים נקבע מתוך שילוב של שני מרכיבים: "פרק למועד", כלומר לפני המועד, ו"סמך לעולי רגלים", כדי שעולי רגלים יוכלו להשתמש בדרכים המשופצות. נימוק זה מכונה "סמך", הווה אומר שאין זה השיקול העיקרי אלא שיקול משני שנסמכים עליו. הנימוק העיקרי מופיע בראשית הקטע: יש לתקן את הרחובות משום שאלו "חולחלו בימות הגשמים". בחורף נגרם נזק כבד למערכת הדרכים, ובסוף החורף יש לשפצם לקראת הקיץ ולקראת העלייה לרגל. המונח "פרק למועד" משמעו 30 יום לפני החג, כפי שמוסבר בירושלמי (שקלים פ"א ה"א, מה ע"א; ברכות פ"ט ה"ב, יג ע"ד). 
הרמב"ם והמאירי פירשו שהתקנת הדרכים נעשתה למען הבורחים לעיר המקלט<sup class="footnote-marker">33</sup><i class="footnote">ראו ליברמן, תוספתא כפשוטה, למקום. </i>. הפירוש אינו רק בניגוד לתוספתא, אלא משקף את צמצום אורח החשיבה היהודי הדתי. פרשני ימי הביניים הבינו כי רק נושאים "דתיים" עשויים להעסיק את מוסדות הציבור ואת בית הדין. תיקון דרכים כפעולה אזרחית נראה להם נושא שאינו ראוי לבית הדין. ברם, בית הדין הוא ביטוי ספרותי לרשויות היהודיות, ואלו עסקו גם, ואפילו בעיקר, בנושאים אזרחיים. אין צורך, אפוא, לחפש משמעות "דתית", במובן המצומצם של המילה, ודי בתוכן האזרחי של הפעילות.
מהמשנה בשקלים ומקבילתה במסכת מועד קטן ברור שחכמים מבינים שבית הדין המרכזי הוא האחראי לבניית דרכים, או לפחות שהוא היה האחראי על כך בימי הבית השני. אשר לימי חכמים, לאחר חורבן הבית, הדרך נחשבת לא לרכוש עירוני אלא לרכוש של "עולי בבל", כלומר של הגוף הלאומי. ואכן, את רשת הדרכים צריך היה לבנות גוף על-מקומי שיאחד את שני היישובים שביניהם הדרך מקשרת. היה מי ששיער שהיה גוף יהודי אזורי שטיפל במערכת הדרכים<sup class="footnote-marker">34</sup><i class="footnote">ספראי, הקהילה, עמ' 193-192. </i>, אך אף אם השערה זו אולי נועזת מדי הרי שהנהגת הקהילה צריכה הייתה לבצע זאת בתיאום עם הנהגת הקהילות הסמוכות. מכל מקום, בארץ נבנו מאות דרכים כפריות, ולמעשה כל יישוב נקשר לכל סביבותיו במרחק 5-3 ק"מ, ובנוסף לכך היו דרכים רבות מהעיירה לשדות ודרכים אזוריות. כפי שהוצע על ידי טפר וטפר בנספח לשקלים, המדובר בדרכים שסללה הרשות היהודית הלאומית בסוף ימי בית שני. השערה נועזת זו סבירה, ומכל מקום לאחר ימי הבית הייתה הרשות האזורית הגוף היחיד שיכול היה ורצה לשאת באחריות למערכות הדרכים הבין-כפריות. 
משנתנו ומקבילותיה תורמות תרומה משמעותית להבנת מערכת הדרכים הקדומה. מתברר שרשת הדרכים המפותחת שתיארנו שייכת לאותה רשות עלומה של "עולי בבל". עם זאת, אין זו רק רשות וירטואלית אלא גוף ממשי שביצע עבודות ציבוריות בהיקף גדול שחייב השקעה ציבורית עממית גדולה. בימי התנאים לא היו הר הבית והעזרות רכוש של ממש, אך הטיפול במערכת הדרכים היה בבחינת משימה יום-יומית ממשית. בימי הבית מתואר "בית הדין" (הסנהדרין, מועצת המקדש?) כמטפל בדרכים. כפי שנראה להלן עשוי היה הנשיא להיות הרשות השלטונית המבטאת את "עולי בבל" בימי התנאים, ואפשר שהיו אלו גופי שלטון אזוריים, מעין "חבר העיר" הנזכר כגוף אזורי. נשוב לשאלה זו להלן בדיוננו בנשיא וב"כתיבה לנשיא".
<b>ואי</b> <b>זה</b> <b>דבר</b> <b>שבאותה</b> <b>העיר</b> <b>כגון</b> <b>הרחבה</b> – רחוב או רחבה<sup class="footnote-marker">35</sup><i class="footnote">אצלנו ובשקלים פ"א מ"א "רחבה"; במועד קטן פ"א מ"א ובמקבילות רבות "רחוב". </i> הוא המונח למה שהיום מכונה רחבה או כיכר; השורש רח"ב מציין מקום רחב ופתוח. המונח המקראי "רחוב העיר" מציין את הכיכר שליד השער, מקום הכינוס של זקני העדה ושופטיה, שם התנהלו עסקי הציבור והמסחר. בתקופת התלמוד כבר לא היה ליישוב חומה, והמונח "שער העיר" איבד ממשמעותו. הרחבה היא השטח הפתוח בין המבנים, לעתים היא מקום מאורגן ולעתים סתם שטח פתוח. כך, למשל, בתענית ציבור "מוציאין את התיבה לרחובה של עיר" ובו נערכות הקריאה בתורה והתפילה ובו נאמרים "דברי כיבושין" מפי הזקן<sup class="footnote-marker">36</sup><i class="footnote">משנה, תענית פ"ב מ"א; תוס', שם פ"א מ"ח; ירו', שם פ"ב ה"א, סה ע"א; בבלי, שם טו ע"ב - טז ע"א. </i>. הרחבה שימשה גם לעריכת הברכות לאבלים<sup class="footnote-marker">37</sup><i class="footnote">משנה, מועד קטן פ"ג מ"ח; בבלי, שם כז ע"ב; מסכת שמחות פי"א ה"ב, עמ' 187. ראו דר ואחרים, אום ריחן, עמ' 31-2. </i>, ובימי הבית היא שימשה מקום לינה לעולי הרגל המעלים ביכורים לירושלים שלא היו נכנסים לבתים אלא "לנין ברחובה של עיר" (ביכורים פ"ג מ"ב; תוס', שם פ"ב ה"ח). בימי הבית היו המעמדות מתכנסים לקריאה בתורה ולתפילה ברחבה<sup class="footnote-marker">38</sup><i class="footnote">מגילה כו ע"א, וראו רש"י שם. שימושה של הרחבה במעמדות לא נזכר אלא בתלמוד הבבלי. המילה "ובמעמדות" מצויה בפירושיהם של כמה מן הראשונים, אולם התוספות (לדף כה ע"ב ד"ה "בני העיר"), הרשב"א (עמ' 184) והריטב"א למקום כותבים שלא גרסינן "ובמעמדות", וראו רמב"ם הלכות תפילה פי"א הכ"א. </i>. בעדויות הארכאולוגיות לרחבה עסקנו בפירושנו לתענית פ"ב מ"א.
התוספתא מבהירה: "רחבה שדרך הרבים מפסקתה הרי היא של עולי בבל, אין דרך הרבים מפסקתה הרי היא של אנשי אותה העיר" (פ"ב ה"ט). הלכה זו עולה בקנה אחד עם הברייתא שצוטטה מתוספתא בבא קמא: "בור שבאמצע הדרך הרי זה של עולי בבל, עד שיתודע שהוא של אנשי אותה העיר. שברחבה ושבכרמלית הרי היא של אנשי אותה העיר, עד שיתודע שהיא של עולי בבל. שבאמצע השדה הרי הוא של בעל השדה, עד שתיודע שהיא של אנשי אותה העיר. הנהרות והמעינות שמושכין, הרי הן של כל אדם"<sup class="footnote-marker">39</sup><i class="footnote">פ"ו הט"ו, וראו שם ה"ה. </i>. אם הדרך עוברת ברחבה הרי הרחבה שייכת לעולי בבל, ואם לא – הרחבה היא רכוש עירוני.
<b>והמרחץ</b> – בית המרחץ שעסקנו בו בפירוש למשנה ג מוצג כמבנה טיפוסי השייך לקהילה. משנתנו מניחה שאכן לעיר יהודית טיפוסית בית מרחץ. מרשימת בתי המרחץ שנחפרו, או שעליהם נמסר במקורות, משתמע שאכן היו בתי מרחץ ביישובים כפריים, אם כי אולי לא בכל יישוב ויישוב<sup class="footnote-marker">40</sup><i class="footnote">ראו פירושנו למ"ג ולפי"א מ"א. </i>.
<b>ובית</b> <b>הכנסת</b> – אף הוא רכוש עירוני מובהק (תמונות 12-11, איור 55).
<b>והתיבה</b> – התיבה היא הכלי אשר בו מונחים ספרי התורה. בספרות התנאית לא נזכר השם "ארון הקודש" או "הארון" אלא לעולם "תיבה". את התיבה היו מכניסים לבית הכנסת מן החדר הסמוך והקשור לבית הכנסת<sup class="footnote-marker">41</sup><i class="footnote">כך במצדה ובדורה ארופוס. </i>, או אף מוציאים אותה לרחובה של עיר (משנה, תענית פ"ב מ"א). המושג "ארון" או "ארון קודש" כרוך בהדגשת מעמד הקדושה והקביעות של ארון הקודש בבית הכנסת אשר התפתח רק בימי האמוראים (איור 56 כתובת הארונא).
<b>והספרים</b> – ספרי הקודש. גם הספרים נמנים עם הרכוש העירוני במסכת מגילה ובמקבילות<sup class="footnote-marker">42</sup><i class="footnote">ראו בבלי, בבא בתרא מג ע"א, המרחיב את התוספתא שם פ"ט ה"ט. </i>. עם זאת, ודאי שהיו גם ספרים פרטיים; הם נזכרים במקורות רבים<sup class="footnote-marker">43</sup><i class="footnote">כגון תוס', ביכורים פ"ב הט"ו; בבא קמא פי"א ה"ג; בבא מציעא פ"ג הכ"ד ועדויות נוספות רבות. בפפירוס אחד במצרים נמצא מכתב פרטי שבו אדם מחליף עם אחותו ספר עזרא בספר בראשית.  </i>, ולא כאן המקום להרחיב בכך.
<b>והכותב</b> <b>חלקו</b> <b>לנשיא</b> – המשפט קטוע, ורק מתוך ההמשך ניתן לשחזר את משמעותו: "שניהם מותרין בדבר שכתב חלקו לנשיא". כלומר, הנודר יכול (או חייב) לכתוב את חלקו לנשיא, וכך לעקוף את הנדר ולאפשר למודר ליהנות מהרכוש המשותף<sup class="footnote-marker">44</sup><i class="footnote">כך עולה מהבבלי, מח ע"א. אפשטיין, מבוא, עמ' 361, פירש שרב ששת פירש כאילו הנוסח הוא "והכותב". רבי יהוסף אשכנזי פירש שרבי יהודה וחכמים נחלקו בדין הכותב לנשיא, כאילו נאמר שרבי יהודה אמר כך על הכותב לנשיא וחכמים אמרו אחרת. מכל מקום, לפי ההמשך ברור שיש לכתוב לנשיא, וזו הנחיה לנדרן כפי שפירשנו בשם הירושלמי.  </i>. להלן יבורר הסדר זה. בירושלמי ניתן הסבר אחר: "צריך לכתוב חלקו לנשיא" (לט ע"ב). כלומר, זו הנחיה מעין זו ששנינו לעיל שכופין אותו למכור את חלקו.
<b>רבי</b> <b>יהודה</b> <b>אומר</b> <b>אחד</b> <b>כותב</b> <b>לנשיא</b> <b>ואחד</b> <b>כותב</b> <b>להדיוט</b> – על מנת לאפשר למודר ליהנות מרכוש עירוני יכול המדיר לכתוב את רכושו לנשיא או ל"הדיוט", כלומר לאדם אחר פשוט.
<b>מה</b> <b>בין</b> <b>כותב</b> <b>לנשיא</b> <b>לכותב</b> <b>הדיוט</b> – המשנה מדברת על כותב לנשיא, אבל אין זה משום שכתיבה להדיוט אינה מועילה אלא משום שמסירת הרכוש לנשיא קלה יותר. כל העברה של זכויות קרקעיות חייבת להיות בכתב, וכך גם הרוצה למכור את זכויותיו ברכוש עירוני חייב לכתוב שטר מסודר. אבל: <b>שהכותב</b> <b>לנשיא</b> <b>אינו</b> <b>צריך</b> <b>לזכות</b> <b>והכותב</b> <b>להדיוט</b> <b>צריך</b> <b>לזכות</b> – הכותב להדיוט צריך לבצע מכירה מסודרת לאדם פלוני, ואילו מסירה לנשיא היא אמנם בכתב, אבל וירטואלית. הנשיא אינו חייב להיות מודע לכך.
<b>וחכמים</b> <b>אומרים</b> <b>אחד</b> <b>זה</b> <b>ואחד</b> <b>זה</b> <b>צריך</b> <b>לזכות</b> – תהליך העברת הזכויות ליחיד אחר או לנשיא זהה.
<b>לא</b> <b>דיברו</b> <b>בנשיא</b> <b>אלא</b> <b>בהווי</b> – למה הוזכר דווקא הנשיא? משום שבנוהג שבעולם שאדם נותן את רכושו העירוני (חלקו התאורטי ברכוש העירוני) לנשיא. "לא דברו" הוא כמו "מפני שאמרו" או "שאמרו", והוא ציטוט של משנה קדומה. במקרה זה המשפט "הכותב חלקו לנשיא" הוא קטע מאותה משנה קדומה, ולעיל ניסינו לברר מה היה הנוסח וההקשר המקוריים של המשפט.
<b>רבי</b> <b>יהודה</b> <b>אומר</b> <b>אין</b> <b>אנשי</b> <b>הגליל</b> <b>צריכין</b> <b>לכתוב</b> <b>שכבר</b> <b>כתבו</b> <b>אבותם</b> <b>על</b> <b>ידיהם</b> – כבר בדורות קודמים מסרו בני הגליל את רכושם לנשיא, כלומר העבירו אליו את הרכוש העירוני ובכך נפתרה בעיית הנדרים המונעים הנאה מרכוש עירוני. בבבלי נוסף שאנשי הגליל "קנטרנים" היו, כלומר נדרנים ומציקים, ולכן כתבו את רכושם העירוני לנשיא (מח ע"א). הביטוי מצטרף לעדויות על גישתם המסתייגת של חכמים מהנדר. עדויות אלו רוכזו במבוא. 
מבחינת מבנה המשנה, נראה שתנאי דור אושא כבר הכירו את המשפט "כותב חלקו לנשיא". הם נחלקים בפרטיו, אך מכירים אותו כסכמה משפטית. יתרה מזו, רבי יהודה מעיד שנוהג זה כבר הושרש בעבר, ולמעשה כל ההלכה על מניעת הנאה מרכוש עירוני אינה מעשית וכבר נמצאה דרך לעקוף אותה. כפי שראינו במשניות א-ב רבי אליעזר בן יעקב מציע עקיפה אחרת של ההלכה כך שנדר לא ימנע שימוש ברכוש משותף. לשיטתו אין כלל תוקף לנדר זה. לדעת חכמים הנדר תקף, אבל לגבי רכוש עירוני נמצאה דרך לעקיפת ההלכה, ולדעת רבי יהודה העקיפה כבר אינה מחייבת כל פעילות והיא נעשתה בעבר ותקפה לעולם ועד. אין כל הצעה שאדם יכתוב את חלקו בחצר לנשיא, אדם אינו מוותר על רכושו הפרטי, אבל הוא מוכן לוותר על חלקו התאורטי ברכוש העירוני.
מתוך המשנה משמע שרכוש הנשיא הוא סטטוס משפטי של ממש. נראה שהנשיא כאן זהה לעולי בבל, כמבטא הרשות הלאומית.
חוקרים נחלקו בשאלה מתי חודשה הנשיאות. חז"ל מתארים כאילו הנשיאות הייתה קיימת כמוסד כבר בימי בית שני, וכך מוצגים הזוגות הקדומים כאילו אחד מהם היה נשיא והאחר אב בית דין (אבות פ"א מ"ב ואילך). ברם חוקרים רבים סבורים, ובצדק, כי הוספה זו במשנה למחלוקת היא השלכה של המציאות המאוחרת מימי אושא, כלומר מחצית המאה השנייה למניינם, על המציאות של ימים ראשונים של התקופה שלפני החשמונאים. רק מימי דור אושא מצינו במפורש כי העומד בראש בית הוועד או הסנהדרין מכונה בשם "נשיא" ולידו אב בית הדין<sup class="footnote-marker">45</sup><i class="footnote">בבלי, הוריות יג ע"ב. גודבלאט, נשיאות; גודבלאט, נשיא. </i>. בפועל מי שעמד בראש האוטונומיה היהודית בשלהי ימי בית שני היה הכוהן הגדול. הראשון המכונה "נשיא" הוא שמעון בן כוסבא המורד, ואחריו רבן שמעון בן גמליאל. מכאן הסיקו חוקרים שהנשיאות חודשה בדור אושא.
ממשנתנו משמע שהנשיאות קודמת לדור אושא. ברם, גם כאן ייתכן שהניסוח "חלקו לנשיא" הוא מדור אושא ומשקף את הסדרים בדור זה. בדורות קודמים זיכו ברכוש העירוני גורמים אחרים.
מעתה עלינו לחדד את ההגדרות בדבר מוסד הנשיאות. במאה השלישית הייתה הנשיאות גורם שלטוני מוסמך שקיבל גושפנקה רומית. הנשיא כונה ביוונית "פטריארך". מסתבר שנשיאות זו חודשה בדור אושא, ברם עדיין אין כל ביטחון שכבר בדור אושא זכה הנשיא לתואר ולמעמד שלטוני מטעם הרומאים. ייתכן שבשלב ראשון הייתה היזמה למינויו מקומית והוא היה "רק" מעין אב בית הדין, היא הסנהדרין, שפעלה כגוף מרכזי בעל אופי כזה או אחר. מצד שני יש עדויות לפעילות של גורמים לאומיים כבר בדור יבנה, הווה אומר שחכמים מספר, ובעיקר רבי עקיבא, פועלים כבעלי תפקיד במישור הלאומי. אין הגדרה לאותו גורם לאומי, האם היה זה "בית הדין"? או אולי סנהדרין? הדברים עמומים, אבל יש מקום לשער את קיומו של גורם לאומי-אוטונומי כלשהו<sup class="footnote-marker">46</sup><i class="footnote">בזמנו הוצע שהיה קשר בין הנשיא לבין בתי הכנסת; ראו ספראי, העיר היהודית. ממשנתנו עולה שבפועל היה בית הכנסת שייך לרשות העירונית, אבל מבחינה משפטית הועברה הבעלות עליו ל"נשיא". ייתכן שקונסטרוקציה משפטית זו לא נוצרה לטובת דיני נדרים אלא כהסדר ציבורי שנוצל לפתרון בעיית הנדרים.  </i>.
מכל מקום, משנתנו מבטאת פעילות של אותו גורם לאומי, לפחות כדרך להערמה משפטית. המשנה מכנה גורם זה "נשיא", אבל ייתכן שהיה זה גוף שלטוני אחר; גוף שפעל בהיתר רומי, אך לא דווקא באישור מפורש.
משנתנו מדגישה נוהג מיוחד של אנשי הגליל. לא ברור האם נוהג זה מבטא ביקורת של חכמים על אנשי הגליל או שמא עדות להתנהגות חסידית. מנהגים מיוחדים של בני הגליל נזכרים לרוב במקורות. בדרך כלל אנשי הגליל מצוינים לשבח על חסידותם, אך בהקשר שלנו קשה לקבוע האם בא התיאור לשבח או לגנאי<sup class="footnote-marker">47</sup><i class="footnote">ראו ספראי, גליל.  </i>.
בתוספתא עוד שתי הלכות המשלימות את המשנה: "[1] המודר הנאה מעירו או מבני עירו, ובא אחר וישב שם שלשים יום, מותר בו. מיושבי עירו, ובא אחר וישב שם שלשים יום, אסור בו. [2] המודר הנאה מחבירו בפניו, אין נשאלין לו אלא בפניו, שלא בפניו, נשאלין לו בפניו ושלא בפניו" (פ"ב ה"י). ההלכה הראשונה מגדירה כמה זמן נדרש כדי להגדיר אדם כבן עיר. היא נחוצה למשנתנו משום שרק תושבי הקבע נחשבים לבעלי חלק ברכוש העירוני, ורק עליהם חל הנדר. הקביעה שדייר המתגורר בעיר שלושים יום הוא כבני העיר חוזרת במסגרת אחרת<sup class="footnote-marker">48</sup><i class="footnote">תוס', פאה פ"ד ה"ט; ירו', פ"ח ה"ז, כא ע"א; בבלי, בבא בתרא ח ע"ב, וראו פירושנו למשנת פאה פ"ח מ"ז.  </i>. מהתוספתא והירושלמי (פאה פ"ח ה"ז, כא ע"א; בבלי, בבא בתרא ט ע"א) משמע שלהגדרה זו שני היבטים מרכזיים, בנוסף לזה המופיע במשנה (על מי חל הנדר). היבט אחד הוא כמה זמן ישהה אדם בעיר ויהא כאחד מאנשי העיר לצורך קבלת צדקה, וההיבט הנוסף הוא כמה יהא בעיר ויהא חייב במסי הצדקה. הכלל בתוספתא הוא שאם שהה שלושים יום הרי הוא כאנשי העיר לקבלת "קופה". בהמשך ניתנות הגדרות אחרות כמה זמן ישהה בעיר לצורך תשלום המסים העירוניים לקופת הצדקה. כאן נבנתה מערכת היררכית: מי ששהה שנה שלמה משלם את מלוא המסים ומי ששהה חלק מהשנה (תושב חדש) משלם חלק מהמסים. לא נעסוק כאן בפרטים<sup class="footnote-marker">49</sup><i class="footnote">ראו ספראי, הקהילה, עמ' 67-64; 306-303.  </i>, והרחבנו בכך בנספח למסכת פאה. 
ההלכה השנייה מוסיפה את המרכיב שעל חסרונו הערנו בפירושנו למשניות השונות. המשניות דנות באפשרות של הערמה ואף בביטול משפטי או פורמלי של הנדר, אך אינן מעלות אפשרות של התרת הנדרים. התוספתא מוסיפה אפשרות זו ומבחינה בין נדר שהוטל בנוכחות המודר, שאז צריך להתירו בנוכחותו, ובין נדר שהוטל בהיעדרו, וגם הביטול ייעשה שלא בפניו. בכל מצב צריך המדיר להיות נוכח בהתרה, אך נוכחות המודר לא תמיד נחוצה. התוספתא דנה, אפוא, בפרט משני בדיני היתר הנדרים, וברור לה שפתרון זה קיים. עם זאת, במשנה הוא נעדר. במבוא שיערנו שהתרת נדרים היא דרך הלכתית מאוחרת וחכמים נרתעו ממנה, על כן במשנה היא מוצנעת כאפשרות אחרונה ולא תדירה. 
ההסבר שחכמים דיברו בהווה, כלומר נתנו דוגמאות ממציאות חיי היום יום, חוזר במקורות<sup class="footnote-marker">50</sup><i class="footnote">תוס', גיטין פ"ג הי"ב; נידה פ"ו הי"ח, עמ' 648; כלים בבא מציעא פ"ז ה"ו, עמ' 586; שבת פ"ו (ה) הי"א, ועוד. </i>. בדרך כלל ההסבר הוא שהדוגמה שניתנה מציאותית, אבל פעם אחת מופיע הטיעון בהקשר של מחלוקת בית שמאי ובית הלל. המשנה הקדומה הזכירה מקרה ובית שמאי רואים בכך דוגמה מציאותית, ואילו בית הלל סבורים שההלכה חלה רק במקרה המצוין<sup class="footnote-marker">51</sup><i class="footnote">משנה, יבמות פט"ו מ"ב; עדיות פ"א מי"ב, וראו פירושנו ליבמות שם שם. </i>. אפשר, אפוא, לשער שההסבר הרואה בכל מקרה כזה דוגמה מציאותית בא רק בעידן שהחלו לנסח בו כללים משפטיים. בשלב הראשון טרם ניתנה הדעת על ההלכה הכללית והמנהג העממי התייחס למקרה מסוים, שכן הוא זה שהתעורר<sup class="footnote-marker">52</sup><i class="footnote">ראו על כך במבוא הכללי לפירוש המשניות. שם הצענו שהלכות רבות צמחו מתוך נוהג עממי. בשלב שני נוסחו כמקרה, בשלב שלישי גובשו לכלל הלכתי ורק אז נקבע שהמקרה הנדון הוא דוגמה, ונבחרה דוגמה זאת משום "שלא דברו חכמים אלא בהווה". </i>. 
הסגנון "מה בין" הוא סגנון רגיל. יש משניות שנערכו על בסיס הפתיחה "אין בין" (מגילה פ"א מ"ד-מי"א). אין לנו חטיבה של משניות הערוכה לפי משפט מנחה זה, אך הוא מופיע במשניות בודדות רבות<sup class="footnote-marker">53</sup><i class="footnote">כגון פסחים פ"ט מ"ג, מ"ה; כתובות פ"ג מ"ד, ועוד.  </i>.

Mishnah 6

<b></b>
<b>המודר</b> <b>הנייה</b> <b>מחבירו</b> <b>ואין</b> <b>לו</b> <b>מה</b> <b>יאכל</b> – מצב זה נידון לעיל פ"ד מ"ז, <b>נותן</b> <b>לאחר</b> <b>משום</b> <b>מתנה</b> <b>והלא</b> <b>מותר</b> <b>בה</b> – במשנה לעיל הוסבר שנותן את המתנה לחנווני כדי שחברו יסמוך עליו ויאכל ממנו. החנווני נזכר משום שרגיל היה "להמחות" אצל החנווני. במקום לתת לחברו מזון באופן ישיר אפשרו לו חכמים לקבל מהחנווני מזונות, כפי שראינו שם. 
<b>מעשה</b> <b>בבית</b> <b>חורון</b> – בית חורון היא ביהודה, וממילא יש לפרש שהמעשה אירע בימים קדומים ולא יאוחר ממרד בר כוכבא. במרד השני חרב המרכז היהודי ביהודה, ומן הסתם המעשה ביהודי בית חורון אירע קודם לכן. לפי ההמשך הוא אירע בימי הבית. הניסוח "הרי הן מוקדשין לשמים" מתאים יותר לימי הבית כאשר "הקדש" היה מונח משפטי בר מימוש.
<b>באחד</b> <b>שהיה</b> <b>אביו</b> <b>מודר</b> <b>ממנו</b> <b>הנייה</b> – המשנה מדווחת על סכסוך משפחתי רגיל ועל מצב שבו שני הצדדים, או אולי רק הבן, שואפים לסיים את הסכסוך, אך מוצאים עצמם כבולים בכבל הנדר, <b>והיה</b> <b>משיא</b> <b>את</b> <b>בתו</b> [<b>בנו</b>] – "בנו" נוסף בשוליים במקום "בתו", וכן בכל יתר עדי הנוסח "את בנו". האם התיקון משקף מגמה להדגיש שהמדובר בשמחה גדולה וחשובה?<sup class="footnote-marker">54</sup><i class="footnote">תופעה זו של החלפת גיבורות בגיבורים ממין זכר אופיינית גם למדרשים, ועוד יותר לכתבי היד. במקרה הבודד שלפנינו קשה כמובן להכריע מה הנוסח המקורי, אך ככלל רגיל יותר להוציא את האישה מהסיפור ולכלול בו גבר. </i> <b>אומר</b> <b>לחבירו</b> – אמר הבן לחברו, <b>הרי</b><b> ה</b><b>חצר</b> <b>והסעודה</b> <b>נתונין</b> <b>לך</b> <b>מתנה</b> <b>אין</b> <b>בפניך</b> – המשפט עמום וחלו בו חילופי נוסח: "והינן לפניך" (רוב עדי הנוסח), "אינן לפניך אלא..." (מ) וכיוצא באלו נוסחים, <b>שיבוא</b> <b>אבא</b> <b>ויאכל</b> <b>עימנו</b> <b>בסעודה</b> – הבן נותן את הסעודה לאחר כדי לאפשר לאב להשתתף בסעודה ובשמחה.
<b>אמר</b> <b>לו</b> – הנודר לחברו, <b>לא</b> <b>נתתי</b> <b>לך</b> <b>את</b> <b>שלי</b> <b>אלא</b> <b>שתקדישם</b> <b>לשמים</b> – בשאלה: האם נתתי לך את רכושי כדי שתקדיש אותו? הבעל המקורי של הרכוש מתנגד לכך שהמקבל ישתמש במתנתו לשם הקדשה, שהרי מטרתו לעקוף את הנדר ולא לתת לחברו באמת משלו.
<b>אמר</b> <b>לו</b> – החבר, <b>אם</b> <b>שלי</b> <b>הם</b> <b>הרי</b> <b>הן</b> <b>מוקדשין</b> <b>לשמים</b> – החבר מסרב להשתתף בהערמה ואומר שאם אכן הסעודה שלו הוא מקדישה לשמים.
<b>אמר</b> <b>לו</b> – דברים אלו הם המשך דברי החבר, <b>לא</b> <b>נתתה</b> <b>לי</b> <b>את</b> <b>שלך</b> <b>אלא</b> <b>שתהא</b> <b>את</b> <b>ואביך</b> <b>אוכלים</b> <b>ושותים</b> <b>ומתרצים</b> <b>זה</b> <b>לזה</b> <b>ויהא</b> <b>עון</b> <b>תלוי</b> <b>בראשי</b> – אתה רוצה להערים על הנדר כדי להגיע לפיוס עם אביך, והעוון יהא תלוי בראשי כלומר הנדר עדיים קיים, והחבר שהזמין את האבא חייב בהפרת הנדר. עד כאן אין חכמים או ההלכה משולבים במעשה. התגובה ההלכתית הפורמלית היא: <b>אמרו</b> <b>חכמים</b> <b>כל</b> <b>מתנה</b> <b>שאינה</b> <b>שאם</b> <b>הקדישה</b> <b>תהא</b> <b>מקודשת</b> <b>אינה</b> <b>מתנה</b> – אם כן אין כאן נתינה כלל. אין בכך תגובה ישירה לבעיה שמעלה המעשה. כל שנאמר הוא שמתנה שאינה מלאה ומוחלטת אינה מתנה, ובמקרה זה לא התכוון הבן למתנה שלמה ולכן האב מנוע מלאכול מהסעודה. ברם, אין כאן התייחסות לעצם הפתרון של נתינה לאחר. הכלל המשפטי שבמשנה אינו קשור, אפוא, לגוף המעשה, ואכן בירושלמי הוא משובץ בהקשר אחר:
"אמר רבי יוסי בירבי בון אכין הוה עובדא (כך היה המעשה) יונתן בר עוזיאל הדירו אביו מנכסיו, ועמד וכתבן לשמי<sup class="footnote-marker">55</sup><i class="footnote">שמאי הזקן. </i>. מה עשה שמי, מכר מקצת, והקדיש מקצת, ונתן לו מתנה את השאר, ואמר כל מי שיבוא ויערער על המתנה הזאת יוציא מיד הלקוחות ומיד ההקדש, ואחר כך יוציא מיד זה. רבי ירמיה בעי, מעתה אין אדם נותן מתנה לחבירו על מנת שלא יקדישנה לשמים" (לט ע"ב). אביו של יונתן בן עוזיאל הדיר את בנו, והאב רצה לבטל את נדרו. גם כאן הפתרון של התרת הנדר אינו מופיע, והאב בחר בפתרון אחר. הוא נתן את המתנה לשמאי הזקן והלה ביצע סדרת פעולות – מכר חלק, הקדיש חלק ונתן במתנה לבן את השאר (הרוב). שמאי מסביר את המעשה בכך שמי שיערער על המתנה (מכוח הטענה שהאב הדיר את הבן ואסור לו לרשתו) יצטרך לטעון גם כנגד ההקדש, ואיש יהודי לא יעז פניו נגד ההקדש. לכך קשורה, אפוא, המימרה שכל מתנה שאי אפשר להקדישה אינה מתנה.
מעשה זה מהווה מקור לשתי מסקנות מרכזיות. האחת נוגעת לסמכותם של חכמים ולדרך התגבשות ההלכה, והאחרת לתולדות העריכה של מקורות חז"ל. נפתח במסקנה הראשונה. שמאי פועל את מעשהו כאדם פרטי וחושש מכוחו של ערעור חברתי ומשפטי נגד מעשהו. יש בכך כדי להאיר את מעמדם הצנוע של חכמים בימי הבית השני; אין הם מכתיבים את החוק ואף לא את פסק הדין, אלא פועלים במסגרת הנוהל הקיים. במבוא הכללי לפירוש המשניות עמדנו על כך שחכמים ראשונים פעלו במסגרת חוק קיים ורק מאוחר יותר הצליחו להכיל את החוק לתוך שיטת הלימוד שלהם. לפנינו עדות חיה לתהליך זה של שילוב נוהג קיים במערכת משפטית מנוסחת ושיטתית בחלקה.
המסקנה השנייה, שגם עליה כבר עמדנו, היא שמשפט במשנה משובץ בה בהקשר אחד, אך נראה שבמקורו הוא נוצר בהקשר אחר. פרשה זו מלמדת על אופיים של מקורות תנאיים. המעשה היה מוכר בספרות התנאים, אבל בעל המשנה שיבץ אותו בעניין אחד והמדרש שיבצו לעניין אחר. השיבוץ משנה כמובן את המשמעות של הלימוד. מעתה עלינו לחשוש שמשפט המשובץ במשנה או בברייתא לא נוצר בהקשר שבו הוא משובץ אלא מועבר ממקום אחר. באותו מקום מקורי עשוי היה להתפרש באופן שונה. במקרה זה דומה שהצלחנו לעמוד על מקורו של המשפט ועל משמעותו המקורית, אבל תמיד יש לקחת בחשבון שלמשפט כזה או אחר הקשר אחר, שאינו ידוע לנו, ושרק בו מתבאר המשפט עד תומו. מצב דומה שבו שובץ במשנה משפט שבמקורו נאמר בהקשר אחר זיהינו בפירושנו גם במקומות אחרים<sup class="footnote-marker">56</sup><i class="footnote">ראו פירושנו לכתובות פ"ה מ"ד; סוטה פ"ו מ"ד; נדרים פ"ה מ"ו ועוד. אין זה דומה לשאלת התלמוד "תנא היכא קאי"; שם מדובר רק על כך שהניסוח של משנה מושפע ממקומו המקורי של המשפט המשובץ, ואילו אצלנו השיבוץ השונה יוצר משמעות אחרת למשפט. ל"תנא היכא קאי" ראו בבלי, ברכות ב ע"א; תענית ב ע"א, וראו ליברמן, תנא היכא קאי, בתוך: מחקרים, עמ' 116-110. </i>. במקרה זה ייתכן שהצעת הירושלמי אינה משקפת את ההקשר המקורי שבו נאמר המשפט, אך חשוב שהתלמוד עצמו מעלה את האפשרות שהמשפט נאמר במקורו בהקשר אחר.
ההלכה הקובעת שבמקרה של מתנת בית חורון אין המתנה תקפה אינו מבטא את ההלכה במקרה של הנדרים. לכאורה אפשר שאם המתנה תהיה כזאת שהמקבל יכול להקדישה הרי שהדרך לעקיפת הנדר כשרה. הירושלמי מסביר: "כיני מתניתא כל מתנה שהיא כמתנת בית חורון שהיתה בהערמה שאינה שאם הקדישה אינה מקודשת אינה מתנה" (לט ע"ב). אם כן, הפתרון של נתינה לאחר אינו פותר את בעיית הנדר. נתינה כזאת, הנעשית כהערמה, אינה מתנה ואינה משחררת מהנדר. גם הבבלי הבין שהמעשה שולל את הפתרון ההלכתי של נתינת מתנה ומקשה כדרכו "מעשה לסתור" (מח ע"ב). הוא מתרץ בשיטת "חיסורי מחסרא", שבדרך כלל מתנה כזאת מועילה אלא אם כן סוף המעשה מוכיח שהמתנה לא ניתנה בלב שלם. 
כפשוטו יש להדגיש היבט אחר של המעשה. ההלכה הפורמלית אפשרה את הפתרון של מתנה, אבל הציבור לא היה מוכן לקבל פתרון כזה והביע חשש אינסטינקטיבי מהערמה כזאת. הנימוק "עון תלוי בראשי" אינו נימוקו של משפטן אלא של אדם פשוט שאינו מוכן לקבל פתרון פורמליסטי. בפירושנו למשנה הקודמת העוסקת באותו דין (פ"ד מ"ח) הצענו לפרש שהמשפט "רבי יוסי אוסר" חל על כל הפתרון של מתנה לאחר. ברוח זו אנו מציעים את השחזור הבא. בימי הבית הנהיגו חכמים פתרון משפטי של נתינה לאחר. מעשה יונתן בן עוזיאל ומעשה בית חורון מעידים על כך (בין אם הם אותו מעשה, ובין אם הם שני מעשים נפרדים). הציבור הסתייג מהפתרון כפי שמעיד שמאי עצמו, וכפי שנלמד במשנתנו. ההסתייגות לא נבעה מסיבות משפטיות, אלא מתחושה דתית פשוטה של יהודים יראי שמים, ומהפחד המיסטי מכוחו של הנדר, פחדים שעליהם עמדנו במבוא. מאוחר יותר מקבל רבי יוסי את ההסתייגות העממית והופך אותה לדעה הלכתית לכל דבר. נמצאנו למדים פרק מאלף במערכת היחסים בין הציבור, הנוהג העממי וחכמים. על רקע נוהג עממי צומח פתרון פורמליסטי של חכמים. חלקים מהציבור מסתייגים ממנו מתוך יראת שמים, וההסתייגות הופכת לדעת יחיד בהלכה. משנתנו נסתמה כדעה זו, אך גם מציעה את הפתרון כהלכה סתמית ומקובלת. 
גם במעשה זה בולט היעדר האזכור להתרת הנדר. לכאורה הפתרון הפשוט היה להתיר את הנדר. לפי המשנה להלן (פ"ט מ"א) לכל הדעות כיבוד האב מהווה סיבה להתרת הנדר על ידי חכם. אך במעשה המיוחס לימי הבית אפשרות זו של התרת הנדר אינה מועלית. 
המעשה המתואר אינו הולם במלואו את ההלכה העקרונית, ואכן הבבלי שואל "מעשה לסתור?" (מח ע"א). בשאלה מבנית זו נדון להלן בסוף פרק ט.
מן הראוי להעיר שהפרשה מעלה אפשרות של נדר מהאב, ורואה בשלילה נדר כזה. כבוד האב משמש כמסלול פתוח להתרת הנדר, וההתייחסות לפגיעה בהורים שלילית. התייחסות כזאת ניכרת גם בברית החדשה<sup class="footnote-marker">57</sup><i class="footnote">מתי טו 6-5; מרקוס ז 13-10.  </i>. אלא ששם נקבע שהפרושים והסופרים סבורים שנדר כזה תקף אף על פי שיש בו פגיעה בכבוד אב ואם, ואכן המשניות שלנו מצדדות בדרך זו. אנו הדגשנו שהטיעון שנדר כזה צריך להיות בטל מבוסס על השימוש בלשון "קרבן" כלשון נדר (ראו פירושנו לפ"ב מ"ב ופ"א מ"א).

Chapter 6



Mishnah 1

הפרק עוסק בשאלות של הגדרה של היקף הנדר במקרים שהגדרתו עמומה במקצת. הכלל הוא שמה שקובע הוא שימוש המונח בשפת היום-יום. פרק זה מהווה מקור לא אכזב להבנת פרטים ממערך היום-יום, שכן נתון זה הוא הקובע את היקף הנדר. קדמונינו הכירו על בוריים את חיי היום-יום שלהם והשתמשו בהם להגדרת היקף הנדר, ואנו, המבינים פחות או יותר את רוח הפסיקה של החכמים, עשויים להשתמש בפרק לשחזור חיי היום-יום שלהם המוכרים לנו רק באופן כללי. פרקנו הוא אחת ההזדמנויות לדיון האמוראי האם בנדרים הילכו אחר "לשון בני אדם" או אחר "לשון תורה" (ירו', לט ע"ג). "לשון תורה" הוא הפרשנות המילונית המקורית והנכונה, כלומר זו שבתורה. לשון תורה יש, כמובן, גם למילים שאינן בתורה כלל. עסקנו בשאלה זו במבוא וראינו כי הפירוש הראשון הוא פשוטם של דברים, אם כי יש למשמעות המקראית גם השפעה על הבנת לשון הנדר. 
<b></b>
<b>הנודר</b> <b>מן</b> <b>המבושל</b> <b>מותר</b> <b>בצלי</b><b> –</b> "מבושל" אינו כולל צלי. "צלי" הוא בישול על אש פתוחה, כפי שהכינו את קרבן הפסח ("גדי מקולס") (משנה, פסחים פ"ז מ"א).
<b>ובשלוק</b> – שליקה היא צורת בישול הקרובה לבישול. לכאורה משמע ש"שלוק" בושל במשך זמן רב יותר מ"מבושל", ועל כן "מבושל" אינו כולל "שלוק". מצד שני ה"שלוק קרוי מבושל" (ירו', לט ע"ג; עירובין פ"ג ה"א, כ ע"ד), כלומר מי שנדר שלא יאכל שלוק הרי ברור שבכלל הנדר שלו גם כל מאכל מבושל, שכן שליקה היא בישול כבד יותר. שני המונחים, "שולק" ו"מבשל", נזכרים בדרך כלל יחד וברור שאלו עיבודים דומים, וברוב המקורות אי אפשר להכריע האם שליקה כבדה יותר מבישול או להפך, והאם יש הבדל ביניהם כלל ועיקר. כך, למשל, את קרבן פסח יש לאכול צלוי ולא שלוק ולא מבושל (משנה, פסחים פ"י מ"ד), וצירופים דומים רבים. עם זאת, בכמה הלכות יש הבדל בין שלוק ומבושל. אנו עסקנו בנושא בפירושנו לתרומות (פ"י מ"י). על כך אומר רבי יוחנן "לית כאן נכבשין אלא נשלקין, כבוש כרותח הוא" (ירו', תרומות פ"י ה"ח, מז ע"א). אם כן, לרבי יוחנן ולאחר דיון ארוך תוך הסתייעות בפרשנים מסורתיים ובחוקרים כאחד הגענו למסקנה שמהמקורות עולה תמונה הנראית כסותרת את עצמה, שמחד גיסא השליקה קלה מבישול ומאידך גיסא היא נראית ככבדה ממנה; מחד גיסא היא דומה לבישול ומאידך גיסא שונה ממנה. דומה שהפתרון לסתירות הללו הוא בכיוון אחר. השליקה דומה לבישול אבל הבישול מטרתו לרכך את הפרי ולהכינו למאכל, ואילו השליקה היא בישול שיש בו עיבוד ושינוי טעם. שינוי כזה מחייב, בדרך כלל, השריה ממושכת במים. על כן במסכת עוקצין חיתוך לשליקה אינו משמעותי שכן ההשריה במשך זמן ממושך הופכת את החיתוך למשני בחשיבותו. כמו כן, הנודר "מן השלקים אינו אסור אלא מן השלק של ירק שלוק שני טועם אסור בכל השלוקים"<sup class="footnote-marker">1</sup><i class="footnote">להלן פ"ו מ"ג, והשווה בבלי, כ ע"ב; ביצה טז ע"א. </i>. אם כן שלוק הוא בעיקר ירק שלוק, ואינו כולל כל בישול הנדון לחוד במשנתנו. לפי דרכנו נבין מדוע במקורות רבים השולק מצוי יחד עם הכובש או מעבד הפרי, כגון "אין את רשאי לכבוש מהם ולשלוק מהם ולא לאכול מפניהם" (ספרא, בהר פרק א הי"ב, קו ע"ג) ומקורות נוספים.
הירושלמי מתדיין האם הנדר חל על צורת התקנה של אוכל שאינה במים, כעישון או טיגון. אגב כך אנו מבינים של"תבשיל" ול"מבושל" שורש לשוני זהה, אבל בלשון בני אדם אין הם זהים. בתלמוד הבבלי נשמרה עמדתו של רבי יאשיה החולק על המשנה. לדעתו "מבושל" כולל את כל צורות ההתקנה של האוכל כולל צלי, ואולי גם שלוק (מט ע"א). הבבלי מסביר שזו "לשון תורה", או שהמחלוקת נובעת ממנהגים מקומיים שונים בדבר הגדרת הבישול.
<b>אמר</b> <b>קונם</b> <b>תבשיל</b> <b>שני</b> – בעדי נוסח אחרים "שאני", וכן בהמשך. הנדר הוא או ש"אם יהיה כך וכך אינני טועם" או ש"אם יהיה כך וכך הריני טועם". "שני" הוא קיצור של "שאיני" או של "שאינני", כמו במשנה הראשונה במסכת.
<b>טועם</b> – הנדר הוא מכל "תבשיל", והגדרה זו כוללנית הרבה יותר. תבשיל הוא כל שהותקן למאכל, ויש מקום לברר האם הגדרה זו אינה חלה על סוגים אחרים של התקנת אוכל.
<b>אסור</b> <b>במעשה</b> <b>קדירה</b> <b>רך</b> <b>ומותר</b> <b>בעבה</b> – הבבלי, לעניין אחר, מסביר: "עבה – לאכילה עבדי לה, רכה – לרפואה קא עבדי לה" (ברכות לח ע"א). תבשיל עבה הוא תבשיל שבישולו יוצר מאכל סמיך, ואילו תבשיל "רך" הוא תבשיל שבושל קלות כך שטרם הפך לסמיך, והוא נועד לאכילת חולים. בירושלמי (לט ע"ג) נזכרות בהמשך זה ה"הטריות" או "איטריות", והיא מילה יוונית (Itriona – Ιτριόν), מעין האטריות של ימינו, והן מאכלי בצק שעירבו בו שמן או חלב ובושלו קלות, "שכן דרך הרופא לוכל פתו בהן"<sup class="footnote-marker">2</sup><i class="footnote">ליברמן, הפירוש הארוך, עמ' 441-440. </i>. 
ממשנתנו ברור שהקדרה שימשה לבישול, וכנראה גם להגשה, ומן הסתם היה לה בסיס צר ופתח רחב (כגון כלים פ"ו מ"א ועוד), והיה לה מכסה תקני, כנראה קעור במקצת, כך שהיה לו כלי קיבול (משנה, כלים פ"ג מ"ב). מעשה קדרה רך הוא מה שהתבשל בקדרה זמן קצר ביותר, לא יותר מחימום, ולכן אינו בכלל תבשיל.
<b>ומותר</b> <b>בביצה</b> <b>טרמיטן</b> – "טרמיטן", או בנוסחאות קרובות, היא מילה יוונית (trometon – τροµητόν) שמשמעה רותח. הכוונה לביצה שבושלה בצורה קלה ביותר. הבבלי מתאר בהפרזה שרק עבדים מומחים ביותר יודעים להכין ביצה כזאת שמבושלת בצורה מינימלית (אלף פעמים במים חמים ואלף פעמים במים קרים – נ ע"ב). הירושלמי מסמיך לטרמיטן את ביצת ה"רופיטן" (ropheton – ροπηετόν), שאף היא ביצה רכה<sup class="footnote-marker">3</sup><i class="footnote">קרויס, ארכאולוגיה תלמודית ב א, עמ' 275. </i>.
<b>ובדלעת</b> <b>הרמוצא</b> – הדלעת היא הקרא, דלעת של ימינו. הדלעת הרמוצה נזכרת בהלכה אחרת הקובעת שדלעת רמוצה ודלעת יוונית הן מינים קרובים ואינן כלאיים זו בזו (משנה, כלאים פ"א מ"ב). ממשנתנו משמע שהדלעת הרמוצה אינה תבשיל ממש אלא דלעת שחרכו אותה קלות. כן מפרש הירושלמי: "ובדלעת הרמוצה אמר רבי חנינה כמין דלעת מרה והן ממתקין אותה ברימצא" (רמץ – לט ע"ג). בתלמוד הבבלי מפורשת משנתנו: "מאי דלעת הרמוצה? אמר שמואל קרא קרקוזאי (קרקוראי, קורקוזאי), רב אשי אמר דלעת הטמונה ברמץ" (נא ע"א). הפירוש השני זהה לדברי הירושלמי ומתאים למשנת נדרים. אבל פירוש זה בלתי אפשרי למשנת כלאים, שהרי בה מדובר על זן של דלעת ולא על צורת בישול. כנגד זה פירושו של שמואל מתאים כנראה רק למשנת כלאים, וזאת בהנחה שקרקוזאי הוא שם מקום, או סוג הדלעת<sup class="footnote-marker">4</sup><i class="footnote">ראו פליקס, כלאים, עמ' 70. אם קרקוזאי הוא שם המקום הכוונה כנראה לקרקסיון (Kerkesion). </i>. בדוחק ניתן לפרש שדלעת הרמוצה היא זן של דלעת שנהגו לאכלו כשהוא חרוך קלות. דומה שעדיף לפרש שאלו שתי הגדרות שונות. בנדרים הגרסה היא "דלעת הרמוצה", מלשון רמץ, ובמסכת כלאים זו משמעות אחרת. בכמה עדי נוסח למשנת כלאים יש נוסחאות אחרות: הרומצא (ל) או המרוצה (ז). במסכת נדרים יש רק חילוף נוסח אחד: "הרמנא" (ר) (איור 57 דלעת).
ממשנתנו משמע שכלי הבישול הרגיל הוא קדרה. בכלי זה מערבים מזון כלשהו עם מים ומרתיחים או מחממים על אש לזמן מה, וזהו הבישול.

Mishnah 2

<b></b>
<b>הנודר</b> <b>ממעשה</b> <b>קדירה</b> <b>אין</b> <b>אסור</b> <b>אלא</b> <b>ממעשה</b> <b>רתחתה</b> – מעשה קדרה אינו זהה לסתם "תבשיל". בלשון זו מתכוונים רק למאכלים שבושלו ברתיחה, בניגוד לחימום קל יותר.
<b>אמר</b> <b>קונם</b> <b>יורד</b> <b>לקדירה</b> <b>שני</b> <b>טועם</b> <b>אסור</b> <b>מכל</b> <b>המתבשלין</b> <b>בקדירה</b> – לעומת זאת "יורד לקדירה" הוא כל מה שהתבשל בקדרה, כולל מה שרק חומם ולא רתח. 
בתלמודים מובאים הסבר ודוגמאות למעשה קדרה (מעשה רתחתה-רותחנה): "אי זו היא מעשה רותחנה? כגון חילקא, טרגיס וטיסני, סולת ואורז, זריד וערסן" (ירו', לט ע"ג; בבלי, ברכות לז ע"א). לכאורה פשוט הוא ש"מעשה רתחתה" פורש כחל רק על מיני דגנים, בניגוד למיני עדשים ודייסות אחרות. אורז לפי ברייתא זו הוא כאחד ממיני הדגן, והבבלי מקשר זאת עם עמדתו של רבי יוחנן בן נורי שאורז הוא מין דגן (בבלי, ברכות לז ע"א; פסחים לה ע"ב). אלא שממקורות אחרים עולה שיש לפקפק בהסבר זה ולהציע שהמדובר בצורת גריסה של דגנים בכלל, ושל חיטים בפרט: "הנודר מן הפת אין אסור אלא מן הפת הבא מחמשת המינין בלבד. הנודר מן הדגן אסור בפול המצרי לח ומותר ביבש ומותר באורז ובחליקה ובטרגיס ובטיסני" (תוס', פ"ד ה"ג; בבלי, נה ע"ב). מהרשימה משמע שכולם הם מיני צמחים, אך אינם נחשבים לדגן אלא לסוגי קטניות. מתוך רשימה זו האורז הוא ודאי מין בוטני, ולכאורה גם השאר הם מינים בוטניים. 
אבל בירושלמי לעניין אחר מוסבר שחלק מהמונחים הם סוגי כתישה ולא מינים: "תמן אמר רבי יונה חילקא לשנים, טרגיס לשלשה, טיסני לארבעה, רבי יוסי בירבי בון בעי מיכן והילך קמחין הן אין צריך לבור את הסולת מתוכן" (סוטה פ"ב ה"א, יז ע"ד). אם כן, "חילקה" היא טחינה המפצלת את הגרעין לשניים, טרגיס לשלושה, טיסני לארבעה. כך יש להבין גם את משנת מכשירין: "כל הקמחין והסלתות של בית השוקים טמאים. החילקה, הטרגיס והטסגי (טסני) טמאים בכל מקום" (פ"ו מ"ב). אפשר היה להבין את המשנה כאילו כל אלו הם סוגים בוטניים, אך פשוט יותר להבין את המשפט בהקשר של הירושלמי. חילקה, טרגיס וטיסני אינם סולת וקמח, אך הם דומים להם ויש להם אותו דין. כך יוצא גם מדיון תלמודי אחר: "בו ביום גזרו על פיתן ועל גבינתן ועל יינן ועל חומצן 
ועל צירן ועל מורייסן, על כבושיהן ועל שלוקיהן ועל מלוחיהן ועל החילקה ועל השחיקה ועל הטיסני" (ירו', שבת פ"א ה"ד, ג ע"ג). ברור שהגזרה אינה על מינים בוטניים אלא בשל העיבוד שהנכרי העניק לתוצרת.
הוא הדין בחליקה, או חילקה, שהיא מין קטניות הנזכר גם בספרות הרומית (Alica)<sup class="footnote-marker">5</sup><i class="footnote">פליניוס, ההיסטוריה של הטבע, יח 109. </i>. פליניוס מציג אותה פעם כסוג שעורה (מין בוטני)<sup class="footnote-marker">6</sup><i class="footnote">שם, יח 71. </i> אך גם כסוג של דייסה, והוא מסביר כיצד מכינים אותה: משרים אותה במים עשרה ימים וקולפים אותה<sup class="footnote-marker">7</sup><i class="footnote">שם, יג 106; יח 71; יח 106, ועוד.  </i>. את האליקה כתשו בצורה מיוחדת, ועל כן כל הקטניות או הדגנים שנכתשו בדרך זו כונו "חליקה"<sup class="footnote-marker">8</sup><i class="footnote">שם, כב 136. </i>. גם ברשימה שלנו מתחלפים מינים בסוגי עיבוד, והתנאים לא הקפידו להבחין בין השניים, שכן לעתים למין בוטני מסוים הייתה גם צורת כתישה אופיינית, אך לעתים כתשו כך גם מינים אחרים. כך גם המונח "גריס" שמשמעו זן עדשים, אך גם צורת טחינה (להלן מ"י).
סוגיה אחרת עוסקת בטוחני הגריסים, ה"דשושות" בלשון חז"ל: "דשושי חילקא, טרגיס וטיסני דוששין בצנעה לצורך המועד, רבי יוסי אומר: דשושי ציפורי הן החמירו על עצמן שלא יהו דוששין כל עיקר. אמר אביי: חילקא – חדא לתרתי, טרגיס – חדא לתלת, טיסני – חדא לארבעה" (בבלי, מועד קטן יג ע"ב). עד כאן ברור ששלושת המונחים הללו הם סוגי דשישה (גריסה-טחינה). אבל המשך הסוגיה מציע הסבר אחר: "כי אתא רב דימי אמר: כונתא". כונתא הוא זן בוטני, כפי שברור מהמשך הסוגיה, והסוגיה מסבירה את האיסור: "כגון דמיקלפן, דאי לאו דשרא להו במיא – לא הוה מיקלפא". אם כן, מדובר בסוג שעורים המגיעות קלופות. ייתכן שההסבר בא במקורו למשנת מכשירין, והוא מסביר מדוע כל המינים הללו טמאים, משום שהם קלופים, ואין זה קורה אילו לא הושרו קודם במים<sup class="footnote-marker">9</sup><i class="footnote">אם אכן ההסבר נכון הרי שזו דוגמה די נדירה לעיסוק אמוראי בהלכות טהרה ובמשניות סדר טהרות בבבל. </i>. 
אשר לערסן מסביר התלמוד: "אמר רבה בר יונתן אמר רב יחיאל: ערסן יפה לחולה לרפואתו" (בבלי, מא ע"ב), וממשיך להסביר שאלו שעורים ישנות שבושלו היטב, ומוסיף אביי שבושלו כבשר שור, כלומר במשך זמן רב. אם כן, גם ערסן הוא סוג עיבוד (בישול ממושך).
טיסני הוא ptisane<sup class="footnote-marker">10</sup><i class="footnote">קרויס, ארכאולוגיה תלמודית ב א, עמ' 164. </i> בלטינית, שגם הוא צורת בישול. הבבלי מסביר שלצורך המאכל כותשים את הגריסים במכתשת (בבלי, ביצה יד ע"ב), והמדרש אומר שזו סולת מעורבת בדבש ושמן שמכינים כמוה לחולה<sup class="footnote-marker">11</sup><i class="footnote">תנחומא בובר, שמות כב, עמ' 11; בשלח כב, עמ' לד.  </i>.
אם כן, הרשימה שבמקורותינו מכילה גם סוגים בוטניים שמהם מכינים מעשי קדרה וגם צורות כתישה, טחינה ובישול. הרשימה אינה מגדירה, אפוא, מה אינו "מעשה קדירה", אלא רק מדגימה מעשי קדרה אופייניים. יש להניח שהרשימה גובשה במסגרת הלכות המסבירות מהי סולת ומהי דשישה אסורה ומותרת, או אולי באה הרשימה להסביר מהו דגן (להלן פ"ז מ"ב), והיא הועברה לסוגייתנו אף על פי שאינה מתאימה כהגדרה מדויקת למעשה קדרה.
במכילתא נאמר שאיסור חמץ אינו חל על מעשה קדרה (מכילתא דפסחא בא, פ"ח, עמ' 26). על רקע זה מובנת הרשימה הכוללת מעשי קדרה שאינם לחם. אם כך הוא הרי שהרשימה באה לומר שגם האורז אינו חמץ, כפי שעולה מכל המקורות התנאיים, להוציא את דברי התלמוד הבבלי במסורת שהוא מייחסה לרבי יוחנן בן נורי.
הסבר התלמודים בא להדגיש ש"מעשה קדרה" הוא דווקא מאכל של דייסה מדגנים, ולא כל מאכל אחר. הסבר זה משתמע כבר מהמשך המכילתא שהבאנו: "שבעת ימים מצות תאכלו. שומע אני אף מעשה קדרה במשמע? תלמוד לומר לחם", ואם אין המאכל מדגנים ודאי שאינו בבחינת "מצות". כן משמע ממדרש תהילים הקובע שמעשה קדרה הוא מה שדכים במדוכה (כג ג, עמ' ק).
בתוספתא ובירושלמי נעשית הבחנה בין מעשה קדרה למעשה אלפס: "מן היורד לקדירה אסור ביורד ללפס. מן היורד ללפס מותר<sup class="footnote-marker">12</sup><i class="footnote">בכתב יד וינה "אסור", אך בכתב יד ערפורט ובירושלמי "מותר".  </i> ביורד לקדירה, שכל היורד לקדירה יורד ללפס ויש שיורד ללפס ואינו יורד לקדירה" (ירו', לט ע"ג; בבלי, מא ע"א<sup class="footnote-marker">13</sup><i class="footnote">בבבלי הסבר אחר: "שכבר ירד לקדירה קודם שירד לאלפס", ואיננו בכתב יד ר. </i>). מקור המשפט בתוספתא (פ"ג ה"א), ובה שלוש נוסחאות: כתב יד ערפורט כתלמודים; בכתב יד וינה בשניהם מותר ו"מעשה אלפס" שונה "ממעשה קדרה", ובדפוס "מותר... אסור", הפוך מהתלמודים.
הקדרה היא כלי בישול עמוק שקרקעיתו מעוגלת, דפנותיו עמוקות וחלקו העליון פתוח. קוטר הפתח גדול יותר מקוטרה של הקרקעית, אך פחות מקוטרן של הדפנות העגלגלות. הוא נועד להעמדה על האש ולבישול. האלפס, או "לפס" בירושלמי, דומה לו בכך שהוא פתוח כלפי מעלה אלא שקרקעיתו ישרה ודפנותיו עמוקות פחות מאלו של הקדרה, והן ישרות (בדומה למחבת עמוקה בת זמננו) (איורים 85-59)<sup class="footnote-marker">14</sup><i class="footnote">בראנד, כלי חרס, עמ' יג-כז; תעא-תפח. </i>. מאכלים רבים ניתן לבשל בשני הכלים הללו, אלא שבאלפס ניתן גם לטגן, מה שאין כן בקדרה. עם זאת, בשפת היום-יום הבחינו בין בישול בכלי עמוק לבישול בכלי השטוח. עוד נזכר בספרות חז"ל צמד כלים הקרוב לאלפס והם המחבת והמרחשת, שניהם מכלי המקדש ונזכרים בספרות חז"ל רק בהקשר של עבודת המקדש בכלל, ושל הבאת המנחות בפרט. שני הכלים שימשו לטיגון או לבישול בשמן<sup class="footnote-marker">15</sup><i class="footnote">ויקרא ב ה; ב ז. ספרות חז"ל מאזכרת את הכלים בזיקה למנחות, וממילא אי אפשר לדעת האם באמת סברו התנאים שמאכלי מחבת ומרחשת הם רק בשמן ואי אפשר לבשל בכלים אלו במים. </i>. ההבדל בין המחבת למרחשת הוא שמחבת אין לה מכסה והיא פחות עמוקה (משנה, מנחות פ"ה מ"ח; ספרא ויקרא, דבורא דנדבה פרק י"ב ה"ז, יא ע"א). המדרש מוסיף שמחבת מעשיה קשים יותר (בבלי, מנחות עג ע"א), ושזו העיסה "מבוללת" בשמן וזו "תעשה בשמן", כלומר בזו (כנראה במחבת) המאכל בלול בשמן ואילו במרחשת הוא מטוגן (תנא דבי אליהו, פ"ז, עמ' 37). ייתכן שהמחבת והמרחשת הן מברזל (יחזקאל ד ג), ברם מכל מקום המחבת והמרחשת אינן כלי יום-יומי ונזכרות רק בהקשר למקדש. בחיי היום-יום מילא האלפס תפקיד זה (איור 60). 
הבבלי מסביר שכל מה שיורד לאלפס כבר ירד לקדרה. כלומר, האלפס משמש לחימום אוכל שהתבשל בקדרה בעבר, וממילא חל עליו נדר "כל היורד לקדרה". אבל אם נדר מהיורד לאלפס מותר ביורד לקדרה, כלומר באוכל שבושל אבל לא חומם. בהסבר זה אין ביטוי להבדל שבין צורתם של שני הכלים הללו, ואולי "יורד לקדירה" הוא כל בישול שהוא ו"יורד לאלפס" הוא דווקא בישול באלפס שהוא במים או שמן רדוד. מכל מקום, האלפס אינו משמש לטיגון, שהוא כאמור במשנה קודמת צורת בישול אחרת.
זאת ועוד. הקדרה מצטיירת כמאפה רב כמות, והבישול באלפס כאפייה בכמויות קטנות לאניני טעם: "אמר רבי אלעזר [בן עזריה] לימדך התורה דרך ארץ, אם יהיה לאדם מישראל עשרה ליטרין של כסף, יהא אוכל ירק בקדירה. ואם יש לו עשרים יהא אוכל באילפס, ואם יהיה לו שלשים יהא אוכל ליטרא בשר משבת לשבת, ואם יהיה לו חמשים יהא אוכל בשר בכל יום [ויום]" (תנחומא בובר, אחרי מות יז, עמ' 70). בעל עשרה ליטראות של כסף אוכל ירק בתוך מעשה הקדירה מדגנים, ואילו בעל עשרים ליטראות מכין לעצמו תבשיל ירק מעודן. אבל בתוספתא בעל עשרים ליטראות (עשרים מנה) "מתעסק ירק בקדרה ואלפס" (ערכין פ"ד הכ"ז, עמ' 549).
ההבדל בין בישול בקדרה לבין זה שבאלפס עולה מהגדה אחרת שגם בה חלו שיבושי מעתיקים: "תני מניחין פאה ממעשה קדירה ולא צריך לומר מעשה אילפס. מעשה ברבי יהושע בן חנניה שנתארח אצל אלמנה, הכניסה לו תבשיל ראשון ואכל, ולא הניח פיאה. תבשיל שני ולא הניח פיאה, תבשיל שלישי מה עשתה, הקדיחה את הגריסין. וכיון שטעמן משך ידו מהן, והתחיל אוכל פיתו ריקה. אמרה לו מפני מה מיעטת בגריסין הללו? אמר לה כבר סעדתי מבעוד יום. אמרה לו ואם סעדת מבעוד יום מפני מה לא מיעטת בפת, כשם שמיעטת בגריסין? שמא פיאה הינחת על ב' תבשילים שאכלת" (איכה רבה מהד' בובר, א א, עמ' 56). לפי נוסח זה מן הראוי להשאיר מעט מהאוכל המוגש לעניים (מעין מצוות פאה) ממעשה קדרה וממעשה אלפס היקר יותר. אמנם הדין בשניהם זהה, אבל ההדגשה מובנת לאור העובדה שמעשה אלפס יקר יותר. אבל בנוסח הדפוס שנינו: "תני מניחין פאה על מעשה קדרה ואין מניחין פאה על מעשה אלפס". אותו מעשה מסופר בתלמוד הבבלי, ושם: "אין משיירין פאה באילפס, אבל משיירין פאה בקערה" (עירובין נג ע"ב ומקבילות). אם כן, לפי נוסחה אחת משאירים פאה ממעשה אלפס, והדבר ברור עוד יותר מהשארת פאה ממעשה קדרה, ולפי השנייה מעשה אלפס פטור<sup class="footnote-marker">16</sup><i class="footnote">"פטור" זה אין משמעו שפטור מבחינה הלכתית, אלא שאין נוהג כזה.  </i>. ההבדלים בין הנוסחאות במדרש זה ובתוספתא לעיל משקפים טעויות סופר, או שמא חילופים במשמעות של הכלים.
לאור מסקנתנו על "מעשה קדרה" שהוא דווקא מדגנים מן הראוי להציע הסבר אחר להבדל בין "מעשה קדרה" ל"מעשה אלפס". מעשה אלפס נעשה מכל מאכל שהוא, ועל כן אנו שומעים על בישול או טיגון ביצה באלפס (משנה, שבת פ"ח מ"ה; כלים פ"ה מ"ב), על הכנת דיסה (מעיסה) מקמח (תוס', חלה פ"א ה"ב), על מאכל גריסים (איכה רבה, א ה"א, עמ' 56; בבלי, עירובין נג ע"ב – להלן) וכיוצא באלו. אבל בקדרה בישלו בעיקר דייסת דגנים, ודייסה כזאת בישלו בעיקר בקדרה, אך גם באלפס.
אם כן, באלפס הכינו דייסה מדגנים (שהיא גם מעשה קדרה) אך גם דייסות אחרות. לפיכך, כל "מעשה קדרה" הוא גם "מעשה אלפס" אבל יש מעשה אלפס שאינו מעשה קדרה, שאינו מדגנים. על כן הנודר מ"מעשה קדרה" מותר במעשה אלפס שאינו מדגנים, והנודר ממעשה אלפס אסור במעשה קדרה. הסבר זה מחייב לתקן את נוסח הירושלמי והבבלי, וקשה להגיה שני מקורות (למרות החילוף בנוסחת התוספתא) ללא סיוע.
מצד שני, קשה לקבל שכל מעשה אלפס הוכן קודם בקדרה, כהסבר הבבלי<sup class="footnote-marker">17</sup><i class="footnote">כאמור, הסבר זה חסר בכתב יד ר. </i>. הסבר זה אינו מבהיר את ההבדל בין שני הכלים לעניין פאה, ואף קשה להבין מדוע כל היורד לקדרה אסור באלפס (ירושלמי וכתב יד ערפורט לתוספתא), הרי יש מבשלים מעשה אלפס מחומרים שאינם נכללים במעשה קדרה.
לסיכום, דומה שעלינו לקבל את נוסחת כתב יד וינה בתוספתא. מעשה קדרה ומעשה אלפס יש ביניהם דמיון רב, אבל גם הבדלים בטיב הבישול, בכמות ובגיוון המזון, על כן הנודר מזה מותר בזה. או שניתן לקבל את נוסחת הדפוס: "הנודר מן היורד לקדירה מותר ביורד לאילפס" כיוון שבאלפס מבשלים מזון שאינו מכונה "מעשה קדרה", ו"ביורד לאילפס אסור ביורד לקדירה" שכן בכלל "מעשה אלפס" נכללים גם תבשילי דגנים שהם "מעשה קדרה". קשה להגיה כנוסחת הדפוס, שבדרך כלל היא משובשת, כנגד נוסחאות התלמוד. על כן אף שאנו מציעים להעדיף את נוסחת הדפוס (או את נוסחת כתב יד וינה) לתוספתא מטעמים של רֵאליה, הרי שאנו עושים זאת בהיסוס רב. 

Mishnah 3

<b>מן</b> <b>הכבש</b> <b>אינו</b> <b>אסור</b> <b>אלא</b> <b>מן</b> <b>הכבש</b> <b>של</b> <b>ירק</b> – המשנה מבחינה בין "כבש", שהוא שם פרטי, מעין "מותג" בלשון ימינו, לבין "כבוש", שהוא שם תואר של כל מזון שעבר תהליך של כיבוש, כולל ירקות. בנוסח הדפוס ובעדי נוסח נוספים מטיב משני נכתב "כבוש" (פעמיים), וכך מוחמצת כל משמעות המשנה<sup class="footnote-marker">18</sup><i class="footnote">כבר הריטב"א עמד על חילוף נוסח זה, ומפרשים שלא הכירוהו נדחקו בכך. </i>. כבישה היא אחת השיטות הקדומות לעיבוד מזון. עיקרה השריית המזון במים חמים שאינם מגיעים לרתיחה, אך דיים לעקר חלק מהחיידקים הפועלים לריקבון במזון. מטרת הכבישה לאפשר למזון חיי מדף ארוכים יותר, תוך עיבוד המזון בחומרי טעם על מנת להעניק לו טעמים נוספים. מהמשנה משמע שסתם כבישה הייתה של ירקות.
<b>כבוש</b> <b>שני</b> – "שאני" או "שאינני", כמו במשנה הראשונה בפרק ובמסכת.
<b>טועם</b> <b>אסור</b> <b>בכל</b> <b>הכבושים</b> – "כבוש" משמעו כל סוגי הכיבושים האפשריים. התוספת "אני טועם" מוסיפה לשלילה המוחלטת של כל סוגי הכבושים.
<b>מן</b> <b>השלקים</b> – גם כאן גרסת הדפוסים ועדי נוסח נוספים היא "שלוק", כמו ברישא, <b>אינו</b> <b>אסור</b> <b>אלא</b> <b>מן</b> <b>השלק</b> <b>של</b> <b>ירק</b> – וכן נ, פ1 (בגיליון), ג1, ובכל יתר עדי הנוסח בשר. לנוסח "ירק" עדיפות ברורה. במקורות נזכר שלק של ירק, של בשר ושל מזונות אחרים (להלן). שלק של ירק נזכר, אמנם, במשנה מפורסמת המדברת על התקנת הבשר של קרבן הפסח ונזכר שם צלי, שלוק ומבושל (פסחים פ"י מ"ד), וכן: "היה מבשל את השלמים או שלקן" (משנה, נזיר פ"ו מ"ט), אבל אכילת בשר בכלל הייתה נפוצה הרבה פחות מאכילת ירק, ואכן רוב המקורות המדברים על שליקה עוסקים בירק. יתר על כן, כאשר נזכרת שליקה סתם המדובר בדרך כלל הוא בירק, כגון הדיון בפרות שביעית: "אין את רשאי לכבוש מהם ולשלוק מהם ולא לאכול מפניהם" (ספרא, בהר פרק א הי"ב, קו ע"ג), וכן: "שכל מה שנברא בששת ימי בראשית צריכים עשייה כגון החרדל צריך למתק והתורמסין צריכין לשלוק, וחטים צריכין ליטחן" (במדבר רבה, יג ה); "רבי אבא אמר רב ושמואל תרויהון אמרין ירק שלוק אומר עליו שהכל נהיה בדברו" (ירו', ברכות פ"ו ה"א, י ע"א), וכן: "רבי יוסי אומר כל הנשלקים עם התרדים אסורים מפני שהם נותנין את הטעם, רבי שמעון אומר כרוב של שקיא עם כרוב של בעל אסור" (משנה, תרומות פ"י מי"א)<sup class="footnote-marker">19</sup><i class="footnote">אבל הברייתא "תורמין קשואין ודלועין אף על פי [שלא] פיקס, אבטיחים ומלפונות אף על פי שלא שלק" (תוס', מעשרות פ"א ה"ו) עוסקת בשליקה אחרת שאינה דומה לבישול שאנו דנים בו. </i>. כיוצא בו: "ראשי לפתות ששלקן" (ירו', ברכות פ"ו ה"א, י ע"א); "תורמוסין כיון ששלקן בטלה מרתן" (שם), וכן "מי כבשים ומי שלקות של תרומה אסורין לזרים" (ירו', תרומות פ"י הי"ב, מז ע"א). כך עולה גם ממקורות בבליים אחדים, כגון "חזא תורמוסא דשלקי להו עובדי כוכבים ואכלי ישראל" (בבלי, עבודה זרה נט ע"א); "אמר רבנאי משמיה דאביי, זאת אומרת: שלקות מברכין עליהן בורא פרי האדמה" (בבלי, ברכות לח ע"ב).
זאת ועוד. במקומות אחדים מודגש ששלקות אינן בשר: "רבי ובית דינו התירו בשמן ושלקות וכבשין" (משנה, עבודה זרה פ"ב מ"ו). ברור שמדובר בשלקות של ירק, שכן איש לא העלה על הדעת להתיר בשר נכרים. יתר על כן, עולה גם שסתם "שלקות" אינן בשר, והתנא אינו חושש מטעות שיטעה הקורא ויחשוש ששלקו גם בשר. כמו כן: "הכבשין והשלקות של גוים שדרכן לתת בהן יין וחומץ וחרס הדרייני איסורין איסור הנאה" (תוס', עבודה זרה פ"ד ה"ח, עמ' 466).
כנגד זה, בכמה מקורות בבליים משתמשים במונח הסתמי "שלק" דווקא לבשר, כגון "שלקות ופרגיות שהכל נהיה בדברו, הלכך חביב עדיף; ומלגלג סבר<sup class="footnote-marker">20</sup><i class="footnote">בתחילת המעשה מדובר בשני תלמידים שהאחד בירך וחברו לגלג עליו, והתלמוד מסביר את סברתו. </i>: שלקות – בורא פרי האדמה, פרגיות – שהכל נהיה בדברו" (בבלי, ברכות לט ע"א), וכן: "כל הנאכל בשור הגדול בשלקא – יאכל בגדי הרך בצלי" (בבלי, פסחים פד ע"א).
לפיכך, יש לסכם שאמנם השתמשו בשיטת השליקה שבה עסקנו במשנה הראשונה של הפרק לכלל מוצרי המזון, כגון ביצים: "ביצים טהורות ששלקן עם ביצים טמאות" (תוס', תרומות פ"ט ה"ה) ומקורות נוספים, או "גרעיני זיתים וגרעיני תמרים ששלקן" (תוס', עוקצין פ"ב ה"י, עמ' 687), וכן "עור חמור ששלקו" (בבלי, חולין עז ע"א), אבל עיקר השלק היה בירק. גם בשר שלקו אלא שצריכתו הייתה מצומצמת יותר, וממילא סתם "שלק" בלשון היום-יום הוא ירק. בבבל הייתה שליקת בשר רווחת יותר, שכן צריכת הבשר בארץ זו שסביבה אזורי מרעה הייתה גבוהה יותר<sup class="footnote-marker">21</sup><i class="footnote">עניין זה של צריכת בשר בבבל מחייב הרחבה שלא כאן מקומה, ראו לעיל פ"ה מ"א. </i>. אפשר שמציאות בבלית מאוחרת השפיעה על נוסח המשנה כפי שגרסוה אמוראי בבל. ייתכן גם שעל התהוות הנוסח "בשר" במשנתנו השפיעה גם המציאות האירופית והצפון אפריקאית שבה חיו רוב מעתיקי המשניות, ושם הייתה תרבות צריכת הבשר מפותחת יותר. 
<b>שלוק</b> <b>שני</b> <b>טועם</b> <b>אסור</b> <b>בכל</b> <b>השלוקים</b> – "שלוק" הוא שם הפעולה כמו שפירשנו ברישא, והתוספת "אני טועם" מוסיפה לשלילה הכללית.
<b>מן</b> <b>הצלי</b> <b>אין</b> <b>אסור</b> <b>אלא</b> <b>מן</b> <b>הצלי</b> <b>שלבשר</b> <b>דברי</b> <b>רבי</b> <b>יהודה</b> – בדרך כלל נכתבה מילה זו כשתי מילים, "של הבשר". ברור שצלי הוא של בשר, אף שאפשר לצלות גם מוצרי מזון אחרים, <b>צלוי</b> <b>שני</b> <b>טועם</b> <b>אסור</b> <b>בכל</b> <b>הצלוים</b><b> – </b>כדלעיל "הצלויים" הם כל מה שניצלה, כולל ירקות.
<b>מן</b> <b>המליח</b> <b>אינו</b> <b>אסור</b> [<b>אלא</b>] – נוסף בשוליים, <b>מן</b> <b>המליח</b> <b>שלדג</b> – סתם מליח הוא דג מליח. את הדגים צדו בכינרת או בים התיכון, ומשם שיווקום לכל רחבי הארץ. אי אפשר לשווק דג טרי, שכן הוא מתקלקל אחר יום, והפתרון היה למלחו ולשווקו כדג מלוח. המלח עלה על שולחנם של קדמונינו לסדרת מטרות אפשריות: לטעם, לכיבוש, לעטיפה (כמו נייר כסף בימינו). משנתנו מדברת בעיקר על מליחה לשימור, ונראה שמרכיב זה מדגיש הירושלמי (לט ע"ג) כשהוא מבחין בין מלח לשעה (בזיקת מלח) לבין מלח קבוע<sup class="footnote-marker">22</sup><i class="footnote">הרקע הרֵאלי לדברי חכמים בירושלמי קשה; ייתכן שהם לא התמצאו בפרטי עבודות המטבח, וצריך עיון. </i>. 
<b>מליח</b> <b>שני</b> <b>טועם</b> <b>אסור</b> <b>בכל</b> <b>המלוחים</b> – מליחה משמשת כאמצעי שימור של ירקות, בשרים ומזונות נוספים. בשיטה זו מייבשים את המזון עם מלח, והמזון זוכה בעמידות גבוהה יותר. ואמנם בדרך כלל ה"מליח" הוא דג<sup class="footnote-marker">23</sup><i class="footnote">כגון תוס', תרומות פ"ט ה"ב; בבלי, עבודה זרה לח ע"ב; משנה, שבת פכ"ב מ"א; ירו', תרומות פ"ח ה"ג, מו ע"א; פ"י ה"ה, מז ע"ב; פאה פ"ח ה"ד, כא ע"א.  </i>, ובעיקר דג קטן, שניתן גם לצלותו במידה קלה (ביצה פ"ד מ"ה), אך נזכר גם בשר מלוח, זית מלוח או מליח וכיוצא באלו<sup class="footnote-marker">24</sup><i class="footnote">ירו', עירובין פ"ג ה"א, כ ע"ד; פאה פ"ח ה"ד, כא ע"א; בבלי, שבת קכח ע"א; תענית ל ע"א; ברכות לח ע"ב, ועוד. </i>.
רוב הפרפראות הנזכרות במקורות הן מתוקות, ואכן שני התלמודים מרגישים אי-נחת מהדוגמה שבמשנתנו ומסבירים שהמליח נאכל פעם לפני שלמדו מהי "סעודת מלכים": "מתנייתא עד שלא למדו סעודת מלכים, ובמקום שעושים את המליח עיקר, אבל במקום שאין עושין את המליח עיקר לא ברא" (לא דיבר – כך בירושלמי, ברכות פ"ו ה"ז, י ע"ד), והבבלי מסביר שכך הדין במקומות שאוכלים בהם מליח (מד ע"א). אם כן, שני התלמודים אינם מכירים את המליח כעיקר סעודה, על כן הם מפרשים את המשנה על רקע זיכרונות העבר, או הנוסטלגיה של העבר, שאז המליח היה עיקר סעודה. התלמוד במסכת קידושין משחזר את המעמד ההיסטורי שבו פרצה המחלוקת הכיתתית בין פרושים וצדוקים. ראשיתו של הסיפור אינה חלק מהוויכוח הכיתתי אלא היא רקע לו: "מעשה בינאי המלך שהלך לכוחלית שבמדבר וכיבש שם ששים כרכים, ובחזרתו היה שמח שמחה גדולה, וקרא לכל חכמי ישראל. אמר להם: אבותינו היו אוכלים מלוחים בזמן שהיו עסוקים בבנין בית המקדש, אף אנו נאכל מלוחים זכר לאבותינו, והעלו מלוחים על שולחנות של זהב 
ואכלו" (בבלי, קידושין סו ע"א)<sup class="footnote-marker">25</sup><i class="footnote">המעשה מסופר על ינאי שאכן כבש את רוב עבר הירדן. אצל יוספוס מובא סיפור דומה למדי על תחילת הפילוג, אך הוא מיוחס ליוחנן הורקנוס, ואכן הפילוג הבין-כיתתי החל לפחות בימי יוחנן הורקנוס, כפי שמעיד יוספוס. בהמשך הסיפור בתלמוד ואצל יוספוס מובאת המסורת שאמו של הכוהן הגדול נשבתה, ואף אותה מייחס יוספוס ליוחנן הורקנוס, ראו קד', יג, עמ' 292-289. ייחוס זה ליוחנן הורקנוס הראשון סביר יותר מאשר ייחוסו לינאי, שכן אמו של יוחנן הייתה אשת שמעון, אחד האחים החשמונאים, והגיוני הוא שבימי המרד היא נפלה בשבי. אולם לאמו של ינאי הסיפור מתאים פחות, שכן היא הייתה כבר מלכה של ממלכה ממוסדת. </i>. אם כן, אכילת המליחים שייכת לנוסטלגיה של תקופת העוני, כשם שבימינו אנשי ירושלים אוכלים את ירק החובזה כמאכל חג ביום העצמאות כזכר לימי המצור שבהם נאלצו לנצל אפילו ירק שולי זה. אבל מפשט הגמרא נראה שלפחות בימי המספר, או אולי כבר בימי הבית השני, נדחקה אכילת המליח ורק עניים ניצלו מאכל זה. 
אם כן, חלק זה של המשנה, או נכון יותר הניסוח ההלכתי שבו, מתואר כקדום ביותר, מימי בית שני או מעט לאחריו. יש להניח שגם בימי המשנה ובימי האמוראים היו שאכלו מאכלי עוני, כולל את המליח, אבל התלמוד הירושלמי הכיר כנראה את הסיפור על ינאי שבתלמוד הבבלי, או סיפור דומה לו, ולכן פירש כפי שפירש. 

Mishnah 4

<b></b>
<b>דג</b> <b>דגים</b> <b>שני</b> – "שאני" או "שאינני", כמו במשנה הראשונה, <b>טועם</b> <b>אסור</b> <b>בהם</b> <b>בין</b> <b>גדולים</b> <b>בין</b> <b>קטנים</b> – דג גדול הוא בוודאי דג, אבל דגים קטנים היו מזון בעל אופי שונה שאוכלים ממנו בכמויות אחרות. אף על פי כן, לצורך נדרים הם כדגים לכל דבר. בתלמוד נשמרה מסורת חולקת בשם "תניא", והיא ברייתא בתוספתא: "רבי שמעון בן לעזר אומר: 'קונם דג שאני טועם' אסור בגדולים ומותר בקטנים, 'דגה שני טועם' אסור בקטנים ומותר בגדולים", ובהמשך: " 'דגים שני טועם' אסור בגדולים ואסור בקטנים" (פ"ג ה"ה). הנוסח בבבלי הוא: " 'דג דגה שאני טועם' אסור בין בגדולים בין בקטנים" (נא ע"ב, וכן בנוסח הדפוס בתוספתא). במשנת עבודה זרה שתצוטט להלן מכונה הדג הקטן "דגה". דג הוא, אפוא, דג גדול, ודגים קטנים נקראים דווקא "דגה". 
<b>בין</b> <b>מלוחים</b> – דגים שנמלחו, מעין אלו שמדובר עליהם במשנה הקודמת. ייתכן שלכאן יש לייחס את דברי הירושלמי המדבר על בזיקה זמנית של מלח, כלומר שאין אלו המליחים של המשנה אלא דג רגיל שהומלח קלות לשיפור טעמו, <b>בין</b> <b>תפלים</b> – ללא מלח, <b>בין</b> <b>חים</b> <b>בין</b> <b>מבושלים</b> – בדרך כלל אכלו את הדג מבושל אך ייתכן לאכלו חי, <b>ומותר</b> <b>בטרית</b> <b>טרופה</b> – טרית הם חלקי דגים שרוסקו והושרו ברוטב (ציר), <b>ובצר</b> – הציר הוא הרוטב שמשרים בו את הטרית. בדרך כלל בציר אין חלקי דגים, אך לעתים השתמרו ברוטב חלקים של דגים. המשנה קובעת שטרית טרופה וציר שאין בו דגים אסורים באכילה, אך לא בהנאה, והוא הדין ב"חילק"<sup class="footnote-marker">26</sup><i class="footnote">"חילקה" היא סוג של חיטה וכן סוג של תבואה, ונפרשה, אם יזכנו החונן לאדם דעת, במסכת מכשירין פ"ו מ"ב. "חילק" שבמשנת עבודה זרה הוא ככל הנראה דג שעבר סוג מסוים של טיפול, ולפי הדמיון לחילקה הרי שהוא דג שטחנו אותו טחינה גסה. בהמשך נצטט מימרה שלפיה "חילק" הוא "טרית", ואכן שניהם דגים טחונים וההבדל ביניהם לא היה גדול.  </i> (משנה, עבודה זרה פ"ב מ"ו).
התוספתא מבהירה: "איזו היא טרית שאינה טרופה? כל שהשדרה והראש ניכרין. איזהו ציר שיש בה דגה? כל שכילכית אחת או שתי כולכיות משוטטות בתוכו" (עבודה זרה פ"ד הי"א, עמ' 467; בבלי, לט ע"א). אם כן, טרית טרופה היא טרית שהדגים בה מרוסקים כמעט לחלוטין. טרית שאינה טרופה היא כזאת שרואים בעיסה שרידים מזוהים של דגיגים. את הציר הכינו מדג קטן ששמו "כילכית". ציר שיש בו דגה הוא כזה שמזהים בו דגיגון. את ההנחה שכילכית (כלכיד, כלבית) היא דגיגון נוכיח להלן. הירושלמי לאותה משנה מוסיף: "רב אמר סולתניתא<sup class="footnote-marker">27</sup><i class="footnote">דג טונה. </i> אמר רבי יוחנן הוא חילק הוא טרית טרופה" (ירו', עבודה זרה פ"ב ה"י, מב ע"א). נמצינו למדים שלעתים קרובות הכינו טרית טרופה מחילק.
אשר לכילכית, התלמוד מוסיף: "כיי דמר רבי זעירא כל נון דנא אכיל פחות מן ליטרא כילכיד אנא טעים" (ירו', לט ע"ד – כל דג שאני אוכל פחות מליטרה אני טועם כילכיד), מכאן שהכילכיד הוא דגיג קטן שמשקלו פחות מליטרא (360-300 גרם). יש להניח שהשם בא מכלקיס (Chalkis) שהוא שם חצי אי צפונית לאתונה, והדגיג בא כנראה משם.
אשר לסולתנית הנזכרת, היה מי שהציע ששמה הוא צירוף של "סל", שמשמעו בלטינית מלח, וטונה, כלומר טונה מומלחת<sup class="footnote-marker">28</sup><i class="footnote">נון, דיג, עמ' 163. </i>. התוספתא אומרת שדג זה אין לו קשקשים בצעירותו אבל הם גדלים בהמשך חייו, "אין לו עכשיו אבל עתיד לגדל לאחר זמן כגון הסולתנית ואנפיא כשר" (תוס', חולין פ"ג הכ"ז, עמ' 506).
את הכילכיד מכרו לעתים גם כדג חי וכנראה היה תדיר מאוד בשוק, ולמרות קוטנו עדיין נחשב כדג. כך מעיד הירושלמי: "לית אורחיה דבר נשא מימר לחבריה 'זבין לי נון' והוא זבין ליה כלכיד?! (האם אין דרכו של אדם לומר לחברו 'קנה לי דג' והוא יקנה לו כלכיד?!). רבי אבין שמע ליה מן דבתרה 'הנודר מטרית טרופה מותר בציר ובמורייס', הא כשאינה טרופה אסור. רבי אמר רבי זעירה בעי ולית הדא פליגא על רבי יוחנן, דרבי יוחנן אמר הילכו בנדרים אחר לשון בני אדם. לית אורחא דבר נשא מימר לחבריה 'זבון לי טרי' והוא זבין ליה צחנא?! תמן קריין ליטריתא צחנה" (ירו', לט ע"ד – האם אין דרכו של אדם לומר לחברו "קנה לי טרית" והוא יקנה לו צחנה?!). אם כן גם כילכיד נחשב כדג, ומן הסתם גישה קרובה זו לדברי חכמים לעיל ש"דג" כולל גם דגיגים. המשך הירושלמי יוסבר ויידון להלן. מכל מקום, סוגיית הירושלמי מניחה שהמשנה משקפת את לשון בני אדם ומפרשת שמי שאמר "דג" כלל בדבריו את הכילכיד (והטרית העשויה ממנו). 
<b>הנודר</b> <b>מן</b> <b>הצחנה</b> <b>אסור</b> <b>בטרית</b> <b>טרופה</b> <b>ומותר</b> <b>בצר</b> <b>ובמורייס</b> – "צחנה" היא תבשיל דגים שהדיף ריח רע. את הקצף שיצר התבשיל מקובל היה לסלק בעזרת בצל חתוך (משנה, תרומות פ"ח מ"ו). צחנה זו עשויה מטרית ולכן הטרית נכללת בנדר, אבל אינה כוללת ציר או מוריס. הציר הוא רוטב הדגים שנזכר לעיל. בירושלמי שצוטט לעיל אומר רבי אבהו שטרית אינה כוללת צחנה. זו דרכו של האמורא להקשות על המשנה, והוא מסביר ש"שם" (במשנה?) אין שומרים על משמעותו של המותג וקוראים לצחנה "טרית", ולכן הנודר מצחנה אסור בטרית.
המורייס הוא רוטב דגים שהומתק. בניגוד לציר, את המורייס הכינו בלי לערבב בעיסה את שרידי הדגים המרוסקים אלא על ידי השריית רסק הדג ברוטב. את הרוטב נהגו להמתיק בפרות (משנה, תרומות פי"א מ"א). כן נהגו לערב בו יין. עירוב יין במורייס נזכר לעתים קרובות, ובירור הנסיבות והסיבות לכך הוא הרקע לשאלות הלכתיות. המשנה עוסקת בעירוב פרות תרומה או יין תרומה במורייס (תרומות פי"א מ"א). במשנה אחרת יש מחלוקת האם מורייס של גויים מותר או אסור<sup class="footnote-marker">29</sup><i class="footnote">משנה, עבודה זרה פ"ב ה"ד; תוס', שביעית פ"ה ה"ט. נרחיב בהלכה זו כשנפרש את משנת עבודה זרה. </i>. האיסור נובע מהחשש שהגוי הטיל יין למורייס, ויין גויים אסור משום יין נסך. בדרך כלל סתם מורייס נחשב לאסור, אם כי כאמור במשנה חולקים בכך תנאים. עם זאת, מורייס מידי אוּמן מותר (תוס', עבודה זרה פ"ד הי"ג), כנראה משום שלא הטילו יין בתוך מורייס שהוכן בבית מלאכה. מהתלמוד הבבלי עולה שהטלת היין לא נעשתה על מנת להשביח את המורייס אלא על מנת ליטול ממנו זוהמה (עבודה זרה לח ע"ב). היבט אחר עולה מסוגיה אחרת. הסוגיה עוסקת באותה הלכה הקובעת שמורייס מידי אומן מותר ומסבירה: "פעם ראשון ושני – מותר, שלישי – אסור, מאי טעמא? פעם ראשון ושני דנפיש שומנייהו – לא צריך למירמי בהו חמרא, מכאן ואילך – רמו בהו חמרא" (בבלי, עבודה זרה לד ע"ב). אם כן, בתחילת הייצור יש במורייס די שומן ולא צריך יין. אומן שמלאכתו בכך מסתפק בהכנת מורייס מובחר זה. בעל הבית משתמש במורייס ואחר כך כובש את הדג ברוטב פעם נוספת ופעם שלישית. בשלב האחרון כבר אין בדג די נוזלים ומוסיפים יין כדי שהרוטב יהא נוזלי דיו. התלמוד ממשיך בסיפור מעשה שרקעו מארץ ישראל: "ההוא ארבא דמורייסא דאתי לנמילא דעכו, אותיב רבי אבא דמן עכו נטורי בהדה. אמר ליה רבא: עד האידנא מאן נטרה? אמר ליה: עד האידנא למאן<sup class="footnote-marker">30</sup><i class="footnote">יש נוסחאות "למאי?" (למה?), ונוסח זה עדיף. </i> ניחוש לה? אי משום דמערבי ביה חמרא – קיסתא דמורייס בלומא, קיסתא דחמרא בד' לומי. אמר ליה רבי ירמיה לרבי זירא: דלמא איידי דצור אתו דשוי חמרא! אמר ליה: התם עיקולי ופשורי איכא" (בבלי, שם). המדובר ב"ארבה", סירה שהגיעה לנמל עכו, והושיב רבי אבא שמעכו (איש עכו) שומרים אצלה. אמר לו רבא: עד עתה מה שמר אותה (את הארבה או את היין)? (ענה לו) שמא משום שמערבים בה יין? [האם יש לחשוש לכך שעירבו יין במורייס? הרי] קססטס (מידת נפח<sup class="footnote-marker">31</sup><i class="footnote">קססטס היא מידה יוונית שנפחה שתי ליברות באלכסנדריה, או שמונה ליברות בפונטוס. כמו מידות רבות אחרות בתוך המרחב היווני במזרח השתמשו באותו מונח לציון מידות שונות. הדוגמאות שהובאו הן מאפיפניוס, על המשקלות ועל המידות, סעיף 39. </i>) בארבע נומינה<sup class="footnote-marker">32</sup><i class="footnote">לומי היא מטבע רומית, נומינה.  </i> וקססטס של מורייס 
בנומינה אחת. אמר לו רבי ירמיה לרבי זירא: שמא מצור באו שהיין בה שווה פחות. אמר לו: שם יש עקולים ופשורים<sup class="footnote-marker">33</sup><i class="footnote">רש"י פירש את המונחים על רקע מציאות חייו בצרפת או על פי מה ששִחזר מההווי הבבלי, שם משכו את הסירות בחבלים מהחוף, וכאילו הנהר של צור אינו מאפשר את משיכת הסירה. אין צריך לומר שהדרך מצור לעכו אינה עוברת בנהר או בתעלת מים. הכוונה כנראה שהמים סוערים ואין צדים שם דגים מתאימים למורייס. </i> (ועל כן הסירה בוודאי לא באה מצור). 
הסיפור הוא דוגמה להרכבתה של סוגיה בבלית שיצרה מעין סיפור מעשה ממערכת דיונים. רבי אבא הוא ארץ-ישראלי ורבא הטוען נגדו הוא אמורא בבלי שלא ייתכן ששוחח עמו באופן אישי שכן לא נפגש עמו, ובוודאי לא בארץ ישראל. אלא רבא העלה שאלה עקרונית, וזו הוצגה כאילו עלתה בדו-שיח חי. רבי ירמיה ורבי זירא אכן פעלו בארץ ישראל, והם התדיינו בה על המעשה (אולי עם רבי אבא עצמו). אבל התלמוד סידר את הדברים ברצף סיפורי אחד על ידי הוספת המינוח "אמר ליה". מכל מקום, מתברר שאת היין מוסיפים במקום ציר או מורייס עצמו, כדי להוסיף נוזלים למורייס. בחוץ לארץ היין יקר ממורייס, ועל כן אין חשש להוספת יין. החשש הוא רק במזרח התיכון: בצור, בעכו ובארץ ישראל. רוב המורייס בא מהמזרח הקרוב, במיוחד נזכר המורייס מאספמיה, היא אפמיאה של סוריה (שמות רבה, ט ו ומקבילות), אך היו גם שהביאו מורייס מרחוק יותר, כמו במקרה זה. 
אם כן, היין במורייס אינו בא לשבח את טעמו של המזון אלא לזייפו. בפועל ייאכל היין בתור חלק מהמורייס, ולכן אין זו השחתת היין (לעניין תרומה). אבל הדבלה והגרוגרות באים לשבח את טעם המורייס; המורייס אמנם ישתבח, אבל הדבלה עצמה תושחת. על כן אין נותנים (מערבבים) דבלה וגרוגרות של תרומה בתוך מורייס, משום שאין לפגום בפרות תרומה (משנה, תרומות פי"א מ"א), אך מותר לתת יין תרומה במורייס (שם שם).
משנתנו אינה עוסקת בשאלות של כשרות, אך מן הראוי להדגיש שההלכות השונות משקפות תמונת מצב שבה מרבית הדיג מצויה בידי נכרים. הדגים מיובאים מארצות חוץ, או שנצודו על ידי דייגים נכריים. מכאן בעיית הכשרות המחמירה כאשר אי אפשר לזהות את הדג שממנו נעשו הציר, הטרית או המורייס. 
<b>הנודר</b> <b>מטרית</b> <b>טרופה</b> <b>מותר</b> <b>בצר</b> <b>ובמורייס</b> – כך בכל כתבי היד. אבל בדפוסים מאוחרים אסור, והוא שיבוש. המונח "טרית" מכוון לדגים טרופים ומעוכים, אך לא לציר או למורייס, ולכן אין הם בכלל הנדר.

Mishnah 5

<b></b>
<b>הנודר</b> <b>מן</b> <b>החלב</b> <b>מותר</b> <b>בקים</b> – הירושלמי מסביר "חלבא מקטרא", כלומר חלב קפוא. כפשוטו צריך היה לפרש שהכוונה לקרום החלב העשוי שומן וצף ומתגבש בכלי החלב. משומן זה מתקינים את החמאה. אבל ליברמן הביא את פירושו של בעל המילון הסורי "חלבא קטירא או חלבא דאתגבן"<sup class="footnote-marker">34</sup><i class="footnote">ליברמן, תוספתא כפשוטה, עמ' 442.  </i>, כלומר חלב שהתגבן, כלומר החמיץ מעט ונעשה גבינה רכה, או מעין יוגורט בשפתנו<sup class="footnote-marker">35</sup><i class="footnote">ראו ערוך השלם, כרך ז, עמ' 116. </i>. חלב כזה טעמו גרוע, אך ניתן להכין ממנו גבינה. ואכן, בתוספתא נאמר "הנודר מן הקיים מותר בגבנה, מן הגבינה אסור בקיים" (פ"ג ה"ב). אם כן, הקם/קים/קיים הוא שלב ביניים בין חלב לגבינה. במונח "גבינה" כללו גם את הקים המשמש כחומר גלם בשביל הגבינה, אך הקים אינו כולל את הגבינה. הרמב"ם פירש שהקום הוא מי הגבינה. הנוזלים שמתהווים בגבינה ערכם התזונתי נמוך; הם דומים במראם לחלב אך הם מכילים מעט חומרי מזון. מי חלב נחשבים כחלב מבחינה זו שהם משקה שנגיעה בו מכשירה פרות לקבל טומאה (משנה, מכשירין פ"ב מ"ה), ברם אין הם נחשבים כחלב לעניין בישול עם בשר, מן הסתם כיוון שאין הם בבחינת מזון<sup class="footnote-marker">36</sup><i class="footnote">בבלי, חולין קד ע"א, והשוו קיא ע"א. בכותח הבבלי שילבו מי גבינה, וראו פירושנו לפסחים פ"ג מ"א.  </i>. מי חלב מופיעים גם כמאכל נזירים: "זכו נזיריה משלג צחו מחלב – אלו שהיו שותין מי חלב" (איכה רבה בובר, ד ז, עמ' 146). המדרש בא כנראה לדבר בשבחם של הנזירים המסתפקים במועט זה. למי החלב קראו "נסיובא דחלבא" (בבלי, פסחים מב ע"א; חולין קיא ע"א).
<b>רבי</b> <b>יוסי</b> <b>אוסר</b> <b>ומן</b> <b>הקים</b> <b>מותר</b> <b>בחלב</b> – הירושלמי (לט ע"ד) מסביר שרבי יוסי אוסר משום ש"שם אביו קרוי עליו", כלומר משום שהקום נקרא "חלב". הסבר זה מתאים לפירוש ש"קום" הוא "מי חלב" או "מי גבינה", ושם אביו קרוי עליו. בבבלי (נב ע"ב) מובא הסבר דומה שהמחלוקת מבוססת על נוהג מקומי, האם בשפת היום-יום חלב מכונה "קום" או לא. 
<b>אבא</b> <b>שאול</b> <b>אומר</b> <b>הנודר</b> <b>מן</b> <b>הגבינה</b> <b>אסור</b> <b>בה</b> <b>בין</b> <b>מליחה</b><b> ו</b><b>בין</b> <b>תפילה</b> – אין מי שחולק על אבא שאול ש"גבינה" היא כל סוגי הגבינות. גבינה מלוחה היא גבינה קשה שנועדה לשימור לזמן ממושך. גם הגבינה התפלה היא כנראה גבינה קשה. הגבינה הרכה המקובלת כיום לא הייתה נפוצה, אם כי הרישא מדברת כנראה על גבינה כזאת. כמעט כל המונחים העוסקים בגבינה עוסקים בגוש נוקשה, וסתם "גבינה" היא גבינה קשה. כך, למשל, "גוררים" את הגבינה במגררת (משנה, שבת פי"ז מ"ב) (איור 61). מגרה היא המשור המיועד לעבודה בעץ: "מה שחרש [הנגר] מוציא במעצד והנפסק במגרה הרי אילו של בעל הבית" (תוס', בבא קמא פי"א הט"ו); ומותר להשתמש במגרה כדי לגרור בגבינה, מכאן שהגבינה היא גוש נוקשה. כן מותר לשאת בשר וגבינה צרורים יחד במטפחת (משנה, חולין פ"ח מ"ב). ברור שאם הגבינה נוזלית אי אפשר לשאתה במטפחת בד, וודאי שלא יחד עם בשר, שכן תיווצר תערובת האסורה באכילה.
בתקופת המקרא כבר הכירו את הגבינה, אלא שטרם נקבע לה שם (מותג). המקרא מכנה אותה "חריצי חלב" (שמואל א יז יח), כמו אלו שהביא דוד הקטן לאחיו הנמצאים בשדה הקרב. כבר בעל שכל טוב (לשמות יא ז) מפרש שהכוונה לגבינה. הגבינה נזכרת לראשונה במקורותינו בספר איוב, "כחלב תתיכני וכגבינה תקפיאני" (איוב י י), וגם כאן הגבינה מתוארת כגוש קפוא (איור 62). 
את הגבינה הכינו מחלב שהניחו בקיבת בהמה. המשנה מספרת: "אמר רבי יהודה שאל רבי ישמעאל את רבי יהושע כשהיו מהלכין בדרך אמר לו מפני מה אסרו גבינות העכו"ם אמר לו מפני שמעמידין אותה בקיבה של נבלה" (עבודה זרה פ"ב מ"ה). בקיבה נשמרו מיצי עיכול ובהם החיידקים המגבשים את הגבינה. השורש גב"ן קרוב לשורש גב"ל שמשמעו ללוש. את הגבינה מנענעים בחמת העשויה מאותה קיבת בהמה, ולאחר מכן לשים וממליחים. התהליך נרמז בתלמוד למסכת שבת: "אמר ליה אביי לרב יוסף: מהו לגבן? אמר ליה: אסור. מאי שנא מלישה? אמר ליה: התם – לא אפשר, הכא – אפשר. והא אמרי נהרדעי: גבינה בת יומא מעליא! הכי קאמרי: דאפילו גבינה בת יומא מעליא" (בבלי, שבת קלד ע"א). הגיבון הוא מעשה לישה, אך אנו שומעים גם שמותר ללוש ביום טוב, אך לא לגבן, שכן גבינה מכינים לימים הבאים. אמנם אפשר לאכול גבינה טרייה, אך בדרך כלל זו נועדה לימים ארוכים. גבינה ישנה נחשבה לטובה וראויה יותר, על כן אסור לגבן ביום טוב, שכן אין זה אוכל לחג עצמו (איור 63 חביצה). 
בתהליך הגבינה השתמשו רק בגושים הנקיים. התלמוד מדבר על זיקוק הגבינה: "משל לאדם שמגבל את הגבינה, נוטל את האוכל ומניח את הפסולת" (בבלי, תענית י ע"א). הגבינה נזכרת רבות במקורותינו; היא נזכרת כמובן בעיקר עקב שאלות הלכתיות, אך ברור שהייתה מזון רגיל ותדיר, ואף נזכרת גבינת יבוא המגיעה מחוץ לארץ (תוס', עבודה זרה פ"ד הי"ג, עמ' 467). גם הדיונים על קניית גבינה מצביעים על כך שהיה זה מוצר שנעשה באופן מסחרי ונמכר למרחקים. את הגבינה נהגו "לחתום", כלומר להטביע חותם המאשר מי הוא בעל המלאכה שהתקין את הגבינה. חתימה זו נחוצה הייתה כדי לאשר שהיוצר הוא יהודי, שכן גבינת נכרים נאסרה<sup class="footnote-marker">37</sup><i class="footnote">החשש הוא או מפני שמעמידים אותה בקיבת נבלה או מפני שמזייפים אותה, כלומר מוסיפים לה יין או שומן מן החי.  </i> (איורים 66-64 חותם).
על מקומה של הגבינה בסולם המזון אנו שומעים ממדרש מעניין שהשתמר בשלוש מקבילות: "שאם ילך אדם לאכסניא וקבלו ביום ראשון מקבלו יפה ומאכילו עופות, בשני מאכילו דגים, בשלישי גבינה, ברביעי מאכילו ירק, כך פוחת והולך עד שמאכילו קטניות" (תנחומא, פינחס יז). למדרש זה שתי מקבילות: "שאם ילך אדם לאכסניא וקיבלו חבירו, יום ראשון מקבלו ומאכילו עופות, ובשני מאכילו דגים, [בשלישי מאכילו בשר], ברביעי מאכילו ירק, כך פוחת והולך עד שמאכילו קיטנית" (תנחומא בובר, פנחס 156), ובבמדבר רבה כא: "שאם ילך לאכסניא וקבלו חברו יום ראשון מקבלו יפה ומאכילו עופות, בשני מאכילו בשר, בשלישי מאכילו דגים, ברביעי מאכילו ירק, כך פוחת והולך עד שמאכילו קטנית". מכל שלוש הנוסחאות השלישית היא הסבירה ביותר (בשר<sup class="footnote-marker">38</sup><i class="footnote">בשר עופות מופיע כיקר מבשר רגיל, ראו דיוננו לעיל פ"ו מ"א. </i>, דגים, ירק), אבל לענייננו חשובה הנוסחה שבה תופסת הגבינה מקום של כבוד, גם אם רק בנוסח זה של המדרש מופיעה הגבינה. 
מדרש אחר מתאר את סעודת החבורה: "משלו משל, למה הדבר דומה? לעשרה בני אדם שבאו במסיבה אחת, אחד הביא דגים גדולים, ואחד הביא דגים קטנים, ואחד הביא דגים מלוחין ותפלין, ואחד הביא כרוב ותרדין שלוקין, ואחד הביא בצים, ואחד הביא גבינה, ואחד הביא בשר של שור, ואחד הביא בשר של איל, ואחד הביא של עופות, אכילה אחת, הביאו על שולחנן" (אליהו רבה, יח, עמ' 94-93). התיאור כמובן דמיוני. אף דרשן לא סבר שייתכן לאכול בשר וגבינה יחד באותה ארוחה, אך הרשימה מונה את דברי האוכל המרכזיים המרכיבים סעודה, וגבינה היא אחד מהם. 

Mishnah 6

<b>הנודר</b> <b>מן</b> <b>הבשר</b> <b>מותר</b> <b>ברוטב</b> – את הבשר מבשלים, ובמהלך הבישול יוצאים מהבשר המתבשל שומנים וחומרי טעם. אלו, יחד עם המים, מהווים רוטב שהוא חלק מתבשיל הבשר. עם זאת, בעיני הנודר בשר הוא רק הבשר עצמו ולא הרוטב.
<b>ובקופא</b><b> – </b>הקופא או הקופה, ויש נוסחאות קיפא-קיפה, היא הרוטב שהצטנן והפך לנוקשה. בקופה נבלעו גם חתיכות בשר, ואף על פי כן אין היא בשר ממש. כך פשוטם של דברים, ולהלן נרחיב בכך. צירוף זה של רוטב וקופה חוזר במקורות נוספים. לעניין זבחים אין הם חלק מהקרבן<sup class="footnote-marker">39</sup><i class="footnote">לעניין שמי ששחט קרבן והתכוון לאכול את הרוטב או את הקיפה שלא כהלכה אין זה פוסל את הקרבן.  </i>. הם נחשבים כחלק מהתבשיל לעניין טהרה, אך לא ממש חלק מנבלת הבהמה<sup class="footnote-marker">40</sup><i class="footnote">משנה, טהרות פ"א מ"ד; חולין פ"ט מ"א ומקבילותיהן.  </i>. במקורות אלו מופיעים הרוטב והקופה ברשימה ארוכה יותר, אך רק הם מאכל לכל דבר: "טמאים לאסור צירן ורוטבן, ואת הקיפה שלהם, הן פרט לשאין בהם בנותן טעם"<sup class="footnote-marker">41</sup><i class="footnote">ספרא, שמיני, פרק ד הי"ב, מט ע"ב; פרשה ג ה"ח, מט ע"ד; השוו בבלי, חולין ק ע"א; קיב ע"ב; בכורות ו ע"ב, ועוד.  </i>. ציר, רוטב וקיפה הם אפוא חלק מהמאכל שיש בו טעם בשר של ממש. כן אמר רבי חנינא: "כשהן משערין, משערין ברוטב, ובקופה, ובחתיכות, ובקדרה" (בבלי, חולין צז ע"ב). 
קופה (קופא) ורוטב
התלמוד הבבלי התחבט בפירושו של המונח:  "מאי קיפה? אמר רבה: פירמא, א"ל אביי: הוא עצמו יטמא טומאת אוכלין! אלא אמר רב פפא: תבלין. תנן התם<sup class="footnote-marker">42</sup><i class="footnote">והיא ברייתא בתוס', כריתות פ"ב הי"ט, עמ' 565. </i>: הקפה את הדם ואכלו, או שהמחה את החלב וגמעו<sup class="footnote-marker">43</sup><i class="footnote">המחאת החלב משמעה ערבובו והתקנתו לשתייה.  </i>– חייב; בשלמא הקפה את הדם ואכלו – כיון דאקפיה אחשובי אחשביה. המחה את החלב וגמעו, אכילה כתיבא ביה? והא לאו אכילה היא! אמר ריש לקיש: אמר קרא 'נפש' – לרבות את השותה" (חולין קכ ע"א). בראשית הסוגיה מובאים שני פירושים. הראשון הוא "פירמה", ובעל הערוך פירשו "בשר מצומק שנמחה בקדירה". בעל ערוך השלם מפרשו מלשון יוונית (furama φυράµα). מילה זו באה מהשורש furaw (φυράω) שמשמעה ללוש ולגבש, בעיקר בשר או קמח<sup class="footnote-marker">44</sup><i class="footnote">ערוך השלם, כרך ו, עמ' 429. </i>; "פורמא" פירושו עיסה. ההסבר של בשר מצומק שהומחה בקדרה וההסבר של המילה היוונית אינם זהים, כמובן. סוקולוף פירש שהוא חיתוך לחתיכות עבות, על סמך פירוש המילה בסורית<sup class="footnote-marker">45</sup><i class="footnote">סוקולוף, ארמית בבלית, עמ' 905. </i>. בהמשך הסוגיה התלמוד מציע הסבר אחר (ש"קופה" היא תבלין); ההסבר מתאים בדוחק למקרה הנוכחי ומסביר למה ה"קופה" היא בשרית אך כשלעצמה אינה אוכל ממש, ברם הסבר זה אינו מתאים לכל יתר המקורות שנביא, כולל לברייתא שבהמשך הסוגיה. הברייתא מצביעה על אפשרות של הקפאת דם, וודאי שאין לכך קשר לתבלין. אם כן, הבעיה ההלכתית היא ששתייה אינה אכילה, והדרשן מתרץ ששתייה כאכילה. קשה לדעת האם נסוג העורך מההסבר הראשון (שדם רגיל אינו אוכל אך אם "הקפה" אותו החשיבו כאוכל), או שמא ההסבר מתאים לשני המקרים. דם אינו אוכל, אך הדרשה מרבה כל אכילה, כולל שתייה, וכולל שתיית דם. מכל מקום, גם את הדם ניתן "להקפיא", וברור שאין כאן עניין לא לתבלין ולא לחיתוך. אותה שאלה מופיעה בסוגיה בבלית אחרת, ושם ההסבר אחר: "לא קשיא: כאן שהקפה באור, כאן שהקפה בחמה; באור – לא הדר, בחמה – הדר" (מנחות כא ע"א). אם כן, את הדם ניתן להקפיא בחמה או באש. הקפאה בחמה היא קרישת הדם. הקפאה ב"אור" היא הקרשה מהירה יותר הגורמת לדם להפוך למעין ג'לי. הקפאה בחום יוצרת גוש שיישאר מוצק, ואילו הקפאה בחום השמש יוצרת גוש העתיד להימס בקרוב. בארצות מסוימות נהוג עד ימינו להכין "נקניק דם" המורכב מדם מבושל וחומרי העמדה וגיבוש. לפי הסבר זה דם שקרש מעצמו נחשב לנוזלי, אך דם שבושל למעין נקניק הוא מאכל לכל דבר. 
ואכן, בירושלמי מובאת אותה ברייתא ועולה ממנה שהקפאת הדם היא קרישתו: "והתני 'דם שקרש אינו לא אוכל ולא משקה'? אלא כי נן קיימין כמות שהוא, והתורה קראת אותו אכילה. והא תני המחה את החלב וגמעו הקפה את הדם ואכלו הרי זה חייב?..." (ירו', מעשר שני פ"ב ה"א, נג ע"ב). דם שקרש אינו אוכל, אך לעניין אכילת טרפות קראה לו התורה אוכל. על הנחה זו מקשים מהברייתא בתוספתא כריתות, ומשמע ש"הקפאת" דם היא קרישתו. 
המונח "קיפוי" חוזר בהקשרים אחרים. מדובר על "בשר הקדש שקרם עליו הקיפה" (משנה, טבול יום פ"ב מ"ה), כלומר הקרום העליון שמתהווה כאשר הבשר מתייבש ומתקרר. קרום זה מכיל רוטב ושאריות מזון. כן מדובר על עור, רוטב וקיפה (משנה, זבחים פ"ג מ"ד). שם קיפה/קופה היא רוטב שומני שיבש, והוא במצב ביניים בין מוצק לנוזל. כן משמע ממקורות נוספים. במשנת מעשרות שנינו שיין חייב במעשרות "משיקפה" (פ"א מ"ז ומקבילותיה). סדר עשיית היין הוא פשוט, ולא השתנה במשך אלפי שנים. את הענבים הביאו בסלים לגת ושפכו אותם על רצפת הגת. לאחר מכן דרכו עליהם ברגליים יחפות, והתירוש זב מהענבים לרצפת הגת ומשם לבור איגום. כל זמן שהדריכה נמשכת התירוש ממשיך לזרום. לפי המשנה "גמר המלאכה" הוא סוף דריכת הענבים, כאשר היין ירד לבור. התלמוד מגדיר את היין כ"מחוסר ניחא" (ירו', מט ע"א), כלומר שהוא טרם נרגע. בדרך כלל מפרשים שהכוונה היא להסרת גרעיני הענבים שזרמו לבור עם התירוש, וייתכן שהכוונה לרגיעת פני התירוש לאחר שהזרימה העיקרית נפסקה. בתוספתא (מעשרות פ"א ה"ט) מדובר על מי שמקפה ענבים בערֵבה או בכלי, ודומה שהכוונה למי שאוסף את היין בכלי במקום בבור. כאן ברור שקפיאה היא רגיעת היין מהזרימה, ולא שליית הזגים. מכל מקום זהו גמר המלאכה של היין, כפי שקובעים במפורש כמה מקורות<sup class="footnote-marker">46</sup><i class="footnote">ספרי, במדבר קכא, עמ' 148; ירו', בבא מציעא פ"ז ה"ב, יא ע"ב. </i>. 
"קיפה" במשמעות של התגבשות מופיעה בהקשר נוסף: "יין של תרומה שנפל על גבי פירות ידיחם והן מותרין. וכן השמן של תרומה שנפל לתוך הפירות, ידיחם והן מותרין. שמן של תרומה שנפל על גבי היין, יקפה (וקפה) אותו והיין מותר, שנפל על גבי ציר יקפנו עד שיבטל טעם שמן שבו" (תוס', מקוואות פ"א ה"ד, עמ' 652). להלן תדבר המשנה על דייסת גריסין המרכיבה את ה"מקפה" או ה"מיקפה"; להערכתנו זה אותו שורש, אלא שכאן הוא בא במשמעותו המילולית היוונית שהעלינו לעיל. 
כאמור, סוקולוף הציע את המשמעות של חיתוך. הסבר זה בא למילה "פירמא" שהיא אחד מהסברי הבבלי ל"קיפה" או "קיפא". שורש זה במשמעות זו מופיע בסוגיות מספר בתלמוד הבבלי, ושם ברור שמדובר בחיתוך. בסוגיה אחת נרשם "מתכון" מגי הכולל ירקות שונים שיש לחתכם (בבלי, גיטין סא ע"א). סוגיה אחרת עוסקת בלפת שאם נחתכה לחתיכות קטנות יש לברך עליה "בורא פרי האדמה", שכן זו אכילתה הרגילה, ואם חתכוה לחתיכות גדולות יש לברך "שהכל נהיה בדברו" כיוון שאין זו אכילתה הרגילה (בבלי, ברכות לט ע"א). משמעות זו של המילה מתועדת בסורית, וקשורה לשורש העברי פר"ם שמשמעו קריעה. 
אם כן, קיפה/קופה פירושה לגרום לנוזל להפוך למוצק, ובהקשר שלנו קירור הרוטב הופך אותו למעין ג'לי. הבבלי פירש את המונח המשנאי בעזרת מילה בבלית. מילה זו מתאימה היטב לסוגיה שם (קפיאת בשר), במשמעות של ריסוק בשר והפיכתו לרוטב. המילה אינה מתאימה ליתר ההופעות של המונח, הופעות שהן במשניות ובנושאים שבהם לא הרבו חכמי בבל לעסוק (זרעים וקרבנות). הפירוש השני בתלמוד הבבלי אינו מתאים בבירור לכל האזכורים, וייתכן, אפוא, שגם הפירוש הראשון אינו מתאים. אפשר גם שהבבלי (חולין קכ ע"א) השתמש במילה במובנה הארץ-ישראלי המבוסס על היוונית, ולא במובנה הבבלי. בעל הערוך גם הוא פירש את המילה לפי מובנה באותה סוגיה, מבלי לתת את הדעת על כלל הופעותיה. 
עוד נמצאנו למדים שהניתוח הלשוני הוא בעל חשיבות מוגבלת. המובן הלשוני הוא בסיס הדיון, ברם המילה היוונית (ערבוב, הכנת עיסה) התגלגלה בלשון בני המזרח להתקשות עיסה, ומכאן לקרישה ורגיעה של יין תוסס. הנתון הלשוני הוא אפוא רק התחלת הדיון, ואינו בא כתחליף לעיון במקורות גופם. במקרים שאין בידנו לפרש מילה על סמך שימושיה יש, בדלית ברירה, להישען רק על משמעותה המילולית, ולעתים אף בירור זה מספיק וממצא. ברם, במקרה כזה על הלומד לזכור שהילך רק את מחציתה הראשונה של הדרך. על תופעה דומה נעמוד להלן במ"י. 
<b>רבי</b> <b>יהודה</b> <b>אוסר</b><b> – </b>כנראה משום שעדיין שם בשר עליהם, וחלקי בשר בתוכם. בתוספתא מתנהל דיון נוסף: "הנודר מן הרוטב מותר בקופה, מן הקופה מותר ברוטב" (פ"ג ה"ב). הרוטב והקופה נחשבים, אפוא, למאכלים נפרדים, זאת אף שעיקר ההבדל ביניהם הוא מצב הצבירה. ההלכה חוזרת במשנת זבחים פ"ג מ"ד, שם מדובר במי שאוכל מחוץ לזמנו או למקומו חלק מהקרבן, דבר שאין דרכו לאכול. רבי יהושע סבור שאין זה פיגול, ורבי אליעזר (ורבי יהודה<sup class="footnote-marker">47</sup><i class="footnote">כך עולה בתוס', זבחים פ"ב הט"ז-הי"ז, עמ' 482; בבלי, מנחות יח ע"א. </i>) סבורים, כנראה, שגם הרוטב והקיפה נחשבים לחלק מהבשר. זו אפוא שיטתם, בהמשך לדרכם של בית שמאי המתחשבים בעובדות יותר מאשר בכוונות. אמנם רוב בני האדם אינם אוכלים רוטב וקופה, אך הם חלק מהבשר. 
<b>אמר</b> <b>רבי</b> <b>יודה</b> <b>מעשה</b> – רבי יהודה הוא ממוסרי המעשים המובהקים. כל התנאים סיפרו סיפורי מעשה, אך מספר המעשים המיוחסים לרבי יהודה גדול יותר מלכל חכם אחר<sup class="footnote-marker">48</sup><i class="footnote">כגון משנה, כלאים פ"ד מ"ט; מעשרות פ"ב מ"ה; שבת פט"ז ה"ז, ועוד.  </i>.
<b>ואסר</b> <b>עלי</b> <b>רבי</b> <b>טרפון</b> <b>ביצים</b> <b>שניתבשלו</b> <b>עימו</b> – עם הבשר בישלו ביצים, ואלו קיבלו מטעם הבשר. ייתכן גם שאלו הביצים של הבהמה עצמה.
<b>אמרו</b> <b>לו</b> <b>וכן</b> <b>הדבר</b> <b>אמתי</b> <b>בזמן</b> <b>שאמר</b> <b>בשר</b> <b>זה</b> <b>עלי</b> – הדגש זהמסביר את הנדר ומכיל אותו על כל מה שצמוד לבשר. "אמתי" כאן בא בוודאי לפרש את דברי רבי יהודה. 
<b>אבל</b> <b>הנודר</b> <b>מן</b> <b>הדבר</b> <b>ונתערב</b> <b>באחר</b> <b>אם</b> <b>יש</b> <b>בו</b> <b>בנותן</b> <b>טעם</b> <b>הרי</b> <b>זה</b> <b>אוסר</b><b> – </b>כלל זה תקף בנושאים אחרים. אם לפנינו תערובת ומרכיב אחד נתן טעמו במרכיב השני, חלות על התערובת כל ההלכות החלות על המרכיב השני. כך, למשל, בעירוב של תרומה בחולין או של פרי שביעית בפרי של חולין. הכלל אינו קשור למעשה של רבי יהודה, הוא עומד בפני עצמו ואזכורו ברצף של המשנה נובע מכך שהביצה קיבלה את טעם הבשר, וללא הסבר זה קשה להבין מדוע הביצה נחשבת בכלל ה"בשר". 
הכלל של "נותן טעם" שנוי בסדרת משניות וברייתות לעניינים שונים כשביעית (משנה, שביעית פ"ד מ"ז), ערלה (משנה, ערלה פ"ב מ"ו; בבלי, חולין צט ע"ב ועוד), תוספת ביכורים (משנה, ביכורים פ"ג מ"י ומקבילות), עבודה זרה (משנה, עבודה זרה פ"ה מ"ח) ובדינים שונים במסגרת דיני מנחות וזבחים (תוס', תרומות פ"ח ה"ב; בבלי, מנחות כב ע"א; זבחים עח ע"ב, ועוד).
הכלל עצמו פשוט למדי. מה שהוא מין במינו אסור בכל שהוא – כלומר אם נתערב פרי מותר בפרי אסור, אפילו מעט מהפרי האסור אוסר את התערובת. אבל אם נתערב מין בשאינו מינו, כגון חיטים באורז, אם יש בו בנותן טעם – התערובת אסורה, ואם אין בו בנותן טעם – התערובת מותרת. הכלל אינו מדבר על העלאת האיסור. ממקורות אחרים אנו שומעים שהפרי האסור "עולה" (מתבטל) באחד למאה או יותר (ראו פירושנו לתרומות פ"ד מ"ז), אך בכך אין הכלל עוסק. הבבלי מנסה לבחון את עניין הביטול ולהכניסו לתוך הסיכום של המשנה (בבלי, מנחות צט ע"ב), אך הניסיון מאולץ, ולמעשה הבבלי דוחה אפשרות זו. ניסיונו של הבבלי בא מתוך הרצון להבין את הכלל במשנה ככלל המקיף את כל האפשרויות, אך כאמור הכלל הוא חלקי ועוסק רק באיסור תערובת ולא בדין ביטול. עם זאת, יש לכלל נגיעה גם לדין ביטול. מין בשאינו מינו ואינו נותן טעם בטל ("מותר" בטבלה להלן), אפילו אין בו אחד למאה. אבל בכל יתר המקרים אסור (ראו בטבלה להלן), אם כי בכמה מקרים האיסור עשוי לעלות (להתבטל) באחד למאה או ברוב אחר. יש גם מקרים שבהם אין האיסור בטל באחד למאה. אחד מהם הוא יין נסך שהחליטו חכמים להחמיר בו (משנה, עבודה זרה פ"ה מ"י)<sup class="footnote-marker">49</sup><i class="footnote">פירוש זה מפשט את סוגיית הבבלי, שם עג ע"ב. </i>, ואף על כך דעות שונות, ולא נרחיב בנושא. 
את הדין עצמו ניתן לסכם בטבלה:
דין תערובת
לשאלה האם צריך להוציא את האיסור מתוך ההיתר אין כלל ביטוי. לא תמיד אפשרות זו רלוונטית. כך, למשל, במשנתנו אי אפשר להוציא את היין מהתבשיל. במקרים אחרים של עירוב דגים אולי הדבר אפשרי, ואז מן הסתם הוא נחוץ ביותר.
ברוב המקבילות חוזרת ההלכה כמו במשנתנו, אבל בכמה מהן תוספות ושינויים חשובים. ברוב הדיונים העוסקים בכלל אין משנתנו נזכרת, שכן אצלנו אין מדובר בביטול אלא בהצטרפות לעניין נדרים. אמנם הכלל אותו כלל, אך משמעותו שונה. במקום אחר עמדנו על גישות המסייגות את הכלל או מציעות פתרונות אחרים, אך כל אלו אינם רלוונטיים לעניין שלפנינו<sup class="footnote-marker">50</sup><i class="footnote">ראו פירושנו לחלה פ"ג מ"י.  </i>. 
בתוספתא מנוסח הסיפור כהלכה עקרונית. היא מיוחסת לרבי יהודה, אך לפי הפירוש שנתנו לו חכמים: "רבי יהודה אומר אמר קונם בשר שני טועם אסור בו ברוטבו ובהקיפו" (פ"ג ה"ב). דברי רבי יהודה עובדו; המעשה עסק בביצה, שדינה כדין רוטב וקיפה, בתוספתא הוסקה המסקנה ההלכתית לנושא של המשנה, ודברי רבי יהודה מנוסחים כהלכה כפי שפירשוה חכמים. אין כל ביטחון שאכן רבי יהודה קיבל את פרשנותם של חכמים. 
במשנתנו יש הלכה עקרונית ומעשה. המעשה וסיפורו הם מרכיב מרכזי בהתפתחות ההלכה. המעשה מצביע על ההלכה כפי שבוצעה, ושימש כתקדים רב חשיבות. בספרות חז"ל עשרות רבות של סיפורי מעשה<sup class="footnote-marker">51</sup><i class="footnote">אסף אותם כהן, מעשים. למעשים שהם הלכות עקרוניות ולמעבר ביניהם ראו פירושנו לברכות פ"א מ"א. </i>, עם זאת לא תמיד ה"מעשה" הוא אכן סיפור היסטורי. לעתים אנו מוצאים הלכה ומעשה המנוסחים בדיוק באותן מילים ובאותם תנאים. במקרים אלו יש מקום לחשוד שסיפור המעשה נוסח כהלכה, או להפך, שסיפור המעשה מתאר בדרך סיפורית הלכה עקרונית. יתר על כן, בפי רבי יהודה גם מעשה המיוחס לחזקיהו המלך (תוס', פסחים פ"ח מ"ד), והרי זו דרשה לכל דבר ולא סיפור מעשה היסטורי. 
במקרה זה אין סיבה לחשוש שהמעשה לא התרחש, וניכר שיש כאן מסורת רֵאלית. המסקנה העולה מפרשה זו היא שלעתים הלכה המנוסחת כדיון עקרוני בבית המדרש אינה אלא סיכום הלכתי מופשט של מעשה רֵאלי.

Mishnah 7

<b>הנודר</b> <b>מן</b> <b>היין</b> <b>מותר</b> <b>בתבשיל</b> <b>שיש</b> <b>בו</b> <b>טעם</b> <b>יין</b> – "יין" הוא מותג, מאכל ידוע העומד בפני עצמו. מאכל מבושל שיש בו מרכיב של יין אינו מכונה "יין". הכלל של נותן טעם אינו חל כאן. כך, למשל, תבשיל שיש בו יין תרומה והוא נותן טעם נחשב לתרומה, אבל בנדרים אנו מהלכים אחר לשון הרחוב, והתבשיל הזה אינו מכונה "יין".
<b>אמר</b> <b>קונם</b> <b>יין</b> <b>זה</b> <b>שני</b> <b>טועם</b> <b>ונפל</b> <b>לתבשיל</b> <b>אם</b> <b>יש</b> <b>בו</b> <b>בנותן</b> <b>טעם</b> <b>הרי</b> <b>זה</b> <b>אסור</b> – הדגש יין זהמשנה את משמעות הנדר. אין זה נדר מהתבשיל, אלא ממרכיב היין. אותה כמות יין נאסרה, ואם נפלה לתבשיל הרי שדיניה חלים על כל התבשיל, כמו כל תערובת רגילה.
<b>הנודר</b> <b>מן</b> <b>הענבים</b> <b>מותר</b> <b>ביין</b><b> – </b>יין נעשה מענבים, עם זאת בתפיסתם של חכמים אלו מותגים שונים, <b>מן</b> <b>הזיתים</b> <b>מותר</b> <b>בשמן</b> – הוא הדין לשמן וזיתים.
<b>אמר</b> <b>קונם</b> <b>זיתים</b> <b>וענבים</b> <b>אלו</b> <b>שני</b> <b>טועם</b> – "שאני" או "שאינני", כמו שהערנו במשנה א, <b>אסור</b> <b>בהן</b> <b>וביוצא</b> <b>מהן</b> – גם כלל זה נדון לעיל (משנה ו). המינוח "זה" מצמצם את חלות הנדר למזון ספציפי, אך מרחיב אותו על כל נגזרותיו של אותו מזון. בתוספתא יש ניסוח עקרוני<sup class="footnote-marker">52</sup><i class="footnote">סדר הדיונים בתוספתא שונה מזה שבמשנה, למרות הקשר הספרותי הניכר לעין.  </i>: "רבי שמעון בן לעזר אומר את שדרכו לוכל, ודרך היוצא ממנו לוכל, ונדר הימנו, אסור ביוצא הימנו. מן היוצא הימנו, אסור בו. את שדרכו לוכל ואין דרך היוצא ממנו לוכל, ונדר הימנו, מותר ביוצא הימנו. מן היוצא הימנו, מותר בו. את שאין דרכו לוכל, אבל דרך היוצא ממנו לאכל, ונדר ממנו, לא נתכוין זה אלא ליוצא ממנו" (פ"ג ה"ג). הכלל הראשון פשוט, והוא קו מנחה בכל הפרק. הנדר הוא מהמותג, וכל מה שמכונה באותו מותג נכלל בו, זאת ללא קשר לשאלת ההרכב החומרי של המצרכים השונים. גם ביצה נכללת בבשר, שכן בשפת העם מקובל שהביצה שהתבשלה עם הבשר היא כבשר. לכלל זה נשוב להלן. הכלל השני מנוסח בצורה כבדה אך תוכנו ברור, ונראה שהוא חולק על משנתנו. זיתים אוכלים, ואת היוצא מהם (שמן) אוכלים, על כן אם נדר מזיתים הנדר כולל גם שמן ואם נדר מענבים הנדר כולל גם יין, וכן להפך, אם נדר משמן הנדר כולל גם זיתים. כל זאת בניגוד למשנתנו ולמשנה ה. חציו השני של הכלל הוא שאם אין אוכלים את "היוצא ממנו" אין הנדר כולל את מה שאינו מזון. על כן הנודר מבשר, למשל, מותר בעור. נושא זה אינו מופיע במשנה.
מימרה זו מופיעה בירושלמי: "תני, רבי שמעון בן אלעזר אומר: קונם כל דבר שדרכו לאוכלו דרך היוצא ליאכל, נדר בו מותר ביוצא ממנו, נדר ביוצא ממנו מותר בו. מה אית לך? כגון זתים וענבים. וכל דבר שדרכן ליאכל ואין דרך היוצא ממנו ליאכל, נדר בו מותר ביוצא ממנו. מה אית לך? כגון אילין תותייא. וכל דבר שאין דרכו ליאכל ודרך היוצא ממנו ליאכל, נדר בו לא נתכוון אלא ביוצא ממנו. מה אית לך? אמר רבי יוסי בירבי בון זירעוני גינה שאינן נאכלין" (לט ע"ד). הברייתא היא אותה ברייתא, אך מסקנתה הפוכה. אם נדר משמן מותר בזיתים, ולהפך, כמו במשנה. הברייתא בתלמוד מוסיפה עוד דוגמאות: תותים דרכם להיאכל ומיץ תותים אין דרכו להיאכל; נדר מתותים מותר במיץ תותים, וכו'. לנוסח הברייתא בתוספתא עדיפות ברורה, שכן לפי נוסח הברייתא בירושלמי אין הבדל הלכתי בין תותים וזרעוני גינה לבין זיתים וענבים. ואכן, ראשונים ציטטו את הברייתא בירושלמי כנוסח התוספתא, וכן מצוטטת הברייתא בבבלי (נג ע"א)<sup class="footnote-marker">53</sup><i class="footnote">ראו ליברמן, תוספתא כפשוטה, עמ' 445. </i>.

Mishnah 8

<b>הנודר</b> <b>מן</b> <b>התמרים</b> <b>מותר</b> <b>בדבש</b> <b>תמרים</b> – דבש תמרים הוא דבש, אך אינו ה"דבש" הרגיל אלא יש לו "שם לוואי". בלשוננו אין הוא מוגדר תחת שם המותג הסתמי "דבש", אף שכמוצר גם הוא כדבש. אנו נחזור לנימוק בדיון על דברי רבי יהודה בן בתירא. בתקופת המקרא לא הכירו את דבש הדבורים אלא כגידול פרא, וזו "יערת הדבש" שמצא יונתן ביער<sup class="footnote-marker">54</sup><i class="footnote">שמואל א יד כז, כט ואילך; והשוו שופטים יד ח-ט ואילך.  </i>. ה"דבש" הנזכר במקרא ("ארץ זבת חלב ודבש") הוא אפוא דבש פֵרות. קרוב לוודאי שרוב הדבש הוכן מחרובים, ענבים או תאנים, שכן גידול התמרים היה מצומצם למדי בתקופה זו ומוגבל לאזור קטן בבקעת יריחו. כל זאת אף שבמצרים באותה תקופה (ואף קודם לכן) היה גידול דבורים ענף חקלאי מאורגן ומקובל. בתקופת המשנה והתלמוד התרחב גידול הדבורים והפך לענף חקלאי. מעתה, סתם "דבש" הוא דבש דבורים<sup class="footnote-marker">55</sup><i class="footnote">ספראי, דבש. </i>. אין ספק שגם בתקופת המשנה והתלמוד השתמשו בדבש פֵרות. את דבש הפרות הכינו במתקנים דמויי גתות. את הפרי ריסקו ודרכו או כבשו. כך יצא מהפרי כל תוכנו, ונותרה הציפה בלבד. את העיסה אגרו בכדים, וזהו דבש הפרות המוכר במשק הערבי המסורתי כ"דיבס"<sup class="footnote-marker">56</sup><i class="footnote">אורמן, דבש. </i>. תמרים הם הפרי המתוק ביותר, וסביר שמרבית דבש הפרות נעשה בתקופה זו מתמרים, ולהלן נאשש מסקנה זו. בדיקה קפדנית של אזכורי דבש התמרים מצביעה על כך שהוא נחשב למוצר לוואי נחות של התמרים. מעמדו זה הוא הקובע סדרת הלכות: "דבש תמרים ויין תפוחים וחמץ סתוניות ושאר כל מי פירות של תרומה, רבי אליעזר מחייב קרן וחומש ורבי יהושע פוטר" (משנה, תרומות פי"א מ"ב). בהמשך מתברר שלדעת רבי אליעזר דבש התמרים הוא בבחינת "משקה" ונחשב כנוזל שאם הוא נוגע בפרי הוא מכשירו לקבל טומאה, ולדעת רבי יהושע אין הוא "משקה" במובן זה. זאת ועוד, "אין עושין תמרים דבש ולא תפוחים יין ולא סתוניות חומץ, ושאר כל הפירות אין משנין אותם מברייתן בתרומה ובמעשר שני, אלא זיתים וענבים בלבד" (שם מ"ג). אסור להוריד פרות תרומה ומעשר שני מקדושתם ולהשתמש בהם שימוש נחות. יין הוא שימוש ראוי בענבים, אך לא דבש בתמרים או יין בתפוחים. איננו יודעים האם הלכה זו היא לשיטת הכול או לשיטת רבי יהושע בלבד. שלוש ההלכות משקפות את התפיסה שדבש מתמרים, יין מתפוחים וחומץ מסתווניות אינם שימוש יעיל וראוי בפרי. כידוע האוכל תרומה במזיד חייב בקרן וחומש (תרומות פ"ז מ"א), אך אכילת דבש תמרים אינה נחשבת לאכילה. הוא אמנם אוכל (להלן), אך לא אוכל רגיל. לפי הסבר זה, שיוכח להלן, דבש התמרים במשנתנו אינו דבש, שכן דבש הוא אוכל טוב וראוי. דבש התמרים לא רק שיש לו שם לוואי, אלא שטיבו נחות. רשימה זו, המופיעה גם במשנתנו, כוללת אפוא מוצרים משניים שאינם בבחינת הניצול הרגיל של הפרי. נמצאנו למדים שסתם דבש לא נעשה מתמרים אלא מפרות אחרים. 
ברייתא אחרת מבחינה בין ארבעה סוגי מוצרים נוזליים לפי רמת סמיכותם והכנתם למאכל: "1. דבש הזב מכוורת דבורים, מטמא טומאת משקין. חישב עליו לאוכלין, מטמא טומאת אוכלין. 2. שמן לא אוכל ולא משקה. חשב עליו לאוכלין ולא למשקין, בטלה דעתו. 3. הדם שקרש לא אוכל ולא משקה. חישב עליו לאוכלין, מטמא טומאת אוכלין, ולמשקין, בטלה דעתו. 3א. דבש תמרים לא אוכל ולא משקה. חישב עליו לאוכלין, מטמא טומאת אוכלין, ולמשקין, בטלה דעתו. 4. ושאר כל מי פירות לא אוכל ולא משקה. חישב עליו בין למשקין בין לאוכלין, בטלה דעתו" (תוס', טהרות פ"ב ה"ה, עמ' 662). הגורם הקובע בהגדרת מזון כאוכל או כמשקה הוא מידת סמיכותו. אוכל מוצק הוא תמיד מזון, גם אם אדם פלוני משתמש בו כמשקה (מכין ממנו עיסה נוזלית). מהדיון שם מסתבר שדבש התמרים סמיך יותר מדבש דבורים ומשמן, ופחות ממי פרות. דבש התמרים סמיך כמו דם שנקרש. נראה, אפוא, שאין מדובר כאן בפרי התמר שנטחן או רוסק, אלא בנוזלים שזבו מן התמר. כל זאת בניגוד לסתם דבש שהוא אחד משבעת המשקים הידועים לכל עניין ודבר (משנה, מכשירין פ"ו מ"ד). כפי שנצטט להלן (המשך המשנה בתרומות פי"א מ"ג; תוס', תרומות פ"ט ה"ח), רבי אליעזר חולק וסובר שדבש תמרים הוא משקה לכל דבר, אך כפי שנראה דבריו מתייחסים לנושא אחר.
גם הבבלי שנביא להלן מכיר את דבש התמרים כמה שיוצא מהפרי, ולא הפרי עצמו. את הפסוק "ארץ זבת חלב ודבש" מסביר התנא "חלב זה חלב פירות, דבש זה דבש התמרים" (מכילתא דרבי שמעון בר יוחאי, יג ה, עמ' 38). גם כאן הרושם הוא שאין הכוונה לפרי עצמו אלא למה שזב ממנו. לדרשה זו נשוב להלן. המשנה בתרומות שציטטנו רואה בדבש התמרים "מי פירות" בלבד, ולא פרי מרוסק.
כמו כן: "דבש תמרים רבי ליעזר מחייב במעשרות. אמר רבי נתן מודה רבי ליעזר שפטור מן המעשרות, אבל אומר היה רבי ליעזר שלא יאכל מן הדבש עד שיתקין את התמרים" (תוס', תרומות פ"ט ה"ח). מהתוספתא משמע שלדעת חכמים ודאי שדבש תמרים אינו מאכל המתחייב במעשרות. גם רבי אליעזר מודה שדבש תמרים אינו נחשב למאכל של ממש, אבל הוא מחייב במעשרות, כצעד של סייג וזהירות. כן נקבע שעל דבש תמרים אין מברכים "בורא פרי העץ" אלא ברכת "שהכל נהיה בדברו", שכן אין הוא השימוש הרגיל של הפרי (תוס', ברכות פ"ד ה"ב-ה"ג; בבלי, לח ע"א). "חכמים" כאן הם כנראה רבי יהושע המופיע כחולק על רבי אליעזר במקורות לעיל. 
עם כל זאת, דבש התמרים לא היה מוצר נדיר. התמר מוגדר כמזון "שדרכו לאכול ודרך היוצא ממנו לאכול כגון תמרים ודבש תמרים" (בבלי, נג ע"א). ייתכן שהגדרה חיובית זו משקפת רק את יהדות בבל שעבורה היה התמר מקור מזון חשוב יותר מאשר ברחבי ארץ ישראל, שכן בבבל היה התמר גידול נפוץ וזול במיוחד (בבלי, תענית ט ע"ב), וכמובן גם מזין ועתיר קלוריות. כל זאת בניגוד לארץ ישראל שבה היה התמר נפוץ באזור קטן ומוגדר בלבד. יתר על כן, להלן נחזור לפירוש משפט זה בתלמוד ונראה שיש לפרשו לא כעדות רֵאלית אלא כטיעון דיאלקטי אפשרי בלבד.
אם כן, מרוב המקורות (כל המקורות הארץ-ישראליים) שהבאנו מצטייר שדבש התמרים הוא שימוש משני של התמר, כמעט זניח, והשאלה היא מדוע לא השתמשו במוצר זמין ואיכותי זה. מעתה עלינו לחזור לפסוקי המקרא כפי שפורשו על ידי חכמים. כידוע נזכר הדבש כאחד המינים שנשתבחה בהם ארץ ישראל. הדבש מופיע בשני הקשרים שהם ביטויים ספרותיים רווחים: הראשון הוא "ארץ זבת חלב ודבש" (שמות ג ח, ועוד סך הכול כעשרים פעם בתנ"ך). ההקשר השני הוא ברשימת שבעת המינים, "...ארץ זית שמן ודבש" (דברים ח ח). הפסוק הראשון נדרש: " 'ארץ זבת חלב ודבש', רבי אליעזר אומר 'חלב' זה חלב הפירות 'דבש' זה דבש תמרים. רבי עקיבה אומר 'חלב' זה חלב ודאי, וכן הוא אומר 'והיה ביום ההוא יטיפו ההרים עסיס והגבעות תלכנה חלב' (יואל ד יח). 'דבש' זה דבש היערות" (מכילתא דרבי שמעון בר יוחאי, יג ה, עמ' 38). בימי התנאים סתם "דבש" היה דבש דבורים<sup class="footnote-marker">57</sup><i class="footnote">לדבש הדבורים ראו ספראי, דבש. </i>; חכמים ידעו כי הדבש המקראי איננו דבש הדבורים שכן בתקופת המקרא טרם היה ייצור הדבש וגידול הדבורים נפוץ. במקביל, כל סוגי הדבש האחרים נזכרים כבר בין שבעת המינים (תאנה וגפן). מקור דבש אפשרי אחר היה החרוב, אך בתקופת חז"ל היה זה גידול פחוּת בחשיבותו (להלן מ"ד), על כן מציע רבי אליעזר ש"דבש" הוא דבש התמרים, וזאת לשיטתו שדבש תמרים הוא מזון בעל ערך. רבי עקיבא מפרש שדבש הוא "דבש היערות", כלומר דבש הדבורים הגדלות בר בשדה, ובכך בא לציין את ההבדל בין ימי התנ"ך לתקופתו שגידול דבורי הדבש היה בה ענף רווח. רבי עקיבא מהלך, אפוא, בשיטת רבי יהושע, רבו המובהק.
אשר לדבש מפרות אחרים: בספרות חז"ל אין אזכור של דבש פרות אחר חוץ מדבש תמרים. דבש התאנים נזכר רק בהקשר של מיץ התאנה הנוזל באקראי, ולא כמוצר תרבותי. נסתפק בשתי דוגמאות להגדות ידועות שיש להן מקבילות נוספות<sup class="footnote-marker">58</sup><i class="footnote">כגון ירו', פאה פ"ז ה"ד, כ ע"א; בבלי, כתובות קיא סע"ב, ועוד.  </i>: "פעם אחת הלך רבי יהושע לסכנין ומצא עז רבוצה תחת התאינה וחלב שותת ממנה ודבש יוצא מן התאנה ומתערבין זה בזה" (מדרש תנאים לדברים, כו ט, עמ' 174); "מעשה ברבי יונתן בן אלעזר שהיה יושב תחת תאנה אחת, והיתה התאנה מלאה תאנים יפות, ירד טל והיו התאנים שואבים דבש, והיה הרוח מגבלן בעפר, באתה עז אחת והיתה מנטפת חלב בדבש" (תנחומא בובר, תצוה י, עמ' 102). בכל המקרים דבש התאנים אינו מוצר חקלאי של ממש אלא אקראי, על כן אין המשנה עוסקת בדבש אחר אלא בדבש תמרים בלבד. אם כן, התמר עצמו היה ללא ספק גידול בולט וחשוב, גם אם מצומצם בהיקפו<sup class="footnote-marker">59</sup><i class="footnote">פליקס, עצי פרי, עמ' 130-113. </i>. אבל דבש התמרים מצטייר כניצול שולי של פרי חשוב זה; אין הוא בבחינת "דרך הנאתו". המחלוקת ההלכתית היא האם דבש תמרים נחשב בכל זאת כאוכל או שאינו אוכל כלל. היבטים שונים של שאלה עקרונית זו יובאו להלן. בנוסף לכך קיימת מחלוקת דומה האם דבש תמרים יכול לשמש כביכורים. רבי יהושע מתנגד לכך, ורבי אליעזר מאפשר זאת<sup class="footnote-marker">60</sup><i class="footnote">בבלי, חולין קכ ע"ב. לדברי רבי אליעזר ראו גם מכילתא דרבי שמעון בן יוחאי שציטטנו לעיל. ראו עוד ירו', חלה פ"ד הי"ב, ס ע"ב, שאין מביאים משקים כביכורים, וזאת כרבי יהושע, וראו פירושנו לחלה פ"ד מי"א. </i>. 
בקומרן ובארמונות יריחו התגלו גתות מיוחדות המצטיינות במשטח דריכה גדול, מדרגות מארבעת הצדדים ובור איגום גדול. נצר שיער כי אלו שימשו לדישת תמרים, ואכן בקומראן נמצאו מאות גלעיני תמרים בקרקעית הברֵכה<sup class="footnote-marker">61</sup><i class="footnote">נצר, ארמונות, עמ' 7; אשל, קומראן, עמ' 118-117. </i> (איור 67 גרעיני תמרים במערות המפלט). באלו הכינו כנראה שכר תמרים או יין תמרים, ולא דבש תמרים<sup class="footnote-marker">62</sup><i class="footnote">בברֵכות אלו השרו את התמרים במים כדי שיתססו, ואחר כך דשו אותם. לדיש התמרים ראו תוס', מעשרות פ"ה ה"ב וה"ג. שם נאמר: "התורם... תמרים ועתיד לדושן", ובכתב יד ערפורט "לדובשן". פליקס, עצי פרי, עמ' 129, וליברמן, תוספתא כפשוטה, עמ' 677, מעדיפים את הגרסה "לדובשן"; לפי פירושנו עדיף לגרוס "לדושן" שכן שם מדובר על פעולה רגילה של עיבוד פרי, וראו פירושנו למעשרות פ"ב מ"ד. </i>.
בני התקופה לא רצו, כנראה, לבזבז את פרי התמר לצורך דבש. את הדבש הכינו מפרי יקר פחות ונפוץ יותר (תאנים). "דבש תמרים" בלשונם איננו הפרי המרוסק אלא הנוזלים שנזלו מהפרי הקיים, ואלו באמת שאריות בלתי חשובות. כל זאת בניגוד לשימוש בדבש התמרים בתקופות אחרות.
<b>מן</b> <b>הסיתווניות</b> <b>מותר</b> <b>בחומץ</b> <b>סיתווניות</b> – סתווניות נזכרות במשנת שביעית (פ"ט מ"ד), ושם עולה כי הן זן של תאנים המבשילות מאוחר. אשר למקור השם: היו שפירשו שהכוונה לתאנה המניבה בסתיו, כלומר לאחר סוף עונת התאנים. המילה "סתו" מופיעה כידוע במקרא, "כי הנה הסתו עבר הגשם חלף הלך לו" (שיר השירים ב יא). בספרות התנאית העברית המילה נזכרת רק בהקשר מקראי זה, ובארמית היא נזכרת רבות בצורה "סיתווא". פירוש המילה חורף. עונת הסתיו במשמעותה היום כונתה "עונת תשרי", ולא "סתיו". "סיתווניות" הן, אפוא, תאנים המניבות בחורף. בתוספתא (פ"ז הט"ו<sup class="footnote-marker">63</sup><i class="footnote">וכן בבבלי, ברכות לח ע"א, המצטט את משנת תרומות פי"א מ"ב, ובקטע גניזה ג6 למשנת תרומות. כן מצטט בעל מלאכת שלמה שם בשם "יש גורסין", ומעט פרשנים נוספים. אם כן, הגרסה קיימת והיא גרסת מיעוט בלבד. בעל ערוך השלם גרס "סיתווניות" ופירש בשם רבנו דניאל שהכוונה לסוף הקיץ, ראו ערוך השלם ו, עמ' קמו, ערך סתו. </i>) הן מכונות "סיפוניות", של סוף הקיץ.
<b>רבי</b> <b>יהודה</b> <b>בן</b> <b>בתירה</b> <b>אומר</b> <b>כל</b> <b>ששם</b> <b>תולדתו</b> <b>קרויה</b> <b>עליו</b> <b>ונדר</b> <b>הימנו</b> <b>אסור</b> [<b>בו</b> <b>ו</b>]<b>ביוצא</b> <b>ממנו</b><b> – </b>בשני קטעי גניזה (ג, ג32) נוסף "אף". "שם תולדתו" הוא דבש תמרים, יין תפוחים או חומץ סתווניות. מה שמבדיל בינו לבין יין הוא שהוא מכונה על שם מוצאו. זו הגדרה פרטנית של הניסוח שלנו לעיל, "שם לוואי".
ניסוח הכלל בתוספתא זהה, פחות או יותר, למשנתנו: "רבי יהודה בן בתירה אומר כל ששם תולדתו קרויה עליו, ונדר ממנו, אסור ביוצא בו. מן היוצא ממנו, אסור בו" (פ"ג ה"ג), ובירושלמי: "מאי טעמא דרבי (יהודה) יוסי, שם אביו קרוי עליו. מאי טעמא דרבי יהודה בן בתירה, שם בנו קרוי עליו. מסתברא רבי יודה בן בתירה יודי לרבי יוסי, רבי יוסי לא יודי לרבי יודה בן בתירה. רבי יודה בן בתירה יודה לרבי יוסי: 'שם בנו' לא כל שכן 'שם אביו'. רבי יוסי לא יודה לרבי יהודה בן בתירה: 'לא אמר אלא שם אביו, הא שם בנו לא' " (לט ע"ד). רבי יוסי הוא רבי יוסי שבמשנה י, והתלמוד מפרש שמי שנודר מגריסים אסור במקפה העשויה מהגריסים, ששם אביו קרוי עליו, כלומר שלמקפה קוראים "מִקפת גריסים", ורבי יהודה בן בתירא (במשנתנו) מדבר על דבש תמרים. בשני המקרים יש כאן שם גנרי ושם פרטי, ולכאורה שתי העמדות הן ניסוחים שונים של אותה גישה והתלמוד מנסה להבחין בין השתיים. מכל מקום, אם הנימוקים קרובים הרי שחכמים של משנה י חולקים על משנתנו, ואולי הם מהלכים בשיטת רבי אליעזר שדבש תמרים הוא מזון ממשי. כפי שראינו גם רבי אליעזר מודה שדבש תמרים אינו מזון לכל דבר, אך באופן עקבי הוא סבור שערכו רב יותר מהערך שמעניקים לו חכמים (רבי יהושע). משנתנו בשיטת רבי יהושע, ואולי משנה י בשיטת רבי אליעזר.
מן הראוי להעיר שעמדת רבי אליעזר מתאימה לשיטה הכללית של בית שמאי. בית שמאי אינם מרבים בהבחנות הלכתיות דקדקניות. האסור אסור תמיד, והמותר מותר תמיד. דבש תמרים הוא מזון, גם אם אינו מזון לכל דבר. ייתכן שגם לענייננו הם יסברו שדבש תמרים הוא דבש, ממילא הנודר ממנו נודר מכל סוגי הדבש.
<b>וחכמים</b> <b>מתירין</b> – חכמים הם בשיטת התנא קמא. במשניות<sup class="footnote-marker">64</sup><i class="footnote">ראו פירושנו לשבת פ"ב מ"א, ושם נרשמו כמה מהדוגמאות לכך.  </i> רגיל סגנון זה שמובאת בו עמדה סתמית, לאחר מכן מחלוקת שבה חכם אחד חולק על הרישא וחכם שני, בדרך כלל אלו "חכמים", חוזר לרישא. סגנון זה נובע מחיבור של שתי מסורות. באחת נשנו דברי חכמים כסתם, ובאחרת הובאה המחלוקת בשלמותה. לעתים קרובות התלמודים, ובעיקר התלמוד הבבלי, מחפשים במקרה כזה "נפקא מינה" (הבדל הלכתי) בין הסתמא ודברי "חכמים". בדרך זו מהלכים, בדרך כלל, גם הפרשנים המסורתיים. ברם לשיטתנו אין לחפש כלל חידוש הלכתי בכל משפט שבמשנה, ובוודאי לא במקרה כזה, ואין כאן אלא תופעה סגנונית החוזרת במשניות רבות. גם במקרה שלפנינו הבבלי מנסה למצוא חידוש בדברי חכמים, ואגב כך הוא מעלה את הטיעון שדבש התמרים נחשב למזון. כפי שאמרנו זו מסורת בודדת המייחסת לדבש התמרים מעמד חשוב בסל המזונות. אין כאן שיקוף של מציאות אלא ניסיון ליצור תוספת מידע במשנה, צורך שאנו מציעים לו הסבר פשוט יותר<sup class="footnote-marker">65</sup><i class="footnote">יש להניח שכל הסוגיות הדנות בייתור כזה במשנה הן סבוראיות, ולא כאן המקום להרחיב בטיעון זה.  </i>.

Mishnah 9

<b>הנודר</b> <b>מן</b> <b>היין</b> <b>מותר</b> <b>ביין</b> <b>תפוחים</b> – שלישייה זו של דבש תמרים, חומץ סתווניות ויין תפוחים נזכרת בסדרת מקורות שנידונו במשנה הקודמת. מסקנתנו הייתה שאלו נחשבו למוצרי מזון שוליים, שימוש לא רגיל ונחות של הפרי. יין התפוחים נזכר מספר מועט של פעמים, והדבר מובן שכן גידול התפוחים בארץ ישראל היה בעל חשיבות משנית בלבד, ורק בגליל העליון ניתן לגדלו. עם כל זאת, הגדרתו כ"מוצר שולי" מופרזת. אין הוא בבחינת יין, אבל הוא משקה מוכר. ביין תפוחים לא ערבבו יין, אך יין תפוחים של נכרי נאסר בגלל החשש שמא זויף, כלומר שמא ערבבו בו יין רגיל. חשש זה קיים היה רק ביין פרטי, ולא ביין תפוחים שנוצר בבית מלאכה מסודר (תוס', עבודה זרה פ"ד [ה] הי"ב, עמ' 467). בתלמוד הבבלי מובא סיפור מעניין המעיד על טיבו של היין: "תנו רבנן: פעם אחת חש רבי במעיו. אמר: כלום יש אדם שיודע, יין תפוחים של עובדי כוכבים אסור או מותר? אמר לפניו רבי ישמעאל בן רבי יוסי: פעם אחת חש אבא במעיו והביאו לו יין תפוחים של עובדי כוכבים של שבעים שנה, ושתה ונתרפא. אמר לו: כל כך היה בידך ואתה מצערני! בדקו ומצאו עובד כוכבים אחד שהיה לו שלש מאות גרבי יין של תפוחים של שבעים שנה, ושתה ונתרפא. אמר: ברוך המקום שמסר עולמו לשומרים" (עבודה זרה מ ע"ב). מהמעשה עולה שהיין שימש גם לרפואה<sup class="footnote-marker">66</sup><i class="footnote">גם התפוח עצמו נחשב לבעל סגולות מרפא, ראו תוס', בבא מציעא פ"ז ה"ד; ירו', פ"ח ה"ד, לח ע"א. </i>, ושהייתה התחבטות בדבר כשרותו. ההלכה בתוספתא מבטאת, אפוא, את סיומו של הבירור. זאת ועוד; מסתבר שיין התפוחים היה מוצר יבוא מקובל, ויין תפוחים שייצרו יהודים היה כנראה נדיר. משנתנו מעידה כי היה יין כזה שיוצר בידי יהודים.
<b>מן</b> <b>השמן</b> <b>מותר</b> <b>בשמן</b> <b>שמשמין</b> – בתוספתא: "מן השמן מותר בשמן שומשמין, ומקום שמסתפקין בשמן שומשמין, אסור אף בשמן שומשמין" (פ"ג ה"ג). בארץ ישראל סתם "שמן" הוא שמן זית, והשימוש בשמן שומשומים היה נדיר ביותר. גרעיני השומשום מכילים שמן רב, ויש המפיקים מהם שמן לשימוש שוטף גם בימינו. במשנה אחרת קובע רבי טרפון שבשבת "אין מדליקין אלא בשמן זית בלבד" (שבת פ"ב מ"ב). רבי טרפון היה עשיר, תושב לוד. הוא תובע שימוש בשמן המהודר והטוב. בארץ ישראל היה שמן הזית מקור השמן העיקרי, וכל יתר השמנים היו משניים בחשיבותם ויש להניח גם באיכותם. אבל בתוספתא מתואר הדיון בבית המדרש. רבי טרפון אמר את דבריו, ואז "עמד רבי יוחנן בן נורי על רגליו ואמר מה יעשו אנשי בבל שאין להן אלא שמן שמשמין<sup class="footnote-marker">67</sup><i class="footnote">שמן שומשומין היה השמן המשובח ביותר בבבל, ראו בבלי, שבת כג ע"א. שם נאמר ש"כל השמנים כולן יפין לנר [חנוכה], ושמן זית מן המובחר", ואביי הבבלי העדיף שמן שומשומין. ההיגד "שמן זית מן המובחר" מייצג את המצב בארץ ישראל, כמובן. בארץ ישראל היה ייצור שמן השומשום מצומצם, אך ברור שגידלו שומשומים גם בארץ ישראל, כפי שעולה מתוספתא תרומות פ"י הט"ו העוסקת בהפרשת תרומות מצמח זה. </i>? מה יעשו אנשי מדי שאין להם אלא שמן אגוזים בלבד? מה יעשו אנשי אלכסנדריא שאין להם אלא שמן צנונות? מה יעשו אנשי קפוטקיא שאין להם לא זה ולא זה"<sup class="footnote-marker">68</sup><i class="footnote">היא קפדוקיה, פרובינציה רומית חשובה במרכז אסיה הקטנה, תורכיה של היום. </i>, ומסכמת התוספתא "אין לך אלא מה שאמרו" (שבת פ"ב ה"ג). המסורת חוזרת בתלמודים בהבדלים קלים ברשימת הארצות וברשימת השמנים. ברוח זו מפרש הבבלי: "הנודר מן השמן בארץ ישראל מותר בשמן שומשמין ואסור בשמן זית, ובבבל אסור בשמן שומשמין ומותר בשמן זית. מקום שמסתפקין מזה ומזה, אסור בזה ובזה" (נג ע"א)<sup class="footnote-marker">69</sup><i class="footnote">בבלי, שבת כו ע"א; ירו', פ"ב ה"ב, ד ע"ד. </i>.
אם כן, שוב לפנינו הבדל בתרבות החקלאית. גם בארץ ישראל יכולים היו לייצר שמן שומשומין, אבל לא "בזבזו" את השומשום הנדיר על שמן, שכן את השמן ניתן להפיק מזיתים שהיו פרי מצוי ביותר. אבל בבבל הזיתים נדירים יותר, ואת השמן הרגיל והאיכותי הפיקו מגרעיני השומשום. מבחינה חברתית ראוי דיון זה לשתי הערות משלימות. שמן זית היה השמן הנפוץ בארץ ישראל, וודאי שנחשב לשמן המעולה והאיכותי. השמנים האחרים נפוצים היו בתפוצות. ההלכה של רבי טרפון מתאימה בעיקר לארץ ישראל, וחבריו תבעו לכלול את צורכי התפוצות בנורמה ההלכתית. מעבר לכך, רבי טרפון היה אמיד ויכול היה לתבוע את קיום המצווה בשמן זית, אולם חכמים מדגישים גם את צורכיהם של אחרים שמצבם הכלכלי היה טוב פחות. רבי יוחנן בן נורי היה עני<sup class="footnote-marker">70</sup><i class="footnote">בירו', פאה פ"ח ה"א, כ ע"ד, נמסר מנהגו באיסוף פאה ולקט, שהן מתנות עניים בלבד. </i>, ואין זה מקרה שהוא מעלה את צורכי הציבור האמיד פחות שאינו יכול להרשות לעצמו נר הבוער בשמן זית.
התוספתא שלנו עולה בקנה אחד עם משנת שבת. משתיהן משתמע שבארץ ישראל שמן הזיתים הוא השמן הרגיל. אם כן, משנת שבת והתוספתא מייצגות בסתם את ארץ ישראל, אך מכירות את התנאים בחוץ לארץ (בבל) ומתייחסות לכך. ההתייחסות ההלכתית למציאות בבבל בתקופת התנאים מועטה, שכן יהדות בבל בכלל תפסה רק מקום שולי. עם זאת, חשוב להעיר שבכל זאת חכמים מכירים מציאות בבלית ומתייחסים אליה. לעומת זאת מעטות יותר הדוגמאות להלכות המשקפות רֵאליה של יהדות מצרים<sup class="footnote-marker">71</sup><i class="footnote">ראו עוד משנת ידים פ"ד מ"ג; תענית פ"ג מ"ז לפי פירושנו שם; עירובין פ"ג מ"ח, ועוד. </i>. הדיון בבית המדרש מציג את מסורת ההלכה כמי שדואגת גם לצורכי בני התפוצות ומייצגת את תנאיהם. גם אזכור הנפט באותה משנה מבטא מצב דומה, שכן בתקופת המשנה השתמשו רק בבבל בנפט גולמי. מכל מקום, אנו למדים שהמסורת התנאית אינה משקפת רק את תנאי החיים בארץ ישראל. יש צורך להתחשב בשיקול זה גם בבירור פרקים אחרים של התרבות החומרית המשתקפת ממקורות חז"ל.
<b>ומן</b> <b>הדבש</b> <b>מותר</b> <b>בדבש</b> <b>תמרים</b> <b>מן</b> <b>החומץ</b> <b>מותר</b> <b>בחומץ</b> <b>סתוונית</b> – הסבר הלכות אלו נדון לעיל, ולמעשה זהו הניסוח ההפוך של משנה ח והרישא של משנה ט. בחלק מהמשניות לעיל מופיע ניסוח כפול: הנודר מ- א מותר ב- ב, וההפך. משנתנו היא אמנם ניסוח כפול מעין זה, אך אינה תמונת ראי מלאה של ההלכות הקודמות, שכן חסר בה "הנודר מתפוחים מותר ביין תפוחים". סביר יותר לפרשה כניסוח חילופי של ההלכות הקודמות, והיא הובאה כהכפלה בגלל ההמשך. עורך המשנה הכיר ניסוח מקביל זה בהלכה קדומה אחרת, והביא את כולו כדי שלא לקטעו. 
<b>מן</b> <b>הכרישים</b> <b>מותר</b> <b>בקפלוטות</b> – כריש הוא כריתה תרבותית, המכונה כיום פורי (איור 68). הירושלמי מזהה את כרישי השדה עם הקפלוטין (ירו', כלאים פ"א ה"ב, כז ע"א). זאת כפירוש למשנה שם הקובעת שכרישים ו"כרישי שדה" אינם כלאיים זה בזה. "כריש שדה" הוא זן של כריש הגדל בצורה לא תרבותית, בחוץ, ללא זריעה ואיסוף המאפיינים חקלאות מתוכננת. ממשנתנו משמע שקפלוטות קרובים לכרישין, אך הם מין שונה במקצת. התוספתא מוסיפה שיש "מקום שקורין לקפלוטות כרישין" (פ"ג ה"ו). נמצאנו למדים שבירקות קרובים עברו השמות מזה לזה. ממשנת שביעית משמע שהכרישים נמנים עם הירקות הנשמרים, כלומר הם גידולי תרבות (וחייבים בשביעית – משנה, שביעית פ"ז מ"א). לעומת זאת נראה שהייתה מחלוקת באיזו מידה נחשבים כרישי השדה לירק נשמר (משנה, עוקצין פ"ג מ"ב).
מהתוספתא משמע שקפלוטות הם צמח שיש לו שורש עבה יחסית לצמחי בצל<sup class="footnote-marker">72</sup><i class="footnote">משנה, תרומות פ"ט מ"ו ופ"י מ"י; תוס', פ"ט ה"ג.  </i>, ושיש לו גם בצל, בערך בגודל של הבצל הרגיל<sup class="footnote-marker">73</sup><i class="footnote">ירו', תרומות פ"ב ה"ג, מא ע"ג: "אף ראשי לפתות וראשי קפלוטות עשו אותן כתבשיל שהוא מצטמק ויפה לו", וכן ירו', שבת פ"ג ה"א, ה ע"ד, וראו גם ערלה פ"ב ה"ו, סב ע"ב. </i>. זמן ההבשלה הוא בקיץ, מעצרת ועד חנוכה<sup class="footnote-marker">74</sup><i class="footnote">ירו', דמאי פ"ב ה"א, כב ע"ג; והשוו ירו', שביעית פ"ו ה"ד, לז ע"ג. </i>. ברם, כל זה אינו מאפשר לזהות את כרישי השדה או הקפלוטים במדויק.
<b>מן</b> <b>הירק</b> <b>מותר</b> <b>בירקות</b> <b>שדה</b> – גם כאן "ירקות" הם ירקות תרבות שנזרעו ונאספו, ו"ירקות שדה" הם ירקות בר שנלקטו משולי השדות. "ירקות שדה" מותר ללקט בשביעית, שכן הם לא נזרעו בשנת שביעית אלא גדלו הפקר<sup class="footnote-marker">75</sup><i class="footnote">משנה, שביעית פ"ז מ"ג; פ"ח מ"ד; פ"ט מ"א, ועוד. </i>. הניגוד ל"ירקות שדה" הוא "ירקות הגינה" (תוס', כלאים פ"א ה"א, ועוד)<sup class="footnote-marker">76</sup><i class="footnote">ראו עוד הנספח למסכת עירובין. </i>.
<b>מפני</b> <b>שהוא</b> [<b>שם</b>] – נוסף בשוליים, <b>לאוי</b> – זהו ניסוח קצר של הטיעון שנידון במשנה הקודמת. הטיעונים אינם זהים. הטיעון של רבי יהודה בן בתירא מעט מצומצם יותר, והנימוק במשנתנו רחב ומקיף יותר. ברייתא בירושלמי מוסיפה: "הנודר מן הירק בשביעית אסור בירקות השדה" (לט ע"ד; שביעית פ"ו ה"ד, לז ע"א; בבלי, נדרים נג ע"א). בשנת שביעית אין ירקות תרבות, לכן סתם נדר מירק כולל את "ירקות השדה" שהם הירקות היחידים שיש בנמצא. המונח "שם לוואי" מופיע בהקשרים הלכתיים שונים, והוא מהווה גורם הלכתי בכמה נושאים אחרים. כך, למשל, השימוש באזוב להזאת מי חטאת מחייב אזוב רגיל ולא אזוב מדברי (משנה, נגעים פי"ד מ"ב ומקבילות); "מים" סתם אינם מי כיור (בבלי, זבחים כב ע"ב ועוד); צמר האסור בכלאיים הוא צמר רגיל ולא צמר גמלים (ירו', כלאים פ"ט ה"א, לב ע"א ועוד); דבש רגיל הוא דבש דבורים ולא דבש גזין וצרעות (משנה, בכורות פ"ז מ"ב), ודוגמאות נוספות.

Mishnah 10

<b></b>
<b>מן</b> <b>הכרוב</b> <b>אסור</b> <b>באספרגוס</b> <b>מן</b> <b>האספרגוס</b> <b>מותר</b> <b>בכרוב</b> – אספרגוס הם קלחי הכרוב, שהם ממש חלק מחלקי הירק: "רבי יוסה אומר כרוב שלקטו לקנב את האספרגוס שבו ולהשליך הרי זו מותר" (תוס', דמאי פ"ד ה"ה). אם כן, האספרגוס הם העלים של הכרוב שבדרך כלל אין אוכלים אותם. המותג "כרוב" אינו כולל, אפוא, את החלקים שאינם אכילים. עם זאת השתמשו באספרגוס לרפואה, והעדויות על כך מופיעות רק בתלמוד הבבלי (קידושין ע ע"א; ברכות כא ע"א). לעומת כל זאת, פליניוס מתאר את הספרגוס<sup class="footnote-marker">77</sup><i class="footnote">למילים שתחילתן אות "שורקת" בשווא הוסיפה השפה העברית א בתחילתן, כמו אספורט, אצטדיון, אשקוקי (המילה העברית הקדומה למשחק השחמט). </i> כאילו היה הכרוב עצמו. המילה הלטינית חדרה אפוא לעברית, אך לא במובנה המדויק, ובארץ ישראל השתמשו בשם הלטיני במשמעות שונה במקצת. על תופעה דומה עמדנו לעיל במ"ו (איור 69). 
<b>מן</b> <b>הגריסים</b> <b>אסור</b> <b>במקפא</b> – סתם "מקפה" היא דייסת גריסים סמיכה עד שהיא כמעט כמעין ג'לי<sup class="footnote-marker">78</sup><i class="footnote">ראו לעיל פירושנו למ"ו.  </i>. בדרך כלל היא עשויה מעדשים. המקפה מוגשת חמה ולכן מעט מים מקלקלים אותה (משנה, סוכה פ"ב מ"ט). מקפת הגריסין נזכרת לעתים קרובות, אך מופיעה גם מקפה העשויה מצמחי גרעינים אחרים, כגון פול (משנה, מכשירין פ"ה מ"ט). עם זאת שבדרך כלל המקפה היא מגריסים אפשר גם שתהיה מחומר אחר. הירושלמי מסביר את הביטוי "משתסרח המקפה" (משנה, סוכה פ"ב מ"ט): "לא סוף דבר מקפת גריסין אלא אפילו מקפה שלכל דבר" (שם, פ"ב ה"י, נג ע"ב). סתם מקפה היא מגריסים, אך תיתכן גם מקפה ממזונות אחרים.
<b>רבי</b> <b>יוסי</b> <b>מתיר</b> – אמנם מקפה נעשית מגריסים, אך אין "שם אביו" או "שם בנו" נזכר עליו (ירו', פ"ו הי"ב, לט ע"ד). על כן סתם גריסים הם הקטניות עצמן, ומקפה היא הדיסה המתבשלת ממנה.
<b>מן</b> <b>המקפא</b> <b>מותר</b> <b>בגריסים</b> – אפשר להבין שמשפט זה הוא לשיטת חכמים, שאמנם מגריסים עושים מקפה אך נדר מ"מקפה" אינו כולל גריסים שטרם בושלו, או שפסיקה זו היא לשיטת רבי יוסי הסבור שגריסים ומקפה הם נדרים שונים, למרות הקרבה ביניהם.
<b>מן</b> <b>המקפא</b> <b>אסור</b> <b>בשום</b> – מסתבר שבמקפה הכניסו כמות גדולה של שום, והירושלמי מוסיף שכל זאת בתנאי שרוב המקפה הוא משום (מ ע"א). ואכן, בבישול המסורתי מקובל להכין תבשיל משומים שנכתשו היטב והושרו ובושלו ברוטב. מסתבר ש"אסור בשום" הכוונה לתבשיל שום ולא לשום כירק בודד או כתבלין. הירושלמי מוסיף להסברו "והכא את מהלך אחר הרוב", ובדפוס ונציה "והכא את מהלך אחר הטעם וכא את מהלך אחר הרוב" (מ ע"א). על כן נראה להסביר את התלמוד שהתנאי שרוב המקפה הוא השום איננו ברוב ממש, אלא שיש בו הרבה שום וטעמו של השום הוא הדומיננטי. עדיין קשה במקצת, שכן בגריסים פירשנו שהנדר חל על כל הגריסים שבעולם ובשום פירשנו שהנדר חל על השום שבמקפה. להלן נשוב ונציע הסבר אחר למשנה.
<b>רבי</b> <b>יוסי</b> <b>מתיר</b> – רבי יוסי לשיטתו: כשם ש"גריסים" אינם מקפה כך גם "שום" אינו זהה למקפה, למרות הקרבה.
<b>מן</b> <b>השום</b> <b>אסור</b> <b>במיקפא</b> – בשוליים נכתב: ס"א "מותר". בכל יתר עדי הנוסח: "מותר", כמו במשפט הקודם במשנה.
<b>מן</b> <b>העדשים</b> <b>אסור</b> <b>באשישים</b> <b>רבי</b> <b>יוסי</b> <b>מתיר</b><sup class="footnote-marker">79</sup><i class="footnote">בתוס', פ"ג ה"ו, מקבילה למשנתנו. </i>– מההקשר ברור שאשישים נעשים מעדשים, אך אינם מאכל עדשים רגיל. הירושלמי למקום מפרש במפורש שאלו עדשים קלויים וטחונים בדבש (מ סע"א). בירושלמי מובא סיפור על חכם המבקר באשתמוע שבדרום הר חברון ומוציאים לו מאכל "מוזר", שהוא סוג של עדשים בדבש. המארח מסביר לאורחו שאלו האשישים שמנו במשנה<sup class="footnote-marker">80</sup><i class="footnote">גם כאן המשנה משקפת את הרקע של יהודה והחכם הגלילי אינו מכיר את האשישות, וכנראה גם לא את המאכל של עדשים קלויים טחונים בדבש. טיעון זה, שהמשנה משקפת את ההלכה ביהודה, מורכב, ועסקנו בו בקצרה במשניות אחדות. ראו כתובות פ"ה מ"ה, ועוד. שמו של החכם מופיע רק בכתב יד, ראו קליין, ארץ יהודה, עמ' 192. </i>. לכאורה גם כאן צריך להסביר שמי שנדר מעדשים מתכוון לנדור מאשישים שכן בדרך כלל מהעדשים מכינים אשישים. אלא שממקורות אחרים עולה ש"אשישה" או "אשיש" הוא לחם (או מצה) בדבש. "לחם עוני – פרט לחלוט ואשישה"<sup class="footnote-marker">81</sup><i class="footnote">ספרי דברים, קל, עמ' 187. השוו מכילתא דרבי ישמעאל, בא מסכתא דפסחא י, עמ' 35. בתוס', פסחים פ"ב ה"כ, רשימה ארוכה יותר. </i>. מכאן שאשיש הוא מצה עשירה ומתוקה, מעין עוגיה בדבש, עשויה מחיטים היכולים להחמיץ ולשמש כמצה או כלחם, או מעדשים. אם כן, למה מי שנודר מאשישים אסור בסתם עדשים? לפיכך מן הראוי להסביר שמדובר באדם העומד מול אשישים העשויים מעדשים ואומר "הריני נודר מעדשים", ונדר כזה חל על מאכל האשישים. אמנם "אשיש" אינו עדשים, ויש לו שם משלו, אך בנדר זה התכוון לאשישים. כן יש לפרש בנדרים הקודמים. מי שעומד מול מקפה (העשויה בדרך כלל מגריסים) ואומר "הריני נודר מגריסים" – מתכוון למקפה. כמובן אם המקפה עשויה מחומר אחר (וזה יכול להיות) אין הנדר חל על המקפה. הוא הדין אם נדר משום בעמדו ליד מקפה של שום או שיש בה טעם שום. לפי הסבר זה, בהמשך (אם עמד מול מקפה ואמר "הריני נודר ממקפה") התכוון הנודר לאסור על עצמו מקפה של גריסים, ולא מקפה אחרת. אולי אפילו אסור לו לאכול גריסים באופן כללי, שכן בדרך כלל מכינים מקפה מגריסים. אבל אם נדר ממקפה אסור בשום שבמקפה, כפי שהצענו. לעומת זאת אם נדר מאשישים מותר בעדשים (להלן), משום שיש גם אשישים שאינם מעדשים. 
נשוב ל"אשיש". במקרא מסופר כיצד חילק דוד לעם חלת לחם אשפר ואשישה אחת (שמואל ב ו יט). הבבלי פירש את המונחים בצורה דרשנית (פסחים לו ע"ב), אבל כפי שראינו האשישה היא מאכל ובו קטניות או קמח חיטים בדבש. בתרגום השבעים אשישה מתורגמת כ"לגנוס" והאשפר כ"אסקריטן". האסקריטין נזכרות בספרותנו (חלה פ"א מ"ד) כמאכל דמוי לחם הפטור ממצוות חלה, כלומר הוא אינו לחם ממש. הירושלמי מסביר "חליטין דשוק" (שם, נז ע"ד). חלוט הוא מאכל קמח, "הנותן קמח לתוך חמין" (תוס', חלה פ"א ה"א), כפי שביארנו במקום אחר<sup class="footnote-marker">82</sup><i class="footnote">בפירושנו לחלה פ"א מ"ו. </i>. אם כן איסקריטין הם חליטה הנעשית בשוק, כנראה כחטיף לעוברי האורח בשוק. שוב אין בכך כדי להסביר לנו את המונח, אף שקדמונים ודאי הכירו היטב עוגה זו. רמז מסוים יש בהמשך הירושלמי המסביר ש"חלת מסרת" הנזכרת להלן במשנה היא "חליטין דמיי", כלומר חליטה במים, על כן ניתן לפרש שאיסקריטין הם חליטה בשמן, כלומר עוגיות הנעשות על ידי הכנסת בצק לשמן רותח. במדרש מבואר הפסוק "וטעמו כצפיחית בדבש": "רבי יהושע אומר כלפס וכעין איסקריטי. רבי אליעזר אומר כסלת זו שצפה על גבי נפה ונלושה בדבש וחמאה" (מכילתא דרבי ישמעאל, בשלח, מסכתא דויסע, ה, עמ' 171). הווה אומר, אלו היו עוגיות מתוקות שדבש היה מרכיב מרכזי בהן. ההבדל בין האשפר (אסקריטה) לאשישה הוא שזה במים וזו בשמן מטוגן. הלגנון הנזכר בתרגום השבעים כתרגום ל"אשישה" הוא מאכל הנזכר רבות במקורות, לא נרחיב בכך אך הוא מופיע כמייצג של לחם דק, לחם מתוק או דפי בצק, ועד היום מוכרים בחנויות ביוון לחם הנקרא "לגנון". אנו מתרשמים שבמטבח המזרחי רווחו שמות שבכל מקום הייתה להם משמעות שונה במקצת אך מכנה משותף ברור, במקרה זה של עוגיה מחיטים או מעדשים ממותקת בדבש (או במיץ פרות?).
<b>מן</b> <b>האשישין</b> <b>מותר</b> <b>בעדשים</b> – אם עמד מול אשישים ונדר מהם, או אף אם נדר מאשישים סתם, אין הנדר חל על עדשים, שכן ניתן להכין אשישים גם מחומרי מזון אחרים, כפי שאמרנו.
<b>חיטה</b> <b>חיטים</b> <b>שני</b> <b>טועם</b> <b>אסור</b> <b>בהם</b> <b>בין</b> <b>קמח</b> <b>בין</b> <b>פת</b> <b>גריס</b> – הוא נדר מאב המזון. אמנם בדרך כלל מכינים מחיטה קמח, ולכן צריך היה לאסור רק קמח (כשם שאם נדר מגריסים התכוון למקפת גריסים), אבל יש גם המכינים מהקמח "פת גריס" ולכן הנדר חל גם על צורת בישול זו. אין המשנה מזכירה צורות בישול אחרות (כגון חלוט). מן הסתם אלו מותרות, שכן נדר מחיטה חל רק על צורות בישול רגילות. "פת גריס" היא כנראה לחם שלא נטחן אלא נגרס, כלומר נטחן באופן גס ביותר. אין לפרש שהיא מעין כיכר לחם שנעשתה מקמח גריסים, שכן במפורש מדובר באיסור על חיטים. "גריס" הוא אפוא גם סוג מזון וגם צורת טחינה, כפי שאמרנו לעיל לגבי "חילקה". 
<b>גריסים</b> <b>שני</b> <b>טועם</b> <b>אסור</b> <b>בהן</b> <b>בין</b> <b>חיים</b> <b>בין</b> <b>מבושלים</b><b> – </b>גריסים מבושלים הם המקפה שנזכרה לעיל. אבל נדר מ"גריסים" כולל גם נדר מגריסים בלתי מבושלות, אף שבדרך כלל אין אוכלים אותן ללא בישול.
<b>רבי</b> <b>יהודה</b> <b>אומר</b> <b>קונם</b> <b>גריס</b> <b>וחיטה</b> <b>שני</b> <b>טועם</b> <b>מותר</b> <b>לכוס</b> <b>חיים</b> – "גריס" ו"חיטה" הם מוצרים סופיים, כלומר דגן שנטחן בצורה מסוימת. החיטה לא נטחנה כלל והגריס נטחן באופן גס (בדרך כלל גרעינים שנגרסו היו גסים יותר מסתם גרעיני חיטה) ואסור לאכלם בכל דרך שהיא, גם לא בדרכים בלתי רגילות. כסיסת חיטה איננה אכילה רגילה, אך זו צורה אפשרית של אכילה.
המשנה קובעת שביום טוב אין לשלוח כמתנה חיטים חיות משום שאינן בבחינת אוכל יום טוב עצמו. אבל רבי שמעון מתיר לשלוח חיטים משום שהם מאכל "עססיות" (ביצה פ"א מ"ט). בתלמודים ובתוספתא משמע שרבי שמעון מתיר לשלוח תבואה משום שהיא מאכל בהמה או משום שיש מקומות שבהם אוכלים את החיטים חיות, או שרויות במים. "משלחין חטין מפני שהן מאכל עמסיות<sup class="footnote-marker">83</sup><i class="footnote">כך יש לגרוס. </i>, פול מפני שהם מאכל לודיות, שעורין מפני שהן ראויות לבהמה"<sup class="footnote-marker">84</sup><i class="footnote">תוס', ביצה פ"א הכ"ג; ירו', פ"א ה"ט, סא ע"א; בבלי, יד ע"ב. </i>. חיטין הן מאכלן של הנשים מהעיר עססית, ונראה שהכוונה לעמסית, כינוי לעמאוס<sup class="footnote-marker">85</sup><i class="footnote">השוו ליברמן, תוספתא כפשוטה, עמ' 39. </i>. פול חי הוא מאכל נשים מלוד, ולכן שני אלה נשלחים בחג, שכן באיזשהו מקום יש מי שאוכל אותם כמות שהם. ייתכן גם שעססיות הוא כינוי לעיר אחרת, ואם כך הכוונה כנראה ללוד, שכן בבבלי מסופר על עססית שהיו בה שתי הגמוניות (מחוזות מנהליים), והכוונה כנראה לחלוקה מנהלית באזור לוד<sup class="footnote-marker">86</sup><i class="footnote">בבלי, גיטין ה ע"ב; קליין, ארץ יהודה, עמ' 261-258; ספראי, גבולות ושלטון, עמ' 27-26. </i>. עמאוס סמוכה ללוד, ועל כן ייתכן שבעצם הכוונה לאותו אזור שבו נאכלו חיטים חיות או שרויות במים. במסכת ביצה (שם) עסקנו בשאלת משמעות המונח "עססיות" ביתר פירוט. 
בתוספתא שנינו: "רבי יהודה אומר 'קונם גריס שני טועם' מותר בחיים ואסור במבושלין. 'גריסין שני טועם' אסור בחיים ומותר במבושלין. 'חטה שני טועם' מותר לכוס ואסור לאפות. 'חטין שני טועם' אסור לכוס ואסור לאפות" (פ"ג ה"ז). המסורת בתוספתא הפוכה מזו שבמשנה, והיא מדגימה עד כמה הנדר תלוי בשפת הדיבור והדגשותיה. הבבלי מביא אף הוא את הברייתא שבתוספתא ובה דברי רבי יהודה מובאים בשם רבן שמעון בן גמליאל בשינוי קל. לפי רבי יהודה, השם ביחיד ("גריס" או "חיטה") הוא שם המאכל הרגיל, וצורת הרבים היא שם המין ללא בישול.
"גריס" "גריסים" שאני טועם
 בקו סומנו המקרים הנדונים במפורש במשנה
הטבלה הוכנה בהנחה שדין חיטה בתוספתא זהה לדין גריס, ודין חיטים לדין גריסים.
המשנה שזורה כשרשרת: מקפה וגריסים (המקפה עשויה מגריסים), פת גריס, והמונח דומה אך משמעותו שונה. שזירה דומה יש במשנה הראשונה בפרק הבא. 

Chapter 7



Mishnah 1

הפרק ממשיך בבירורים של היקף הנדר באותה מגמה כמו במשניות האחרונות של הפרק הקודם, ואגב כך אנו שומעים על "תורת" הסוגים והמיון של קדמונינו.
<b>הנודר</b> <b>מן</b> <b>הירק</b> <b>מותר</b> <b>בדילועים</b> – לפי סתם המשנה ההגדרה של "ירק" כוללת את הדילועים. הדילועים הם משפחה בוטנית נפרדת, ואינה קרובה לירק. במשפחה זו נכללים הדלעת לסוגיה, האבטיח וצמחים דומים, אלא שקדמונינו לא השתמשו בשיטת המיון הבוטנית של היום. "דילועים" קרובים לירק בכך שהם מהווים מזון נלווה, וצומחים ללא גזעים. לדעתם הלשון "ירק" בשפת העם כוללת צמחי דלעת. להלן נרחיב בכך.
<b>ורבי</b> <b>עקיבה</b> <b>אוסר</b> – לשיטתו הנודר מ"ירק" אסור בדילועים.
<b>אמרו</b> <b>לו</b> <b>לרבי</b> <b>עקיבה</b> – חכמים מדגימים את טענתם ש"ירק" כולל את הדילועים,<b> והלא </b><b>אומר</b> <b>אדם</b> <b>לשלוחו</b> <b>קח</b> <b>לנו</b> <b>ירק</b> – "לקחת" בלשון חכמים משמעו לקנות. אדם שולח את חברו לשוק לקנות עבורו ירקות, <b>והוא</b> <b>אומר</b> <b>לא</b> <b>מצאתי</b> <b>אלא</b> <b>דילועים</b> – הווה אומר, בשפת היום-יום דילועים נכללים בירקות והשליח מסביר שמצא רק דילועים.
<b>אמר</b> <b>להם</b><b> ו</b><b>כן</b> <b>הדבר</b> – אכן כך הוא, אלא ש: <b>או</b> <b>שמא</b> <b>אומר</b> <b>הוא</b> <b>לא</b> <b>מצאתי</b> <b>אלא</b> <b>קיטנית</b> – השליח מביא דילועים במקום ירק, ואם לא ימצא דילועים יביא קטנית, <b>אלא</b> <b>שהדילועין</b> <b>בכלל</b> <b>ירק</b> [<b>ואין</b> <b>הקטנית</b> <b>בכלל</b> <b>ירק</b> – בכתב יד קופמן נשמטה שורה. כלומר דילועים אינם זהים לירק, אם כי הם תחליפים לו. לכאורה קשה מדוע הוויכוח בין חכמים לרבי עקיבא מתמקד סביב דוגמה זו של שליח, הרי הוויכוח הוא כללי, האם הדילועים בכלל ירק או לו. ייתכן שניסוח המשנה מושפע ממעשה שהיה וסביבו התגבשה ההלכה הקדומה. מכל מקום, בירושלמי הניסוח עקרוני: האם דילועים בכלל ירק (מ ע"ב), והירושלמי מוסיף שכך המחלוקת בכל המקרים הדומים, כלומר במי שקנה את ה"ירק" של חברו או שהקדיש את ה"ירק" שלו. עם זאת בדיני כלאיים, למשל, דילועים וירק הם מינים שונים, ויש להם דינים של הרחקה זה מזה, ודינים שונים של הרחקה ממינים אחרים<sup class="footnote-marker">1</sup><i class="footnote">ראו ההלכות במשנת כלאים פרק ג, והקדמתנו לפרק זה.  </i>. 
במשנתנו מחלוקת לכל דבר, אלא ששני התלמודים הכירו מציאות הלכתית אחרת: "הכל מודין בנודר מן הדילועין שמותר בירק" (ירו', מ ע"ב), כאילו דעת רבי עקיבא בטלה מן העולם. גם הבבלי הכיר כנראה ניסוח דומה, והוא תמה על שיטת רבי עקיבא: "והא מן ירק נדר?" (נד ע"א). לפנינו דוגמה נדירה כיצד המסורת ההלכתית דוחה את המשנה. לא רק שהם פסקו כחכמים, אלא שביקשו לעקור את דעת החולק. שני התלמודים מתרצים תירוצים דומים. הירושלמי מפרש שדלעת רגילה היא בכלל ירק, ורק דלעת יוונית אינה ירק, ובכך מצמצם את דברי רבי עקיבא. בתלמוד הבבלי פירוש מצמצם אחר למשנה, שהמשנה מדברת רק באומר "ירק קדירה עלי" אבל הנודר מן ה"ירק" נודר גם מן הדלעת. לעתים קרובות משנים התלמודים את פסקי המשניות או מפרשים אותן בהתאם לתפיסות הלכתיות מאוחרות. אך לפנינו מקרה נדיר של ניסיון לעקור מחלוקת ולשרש דברי תנא שנדחו. זאת בניגוד לדרכה הכללית של המשנה ושל התלמודים לשמר מחלוקות גם אם "נפסקה הלכה" בניגוד לאחת הדעות. 
התלמודים מסיקים שהדיון במשנה עקרוני ומשפטי, ומי שסבור כאן שדלועים כוללים ירק סבור גם ש"בשר" כולל את כל מיני הבשר וחלקיו<sup class="footnote-marker">2</sup><i class="footnote">ראו ירו', מ ע"ב; בבלי, נד ע"ב. </i>. כפשוטו הדיון מבוסס על שפת היום-יום, ואין להקיש ממשמעות המונח "בשר" למשמעות המונח "ירק". 
בתוספתא נוסף: "הנודר מן הפיאה, אסור בקשואין, ובדלועין, ובמלפפונות, ומותר בפירות אילן. הנודר מן התירוש, אסור בכל מיני מתיקה, ומותר ביין. הנודר מן התבלין, אסור בחיים ומותר במבושלין. אם אמר הרי הן על פי והרי הן עלי, אסור בהן בין חיין בין מבושלין" (פ"ד ה"ג). הנודר מן הפאה אינו נודר אלא ממה שמפרישים ממנו פאה, ומפרישים פאה מקישואים ודילועים אך לא מירק ומפֵרות. "פאה" היא אפוא מילה נרדפת לירק.
<b>אסור</b> <b>בפול</b>] <b>אסור</b> <b>בפול</b> <b>המצרי</b> <b>לח</b> <b>ומותר</b> <b>ביבש</b> – המילים האחרונות בהוספה הוכפלו, וצריך להיות "אסור בפול המצרי...". הפול הוא הפול של ימינו, לוביה בערבית. בירושלמי: "אמר רבי יונה בוצרייה מן מה דאנן חמי, ההן פולא מצריי כד רטיב אינון צווחין ליה לובי, כד הוא נגיב אינון צווחין ליה פול מצריי. הדא אמרה, גר מלובי צריך להמתין שלשה דורות. הדא אמרה, היא לוב היא מצרים" (כלאים פ"ח ה"ג, לא ע"ג – ממה שאנו רואים, אותו פול מצרי כאשר הוא רטוב הם קוראים לו לובי, כאשר הוא יבש הם קוראים לו פול מצרי. זאת אומרת גר מלוב צריך להמתין שלושה דורות, וזאת אומרת לוב היא מצרים). העדות היא לכינויים המקומיים. פול מצרי לח נקרא פול לובי, וכאשר הוא יבש הוא נקרא פול מצרי. מכאן לומד האמורא שההלכות המגבילות קבלת גרים ממצרים (גר מצרי) חלות על גרים מלוב. מימרה זו עומדת בניגוד מסוים למסורת במשנתנו שלפיה פול מצרי הוא מוצר לח ויבש, כלומר נמכר כירק או כגרעינים יבשים. נמצאנו למדים כי היו חילופי שמות מקומיים בכינויים לירק זה.
פירוש המשנה הוא שהנודר מהירק אסור בפול המצרי, כיוון שהוא נתפס כירק, ומותר בפול יבש, שהוא כקיטנית. פול לח תרמילו ירוק והוא נאכל כירק, ופול יבש רק הזרעים שבתרמילו נאכלים ורק לאחר בישול, כקטנית. 

Mishnah 2

<b></b>
שתי המשניות הראשונות שזורות ביניהן בשרשרת נושאים: ירק ודילועים, ירק ופול המצרי, דגן ופול המצרי, דגן וירק, וכך נסגרת השרשרת. עיצוב ספרותי דומה יש במשנה האחרונה בפרק הקודם. 
<b>נודר</b> <b>מן</b> <b>הדגן</b> <b>אסור</b> <b>בפול</b> <b>המצרי</b> <b>היבש</b> <b>דברי</b> <b>רבי</b> <b>מאיר</b> – פול מצרי לח קרוב, כאמור, לירק, פול מצרי יבש הוא קטניות שאותן ניתן לטחון למעין קמח. לדעת רבי מאיר הדמיון לקמח גורם לכך שכאשר אדם מדבר סתם על דגן הוא מתכוון לכל סוגי המזון היוצרים קמח, כולל פול מצרי יבש, <b>וחכמים</b> <b>אומרים</b> <b>אינו</b> <b>אסור</b> <b>אלא</b> <b>מחמשת</b> <b>המינין</b>– חמשת מיני הדגן הם יחידה ידועה וקבועה. מהם מפרישים חלה, והם המחמיצים וניתן להכין מהם מצה לפסח: "חמשה דברים חייבים בחלה: החטים והשעורים והכוסמין ושבולת שועל ושיפון" (משנה, חלה פ"א מ"א; פסחים פ"ב מ"ה)<sup class="footnote-marker">3</sup><i class="footnote">בפירושנו למשניות אלו ניסינו לבאר מהם המינים הללו.  </i>. עם זאת, לא שמענו שרבי מאיר חולק על הגדרת מיני הדגן בנושאים האחרים.
<b>רבי</b> <b>מאיר</b> <b>אומר</b> <b>הנודר</b> <b>מן</b> <b>התבואה</b> <b>אינו</b> <b>אסור</b> <b>אלא</b> <b>מחמשת</b> <b>המינין</b> – לדעת רבי מאיר המונח "תבואה" כולל את מיני הדגן, <b>אבל</b> <b>הנודר</b> <b>מן</b> <b>הדגן</b> <b>אסור</b> <b>בכל</b> – יש להניח שהכוונה לכל הקיטניות, <b>ומותר</b> <b>בפירות</b> <b>האילן</b> <b>ובירק</b> – אלו ודאי אינם דגן. דומה ש"חכמים" של הרישא לא יחלקו על רבי מאיר כאן. 
למעשה, במשנה שתי מסורות שונות המוסרות אותן הלכות של רבי מאיר. ברישא הוא מרחיב את המונח דגן על פול מצרי, ובסיפא על ה"כל". לפי פשוטם של דברים אין כאן מחלוקת אלא מסירות חילופיות, שתי עריכות קדומות שרבי הביא את שתיהן. אבל בתוספתא: "הנודר מן הדגן אסור בפול המצרי לח, ומותר ביבש. ומותר באורז, ובחליקה, ובטרגיס" (פ"ד ה"ג). אם כן, לדעת התנא הסתמי בתוספתא, שהוא המקביל לרבי מאיר במשנה, "תבואה" כוללת רק פול מצרי, אך לא מיני קטנית כאורז או מיני חיטה וטחינות אחרות של החיטה<sup class="footnote-marker">4</sup><i class="footnote">לפירוש המינים הללו ראו לעיל פירושנו לפ"ו מ"ב. </i>.
בירושלמי מובא הסבר למחלוקת: "מה טעמא דרבי מאיר? דגנה דארעא. מה טעמא דרבנין? דגנה מעבורה" (מ ע"ג). רבי מאיר מפרש את המונח "תבואה" כדגן, ואילו חכמים סבורים ש"תבואה" היא היבול הנקטף. בדיקה של המונח במקבילות מצביעה על הפירוש האחרון. "תבואה" מופיעה כיבול הדגנים במובן הרחב של המילה. כך, למשל, "השוכר את החמור להביא עליה חטים והביא עליה שעורים חייב, תבואה והביא עליה תבן חייב" (משנה, בבא מציעא פ"ו מ"ה). "תבואה" כאן היא כל המינים שיש לדוש, שיש בהם גבעולים וגרעינים, כולל קטניות. אבל "המקבל שדה מחבירו לזרעה שעורים, לא יזרענה חטים, חטים יזרענה שעורים, רבן שמעון בן גמליאל אוסר. תבואה לא יזרענה קטנית, קטנית יזרענה תבואה" (שם פ"ט מ"ח). "תבואה" כאן היא כל מיני הדגן להוציא קטניות. המינוח "תבואה" ו"קטניות" חוזר במקורות מספר, ובכולם "תבואה" אינה כוללת קטניות, כדעת רבי מאיר, כגון "התבואה והקטנית שזרעה לזרע בטלה דעתו" (תוס', שביעית פ"ב ה"ח).
המקבילה למשנתנו היא משנת חלה שהירושלמי (מ ע"ג) מביא: "הנודר מן הפת ומן התבואה אסור בהם (בחמשת מיני הדגן), דברי רבי מאיר, וחכמים אומרים הנודר מן הדגן אינו אסור אלא מהן, וחייבין בחלה ובמעשרות" (פ"א מ"ב). לכאורה "תבואה" לדעת רבי מאיר היא רק חמשת מיני הדגן, כדעת רבי מאיר במשנתנו (ללא מחלוקת), וחכמים במשנת חלה כחכמים במשנתנו. עם זאת, יש להתבונן שנית במשנת חלה. במשנת חלה אין פירוט של דעת חכמים על הנודר מן התבואה. רק בתלמוד מובא בשם ברייתא ש"שוין בנודר מן התבואה" (בבלי, נה ע"א), אלא שעדיין אין נוסח המשנה מאוזן. חכמים כאילו חולקים על רבי מאיר, אך לפי הנוסח הם מדברים על מקרים שונים, כפי שעולה מהטבלה:
הנודר מפת, דגן ותבואה (משנת חלה)
(באותיות מוטות ההלכות שאינן במפורש במשנה)<sup class="footnote-marker">5</sup><i class="footnote">לדעת הרמב"ם דגן ותבואה שווים אצל חכמים, בניגוד לדברי רבי יוחנן למשנתנו, כפי שיובאו להלן. </i>
נראה שחוסר האיזון נובע מכך שמשנת חלה תלויה ומסכמת את משנת נדרים (או את המשנה הקדומה שממנה לוקטה משנת נדרים). גם מבחינה סגנונית משנת חלה היא בבירור סיכום מקוצר של משנתנו, ובו הושמט כל עניין הפול המצרי. הטבלה להלן מסכמת את משנתנו לפי הסברו של רבי יוחנן שבתבואה אין כלל מחלוקת (בבלי, נה ע"א):
הנודר מדגן ותבואה (משנת נדרים)
משנת חלה מוסיפה את דין הפת שהוא כנראה כדין דגן, כפי שגם התוספתא למשנתנו מציגה דין זה (פ"ד ה"ג). תוספת זו חשובה לעורך המשנה בגלל ההקשר של הפרק במסכת חלה. המשנה הקודמת עסקה בפת, והיא נושא הדיון כאן. לכן נוספה חוליה זו, ודין פת כדין דגן.
העמדנו את המשנה כך שנוצרת מחלוקת בין חכמים לרבי מאיר, שהרי גם במשנתנו וגם במשנת נדרים הדברים מוצגים כמחלוקת. אבל יש ראשונים המפרשים שאין כלל מחלוקת בין התנאים. זה מדבר על דגן, ואלו על תבואה<sup class="footnote-marker">6</sup><i class="footnote">כך המאירי ואחרים. </i>.

Mishnah 3

<b></b>
<b>הנודר</b> <b>מן</b> <b>הכסות</b> <b>מותר</b> <b>בשק</b> – השק שימש לנשיאת חפצים, וצורתו כצורת השק בן זמננו. בשעת הדחק עטף אדם בשק את פלג גופו העליון. בלשון המקרא "ללבוש שק" הוא מקבילה לאבלות<sup class="footnote-marker">7</sup><i class="footnote">תהילים לה יג; אסתר ד א, ועוד.  </i>. בלשון חכמים צירוף זה נדיר והוא מופיע בעיקר בהקשרים המקראיים, כגון בדרשות על מרדכי שלבש שק ואפר ברשות הרבים, אך גם פעמים אחדות במדרשים (בעיקר מאוחרים) כצירוף עצמאי<sup class="footnote-marker">8</sup><i class="footnote">כגון דברים רבה, יא י; במדבר רבה, יג יח; אסתר רבה, י ו. </i>. נראה שגם חז"ל הכירו נוהג זה, אם כי ייתכן גם ששימושי לשון אלו באו בהשפעת המקראות המפורסמים. כך, למשל, אומר המדרש: "וישם שק במתניו אמר רבי אייבו לפי שתפש יעקב את השק לפיכך אינו זז ממנו ולא מבניו עד סוף כל הדורות, אחאב וישם שק על בשרו ויצום (מלכים א כא כז), יורם וירא העם והנה השק על בשרו מבית (מלכים ב ו ל), מרדכי וילבש שק ואפר וגו' (אסתר ד א)" (בראשית רבה, פד כ, עמ' 1026). כל הדוגמאות הן מקראיות, ואין רמז במדרש לשימוש בשק ואפר בזמנם. אבל כאמור לעתים נזכרת ההתעטפות בשק לאבל ותפילה ללא כל הקשר מקראי, כגון "והוה רבי אלעזר המודעי יושב על השק ועל האפר ומתפלל בכל יום" (ירו', תענית פ"ד ה"ח, סח ע"ד). הסיפור משובץ באגדות בר כוכבא ואין לו הקשר מקראי ישיר, וכן דוגמאות נוספות. עוד נזכר מנהג אבל אחר, והוא תליית שק על פתח הבית: "מלך בשר ודם אבל מה הוא עושה? אמרו לו תולה שק על פתחו" (פסיקתא דרב כהנא, טו ג, עמ' 250; איכה רבה, ג כח, עמ' 133).
השק משמש בדרך כלל לנשיאת פֵרות או מצרכים אחרים, על כן הוא מופיע בזיקה לחמת ולעור, אבל מכל המקורות יוצא שהוא אריג. כך, למשל, "הבגד מטמא משום חמשה שמות, השק משום ארבעה, העור משום שלשה, העץ משום שנים, וכלי חרס משום אחד. כלי חרס מטמא משום כלי קבול, כל שאין לו תוך בכלי חרס אין לו אחוריים. מוסף עליו העץ שהוא מטמא משום מושב, וכן טבלה שאין לה לזביז בכלי עץ טמאה, ובכלי חרס טהורה. מוסף עליו העור שהוא מטמא משום אהלים, מוסף עליו השק שהוא מטמא משום אריג, מוסף עליו הבגד שהוא מטמא משום שלש על שלש" (משנה, כלים פכ"ז מ"א). מרשימה זו ברור שהשק הוא אריג לכל דבר. כמו כן: " 'שק', אין לי אלא שק, מנין לראות (לרבות) את הקלקלים ואת החבק? ת"ל או שק, יכול יטמא חבלים ומשיחות, ת"ל שק, מה שק מיוחד טווי וארוג" (ספרא שמיני, פרק ח ה"א, נג ע"ב; בבלי, שבת סד ע"א). 
נראה שאת השק טוו לעתים קרובות מצמר עזים: "אין לי אלא שק העשוי מן העזים, העשוי מן החזיר ומזנבה של פרה מנין, ת"ל שק" (ספרא, שמיני פרק ח ה"ד, נג ע"ב). צמר עזים נחשב לנחות ובדרך כלל אין משתמשים בו, על כן אין צמר עזים נכלל באיסור ללבוש צמר ופשתים (משנה, כלאים פ"ט מ"א), ובכלל אין הוא מכונה בדרך כלל "צמר" אלא "שיער" או "נוצה". השק מסמל את האריג הפשוט, הזול והחזק: "דברי שטות דומים הם לכלי שק. מה כלי שק במהרה את קונהו, אבל לא במהרה את קורעו. כך הם דברי שטות נוחים לקנות וקשה לאבד" (אבות דרבי נתן, נו"ב לא, עמ' 68).
כאמור, בדרך כלל לא שימש השק כבגד אלא במקרים מיוחדים, בימי אבל, בעתות גשם או במקרים דומים. כך אנו שומעים: "הרועים יוצאין בשקים, ולא רועים בלבד אמרו אלא כל אדם, אלא שדברו חכמים בהווה" (בבלי, נה ע"ב; שבת סב ע"א). הרועים הם עניים ומצויים זמן רב בשדה, על כן הם משתמשים בבגדים שבני אדם רגילים מואסים בהם. 
כאמור לשק יש חלקי משנה, הקלקלים והחבק. החבק נזכר בשלושה הקשרים. הראשון קשור לבגדי אישה: "על שוקה ועל פרסותיה מבפנים וכו'. מבפנים עד היכא? אמרי דבי רבי ינאי: עד מקום חבק. איבעיא להו: מקום חבק כלפנים או כלחוץ? ת"ש..." (בבלי, נידה נח ע"א). במשנה שם נאמר שאם ראתה אישה דם על ירכיה או על כפות רגליה מבפנים טמאה, שמא זה דם נידה, ומבחוץ טהורה. על כך אמרו דבי רבי ינאי "עד מקום חבק". ה"חבק" הוא, אפוא, פס המפריד בין פנים לחוץ או בין החלק התחתון של הרגל לחלקה העליון (שאז כל דם מטמא). 
"חבקין" אחרים הם חוט שבנות קושרות סביב צווארן לקישוט: "איתיביה אביי: הבנות יוצאות בחוטין שבאזניהן, אבל לא בחבקין שבצואריהן, ואי אמרת אין אשה חונקת עצמה חבקין שבצואריהן אמאי לא?" (בבלי, שבת נז ע"א). הסוג השלישי הוא הקשור לענייננו: "מיזרן היוצא מן המטה כל שהוא, דברי ר"מ, רבי יוסי אומר עד עשרה טפחים. שירי מיזרן ז' טפחים כדי לעשותו חבק לחמור" (משנה, כלים פי"ט מ"ג). ה"חבק" כאן הוא מזרון דק שמניחים על גב הבהמה, ולפי ההקשר מניחים אותו מתחת לשק כדי שהשק לא יגרום לשפשוף בגב הבהמה. כמו כן: "כיצד, חמור וכליו אני מוכר לך, מכר את המרדעת ואת האוכף ואת השליף ואת הקלקי ואת החביק" (תוס', בבא בתרא פ"ד ה"ב; בבלי, עח ע"א). הקלקלים הם יריעה העשויה בדרך כלל מצמר עזים<sup class="footnote-marker">9</sup><i class="footnote">ראו משנה, כלים פכ"ט מ"א; פירוש בעל ערוך השלם, כרך ז, עמ' 112-111, ופירוש הגאונים לטהרות, עמ' 53 ועמ' 75.  </i>. ייתכן ששמו של הבגד נקבע משום שהובא מקילקיה. 
<b>וביריעה</b><b> – </b>היריעה כשמה היא אריג גדול ללא תפרים נוספים, ועל כן נמשלו השמים ליריעה (תהילים קד ב). התלמודים למקום מונים אריגים נוספים שאינם בגד ממש אך הם מעין כסות (ירו', מ ע"ג; בבלי, נה ע"ב), והבבלי מדגיש שיש הלובשים כלים אלו "מפני הגשמים". 
<b>ובחמילה</b> – החמילה או החמולה נזכרת במעט מקורות נוספים. בברייתא אחת נאמר: "אלו הן העבין ואלו הן הדקין: כגון הבורסין, והברתסין, הפמליאות, והחמילות, והלבדין, והסנסין, הן העבין. השירין והסורקין והכולך והפיליון של ראש..." (תוס', כלים בבא בתרא פ"ה הי"א, עמ' 595), ובעל חסדי דוד גרס או תיקן "ואלו הן הדקין השירין...". ההלכה עצמה סבוכה<sup class="footnote-marker">10</sup><i class="footnote">במשנת כלים פכ"ז מ"ב נאמר שכל בגד שנותרה ממנו חתיכה שגודלה שלושה על שלושה (טפחים) מטמאת טומאת מדרס (אם טמא מת ישב עליה ולידו טהור נטמא הטהור), ובשק הגודל המינימלי הוא ארבעה על ארבעה טפחים. על כך מוסיפה המשנה שהבגדים העבים אין בהם שלושה על שלושה, ומסתבר שהכוונה שאין בהם דין זה, ורק חתיכה גדולה יותר (או בגד שלם) מטמאת טומאת מדרס. במשנה שם (פכ"ח מ"ח) נאמר שהבגדים העבים אינם מטמאים מדרס, ומשפט זה באה התוספתא לפרש. אנו תפילה לבורא עולם שיזכנו לפרש משניות אלו על בוריין.  </i>, אך לענייננו ברור שהחמילה נמנית עם הבגדים "העבים". הרשימה כוללת בגדים עבים וגסים ששימשו להגנה מפני גשם, ולבשו אותם מעל הבגדים הרגילים<sup class="footnote-marker">11</sup><i class="footnote">ראו פירושנו לכלאים פ"ט מ"ז, ושם הוברר כי אלו בגדים חמים במיוחד שיובאו לארץ מחוץ לארץ. </i>. אם כן, החמולה היא בגד עבה במיוחד. עם זאת היא בגד, ודינה שונה מזה של שק (משנה, כלאים פכ"ז מ"ב).
בברייתא אחרת מנויה אותה רשימה של בגדים כאלו ש"אין מצטרפין בנגעים, עד שיראו באריג ובמוכין" (תוס', נגעים פ"ה הי"ד, עמ' 624). גם כאן נמנים בגדים עבים שנחשבים שיש בהם נגע רק אם הוא נראה בכל עומקו של הבגד.
<b>אמר</b> <b>קונם</b> <b>צמר</b> <b>עולה</b> <b>עלי</b> <b>מותר</b> <b>לכסות</b> <b>בגיזי</b> <b>צמר</b> – "צמר" איננו חומר אלא מותג. המותג משמעו בגד מצמר, אך לא חומר הגלם. גיזי צמר הם הצמר הגולמי שנגזז מהכבשה. את הגיזים טווים לחוט.
<b>פשתן</b> <b>עולה</b> <b>עלי</b> – אם נדר בלשון: "קונם שפשתן עולה עלי" (או "שאינו עולה עלי"), <b>מותר</b> <b>לכסות</b> <b>באניצי</b> <b>פשתן</b> – גם כאן "פשתן" הוא מותג, לבגדי פשתן, ומותר בפשתן גולמי.
סדר עבודת הפשתן כך הוא: הפשתן הוא גבעולים שאורכם 100-80 ס"מ, ובראשם תפרחת זרעים. הסיב הפנימי הוא דק וממנו טווים את החוט, והוא עטוף בקליפה תאית. בשלב ראשון של הקטיף שומטים את ראשי הפשתן, ואת הזרעים מנערים ומשתמשים בהם להכנת זרעים לשנה הבאה, להפקת שמן ולהכנת חומרים מייצבים לצבעים. את הגבעולים תולשים ומשרים במים במתקנים מיוחדים (מתקני השריית פשתן). ליד גבע שבעמק יזרעאל (מעל קיבוץ משמר העמק) נתגלו תעלות חצובות שזוהו כמתקני פשתן (איור 70). בתהליך השרייה מרככים החיידקים שבמים את קליפת התאית ואת אחיזתה בסיב. לאחר כשבוע של השריה רוטים (מוציאים) את הגבעולים מהמים וסורקים אותם עד ששרידי הקליפה מוסרים מהסיב. את הסיבים הלבנים יש לייבש היטב ולרכך בחום, ולאחר מכן טווים מהם חוט. "אניצי" הפשתן מקבילים לגיזי הצמר<sup class="footnote-marker">12</sup><i class="footnote">כך גם במקורות נוספים כגון ירו', בבא מציעא פ"ב ה"א, ח ע"א; ספרא, תזריע פרק טו ה"א; קדושים פרק ד הי"ח; ספרי דברים, רלב, עמ' 265. </i>, כלומר הם הסיבים לאחר שנסרקו והוסרה מהם הקליפה, אך לפני העיבוד והטווייה. 
על כן התלמודים קובעים שמותר לסכך בהוצני פשתן שכן הם נחשבים לצומח, אך אסור לסכך באניצי פשתן שכן הם נחשבים למוצר תעשייתי (תוס', סוכה פ"א ה"ה; ירו', שם פ"א ה"ה, נב ע"ב; בבלי, שם יב ע"א), מכאן שאניצי פשתן הם הסיב שנסרק ונוקה. הבבלי דן במונח נוסף והוא "חושני פשתן", שהם כנראה הגבעולים שהוצאו מהשרייה לפני הסריקה. 
תולדות גידול הפשתן 
הפשתן היה אחד מחומרי הגלם החשובים לבגדים באימפריה<sup class="footnote-marker">13</sup><i class="footnote">וילד, טקסטיל. </i>. הפשתן, "כיתנא" בארמית, נזכר רבות בספרות תקופת המשנה והתלמוד<sup class="footnote-marker">14</sup><i class="footnote">הרשברג, חיי התרבות, עמ' 90-58; ספראי, פשתן; ספראי, הכלכלה, עמ' 161-155; וילד, טקסטיל. </i>. נראה שהפשתן נזכר במקורותינו כענף נפוץ רק החל מסוף דור יבנה, ובעיקר מלאחר מרד בר-כוכבא. המקורות המתארים את כלכלת ארץ ישראל בימי הבית השני אינם מזכירים כלל את גידול הפשתן, ונראה שלא היה זה ענף רווחי בארץ. אמנם נמצאו אריגי פשתן בחפירות ארכאולוגיות כבר מן התקופה הנאוליתית, ומימי מרד בר-כוכבא, אך עדיין היה זה ענף שולי. לעומת זאת, במקורות מן המאה השנייה נזכר הפשתן לעתים קרובות כענף חקלאי ותעשייתי מרכזי בארץ, וכאחד ממוצרי הייצוא העיקריים שלה. אב הכנסייה הנוצרי קלמנס מאלכסנדריה מאשים את נשות מצרים בחיי הוללות וטוען שהן משתמשות באריגי פשתן מארץ העברים<sup class="footnote-marker">15</sup><i class="footnote">פאידיאה, פרק כ. </i>. פאוזניאס מרמז אף הוא על טיבם המעולה של אריגי הפשתן מן הארץ, וכן יוצא ממקורות נוספים, רומיים ויהודיים כאחד<sup class="footnote-marker">16</sup><i class="footnote">תיאור יוון, פרק ה, ב; תיאור ערי העולם (Totius Orbis Descriptio, 31); אדיקט המחירים של דיוקליטיינוס, פרק 26; חוקי תיאודוסיוס (CTh. X, 20.8); בראשית רבה, יט א, עמ' 170; כ יב, עמ' 196; ירו', כתובות פ"ז ה"ז, לא ע"ג, ועוד. </i>. פאוזניאס ביקר בארץ בערך ב-175 לספירה, ובזמנו הייתה כבר תוצרת הפשתן של הארץ שם דבר במזרח כולו. גם קלמנס מאלכסנדריה חי בין השנים 216-150 לספירה. ממקורות רבים נוספים עולה שהפשתן נזכר כגידול נפוץ רק במקורות שלאחר מרד בר-כוכבא (135 לספירה). מכאן ניתן להסיק שגידול הפשתן החל להתפשט בארץ בראשית המאה השנייה לספירה, וביתר דיוק בראשית הרביע השני של מאה זו<sup class="footnote-marker">17</sup><i class="footnote">ספראי, פשתן, עמ' 152-148. </i>. 
במקורות התלמודיים מרובות העדויות שנזכר בהן הפשתן כגידול אופייני לגליל<sup class="footnote-marker">18</sup><i class="footnote">משנה, בבא קמא פ"י מ"ט; תוס', כתובות פ"ד ה"ה (וראו פירושנו למשנה שם פ"ד מ"ד); ירו', שם ל ע"א; בבלי, שם סא ע"ב; המקורות בהערות הבאות, ועוד. </i>, בניגוד לצמר שהוא תוצר אופייני ליהודה. במיוחד נזכרת בית שאן כבירת עיבוד הפשתן, הן במקורות חז"ל והן במקורות הלא-יהודיים<sup class="footnote-marker">19</sup><i class="footnote">אדיקט המחירים של דיוקליטיינוס, שם; בראשית רבה, שם ושם; תנחומא, בלק כז, עמ' עד; במדבר רבה, כ כג; תנחומא בובר, תזריע ז, עמ' יח; ירו', קידושין פ"ב ה"ד, סב ע"ג, ועוד.  </i>. כן נזכרת ארבל כמקום ייצור של אריגי פשתן גסים (בראשית רבה, יט א, עמ' 170 ומקבילות). מרכזים נוספים לייצור פשתן היו טבריה ואגן הכינרת (בבלי, מועד קטן יח ע"ב). בטבריה הייתה אגודת אורגים<sup class="footnote-marker">20</sup><i class="footnote">שובה, כתובות, עמ' 181. </i>, ומכיוון שהוכח ריבוי הפשתן באזור יש להניח שהכוונה לאורגי פשתן. אגודת עובדי הפשתן (גילדה) נזכרת בהקשר אחר, כנראה בציפורי (ירו', פאה פ"א ה"א, טז ע"א). במאה השביעית אנו שומעים על סוחר פשתן משכם השוהה בטבריה<sup class="footnote-marker">21</sup><i class="footnote">ברוק, מעשה, עמ' 315-314. </i>, ומקורות נוספים<sup class="footnote-marker">22</sup><i class="footnote">ירו', פאה פ"א ה"א, טז ע"א; בבא מציעא פ"ד ה"ז, ט ע"ד, ע"ה ועוד, וכן עדויות נוספות רבות. </i>. מתקנים רבים לשריית פשתן נתגלו במשמר העמק, בשולי עמק יזרעאל<sup class="footnote-marker">23</sup><i class="footnote">ספראי ולין, גבע. </i> ליד תל שוש, היא גבע פרשים. ראשיתם במאה השלישית, ולפחות חלק מהם ניטש במהלך המאה השישית, ועל גביהם הוקמו בתי בד. הדבר מעיד על צמצום שטחי הפשתן לטובת גידול הזיתים, וייתכן שגידול זה אף חוסל לחלוטין באותו אזור. כל שטח המתקנים ניטש במאה השביעית עם הכיבוש המוסלמי, או אולי כבר עם הכיבוש הפרסי (614 לספירה). 
הפשתן נחשב לגידול המדלדל את הקרקע, וזורעים אותו רק פעם בארבע או שש שנים. לאחר כל שנת עיבוד המתינו 5-3 שנים, ורק אחר כך השתמשו שנית באותו שטח לגידול פשתן. ביתר השנים גידלו באותו שטח דגנים, ובעיקר חיטה<sup class="footnote-marker">24</sup><i class="footnote">משנה, בבא מציעא פ"ט מ"ח; תוס', שם פ"ט הל"א-הל"ב; ירו', שם שם, יב ע"א. </i>, בשיטה המקובלת של מחזור זרעים. 
היתרון הגדול של גידול הפשתן אינו רק ברווחיותו. אחת מבעיות היסוד של חקלאי הארץ הייתה כיצד לנצל את העונה החקלאית המתה. כושר הייצור של החקלאי נקבע לפי צורכי העבודה בעונת שיא העבודה, ברם תנאי הארץ גורמים לכך שבמשך חודשים רבים העבודה מועטת, והחקלאי צמא לעבודה נוספת שתשמש מקור הכנסה. עונת שיא העבודה של גידול הפשתן משתלבת יפה במשק עבודה המבוסס על גידול דגנים, זיתים וגפנים. יתר על כן, הפשתן מספק עבודה רבה בעיבודו. כך עשוי היה החקלאי למצוא מקור עבודה ופרנסה בעונות שסיפקו עד עתה הכנסה שולית בלבד. חלק מן הרווחים הגיעו, כמובן, לידי השלטונות בצורת מס או באמצעות הפעלת בתי האריגה הממלכתיים, ברם ההכנסה ברובה הגיעה לחקלאי המגדל ולשכניו ואלה הפכו לבעלי מלאכה לכל דבר, וכך העשירו את כלכלתה של הפרובינציה כולה.
בתוספתא יש הרחבה למשנה, ויש בה דיון בבגדים נוספים: "הנודר מן הכסות אסור בפונדא ופסקיא ומותר בסקרטיא באנפיליא ובפלמיא במכנסים וכובע" (תוס', פ"ד ה"ג; ירו', מ ע"ג; בבלי, נה ע"ב). "פונדא" (Funda) היא מעין חגורה שיש בה כיס לנשיאת כסף, על כן נאסר להיכנס להר הבית עם פונדה (משנה, ברכות פ"ט מ"ה), והתוספתא שם מוסיפה: "לא יכנס אדם להר הבית במעות צרורין לו בסדינו ובאבק שעל רגליו ובאפנדתו חגורה עליו מבחוץ..." (פ"ו הי"ט). כבר ראינו במקום אחר<sup class="footnote-marker">25</sup><i class="footnote">ראו פירושנו לשבת פט"ו מ"ב. </i> שהחזקת חפצים בפונדה, שפיה כלפי מעלה, היא שמירה טובה. הפונדה נזכרת לעתים בחברת הפסיקייא, החגורה, כגון "קשרי נימי פונדא ופסיקיא" (תוס', מקוואות פ"ז ה"ב, עמ' 659), וכן בתוספתא שציטטנו ועוד<sup class="footnote-marker">26</sup><i class="footnote">כגון שמחות פ"ז ה"י, עמ' 140; ספרי במדבר, פיסקא קנז, עמ' 213; בבלי, שבת קיג ע"א. </i>. בתוספתא נזכר שאת קשרי הפונדה יש להתיר לפני טבילת הבגד (מקוואות פ"ז ה"ב). אם כן, הפונדא היא רצועה רחבה ששימשה כחגורה והיו בה כיסים שנסגרו על ידי קשירת חוטים. הפונדה אינה בגד ממש, אך היא טוויה וארוגה כבגד (ספרי במדבר, קנז, עמ' 213), והדברים הולמים. בגד מעין זה מופיע בציורים רומיים של פשוטי עם, משרתים ועבדים, והוא חגורה רחבה שכנראה היו בתוכה כיסים. אין צריך לומר שהרומאים מיעטו לצייר בגדים של פשוטי העם (איור 71). גברים רומיים מכובדים לובשים בדרך כלל את הפליום ללא חגורה, וזו מאפיינת בעיקר גברים עובדים. מכל מקום, אם יש חגורה היא על המותניים. אצל נשים החגורה רגילה יותר, לעתים על המותניים ולעתים מתחת לחזה. קשה לאתר איזה סוג חגורה היא הפונדה, אבל ברור שהייתה רצועה עבה וארוכה שאפשר היה לכרוך ממנה מעין כיס. 
"אנפילאות" הן בגדי הרגל, מעין גרביים עבים או נעליים דקות<sup class="footnote-marker">27</sup><i class="footnote">אפשטיין, פירוש הגאונים לטהרות, עמ' 70; ערוך השלם כ"ו, 124-123. </i>. כך, למשל, אסור להיכנס להר הבית באנפילאות או לתרום בהן את תרומת הלשכה. בגד זה נזכר בשני התלמודים בהבדלים קלים, ועסקנו בהם במקום אחר<sup class="footnote-marker">28</sup><i class="footnote">ראו פירושנו לשבת פט"ז מ"ד; ירו', שם טו ע"ד; בבלי, קכ ע"א.  </i> (איור 72).
"מכנסיים" הם בגד הנזכר פעמים מעטות במקורות. התרגומים מתרגמים פעמים מספר את ה"מכנסים" שבתורה כ"אוורקסין", וזו ראיה ברורה לפירוש המונח "אבריקין"<sup class="footnote-marker">29</sup><i class="footnote">כגון יונתן, ויקרא ו ג; שמות כח מב, ועוד. </i> הנזכר גם בתלמודים למסכת שבת<sup class="footnote-marker">30</sup><i class="footnote">ראו ההערה שלפני הקודמת. בתלמודים שם מנויה רשימת בגדים ארוכה, ודנו בה בהרחבה בפירושנו לשבת פט"ז מ"ד.  </i>. הבגד הרומי-ביזנטי הרגיל היה הטוגה, ומתחתיו הכותונת. כלפי חוץ הבגד נראה כשמלה ארוכה או קצרה. הפועלים לבשו שמלה קצרה כזאת, כפי שנדגיש להלן. במאות הראשונה והשנייה לבשו רק ברברים מכנסיים. בני הכפר וציידים שרצו להגן על רגליהם השתמשו במעין חותלות שחגרו מתחת לטוגה, ואם הטוגה הייתה קצרה הם בצבצו מתחתיה. מכנסיים כלבוש תקני מאפיינים פרשים, והולכי רגל מיעטו להשתמש בהם. במאות השלישית והרביעית התפשט מעט השימוש במכנסיים מעין אלו, אם כי בציורי קיר או פסיפסים הם עדיין נדירים ביותר<sup class="footnote-marker">31</sup><i class="footnote">קרום, תלבושת, עמ' 56-55. </i>. בידינו ציור של עבד הנושא זוג מכנסיים ונעליים, ובדנמרק אף התגלו שרידיו של בגד כזה (איור 73).
"כובע" הוא כמשמעו, בגד לראש. ה"סקורטיא" פורש בבבלי למשנתנו (נה ע"ב) "כיתונא דצלא", כתונת עור, scortea בלטינית<sup class="footnote-marker">32</sup><i class="footnote">ראו ליברמן, תוספתא כפשוטה לשבת, עמ' 78. בבבלי נאמר שאסור בסקורטיא, ומעמדה ככסות אפשרית היה שנוי במחלוקת. מכל מקום, במקורות ארץ ישראל הם משמשים ככסות לשעת דחק (תוס', שבת פ"ה הי"ד).  </i>. הסקורטיא נזכרת יחד עם החמולה ובגדים נוספים כבגדים אשר התירו לצאת בהם בשבת "מפני הגשמים" (תוס', שבת פ"ג הי"ד). "פלמיה" הם מכנסיים קצרים, כנראה בגד גוף שלבש אדם מתחת לבגדים הרגילים (בראשית רבה, פד טז, עמ' 1019). בגד זה אפיין פרשים שנדרשו לפסק את רגליהם דרך קבע.
רשימה זהה של בגדים מנויה במשנת כלים (פכ"ז מ"ו). כדי שאחד מהם יטמא בטומאת מדרס (ראו לעיל) יש צורך לא בשיריים של שלושה על שלושה טפחים אלא במידה כפולה. 
נמצאנו למדים שכל אלו לא נתפסו כבגד רגיל אלא ככלים מיוחדים המשמשים ללבוש רק במקרים מיוחדים, על כן אין המונח "כסות" כולל אותם. 
<b>רבי</b> <b>יהודה</b> <b>אומר</b> <b>הכל</b> <b>לפי</b> <b>הנדר</b> – לדעת רבי יהודה אין משמעות קבועה למונחים "פשתן" ו"צמר", ומשמעותם תלויה בהקשר שבו נאמר הנדר. המשנה מדגימה הקשרים אפשריים כאלה.
<b>טען</b> <b>והזיע</b> <b>והיה</b> <b>ריחו</b> <b>קשה</b> <b>אמר</b> <b>קונם</b> <b>צמר</b> <b>ופשתים</b> <b>עולין</b> <b>עלי</b> <b>ומותר</b> <b>לכסות</b> <b>ואסור</b> <b>להפשיל</b> <b>אחריו</b> – כפשוטה זו דוגמה לדברי רבי יהודה. אם נשא אדם משא והזיע קשות ונדר "קונם צמר ופשתים עלי" – אין בכוונתו לנדור מכל האריגים אלא רק מהשימוש בהם בהקשר של סבלות. על כן מותר לו להתכסות בהם, אבל אסור לו להפשיל בגדים כאלה, שכן כך עושים הסבלים ומשימוש כזה נדר. 
בתוספתא ניתן הסבר קרוב: "כיצד היה רבי יהודה אומר 'הכל לפי הנדר', היה טעון צמר וחצר, אמר קונם צמר עולה עלי, אסור לטעון ומותר ללבוש. היה לבוש צמר וחצר<sup class="footnote-marker">33</sup><i class="footnote">הכוונה לחציר, בגד מקש. </i>, ואמר קונם צמר עולה עלי, אסור ללבוש ומותר לטעון"<sup class="footnote-marker">34</sup><i class="footnote">תוס', פ"ד ה"ד; ירו', מ ע"ג; בבלי, נה ע"ב, וראו הכלל בתוס', פ"ג ה"ד. </i>. במשנה המשפט חסר, ואין בו התייחסות ללבוש. האם במקרה כזה מותר לו ללבוש? לפי התוספתא מותר לו ללבוש, ובירושלמי "כיני מתניתא טען והזיע... אסור ללבוש ומותר להפשילן אחריו" (מ ע"ג). אם כן, נוסח המשנה לפי הירושלמי הפוך מזה שבידינו ומהתוספתא. דומה שנפל בתלמוד שיבוש.
כפי שנראה להלן (פ"ח מ"ה), לרבי יהודה גישה שונה לפרשנות הנדרים, גישה חופשית התובעת לברר כל נדר לפי הקשרו המקומי והאישי. לעתים הובילה גישה זו לפרשנות שונה מזו של תנאים אחרים.

Mishnah 4

<b></b>
<b>הנודר</b> <b>מן</b> <b>הבית</b> <b>מותר</b> <b>בעלייה</b> <b>דברי</b> <b>רבי</b> <b>מאיר</b> – עלייה היא באופן כללי קומה שנייה. בתקופת המקרא אנו שומעים על "עלית הגג" אשר כמותה התקינה האישה הגדולה משונם לנביא. עלייה זו מכונה גם "עלית קיר" (מלכים ב ד י), ונראה שהכוונה לחלל הלכוד בין תקרת הבית ובין גג הרעפים האלכסוני. בתקופת המשנה והתלמוד היה גג רעפים אלכסוני נדיר, והרושם הוא שעלייה היא קומה שנייה לכל דבר. הבית והעלייה נזכרים במקורות רבים סביב שאלות הלכתיות שונות ובעיקר הלכות טומאה (אהלות פ"ה מ"ב ועוד), ושאלות ממוניות כאשר הבית שייך לאדם אחד והעלייה לאחר (כגון בבא מציעא פ"י מ"א-מ"ג ומקבילותיה). ממקורות אלו עולה שהעלייה היא תופעה מקובלת ורווחת. ברייתא אחת מלמדת שבעלייה היו כמחצית האבנים שיש בקומה הראשונה: "הבית והעליה של שנים ורצו שניהם שלא לבנות התחתון נותן שני חלקין והעליון שליש" (תוס', בבא מציעא פי"א ה"ב). אין זאת אלא שהעלייה הייתה נמוכה יותר, ואולי גם מקובל היה שזו לא השתרעה על פני כל שטח הבית.
עוד משתמע שלעתים היו העלייה והבית שייכים לאדם אחד, והעלייה נפתחה לתוך הבית (חדר המגורים). כך אנו שומעים על "ארובה שבין הבית לעליה" (משנה, אהלות פ"ה מ"ב), או "לול פתוח מן הבית לעלייה" (בבלי, מנחות לד ע"א). לול הוא גרם מדרגות לולייני. במשנת עירובין מתנהל דיון על "חמש חבורות ששבתו בטרקלין אחד. בית שמאי אומרים ערוב לכל חבורה וחבורה, ובית הלל אומרים ערוב אחד לכולן. ומודים בזמן שמקצתן שרוין בחדרים או בעליות שהן צריכין ערוב לכל חבורה וחבורה" (פ"ו מ"ו), ודעה אחרת: "חמש חבורות, מקצת שרוין בחדרין ומקצתן שרוין בעליות, טרקלין שלהן כחצר לבתים" (תוס', עירובין פ"ה ה"ח). העלייה נתפסת כחדר הפתוח ל"בית" או לטרקלין. אמנם כאמור יש במקורות עיסוק רב במקרה שהבית שייך לאחד והעלייה לחברו, אך מקרה זה מובא משום שהוא מעורר שאלות הלכתיות. אפשר ללמוד כי היו מקרים כאלה, אך לא על מידת שכיחותם. 
השאלה היא האם אדם הנודר מ"בית" מתכוון לבית בניגוד ל"עלייה", או שהוא מתכוון לכל בית מגורים ואין זה משנה באיזו קומה הוא. השאלה היא של משמעות השימוש במונח. רבי מאיר סבור ש"בית" אינו כולל עלייה. יש להדגיש שבלשון חכמים "בית" משמעו בדרך כלל חדר מגורים, ו"חצר" משמעה כל הקומפלקס הכולל חדרים ("בתים") ומרחבים פתוחים. בלשון חכמים לא נוצר מונח להגדרת "דירה" במשמעותה של המילה בשפתנו, כלומר יחידה משפחתית הכוללת כמה חדרים וחדרי שירות. אבל בלשון הדיבור נעשה כנראה לעתים שימוש במונח "בית" גם לתיאור יחידה משפחתית בתוך החצר.
<b>וחכמים</b> <b>אומרים</b> <b>עלייה</b> <b>בכלל</b> <b>הבית</b> – ולכן הנודר מהבית כולל את העלייה שלו, <b>הנודר</b> <b>מן</b> <b>העלייה</b> <b>מותר</b> <b>בבית</b> – אבל מי שנודר מעלייה בוודאי מתכוון לנדור גם מהבית, שהרי העלייה נספחת לו. שאלה דומה עולה גם בהקשרים הלכתיים אחרים. כך: "האומר מעשר שני יש לי בבית ונמצא בעלייה, בעלייה ונמצא בבית... הרי אילו [מעשר] שני" (תוס', מעשר שני פ"ה ה"ד). כאן "בית" כולל "עלייה", וההנחה היא שבלשון היום-יום אדם קורא ל"בית" "עלייה" ולהפך, כדעת חכמים. כמו כן: "בבית להביא את העליה" (ספרא, מצורע פרשה ב הי"א, עג ע"א). אבל: "האומר לחבירו ערב לי בתמרים וערב עליו בגרוגרות, בגרוגרות ועירב עליו בתמרים. במגדל ועירב עליו בשובך, בשובך ועירב עליו במגדל. בבית ועירב עליו בעלייה, בעלייה ועירב עליו בבית, אין עירובו עירוב" (תוס', עירובין פ"ג ה"ג). כאן "בית" אינו כולל עלייה. כן משמע משתי סוגיות של הבבלי המתארות את המציאות כפי שהכירוה חכמי בבל<sup class="footnote-marker">35</sup><i class="footnote">גיטין ו ע"א; בבא בתרא קמד ע"א, וראו הבבלי למשנתנו, נו ע"א. </i>. שלוש עדויות אלו הן לשיטת רבי מאיר. במשנה נמנים החלקים הנמכרים עם הבית: "המוכר את הבית" בסתם ולא פירט את חלקיו (משנה, בבא בתרא פ"ד מ"א). לתנאים שם ברור ש"בית" אינו כולל עלייה, והם אפילו אינם צריכים לומר זאת. הירושלמי מוסיף: "נראין דברי רבי מאיר בעירוני" (מ ע"ג). 
העירוני
"עירוני" הוא בן העיר. בלשון חכמים "עיר" משמשת לשני מונחים. האחד הוא עיירה כפרית שבה מתגוררות מאות משפחות, והשני הוא בית האחוזה הפרטי. בכמה מדרשים בא ה"עירוני" כמונח לבן כפר פשוט, קטן ודל. הניגוד ל"עירוני" הוא בן הכרך העשיר, או בן ה"מדינה"<sup class="footnote-marker">36</sup><i class="footnote">ראו פירושנו לגיטין פ"א מ"א. </i>, או ירושלים, כגון "משל לעירוני שהיה עובר לפני חנותו של זגג, והיה לפניו קופה מלאה כוסות ודייטרוטין, ותפשם במקלו ושיברן. עמד ותפשו, א"ל ידע אנא דלית אנא מהני ממך כלום (יודע אני שאינני נהנה ממך דבר), אלא בא ואראה לך כמה טובות איבדת" (בראשית רבה, יט ו, עמ' 175). כמו כן: "משל לעירוני שנכנס למדינה, וראה אותן שמוכרין מיני כתיתין וכל דבר. אמר מי יכול לשבוע מאלו? אמרו לו חביריו מי שיש לו מעות הרבה" (מדרש תהילים, טו ג, עמ' 116). בשני המקורות הללו ה"עירוני" הוא כפרי פשוט שנקלע לעיר הגדולה ולצריכת המותרות שבה. במשמעות דומה מופיע המונח במדרשים אחרים: "א"ר לוי משל לעירוני שהיה נשוי בת מלכים אף על פי שמאכילה כל מעדני עולם אינו יוצא ידי חובתו למה לפי שהיא בת מלכים" (ויקרא רבה, ד ב, עמ' פג; קהלת רבה, ו א, בשינויים). כמו כן: " 'בני ציון היקרים', מה היתה יקרותן. עירוני שנשא ירושלמית, היה נותן לה משקלה זהב, וכן ירושלמי שנשא עירונית היו נותנין לו משקלו זהב" (איכה רבה, ד ב, עמ' עא). ה"עירוני" כאן בא בניגוד לבן ירושלים העשיר. 
כך יש לפרש מדרשים אחרים שבהם ה"עירוני" מתואר בניגוד לבן המדינה אך ללא תיאור נוסף של מאפייניו, כגון "אמר רבי לוי משל למדינה שהיו לה שני פיטרונין<sup class="footnote-marker">37</sup><i class="footnote">"פטרון" הוא המונח לתיאור עשיר ומקורב לשלטון שפרש חסותו על עיר או כפר.  </i> אחד עירוני ואחד בן המדינה" (בראשית רבה, נ יב, עמ' 530)<sup class="footnote-marker">38</sup><i class="footnote">כמה מהמדרשים על ה"עירוני" מיוחסים לרבי לוי. לפי מסורת חז"ל מונה רבי לוי לדרשן בכפר קטן כזה שבו צריך היה למלא את כלל תפקידי הציבור: סופר, דיין, דרשן וכיוצא באלו. האם ייתכן שבגלל עברו זה הרבה לאמץ דפוס דרשני זה המתאר את העירוני? או שמא בגלל עברו ייחסו לו דרשות אלו? ראו ירו', יבמות פי"ב ה"ו, יג ע"א. לא נאמר שם שסימוניא, שבה מינו את רבי לוי, הייתה כפר קטן, אך לפי הממצא הארכאולוגי היא הייתה כפר קטן (פורטוגלי, עמק יזרעאל, עמ' 14). יתר על כן, מינוי אדם אחד לשלל תפקידים מלמד על יישוב קטן.  </i>. כמו כן: "א"ר לוי למטרונה שהיו לה שני שושבינין. אחד עירוני ואחד בן מדינה, זה שהיה עירוני היה אומר לה דברים של ניחומים, 'לא בת טובים את? לא בת גניסים<sup class="footnote-marker">39</sup><i class="footnote">"מגנוס" משמעו ממשפחה טובה ("גנוס" משמעו משפחת מוצא), כלומר מיוחסת. </i> את?', וזה שהיה בן מדינה היה אומר לה דברים של קינתורים, 'לא בת עניים ירודים את? לא בת סכופים את?'. כך ירמיה על ידי שהיה עירוני מענתות היה נכנס לירושלים ואומר לישראל דברים של ניחומים" (פסיקתא רבתי, שמעו ג, עמ' 148). אין כאן בהכרח תיאור רֵאלי של ענתות<sup class="footnote-marker">40</sup><i class="footnote">אם זאת, ענתות בתקופה הרומית הייתה יישוב קטן, אולי רק בית אחוזה. ראו מגן ופינקלשטיין, סקר, עמ' 360-359. </i> אלא תיאור של העירוני כמי שכל בת אמידים היא עבורו בת עשירים מופלגים, בניגוד ל"בן המדינה" שעבורו העשיר העירוני נחשב לחסר ייחוס ובן עניים בלבד.
ניתוח המונח "עירוני" חשוב מבחינה מתודולוגית. מבחינה מילולית המונח מאפשר לפרש שהכוונה לבעל אחוזה עשיר, לחקלאי רגיל מעיירה כפרית, מאלו שהיו עמוד התווך של החקלאות הארץ-ישראלית, או לפועל האריס בבית האחוזה. בפועל מתברר שהמונח התייחד לבן הסוג השלישי אך הורחב לכל בני הכפרים הקטנים, גם אלו שאולי לא היו בבית אחוזה. נראה שרוב הכפריים הללו באו מבתי אחוזה, ולכן קיבל המונח את משמעותו זו. 
נחזור למימרה שלפנינו. הירושלמי מפרש שדברי רבי מאיר "נראים" בכפרי שעבורו הבית והעלייה הם שני מרחבי מחיה נפרדים. אך עבור סתם אדם, או עבור בן העיר הגדולה, בית ועלייה הם חלק מאותה יחידת מגורים. נראה שדברי האמוראים משקפים את המצב בזמנם. בימי התנאים המחלוקת היא האם סתם בית מגורים כולל יותר מבית אחד, ובתקופת האמוראים רק כפריים פשוטים מניחים שלאדם יש רק "בית" ללא עלייה על גביו. כפי שראינו מהמקבילות לשתי הדעות אחיזה במקורות, ונראה שבפועל היו שני דגמי המגורים מקובלים. מן הראוי להעיר שבדרך כלל משתמע מספרות חז"ל שאדם גר, עם בני ביתו, ב"בית" אחד בלבד, כדעת רבי מאיר. אך ברור שהיו מקרים רבים שבהם עמדו לרשות המשפחה יותר מ"בית" אחד, או בית ועלייה<sup class="footnote-marker">41</sup><i class="footnote">בתחום זה טעו בעלי התרגומים השונים שתרגמו מקורות חז"ל לאנגלית. אלו תרגמו את ה"בית" כ- house, כמו "בית" בשפה המודרנית. התרגום הנכון הוא room, חדר.  </i>, "קוטג' " בלשון ימינו. 

Mishnah 5

<b></b>
<b>הנודר</b> <b>מן</b> <b>המיטה</b> <b>מותר</b> <b>בדרגש</b> <b>דברי</b> <b>רבי</b> <b>מאיר</b> <b>וחכמים</b> <b>אומרים</b> <b>הדרגש</b> <b>בכלל</b> <b>המיטה</b> – המיטה היא מיטת השינה או ההסבה, והדרגש הוא הדום קטן הנמצא לפניה. בציורים רומיים המתארים את המיטה מופיע לעתים קרובות דרגש לפני המיטה. ואכן צורתו של הדרגש הייתה כשל מיטה, אך קטנה יותר (איור 74).
מיטה ודרגש
דיוני התלמודים מבהירים מה בין מיטה לדרגש: "תני דרגש נזקפת ואינה ניקפת, רבי שמעון בן אלעזר אומר שומט קלונטרין שלה ודייו. רבי יוסה בשם רבי יהושע בן לוי הלכה כרבי שמעון בן אלעזר. רבי יעקב בר אחא בשם רבי איסי מיטה שנקליטיה עולין ויורדין בו, שומטו ודיו. אי זו היא מיטה ואי זהו דרגש? אמר רבי ירמיה כל שמסרגין על גופה זו היא המיטה, ושאין מסרגין על גופה זהו דרגש. והא תנינן 'מיטה ועריסה משישופם בעור הדג'. ומסורג על גופה לאי זה דבר הוא שפה? א"ר לעזר תיפתר באילין ערסייתא קיסרייתא דאית להון ניקבין"<sup class="footnote-marker">42</sup><i class="footnote">ירו', מ ע"ג; מועד קטן פ"ג ה"ה, פג ע"א; ברכות פ"ג ה"א, ה ע"ד. </i>. שתי הלכות לפנינו. האחת קובעת שבימי אבל אין צורך לכפות את הדרגש כשם שכופים את המיטה. לכפות משמעו לפרקה מרגליה, ואין צורך לעשות זאת, אלא די לזקוף אותה, כלומר להעמידה על שתי רגליה, כדי שיהיה ברור שאין משתמשים בה. כך מתפרשת הסוגיה בבבלי (נו ע"ב; מועד קטן כז ע"א; סנהדרין כ ע"א). במסכת שמחות נוסף שדין זה חל רק על סוג אחד של דרגש: "דרגש הניכסת אינה נכפת, רבי שמעון בן אלעזר אומר מוריד את קלמנטרין שלה ומניחה כמות שהיא" (פי"א ה"י, עמ' 190). רבי שמעון בן אלעזר דורש לפרק מהדרגש את הנקליטין. "נקליטין" הם מוטות שעליהם הרכיבו את הכילה שעל המיטה (משנה, סוכה פ"א מ"ג כפי שהתפרשה בבבלי, שם י ע"א). אם כן, לדרגש יש נקליטים כמו למיטה. הלכות שני הכלים קרובות, אך אין צורך לכפות את הדרגש וכבר סימן קל מעיד כי האבל אינו משתמש בו. 
הסוגיה השנייה עוסקת בהבדל בין דרגש ומיטה. המיטה (והדרגש) היא מסגרת עץ מלבנית שעליה סירגו חבלים, ועליהם פרשו מצע. את החבלים קשרו מסביב למסגרת המיטה. על כך שואלת הגמרא ממשנת כלים פט"ז מ"א שממנה יוצא שגם את חבלי המיטה לא קשרו מבחוץ, שהרי אחרת לא היה טעם לשייף ולהחליק את מסגרת המיטה. ההסבר הסופי הוא שבמיטה קושרים את החבלים בחורים הנעשים במסגרת המיטה, ובדרגש קושרים תמיד את החבלים מבפנים, וכלפי חוץ הוא יפה יותר. מסוגיה זו משתמע שהדרגש משמש כמיטה, ועשוי כמיטה, רק מהודר יותר. גם הבבלי (שם ושם) דן בשאלה זו. הוא מתחבט מהו דרגש ומציע הצעות שונות, ומסכם שהוא "ערסא דצלא", עריסה של עור<sup class="footnote-marker">43</sup><i class="footnote">אגב הדיון אנו שומעים נוסח קרוב להלכה שציטטנו ממסכת שמחות. </i>. 
ערסא דצלא היא מיטה שסירוגיה מעור. את העור מחברים למיטה במסמרים, או בקשירה ללולאות המוכנות על מסגרת המיטה. כדברי הגאון: "וששאלתם מהו דרגש שפורש ערסא דצלא, אחרי שנאמר ערסא דגדא? היא מטה זו שנסרין קבועין עליה במסמרים. וערסא דצלא היה כמטה המפורשת במסכתא דכלים בטהרות שהיא מתפרקת יש לה שתי ארוכות ושתי רחבות ונקליטין וסירוג באמצעיתה. ופתרון 'צלא' הוא הבורסי<sup class="footnote-marker">44</sup><i class="footnote">מעבד העור. </i>, ובלשון ארמי הוא, וכן מטות שלבורסים שסירוגן מן העור המעובד וסירוגו מתוכו ולפיכך אין צריך לכפותו"<sup class="footnote-marker">45</sup><i class="footnote">תשובות הגאונים הרכבי, שנז, והשוו פירוש הר"ן על אתר המסביר את "העור" לא כמיטות המשמשות את עושי העור אלא כמיטה שסירוגיה מעור.  </i>. אם כן, הירושלמי מדבר על שתי צורות של סירוג, האחת דרך נקבים במסגרת המיטה והאחרת כריכת החבלים על מסגרת המיטה. ממשנת כלים (פי"ב מ"ב) משמע שלעתים חיברו את החבל שבו סירגו את המיטה למסגרת הדרגש באונקלים, ואלו טמאים כי הם נחשבים לכלי. התקן כזה נחשב כנראה על רמה גבוהה יותר מדרגש רגיל<sup class="footnote-marker">46</sup><i class="footnote">באיורים הרומיים מצוירות רק מיטות מוכנות שאין צורך לסרג אותן אלא יש להן מצע שכיבה מחובר לרגלי המיטה. מיטת חבלים היא מיטתם של פשוטי העם, ואלו זכו לייצוג מועט בלבד באמנות הרומית. </i>.
עד עתה עסקנו במיטה וראינו שיטות מספר לסירוג מצע המיטה. מעתה נעסוק בדרגש. כפי שראינו התלמודים מונים שני הסברים מרכזיים שהם אחד: את הדרגש מסרגים מגופו. 
אם כן, ההבדל בין מיטה לדרגש הוא שאת חבלי המיטה מלפפים לעתים מחוץ למיטה ולעתים לתוך נקבים בארוכות (במסגרת) מלבן המיטה, ואילו את הדרגש מסרגים מגופו, כלומר בווים המצויים בצד הפנימי של המסגרת, או אולי בנקבים במסגרת שאין רואים אותם מבחוץ. הבדל זה חוזר בסדרת מקורות. לכאורה כל ההסבר קשה ומיותר. בציורים הרומיים רואים בבירור שליד כל מיטה מונח רהיט נוסף; הוא נראה כמיטה תחתית, קצת קטן יותר וקצת נמוך יותר מהמיטה, ונועד בעיקר לאפשר טיפוס למיטה הגבוהה (איורים 74, 75). בפשטות ניתן לפרש שזה הדרגש, ולכן האבל מיסב על דרגש (בבלי, נו ע"א). ואכן כך גם מפרשים רמב"ם ורע"ב, זאת למרות פירוש הגמרא. לדעתנו לפנינו פתח להבנת הדרך התלמודית העקרונית. ההבדל הטכני בין מיטה לדרגש הוא שהמיטה גדולה מהדרגש: "דרגש, מטה קטנה נותנים אותו לפני המטה הגדולה הנקראת מטה כסולם לעלות בו אל המטה הגדולה" (פירוש רמב"ם למשנתנו, וכן רע"ב). אבל מבחינת ההלכה הסבר זה אינו מספק; מעולם לא הוגדר כלי כגדול מ... או כקטן מ..., אלא לכל כלי הוצמד הסבר עצמאי המאפשר לזהותו כשלעצמו. לכן חיפשו חכמים הבדלים נוספים בין שני הרהיטים. באיור 74 מוצגים מיטה ודרגש כאלה. המיטה מלופפת בחבלים ואת קצות החבלים הקצרים רואים מחוץ למיטת השכיבה. בצד נראה פועל מביא את הדרגש ש"סירוגו מתוכו" (בבלי, מועד קטן כז ע"א), והם כנראה מעור, כפי שמדגיש גם בעל תשובות הגאונים שערי צדק (שער ד סימן א) בשם ר' הלאי: "ודרגש מטה של עור".
אם כן, לפי התלמודים "דרגש" הוא ממש מיטה אלא שעשוי טוב יותר. הוא נמוך מהמיטה ומשמש לעלייה עליה. השאלה במשנה היא האם הנודר ממיטה התכוון גם למיטות מסוג שונה במקצת, ולמתקן שהוצב לפני המיטה כדי לעלות עליה, ובכך נחלקו התנאים. מן הראוי להדגיש שבציורים רומיים המתארים את המיטה מופיע לעתים קרובות דרגש לפני המיטה. ואכן צורתו של הדרגש הייתה כשל מיטה, אך כאמור היה קטן יותר ושימש כמעין הדום לרגליים. אבל בבבל התפרש המונח "דרגש" מעט אחרת, בהתאם לנוהגי המזרח.
<b>הנודר</b> <b>מן</b> <b>הדרגש</b> <b>מותר</b> <b>במיטה</b> – אבל אם נדר מדרגש התכוון דווקא לדרגש, ואין המיטה נכללת בנדר. "מיטה" היא אפוא כינוי לכל הרהיט, על כל חלקיו, ו"דרגש" כינוי לדרגש בלבד. 
<b>הנודר</b> <b>מן</b> <b>העיר</b> <b>מותר</b> <b>ליכנס</b> <b>בתחומה</b> – ה"עיר" היא תחום השטח הבנוי. ה"תחום" הוא כנראה השטח הקרקעי השייך לתושבי העיר. על שטח זה חלים חוקי העיר ונוהגיה, ולהלן נרחיב בכך.
<b>ואסור</b> <b>ליכנס</b> <b>לעיבורה</b> – עיבור העיר מופיע בהלכה אחרת: "הנותן את ערובו בעיבורה של עיר לא עשה ולא כלום" (משנה, עירובין פ"ה מ"ז). כפי שפירשנו שם, עיבור העיר הוא המבנים והקרפיפים שמחוץ לעיר. בעל מדרש תנחומא מסכם את ההלכה: "מהלך את כלה ועבורה וחוץ מעבורה אלפים אמה לכל רוח, ומהו עבורה חנויות ופונדקאות שהן חוץ למדינה על הדרך" (תנחומא בובר, במדבר ט, עמ' 8; תנחומא, במדבר ט), ואכן הבתים הנוספים שכנו לעתים קרובות על הדרך. תופעה זו מכונה כיום "זחילת היישוב": אנשים בונים בתים מחוץ לקו היישוב או לאורך הדרך כדי ליהנות משירותי הדרך. המניח את העירוב בעיבור העיר לא הרוויח כלום, שכן העיבור הוא חלק מהעיר לכל דבר. 
<b>אבל</b> <b>הנודר</b> <b>מן</b> <b>הבית</b> <b>אסור</b> <b>מן</b> <b>האגף</b> <b>ולפנים</b> – הגדרת הבית היא מה"אגף" ולפנים. האגף הוא הדופן של הפתח. המדובר בקירות עבים, ולכן יש לקבוע מה דינו של מי שעומד בפתח. לצורך הגדרת גבולות ירושלים קבעו חז"ל שהאגף הוא גבול החומה, ומי שעבר אותו יצא מהתחום המקודש<sup class="footnote-marker">47</sup><i class="footnote">ראו משנה, פסחים פ"ז מי"ב ופירושנו לה.  </i>. כן נקבע ה"אגף ולפנים" כגבול הבית לעניינים הלכתיים נוספים<sup class="footnote-marker">48</sup><i class="footnote">כגון תוס', בבא מציעא פ"ב הי"ג; בבא קמא פ"ו הכ"ח. </i>. 
תחום אנשי העיר
מעתה עלינו לחזור ל"תחום" העיר. לאנשי העיר היו אדמות סביב היישוב, אך היו להם גם אדמות ביישובים אחרים, על כן הגדרת תחום העיר כשטח החקלאי של אנשי העיר מטעה במידת מה. משמעותו העיקרית של התחום הייתה בתחום המסים. השיטה שבה חולק נטל המסים באימפריה הרומית הייתה כזאת: בשלב ראשון בוצע "קנסוס", שהוא מפקד דמוגרפי מדוקדק ורישום הרכוש האישי. בשלב שני נקבעה שומת מס כללית לכל האימפריה. שומה זו חולקה לפרובינציות; הערכת יכולתה של הפרובינציה התבססה על ה"קנסוס", והנציב חילק את שומת המס לערים השונות לפי אותו מפקד. הנהגת העיר חילקה את שומת המס והטילה אותה על הכפרים השונים. היחיד לא היווה כתובת פרטית לתשלום המס, ומבחינתו של השלטון היו הנהגת הכפר והנהגת העיר הגורם הנישום. ההנהגה או הפקידים חילקו את עול המס לתושבים, אך היחידה הפיסקלית הייתה הכפר. מבני שדה ואחוזות קטנות נכללו בתחום הכפר. על כן הייתה קביעת התחום של הכפר ושל עיר הפוליס חיונית.
כתובות של סימון גבולות בארץ נדירות. הדוגמה הבולטת ביותר היא סימון הגבולות שסביב גזר. בכתובות נאמר "תחם (תחום) גזר" בעברית, ובצד השני "של אלקיוס" ביוונית<sup class="footnote-marker">49</sup><i class="footnote">רייך, תחום גזר, ועוד. </i>. התאריך שבו הוצבו האבנים אינו ברור, מכל מקום הגבול הוא בין תחום הכפר ותחום של אחוזה פרטית. נראה שהאבן הוצבה כדי לסמן את הגבולות לצורך תשלומי המס. השלטון הטיל את המסים על הכפר כיחידה מנהלית, והכפר חילק את המס בין תושביו. על כן תשלום המס הוא סיבה מצוינת, ולמעשה היחידה, לסימון גבולות הכפר (איור 76).
בסוף המאה השלישית הורה דיוקליטינוס על מדידה מחודשת של הקרקעות ושומה מחודשת שלהם. במסגרת זו הוצבו אבני גבול בין הכפרים השונים, בין תחום הפוליס ובין תחומי הכפרים. אבנים מעין אלו נמצאו בגולן, בחורן ובערביה<sup class="footnote-marker">50</sup><i class="footnote">אהרוני, אבני גבול; אהרוני, עוד אבני גבול; גרג ואורמן, גולן, מס' 11-10; 43-42; 92; 104; 141; 209; 240. מדי פעם מתווספות אבנים נוספות לסדרה זאת, ולא כאן המקום לרשימה מלאה.  </i>. בתחומי יהודה מספר האבנים מעין אלו קטן יותר. אבן אחת נמצאה ליד כפר חרוב<sup class="footnote-marker">51</sup><i class="footnote">פורת, אבן גבול. </i>, אבן אחרת, אולי מאותה סדרה, נמצאה בין שרידי מנזר ליד ירושלים<sup class="footnote-marker">52</sup><i class="footnote">SEJ VIII, מס' 233. </i>. אבן אחרת נמצאה במישור עכו, אך באזור השייך לסוריה<sup class="footnote-marker">53</sup><i class="footnote">אפלבאום וחבריו, כתובות, עמ' 134; כתובות ב, עמ' 98. </i>. אבן גבול נוספת, שטרם פורסמה, נמצאה ליד אכזיב שאף היא מחוץ לתחומי יהודה-פלשתינה<sup class="footnote-marker">54</sup><i class="footnote">פרנקל וגצוב, סקר, מס' 6.1. </i>. באזורים שבהם בוצעה חלוקת קרקעות מאורגנת סומנו החלקות על ידי אבנים, ולעתים נכתבו עליהן כתובות המציינות את מספר החלקה. אבן אחת כזאת נמצאה בעמק יזרעאל והיא מציינת חלוקת קרקעות רגילה, או חלוקה בתוך שטח שהיה טריטוריה של הלגיון<sup class="footnote-marker">55</sup><i class="footnote">אדמות לגיון הן תופעה רגילה במנהל הרומי. בשלב זה אין ראיה בטוחה לאדמות כאלה ביהודה. אדמת הלגיון שייכת ללגיון המקומי, ומתופעלת ישירות על ידי מפקדי הצבא המפקחים על האריסים, או שהחיילים עצמם מעבדים אותה. כל הכנסותיה קודש לתחזוקת הלגיון, והספקת המזון לו.  </i> (איור 77).
ברחבי המזרח התיכון נמצאו עוד אבנים רבות. חלקן הוצבו במסגרת מפעלו של דיוקליטינוס, וחלקן הוצבו על ידי גורמים אחרים בזמנים אחרים<sup class="footnote-marker">56</sup><i class="footnote">ג'לברט ומוטיארד, כתובות, מס' 4055; בקון, אבן גבול; צ'לנקו, כפרים, כתובות מס' 8, B8, D8, 9; פרנטיס, כתובות, 28, 66, 1062; שם כרך ג, מס' 28, 29, 75, 350; קמפבל ואחרים, אנטיוכיה, מס' 157, 244, 245; מיטצ'ל, כתובות, מס' 207; 208, ועוד.  </i>.
אם כן, הצבת אבני גבול לציון אדמות כפר היא תופעה רגילה, ומן הסתם גם בארץ תימצאנה כתובות נוספות. ייתכן שבימי דיוקליטינוס הוצבו אבנים בעיקר בגבולות מנהליים, והדבר עדיין מחייב בירור. 
בחרנו להסביר את המשנה על רקע כלכלי, אך המונח "תחום" עשוי להתייחס גם לתחום שבת, שהוא גבול הלכתי קבוע (2000 אמה מבתי היישוב) ללא קשר למציאות רֵאלית.
שני התלמודים מוצאים סיוע מקראי לכך שעיבור העיר נקרא העיר עצמה. הסיוע אינו משכנע, ולפי אותו לימוד ניתן היה להסיק שגם תחום העיר נקרא העיר עצמה (ירו', מ ע"ג; בבלי, נו ע"ב). הירושלמי מוסיף: "רבי מנא בעי, לית הדא פליגא על רבי יוחנן. דרבי יוחנן אמר 'הילכו בנדרים אחר לשון בני אדם', לית אורחיה דבר נשא מיחמי חבריה בפומא בעי מימר בטיבריה חמתיה?!" (מ ע"ג). את כל המשפט יש לקרוא בניחותא, ותרגום הקטע לפי זה: "אין זה חולק על רבי יוחנן שאמר 'הילכו בנדרים אחר לשון בני אדם'. שכן האם אין דרך בן אדם שרואה את חברו ב'פומא' לאמר בטבריה ראיתיו?!". "פומא" הוא "פה"; הכוונה לכניסה אל העיר שהיא כנראה בעיניהם עיבור העיר.

Mishnah 6

המשנה ממשיכה בבירור גבולות הנדר. עד עתה עסקנו ב"רוחבו" של הנדר, אילו מוצרים נכללים בו. מעתה אנו מבררים את "עומקו", האם הנדר חל רק על המוצר עצמו או גם על גידוליו והיוצא ממנו. סדר המקרים שבמשנה שונה בעדי הנוסח.
<b>קונס</b> <b>פירות</b> <b>האילן</b> <b>עלי</b> – או שנדר בלשון: <b>קונם</b> [<b>הם</b>] – נוסף מעל השורות, <b>לפי</b> – או שנדר בלשון: <b>קונם</b> <b>הם</b> <b>על</b> <b>פי</b> [<b>אסור</b>] – נוסף בשוליים, <b>בחילופיהם</b> <b>ובגידוליהם</b> – כל שלושת הלשונות חד הם. חידוש המשנה הוא שאסור לא רק בהם אלא גם בחילופיהם ובגידוליהם. "גידולים" הם הפֵרות שצמחו מזרעם, כפי שנראה להלן. המונח "חילופיהם" מתייחס למחיר שנגבה עבורם. הנודר מפרות אסור לו לאכול את הפרות, אך אסור לו גם ליהנות מהם. הווה אומר אסור לו למכור אותם, ואם עשה כן הכסף או החפץ שקיבל תמורת המכירה אסור בהנאה.
<b>שני</b> <b>אוכל</b> <b>שני</b> <b>טועם</b> [<b>מותר</b> <b>בחילופיהן</b> <b>ובגידוליהן</b>] <b>בדבר</b> <b>שזרעו</b> <b>כלה</b> – המצוי בסוגריים נוסף בידי המעתיק הראשון בשוליים עם ניקוד, ומצוי בכל יתר עדי הנוסח בשינויים קלים. "זרעו כלה" היא אבחנה הלכתית הקובעת בכמה תחומים הלכתיים. הכוונה לפרות שבהם הזרע עצמו נרקב, כגון בחיטה שהזרע נבקע ומתוכו צומח גבעול. דבר ש"אין זרעו כלה" אסור, כגון בצל שהזרע שלו עצמו קיים<sup class="footnote-marker">57</sup><i class="footnote">ראו פירושנו לתרומות פ"ט מ"ו.  </i>, אין הנדר פג ממנו. כך גם לגבי תרומה. מה שזרעו כלה גידולו מותר, ומה שאין זרעו כלה גידולו אסור. מכיוון שהזרע עצמו הוא תרומה – אי-אפשר לבטלו, ויש להתייחס לכל הגידול כתרומה<sup class="footnote-marker">58</sup><i class="footnote">משנה, תרומות פ"ז מ"ז פ"ט מ"ה ופירושנו להלן.  </i>.
<b>אבל</b> <b>בדבר</b> <b>שאין</b> <b>זרעו</b> <b>כלה</b> <b>גידולי</b> <b>גידולין</b> <b>אסורים</b> – המשנה אינה מציבה גבול לחילוף ולגידול, אבל הירושלמי תמה האומנם האיסור הוא לעולם: "עד אכן? ייבא כיי דמר רבי יעקב בר אידי בשם רבי יוחנן עד שלש גרנות אסורה והרביעית מותרת, וכא כן" (מ ע"ג – עד היכן? יהא בה כמו שאמר רבי יעקב בר אידי בשם רבי יוחנן "עד שלוש גרנות אסורה והרביעית מותרת", וכאן [גם] כן). בדבר שאין זרעו כלה הגידול הרביעי מותר. רבי יוחנן אמר את דבריו על משנת תרומה הרואה בגידולי תרומה משום תרומה (משנה, תרומות פ"ט מ"ד; ירו', מו ע"ב). המספר שלוש חוזר בהקשרים דומים. כך, למשל, חמצם של גויים לאחר הפסח מותר לאחר שלוש שבתות של אפייה<sup class="footnote-marker">59</sup><i class="footnote">תוס', פסחים פ"ב ה"א (פ"א הי"ג), וראו פירושנו לפסחים פ"ב מ"א.  </i>.

Mishnah 7

<b>האומר</b> <b>לאשתו</b> <b>קונם</b> <b>מעשה</b> <b>ידיך</b> <b>עלי</b> <b>קונם</b> <b>הם</b> <b>לפי</b> <b>קונם</b> <b>הן</b> <b>על</b> <b>פי</b> – משנה זו מנוסחת כמו המשנה הקודמת. היא מונה שלושה ניסוחים לנדר, שהם זהים מבחינה הלכתית, וקובעת: <b>אסור</b> <b>בחילופין</b> <b>ובגידוליהם</b><b> – </b>הפרות נאסרו, וזו הלכה ברורה. אך המשנה מחדשת שגם אם החליף את הפרות הם אסורים, וגם אם זרע אותם הרי מה שגדל מהם אסור בהנאה.
<b>שני</b> <b>אוכל</b> <b>שני</b> <b>טועם</b> <b>מותר</b> <b>בחילופיהם</b> [<b>ובגידוליהן</b>] – כל זאת רק <b>בדבר</b> <b>שזרעו</b> <b>כלה</b> – כלומר הנדר אינו חל על הגידולים רק בירק שזרעו כלה, <b>אבל</b> <b>בדבר</b> <b>שאין</b> <b>זרעו</b> [<b>כלה</b>] <b>גידולי</b> <b>גידולין</b> <b>אסורים</b> – הדין חוזר על ההלכה שבמשנה הקודמת ומבחין בין נדר מהחפץ ובין נדר לאכול ממוצר מוגדר, שאז הנדר חל בפרות שזרעם כלה. כפשוטה משנתנו משקפת עמדה שונה מהמשנה הקודמת. במשנה הקודמת לא הייתה אבחנה בין ירקות שזרעם כלה לבין ירקות שהזרע שלהם עצמו גדל והופך לירק עצמאי. העיקרון של "זרעו כלה" הוסבר בתרומות פ"ז מ"ז. "זרעו כלה" משמעו שהזרע עצמו נרקב, כגון בחיטה שהזרע נבקע ומתוכו צומח גבעול, והוסבר שם.

Mishnah 8

<b></b>
המשנה אינה קשורה לקודמתה והיא מתחילה בתת-עניין חדש, מקרים שמלשון הנדר משתמעת בהם הגבלת זמן, כגון "עד הפסח" (מ"ח); "היום" (פ"ח מ"א); "עד שיהא צום" (פ"ח מ"ו). יחידה זו משתרעת עד משנה ו בפרק ח, והיא המשך הבירור של היקף הנדר.
<b>שאת</b> <b>עושה</b> <b>ואני</b> – כמו איני,<sup class="footnote-marker">60</sup><i class="footnote">ראו פירושנו למשנה הראשונה במסכת, ואפשטיין, מבוא, עמ' 496. </i> <b>אוכל</b> <b>עד</b> <b>הפסח</b> <b>שאת</b> <b>עושה</b> <b>ואני</b> <b>מתכסה</b> <b>עד</b> <b>הפסח</b> <b>עשתה</b> <b>לפני</b> <b>הפסח</b> <b>מותר</b> <b>לאוכל</b> <b>ולהתכסות</b> <b>לאחר</b> <b>הפסח</b><b> – </b>הנדר היה מוגבל "עד הפסח", ולכן גם תוקפו אינו נצחי אלא רק עד הפסח. כל מה שהיא עשתה עד הפסח אסור לפני הפסח ומותר לאחריו, כמו שפורט במשנה הקודמת. 
<b>שאת</b> <b>עושה</b> <b>עד</b> <b>הפסח</b> <b>ואני</b> <b>אוכל</b> <b>שאת</b> <b>עושה</b> <b>עד</b> <b>הפסח</b> <b>ואני</b> <b>מתכסה</b> <b>עשתה</b> <b>לפני</b> <b>הפסח</b> <b>אסור</b> <b>לאוכל</b> <b>ולהתכסות</b> <b>לאחר</b> <b>הפסח</b> – משפט זה חוזר על קודמו. ההבדל הוא בסגנון הנדר, כמבואר בטבלה. כאן הגבלת הזמן היא על העשייה (ירו', מ ע"ג), לכן מה שנעשה לפני הפסח אסור לעולם. ברישא, לעומת זאת, הגבלת הזמן היא על התוצאה, לכן אסור לאכול רק עד הפסח. אם כן, דקדוק הלשון קובע את משמעותו. במשפט יש הגדרת זמן, והיא חלה על הנדר.
כמו במשנה הקודמת יש למעשה במשנה משפט מיותר (אין צורך להדגים את הכלל גם באוכל וגם בהתכסות), ברם כבר אמרנו במבוא הכללי לפירוש המשניות שאין לדקדק בלשון המשנה, ואין לחפש חידוש ותוספת בכל דוגמה ומשפט. 

Mishnah 9

<b>שאת</b> <b>נהנת</b> <b>לי</b> <b>עד</b> <b>הפסח</b> <b>אם</b> [<b>הולכת</b>] <b>את</b> <b>לבית</b> <b>אביך</b> <b>עד</b> <b>החג</b> – מבחינה הלכתית יש בנדר התניית זמן כפולה. המעשה מוגבל "עד החג", והאיסור (הנדר) "עד הפסח". כפשוטו ה"חג" הוא חג הסוכות, והנדר התחולל לפני פסח. לשם דוגמה, האיש נדר בראש חודש ניסן שאם היא תלך לבית אביה עד החג הבא תהא אסורה בהנאה עד הפסח הזה, <b>הלכה</b> <b>לפני</b> <b>הפסח</b> <b>אסורה</b> <b>בהנייתו</b> <b>עד</b> <b>הפסח</b> – מקרה זה פשוט. היא הפרה את הנדר ואסורה לפי מה שנדר, <b>ולאחר</b> <b>הפסח</b> – אם הפסח עבר והיא לא הלכה לבית אביה, אבל הלכה אחרי הפסח, נמצא שהפרה את הנדר, אבל בזמן שהנדר היה קיים טרם הפרה את הנדר וממילא הנדר טרם חל. הירושלמי מעיר או שואל: אולי יש לאסור עליה הנאה שמא תפר את הנדר אחר הפסח? ואכן, הבבלי פוסק שאסורה ליהנות ממנו גם לפני שהלכה, שמא תלך והנדר יחול רטרואקטיבית (טו ע"ב). אם גם הלכה הרי שלוקה על הפרת הנדר<sup class="footnote-marker">61</sup><i class="footnote">כך אומר הבבלי, אלא שלא ברור על מה לוקה, הרי לא עברה על נדר שלה אלא על צו של בעלה, משמע שלפי הבבלי הנדר חל עליה כאילו היא נדרה משום שהבעל זכאי להדיר את אשתו. כפי שראינו במבוא זכות זו של הבעל אינה חד-משמעית, אך יש מקורות הסבורים כן.  </i>, אבל בכל מקרה אסורה בהנאה.
<b>בל</b> <b>יחל</b> <b>דברו</b> – הפסיקה עמומה. היינו מצפים להוראה ברורה האם היא אסורה בהנאה או לא. הפסוק "לא יחל דברו" מופיע כהנחיה הלכתית בסדרת הלכות, ועלינו לברר את תפקודו. 
לעיל מופיעה הגדרה זו, "הרי זה בל יחל דברו" (פ"ב מ"א), בניגוד לנדר רגיל ותקף. בפירושנו שם ראינו כי קרוב לפרש את כוונת המשנה שיש לשמור על הנדר. עם זאת התחבטנו האם לפי ניסוח זה הנדר הוא:
1. "נדר תקף" רגיל. 
2. או שמא הנדר אינו תקף, אבל כדי שלא יתרגל להקל ראש בנוסח זה החילו עליו את הנדר. 
3. או שמא הוא תקף אבל רק בצורה חלשה יותר ("מדרבנן"), מכל מקום יש לקיים את הנאמר בנדר. 
ברם, הצענו שם גם הסבר רביעי:
4. הנדר אינו תקף כלל, וכאמור שם גם התוספתא סבורה שהנדר אינו תקף, אם כי אין היא קושרת זאת ל"בל יחל דברו". 
לפי הסבר זה הנדר אינו תקף, אבל אין לנדור כך כדי שלא להוציא משפט דמוי נדר שהוא למעשה חולין. בהקשר שלנו ניסוח זה מתאים. קרוב לפרש את משנתנו שנדר כזה אסור לאדם לנדור, כיוון שאם האישה תלך אחרי הפסח אי אפשר להחיל עליה את הנדר, ואם נדר אין לנדר כל משמעות ותוקף.
משמעותו הפשוטה של הפסוק היא שאסור לאדם שלא לקיים את נדרו. "לחלל" משמעו, אפוא, שלא לבצע, כמו "חילול שבת". במשמעות זו מצוטט הפסוק במעט מדרשים: "כגון דאמר ככר זו אוכל ולא אכלה – עובר משום בל יחל דברו" (בבלי, ג ע"ב), וכן במעט מדרשים נוספים<sup class="footnote-marker">62</sup><i class="footnote">כגון ספרי זוטא, ל ג, עמ' 326-325 פעמים מספר. </i>. כמו כן: "קונם ככר זה שני טועם אם אלך למקום פלני למחר אם אכל הרי הוא בלא ילך, אם הלך הרי הוא בלא יחל דברו" (תוס', פ"ד ה"ה). הברייתא, המוסבת על משנתנו, קובעת שנדר על תנאי הוא נדר תקף, ותקפות היא "לא יחל דברו". כפי שאמרנו הבבלי מגדיר שהפסוק כולל איסור קל יותר, "מדרבנן"<sup class="footnote-marker">63</sup><i class="footnote">ראו בעיקר בבלי, טו ע"א, ופירושנו לפ"ב מ"א.  </i>. פרשנות זו מדגישה שהמונח "מדרבנן" איננו תיאור היסטורי כאילו נאמר האיסור מפי חכמים, שהרי הבבלי מפרש כך את הפסוק עצמו. אין זאת אלא ש"דרבנן" בא להדגיש שהאיסור חמור פחות, וכפי שהסברנו בהרחבת מה במבוא הכללי לפירוש המשניות. עמדתנו בדבר איסור דרבנן שונה במידת מה מהצעת התלמוד בסוגיה על משנתנו.
אבל בהמשך התוספתא נעשה שימוש אחר בפסוק, שימוש הקרוב למשנתנו: "אף נדרים שאמרנו מותרין מניין שלא יהא אדם נודר בהן על מנת לבטלן? תלמוד לומר לא יחל דברו, שלא יעשה דבריו חולין" (פ"ד ה"ו). כאן "יחל" הוא מלשון חולין, וחכמים מסבים את האיסור על נדרי שווא. כפי שראינו במבוא ההתנגדות לנדרי שווא היא מרכיב מההסתייגות הכללית של חז"ל מנדרים, והיא חידוש שחידשו חכמים, מעין מהפכה ביחסם לנדרים. כחלק מאותו שינוי מגמה הם מעבירים את הלאו המרכזי שבפרשה ממשמעותו הפשוטה (לא להפר נדר) לאיסור לנדור נדר שאינו תקין. במשמעות דומה מופיע המונח בברייתא אחרת: "כל דבר שיש בו עינוי נפש בין בינו לבינה או בינה לבין אחרים יפר... שלא אציע, ושלא אדיח לך רגלך, ושלא אמזוג לך את הכוס, אין צריך להפר. כופה אותה על כרחה רבן גמליאל אומר יפר משם שנאמר לא יחל דברו"<sup class="footnote-marker">64</sup><i class="footnote">תוס', פ"ז ה"א; בבלי, טו ע"ב, וראו להלן בפירושנו לפי"א מ"ב. </i>. לדעת חכמים הנדר בטל משום שאינו "אנושי", והוא בטל משום שאסור לנדור נדר כזה, ולדעת רבן גמליאל הנדר תקף, כמעין גזרה כדי שלא ינדור נדרים שאינם הגונים, ומחייבים אותו לבצע הפרה פורמלית.
במקביל מציעים במקורות פירוש נוסף ל"לא יחל דברו": "שאפילו חכם אין מפר נדרו לעצמו"<sup class="footnote-marker">65</sup><i class="footnote">תוס', פ"ד ה"ו; ספרי דברים, קנג, עמ' 200; ירו', פ"ג ה"א, לז ע"ד; בבלי, חגיגה י ע"א; ברכות לב ע"א, ועוד. </i>. כאן "יחל" משמעו להוציא לחולין בדרך הפורמלית והמותרת, כלומר להתיר נדר. אלא שאדם אינו מתיר את "דברו", כלומר את נדרי עצמו. אין צריך לומר שגם פירוש זה אינו פשט הכתוב, שכן כל הפרת הנדרים היא חידוש שחידשו חכמים. ההלכה עצמה, שאין אדם מתיר נדרי עצמו, חוזרת במקורות רבים (נגעים פ"א מ"ה, ועוד).
אם כן, החידוש במשנה אינו בפרט כזה או אחר אלא בעיקרון שנדר שאינו מעשי (כגון שנדר על העבר) הרי הוא ב"לא יחל דברו", כלומר אסור לנדרו. אין בקביעה זו כדי לומר האם הנדר תקף, שכן יש פגם בעצם הנדר. לפי הסבר זה "לא יחל דברו" אינו קובע מה גורל הנדר, אלא הוא חיווי דעה שעצם הנדר פסול. מי שעשה כן ונדר נדר כזה, נהג שלא כהלכה. בנוסף לכך נוצרה בעיה האם הנדר תקף, אך לכך אין קשר ישיר לעובדה שהנדר הוא שלא כהוגן. מצד שני, אם הנדר אינו תקף הרי שהוא גם לא עבר עברה של אמירת נדר בלתי ראוי, שכן אם אין הנדר תקף אין כאן אמירת נדר. על כן הקביעה שהנדר בלתי ראוי כמעט מחייבת לומר שהנדר בעל תוקף (ולו בעל תוקף משני). עם זאת, ראינו גם עמדות שנדר כזה אפילו אינו צריך הפרה. 
<b>שאת</b> <b>נהנת</b> <b>לי</b> <b>עד</b> <b>החג</b> <b>אם</b> <b>הולכת</b> <b>את</b> <b>לבית</b> <b>אביך</b> <b>עד</b> <b>הפסח</b> <b>הלכה</b> <b>לפני</b> <b>הפסח</b> <b>אסורה</b> <b>בהנייתו</b> <b>עד</b> <b>החג</b> <b>מותרת</b> <b>לילך</b> <b>אחר</b> <b>הפסח</b> – נדר זה הוא נדר טוב. הוא נודר לפני החג (כגון בחודש אלול) ואומר שאם היא תלך לבית אביה עד החג, הוא יעניש אותה בתקופה שמהליכתה ועד הפסח הקרוב.
המשנה מדגימה את הכללים על נדרים בתוך המשפחה. ואכן, בספרותנו דוגמאות רבות לנדרים כאלה, כגון "המדיר את אשתו מלעשות מלאכה יוציא ויתן כתובתה, שהבטלה מביאה לידי שיעמום" (משנה, כתובות פ"ה מ"ה); "המדיר את אשתו מליהנות לו..." (שם פ"ז מ"א); "המדיר את אשתו שלא תתקשט באחד מכל המינין..." (שם מ"ג); "המדיר את אשתו שלא תלך לבית האבל או לבית המשתה..." (שם מ"ה);  "המדיר את אשתו מתשמיש המטה..." (משנה, עדיות פ"ד מ"י; תוס', פ"ב ה"ד); "האומר לאשתו הרי את עליי כאימא... האומר לאשתו קונם שני משמשך..." (לעיל, פ"ב מ"א ומקבילות); "ומעשה באחד שנדר מאשתו הנאה..." (להלן, פ"ט מ"ה); "מעשה באחד שהדיר את אשתו שלא לעלות לירושלם..." (תוס', פ"ה ה"א).
העיסוק הרב בשאלה זו נובע משתי סיבות. האחת רֵאלית: המשפחה היוותה זירה טבעית לנדרים של כעס או עונש. זה היה הנשק שבידי הבעל נגד אשתו, ובמידה פחותה גם נשקה של האישה. זו הייתה גם דרך לגרש אישה, אם כי הבעל יכול היה כמובן לגרש את אשתו ללא עילה. אלא שכל זה נכון מבחינה משפטית פורמלית. בפועל, לסתם גירושין לא הייתה הצדקה חברתית, ונדר עשוי היה לספק צידוק חברתי זה. הסיבה השנייה לריבוי העיסוק בנושא היא משפטית. נדר הוא מטלה שאדם נוטל על עצמו. בפועל הנדר גם מטיל מטלות על זולתו, כתוצאה ישירה או עקיפה. המשפחה מספקת שפע הזדמנויות להתחבטות זו. עם זאת, נדרי הנאה בתוך המשפחה היו כנראה תופעה רווחת, וחכמים נזקקו לה רבות. מדיניותם היא לקיים את הנדר עד שהעול על בן הזוג (האישה) קשה מדי. הבעל יכול תמיד להפר את נדרי אשתו הנוגעים אליו, לא כן האישה, ולהגנתה נזעקו חכמים. עם זאת, יש לזכור שחכמים (החברה היהודית) הם גם שקבעו שהבעל יכול להדיר את אשתו, והם ריככו איסור זה במקצת וסייגוהו. 
בתוך מכלול זה של נדרים בתוך המשפחה בולט גם הנדר "שלא תלכי לבית אביך". נראה שנושא זה של ביקורים בבית האב עורר מתיחות בחיי המשפחה. כן אומרת המשנה: "המדיר את אשתו שלא תלך לבית אביה בזמן שהוא עמה בעיר חדש אחד יקיים, שנים יוציא ויתן כתובה. ובזמן שהוא בעיר אחרת רגל אחד יקיים שלשה יוציא ויתן כתובה" (כתובות פ"ז מ"ד). המשנה מכירה בזכותו של הבעל למנוע מהאישה לבקר את הוריה עד חודש. בזמן שהורי האישה בעיר אחרת ממילא אין האישה מגיעה לבית הוריה אלא לעתים רחוקות יותר, ואזי "מכסת המינימום" גבוהה יותר. המשנה מניחה שהאישה אמורה להגיע לבית הוריה, אולי בלוויית בעלה ומשפחתה, לפחות לרגל, ולכל היותר ניתן לעכבה רגל אחד. הירושלמי מגביל את ההלכה: "רבי יוחנן אמר ברגל רדופין שנו. אי זהו רגל הרדופין, אמר רבי יוסי בירבי בון זה רגל ראשון שאביה רודפה לבית בעלה" (כתובות פ"ז ה"ד, לא ע"ב). נראה שיש לגרוס "שבעלה רודפה לבית אביה". אם כן, מותר לבעל להדיר את אשתו לבל תלך לבית אביה, אבל לא ב"רגל רדופין".
רגל רדופין
אגב ההלכה אנו שומעים על מנהג מלבב שהאישה שנישאה זה עתה חוזרת לבית אביה להראות את עצמה ולספר להוריה כיצד התאקלמה בבית משפחת בעלה החדש. כדברי הבבלי: "כלה שנמצאת שלימה בבית חמיה ורדופה לילך להגיד שבחה בבית אביה" (בבלי, פסחים פז ע"א; ירו', שם פ"ח לה ע"ד). הנוהג המקובל היה שלרגל הראשון חזרה הכלה לבית אביה ושם התפארה בהצלחתה כאשת איש. לפיכך, ברור שבעלייה לרגל היא מסיבה עם החבורה של אביה. הרגל הראשון נקרא "רגל רדופין", והוא מופיע בכמה סוגיות. כך, למשל, אסור לאדם לנדור על אשתו שלא תנעל נעליים. בדרך כלל הוא רשאי לעשות כן, אך לא בזמן שהיא רוצה לחזור לבית אביה ל"רגל הרדופין". היה זה, אפוא, נוהג מקובל החזק יותר מן ההלכה המתירה לבעל להדיר את אשתו ולהטיל עליה מגבלות "סבירות"<sup class="footnote-marker">66</sup><i class="footnote">המשנה והמשך הסוגיה מגדירים מהן אותן "מגבלות סבירות", כפי שאנו כינינו מגבלות אלו; ראו ירו', כתובות פ"ז ה"ד, לא ע"ב.  </i>. כן נזכר המנהג במדרש שיר השירים כנוהג מקובל: "למה שהיו כל אומות העולם מונין לישראל ואומרים להם אם כן למה הגלה אתכם מארצו, ולמה החריב למקדשו? וישראל היו משיבין להם אנו דומין לבת מלכים שהלכה לעשות רגל רדופים בבית אביה, סוף שחוזרת לביתה לשלום" (שיר השירים רבה, ח ב). לא מן הנמנע שהמימרה של רבי יוחנן הועברה משם לכאן, או להפך.
מציאות זו שהאישה נדדה לבית בעלה בעיר אחרת עולה אפוא מעדויות רבות, והיא משתלבת בידיעותינו על נישואים מעורבים בין תושבי עיירות סמוכות או רחוקות.
סדר התוספתא
התוספתא המקבילה לפרקנו מבטאת סדר שונה במקצת של הנושאים, ובעיקר דוגמאות נוספות לנדרים שהיקפם בעייתי:
"הנודר מן הבשר, אסור בכל מין בשר. אסור בראש וברגלים, בקנה ובעופות, ומותר בבשר דגים וחגבים. (רבן שמעון בן גמליאל אומר הנודר מן הבשר אסור בכל מין בשר. ואסור בראש וברגלים, בקרבים, בקנה ובעופות, ומותר בבשר דגים וחגבים). רבן שמעון בן גמליאל אומר הנודר מן הבשר, אסור בכל מין בשר, ומותר בראש וברגלים ובקנה ובעופות ובדגים ובחגבים. וכן היה רבן שמעון בן גמליאל אומר קרביין לא בשר, אכליהון לא אנש" (תוס', פ"ג ה"ה). שתי גרסאות לעמדתו של רבן שמעון בן גמליאל; לפי הגרסה השנייה, חכם אמיד זה מלגלג על האוכל קרביים, אין זה כביכול בשר, ומי שאוכלם אינו בבחינת בן אדם.
לדעת התוספתא בשר עופות נכלל בבשר רגיל, וכן קובעת משנת חולין (פ"ח מ"א) לעניין נדר ולעניין אכילה של אחד מבשרים אלו עם גבינה. אבל לדעת בית שמאי "העוף עולה עם הגבינה על השלחן ואינו נאכל, דברי בית שמאי, ובית הלל אומרים לא עולה ולא נאכל. אמר רבי יוסי זו מקולי בית שמאי ומחומרי בית הלל. באיזה שלחן אמרו? בשולחן שאוכל עליו. אבל בשולחן שסודר עליו את התבשיל נותן זה בצד זה ואינו חושש" (משנה, חולין פ"ח מ"א; תוס', פ"ח ה"ב). אם כן, גם בית שמאי מכירים בכך שעוף הוא "בשר" אך מתירים להניחו על שולחן המאכל עם גבינה.
הבבלי מוסיף את דעתו שעוף אסור כבשר, אך לא מהתורה (נד ע"א; חולין קד ע"א). אם כן, ארבע דעות לפנינו: לדעת בית הלל העוף כבשר; רבי עקיבא ובית שמאי נוקטים בעמדת ביניים שהוא אסור, אך לא לחלוטין, אך ניסוח הביניים שלהם איננו זהה, ורבן שמעון בן גמליאל סבור שעוף איננו בשר. לעתים מצינו את רבן שמעון בן גמליאל מהלך בשיטת בית שמאי<sup class="footnote-marker">67</sup><i class="footnote">ראו ביכלר, בית שמאי. </i>. ייתכן שבמקרה שלנו הוא משמר את עמדת בית שמאי המקורית, ואילו במשנה כבר קירבו את עמדת בית שמאי לזו של בית הלל.
התוספתא מצוטטת בירושלמי (פ"ו ה"ה, לט ע"ד), אבל אין מדובר שם כלל על עופות אלא רק על דגים. לפי הירושלמי לדעת רבי עקיבא דגים בכלל בשר, כמו שדלועים בכלל ירק. ייתכן גם שיש לקרוא את הירושלמי בתמיהה: הרי דגים ודאי שאינם בכלל בשר! 

Chapter 8



Mishnah 1

המשנה ממשיכה בהגדרת היקף נדרים, ועתה בהגדרה של היקף הזמן שבנדר. כבר בסוף הפרק הקודם נזכר מרכיב זה של זמן (עד הפסח), אלא ששם תפס הזמן מקום אחר ובא להבליט נדר שאיננו אפשרי, ועתה המשנה מתחילה לדון במסודר בעניין היקף הזמן. בהמשך נזכר הפסח שעל חשיבותו עמדנו בהקדמה לפירושנו למשנה ח בפרק הקודם. 
<b>קונם</b> <b>יין</b> <b>שני</b> <b>טועם</b> <b>היום</b> <b>אינו</b> <b>אסור</b> <b>אלא</b> <b>עד</b> <b>שתחשך</b> – הנדר הוגבל בזמן, "היום", והמשנה באה לברר את היקף המונח "יום". לדעתה יום הן שעות האור, והלילה אינו נכלל ביום. לפי ההלכה היהודית היממה מתחילה בערב ומסתיימת עם חשכה. זו תפיסה כללית, והלכתנו איננה משתלבת בה (לדעתה "יום" הוא 12 שעות בלבד). עם זאת, גם בהלכה לעתים "יום" הוא שעות האור בלבד, כגון במילה. "עד שתחשך" הוא הגבול להלכות רבות אחרות, והוא תחילת היום החדש, תחילת השבת וסופה וכן הלאה. בירושלמי (מ ע"ד) מתנהל דיון, החוזר פעמים מספר במסכת, האם הילכו בנדרים אחר לשון בני אדם או אחר לשון תורה. לשון תורה היא כידוע הלשון הפורמלית, וברור שהערב שייך ליום הבא. אבל ב"לשון בני אדם" הערב נמשך אחר היום. הירושלמי מתדיין מהי באמת לשון בני אדם בעניין זה, ונראה שבשפת היום-יום הילכו שתי הנוסחאות.
התלמוד הבבלי מוסיף כאן עיקרון החשוב לו: "לכשתחשך – צריך שאלה לחכם" (ס ע"א). מההמשך ברור שהשאלה אינה כדי לברר מה הדין, אלא כדי להתיר את הנדר, וזאת במסגרת ההתנגדות לנדרים. משפט זה נוסף על משניות שונות, ומן הסתם נאמר במקורו רק על אחת הסוגיות והועבר לכל המקומות שהעורכים חשבו שהוא רלוונטי בהם. תפקיד החכם להקשות על הנודר ולהטיף לו מוסר על שנדר. פרשנות זו אינה בלשון המשנה. היא משקפת את התביעה להעצים את כוחו, תפקידו ואחריותו של החכם בבבל, אפילו בתחום כזה שחכמי בבל מיעטו לעסוק בו, אף שההסתייגות מנדרים עולה מעט גם בספרות התנאים, כפי שראינו במבוא.
<b>שבת</b> <b>זו</b> – אם אמר שלא יאכל בכל השבוע. "שבת" בלשון חכמים היא שבוע.
<b>אסור</b> <b>בכל</b> <b>השבת</b> <b>ושבת</b> <b>שעברה</b> – כך בכתב היד, אבל בשוליים תוקן והשבת לשעבר<sup class="footnote-marker">1</sup><i class="footnote">וכן ב- ב, ט, נ, ן, ן2, ת, וכן בפירושי ראשונים ובדפוס וילנא. </i>. לפי פירוש זה עליו לשמור את הנדר בכל השבוע, והשבת שתבוא דינה לשעבר, כלומר כימי השבוע (ואסור). השבוע מתחיל ביום הראשון ומסתיים בסוף השבת (שהיא היום השביעי של השבוע). הנוסח במשנה קשה, והנוסח "לשעבר" נראה כתיקון, מופיע בכתבי יד שרובם מטיב משני ואינו בכתבי היד הטובים. הוא מופיע ב- ב, נ, ן, ן2, ת שכולם כתבי יד עם פירוש הרמב"ם, כולל הדפוס הראשון (נ), אך נוסח זה איננו בכתבי היד הטובים, ולא בכתבי היד המשקפים את נוסח ארץ ישראל (קופמן, ז, פ1) ולא בקטעי הגניזה. הניסוח "ושבת שעברה" עשוי להתפרש כאילו הנדר מתחיל מהשבת שעברה, והשבת שבסוף הנדר אינה נכללת בו. פירוש זה קשה מבחינה הלכתית, שהרי השבת היא תמיד סוף השבוע. יתר על כן. במשנה ארבע הלכות העוסקות בזמן: שבוע, חודש, שנה, ובהן נקבע שהיחידה כוללת:
שבת שעברה
ראש חודש להבא
שנה לעתיד לבוא
שביעית שעברה
שבת ושביעית הן הסיום של השבוע ולכן הנדר חל עליהן, ואילו ראש החודש וראש השנה הם תחילתו של עידן חדש ואין הנדר חל עליו. תיקון עדי הנוסח שהבאנו נובע מכך שהבינו "שעבר" מלשון עבר, ואכן בכל מקום "שעברה" משמעו מלשון עבר, מה שכבר חלף. "שנה שעברה" באה בניגוד לשנה הבאה<sup class="footnote-marker">2</sup><i class="footnote">ספרי דברים, קמ, עמ' 194; תוס', תרומות פ"ב ה"ו; ירו', שביעית פ"ב ה"ה, לד ע"א; בבלי, מגילה ל ע"א, ועוד. </i>. על כן יש לפרש: "ושבת", כלומר דינה של השבת שתבוא כמו של זו "שעברה", כלומר כמו השבוע שלפניה, כלומר הנדר חל גם עליה.
<b>חודש</b> <b>זה</b> – אם נדר שלא ייהנה ממשהו כל ה"חדש הזה", <b>אסור</b> <b>בכל</b> <b>החודש</b> <b>וראש</b> <b>חודש</b> <b>לבא</b> – ראש החודש הבא שייך ל"בא", כלומר הוא מחוץ לנדר. אפשר גם לפרש שראש החודש הקודם שייך לחודש הבא, כלומר ראש החודש הקודם בכלל הנדר, וראו להלן.
<b>שנה</b> <b>זו</b> <b>אסור</b> <b>בכל</b> <b>השנה</b> <b>וראש</b> <b>השנה</b> <b>שעתיד</b> <b>לבוא</b> – לא נאמר מה דינו של ראש השנה הבא, אבל מסתבר שראש השנה הבא שייך לשנה הבאה. 
במסכת ראש השנה דנו במעמדו של ראש השנה השני. הרי ברוב קהילות ישראל לא ידעו אם ראש השנה חל ביום זה או למחרת. רק משבאו העדים ניתן היה לקבוע שיום פלוני (היום) הוא ראש השנה. משניות קדומות דנות בראש השנה כיום אחד, ואם חלה תקלה ועדי החודש לא הגיעו חל ראש השנה למחר. אבל החג עצמו הוא יום אחד, אם כי לא תמיד ברור מהו אותו יום אחד. משניות מאוחרות כבר מניחות שראש השנה הוא יומיים מספק. לכאורה היה עלינו לצפות שמשנתנו תקבע שיום טוב ראשון של ראש השנה חל לשעבר. אבל במשנתנו אין ביטוי לבעיה זו של שני ימים, כמו במשניות הקדומות. 
<b>שבוע</b> <b>זה</b> <b>אסור</b> <b>בכל</b> <b>השבוע</b> <b>ושביעית</b> <b>שעברה</b> – כמו שבת שעברה, כלומר שנת השביעית עצמה נמשכת אחר השבוע. גם כאן המעתיק כתב "ושביעית שעברה", וכן ברוב עדי הנוסח, אבל בצד כתב מעתיק אחר "ושביעית לשעבר", וכן ברוב נוסחאות בבל<sup class="footnote-marker">3</sup><i class="footnote">ב, ט, כ, נ, ן, ן2, ת, ג1. </i>.
<b>ואם</b> <b>אמר</b> <b>יום</b> <b>אחד</b> <b>שבת</b> <b>אחת</b> <b>חודש</b> <b>אחד</b> <b>שנה</b> <b>אחת</b> <b>שבוע</b> <b>אחד</b> <b>אסור</b> <b>מיום</b> <b>ליום</b> – כל המונחים הללו הם גם מונחים קלנדריים, ובכך דנו ברישא, אך גם מונחי זמן חופשי. על כן אם אמר "יום זה" משמעו 24 שעות מרגע הנדר; "שבת זו" משמעו מרגע הנדר שבעה ימים מלאים, וכן הלאה. 
מעבר לפן ההלכתי, המשנה מדגישה את חשיבות שנת השביעית כמועד "חי" שבני אדם מודעים לו וחשים בו כמו יום ולילה, או שבת ויום חול. קשה לדעת האם זו המציאות הרווחת בחברה היהודית, או רק בעולמם של חכמים (איור 78).

Mishnah 2

<b></b>
<b>עד</b> <b>הפסח</b> <b>אסור</b> <b>עד</b> <b>שיגיע</b> – "עד" הוא תאריך הסיום, ו"עד" אינו בכלל. הפסח שימש תאריך חשוב בלוח השנה, והוא שימש כאות לשינויי העונות, אף ללא קשר להלכות החג. כך, למשל, הפסח שימש כסיום העונה השנתית לעניין שכירת דירות (משנה, בבא מציעא פ"ח מ"ג). בתחום החקלאי הפסח מהווה מעין תאריך שבו מתחיל העיבוד לקראת השנה הבאה (משנה, שביעית פ"א מ"א; תוס', פאה פ"ב הי"ט). המוכר יין חייב באחריותו "עד הפסח" (תוס', בבא בתרא פ"א ה"ה). גם בפרק הקודם ניתנה הדוגמה של נדר "עד הפסח". בהלכות נדרים "עד הפסח" הוא רק דוגמה לתאריך יעד, אבל נראה שבלשון בני אדם רגילים היו לתחום זמן שנתי ב"עד הפסח".
<b>עד</b> <b>שיהא</b> – אם נדר ממשהו בלשון "עד שיהא פסח", <b>אסור</b> <b>עד</b> <b>שיצא</b> – בלשון זו התכוון לכלול את כל ימי הפסח. ההבדל בין "עד הפסח" לבין "עד שיהא הפסח" עדין ואינו מובן מעצמו. הסבר המאירי: "שלשון זה משמע כל שיהא פסח". אלא שאם "עד" משמעו ש"עד אינו בכלל" הרי שאין הבדל בין שני הנוסחים.
אפשר להציע הצעה נועזת מעט שתפתור את השאלה, ולפסק את המשנה אחרת. נדר בלשון "עד שיהא הפסח אסור, [אסור] עד שיצא". המילה "אסור" שייכת גם ללשון הנדר וגם להלכה. גם בהמשך המשנה "עד שיגיע" הכוונה "אסור עד שיגיע" ואין צורך לחזור על המילה "אסור", שכן זו נאמרה ברישא פעם אחת. אם כן, הנדר הוא עד שאיסור חמץ פג, וממילא חל עד יציאת הפסח. הנדר תלוי כמובן בהקשר ובכוונה, אחרת אפשר היה לפרש את "עד שיהא אסור" גם ללא זיקה לפסח. כך, למשל, אם נדר מקמח "עד שיהא הפסח אסור" כוונתו לנדר עד יציאת הפסח. בפירושנו למשנה ה נחזור ונדון בדעתו של רבי יהודה בעניין.
<b>עד</b> <b>לפני</b> <b>הפסח</b> – בכמה עדי נוסח: "פני"<sup class="footnote-marker">4</sup><i class="footnote">מ, ב, ן, ן2, ת, ף10, מג6. </i>, <b>רבי</b> <b>מאיר</b> <b>אומר</b> <b>עד</b> <b>שיגיע</b> <b>רבי</b> <b>יוסה</b> <b>אומר</b> <b>עד</b> <b>שיצא</b> – "לפני" משמעו קְדימה, בדרך כלל קְדימה במקום או לפני אדם מסוים, אבל גם קדימה בזמן, כמו לפני המועד (מועד קטן פ"א מ"ג), לפני שביעית (לעיל פ"ד מ"ה) או לפני פסח (פ"ז מ"ח ומ"ט). גם הביטוי "עד לפני" במשמעות של קְדימה בזמן מופיע: "עד לפני ראש השנה שלשים יום" (תוס', שביעית פ"א הי"ב; ירו', פ"ב ה"ב, לג ע"ד). על כן דעתו של רבי מאיר נראית ברורה, אלא שדעת רבי יוסי קשה: כיצד "לפני" משמעו עד סוף הפסח? הבבלי מצטט ברייתא: "זה הכלל: כל שזמנו קבוע ואמר עד לפני, רבי מאיר אומר: עד שיצא, ורבי יוסי אומר: עד שיגיע" (סא ע"ב), והיא ברייתא בתוספתא (פ"ד ה"ז). הברייתא הופכת את המחלוקת לעקרונית יותר, אך אינה מסייעת בהבנתה. גם כאן הנוסחה שנויה במחלוקת: "עד לפני" או "עד פני". הברייתא אינה מוסיפה לשאלה שלפנינו.
מעתה עלינו לחזור לנוסח "עד פני", ואכן בארמית המונח "עד יתפני" משמעו עד שיסתיים: "עד יפני סדרא מנהג, בתרייא ובחמשתא אינו מנהג עד יתפני תעניתא מנהג" (ירו', פסחים פ"ד ה"א, ל ע"ד – עד שתסתיים הקריאה בתורה מנהג [טוב], בשני וחמישי אינו מנהג [ראוי], עד שתסתיים התענית מנהג [ראוי]). המדובר במנהגים של נשים, ו"יתפני" משמעו יסתיים. זו השאלה שלפנינו, האם "עד פני" משמעו עד לפני או עד יתפני (יפני). השאלה היא האם הנדר היה בעברית לא מקובלת או בארמית.
בירושלמי מתנהל דיון על משנת קידושין פ"ג מ"ט, ושם יש מחלוקת בין רבי מאיר ורבי יוסי על מקרה של קידושין בלשון ספק. התלמודים מניחים שמחלוקתם שם קרובה למחלוקת במשנתנו, שכן בשני המקרים מדובר במשמעות של לשון ספק. השאלה היא תלמודית מובהקת ואינה מוסיפה לפשט המשנה, שכן אין ספק דומה למשנהו, ואי אפשר להקיש מזה על זה, אבל אגב דיון התלמודים אפשר לראות כיצד הבינו את משנתנו. הירושלמי מלגלג על השאלה: "אמר ליה 'משמת בן עזאי ובן זומא בטלו השקדנים'<sup class="footnote-marker">5</sup><i class="footnote">זהו ציטוט ממשנת סוטה פ"ט מט"ו, וקנתור לרבי ירמיה, בלשון שבח של סגי נהור. בהמשך טוען רבי בא כי השאלה היא שאלה רצינית, שכן נשאלה כבר לפני רבי יוחנן.  </i> לא עמד שוקד עד שעמד ירמיה? אמר רבי בא בריה דרבי חייה בר ווא למה הוא מקנתר להון? לא כבר קשונתה רבי לעזר קומי רבי יוחנן. 'מחלפה שיטתיה דרבי יוסי'. אמר ליה לית היא מחלפה מתניתא היא מחלפה ותני דבית רבי כן. 'עד לפני הפסח רבי מאיר אומר עד שיצא רבי יוסי אומר עד שיגיע'. אנן בעיי 'עד לפני' ואת אמר אכין? אמר רבי זעירא לשון ניותי הוא, עד לפני פיסחא. אמר רבי אבין הכל מודין בפסח שהוא מותר מה פליגין בפרוס הפסח ההין אמר עד שיגיע וההין אמר עד שיצא" (מ ע"ד - מא ע"א; קידושין פ"ג ה"ט, סד ע"ב-ע"ג). נראה שהשאלה התבססה על נוסח הפוך של המשנה שבו אמר רבי מאיר "עד שיגיע" ורבי יוסי אמר "עד שיצא". האמורא מצטט את "תני דבי רבי", התנאים בחצרו של רבי, שגרסו את המשנה כנוסח אצלנו. "תני דבי רבי" שימרו מסורת של ברייתות, לעתים בניגוד למשנתנו ולעתים בהתאם לה<sup class="footnote-marker">6</sup><i class="footnote">אפשטיין, מבוא, עמ' 74-43 ובעיקר עמ' 68. </i>. במקרה שלנו "תני דבי רבי" היו בניגוד למשנה, אך תיקונם התקבל וחדר למשנתנו. על כך שואל הירושלמי את השאלה שאנו העמדנו: הוא נדר בלשון "עד לפני" ורבי יוסי פסק שהכוונה עד שיצא החג? הרי זו פרשנות קשה! התלמוד מתרץ שזו "לשון ניוותי". "ניוותי" הם הנָבטים, ולשון "ניוותי" היא לשון ערבית או ארמית דרומית, והנדר היה בלשון זו: "עד לפני פיסחא". אנו מציעים לגרוס כאן "עד יתפני (או 'יפני') פיסחא". כפי שפירשנו, לשון זו משמעה עד סוף החג, והמחלוקת היא האם לפרש משפט סתום לפי העברית (ר"מ) או לפי הארמית. רבי אבין מציע הסבר נוסף ולפיו גם רבי יוסי מודה לרבי מאיר, והמחלוקת היא על הנודר בלשון "עד פרוס הפסח". ברור שזהו תיקון ללשון המשנה, ואין לראות בו פשט אלא הודאה בקושי<sup class="footnote-marker">7</sup><i class="footnote">ראו עוד פירושנו לעיל פ"ב מ"ד בסוף המשנה.  </i>. 
אותה סוגיה מצויה גם בבבלי, והשאלה אותה שאלה. לאחר ציטוט משנתנו אומר התלמוד: "אמר רבי חנינא בר אבדימי אמר רב: מוחלפת השיטה; והתניא, זה הכלל: כל שזמנו קבוע ואמר עד פני, רבי מאיר אומר: עד שיצא, רבי יוסי אומר: עד שיגיע?" (בבלי, קידושין סד ע"ב). גם כאן באה הצעה להחליף את שם הדוברים, אלא שלפי הירושלמי המסקנה כמשנתו ואילו לפי הבבלי הנוסח הנכון הפוך ממשנתנו. לאחר מכן מסביר הבבלי את המחלוקת: "התם בלישנא דעלמא קמיפלגי, מר סבר: עד פני הפסח – עד קמי פיסחא, ומר סבר: עד דמיפני פיסחא" (שם סה ע"א). הסבר הבבלי רומז להסבר הארמי שהעלינו, אבל ההסבר נבלע בלשון הארמית של הבבלי. "עד קמי פיסחא" תרגומו "עד לפני הפסח"; "עד דיתפני פיסחא" משמעו "עד סוף הפסח", וכפי שהעלינו. 
הסברנו מבוסס על תופעה של ארמאיזם, משפטים מארמית שחדרו לשפת היום-יום העברית. זו תופעה תדירה ורגילה. שתי השפות קרובות, שתיהן שימשו במקביל בחיי היום-יום, וחל מעבר תדיר של מילים ומשפטים בין השפות. ההצעה השנייה שבירושלמי (רבי אבין) היא להבין את הבעיה על הרקע של חדירת היוונית.
בתוספתא מובאת מחלוקת אחרת הקרובה לעניין שלנו, אבל אינה זהה לה: "אמר רבי יוסה בראשונה היו אומרים המודר הנאה מחבירו סתם עד הפסח, אסור עד שחיטת הפסח. משחרב בית המקדש אסרו כל היום כולו. זה הכלל כל שזמנו קבוע אסור עד פניו, רבי מאיר אומר אסור עד שיגיע, רבי יוסה אומר אסור עד שיצא. עד שיפסקו גשמים, עד לילי יום טוב הראשון של פסח. עד שייעקרו סוכות, אסור עד לילי יום טוב האחרון של חג. עד אדר, הראשון, ואם היתה שנה מעוברת אסור עד אדר שיני" (פ"ד ה"ז). בכתב יד ערפורט הנוסח הוא "כל שזמנו קבוע ואמר עד לפני...". יש לאחד את הנוסחים ולגרוס: "כל שזמנו קבוע ואמר עד פני...". ההלכה השנייה היא אפוא כמשנתנו, ומנוסחת באופן כללי, והבבלי ציטטה כפי שהבאנו לעיל. "זמנו קבוע" הוא כגון "פסח" ובניגוד ל"עד הקיץ" שבתוספתא שם, או "עד הבציר" שבמשנה הבאה (איור 79).
ההלכה הראשונה בתוספתא שהבאנו מלמדת פרק מאלף בהתפתחות המונח "פסח". בימי הבית היה "פסח" קרבן פסח, ולאחר החורבן אסרו את כל היום, כשם שקבעו ש"יום הנף"<sup class="footnote-marker">8</sup><i class="footnote">היום שמניפים בו את העומר ובכך מתירים לאכילה את התבואה החדשה. </i> אסור כל היום (משנה, ראש השנה פ"ד מ"ג ומקבילות). 

Mishnah 3

<b>עד</b> <b>הקציר</b> <b>עד</b> <b>הבציר</b> <b>עד</b> <b>המסיק</b> <b>אינו</b> <b>אסור</b> <b>אלא</b> <b>עד</b> <b>שיגיע</b> – כל אלו לשונות נדר, וכאן לכל הדעות הנדר חל רק עד תחילת הקציר. לפי המשך המשנה, והתוספתא שציטטנו במשנה הקודמת, הכלל פשוט. אם מדובר במשהו שזמנו קבוע, כגון הפסח, הרי שהכוונה לתחילת המועד, ואם אמר "עד פני..." התנאים חולקים בכך, כמו שראינו במשנה הקודמת. אבל אם מדובר בתאריך בלתי מוגדר לכל הדעות הנדר חל רק עד תחילת אותו תאריך, זאת משום שלא סביר שאדם יידור נדר עד תאריך עתידי שאינו ידוע ומוגדר.
<b>זה</b> <b>הכלל</b> <b>כל</b> <b>שזמנו</b> <b>קבוע</b> <b>ואומר</b> <b>עד</b> <b>שיגיע</b> <b>אסור</b> <b>עד</b> <b>שיגיע</b> – זו ההלכה של משנה א.
<b>עד</b> <b>שיהא</b> <b>אסור</b> <b>עד</b> <b>שיצא</b> – זו ההלכה של משנה ב, וראינו בפירושנו לה שניתן לפסק את המשפט או "אמר בלשון 'עד שיהא', אסור עד שיצא", או: "אמר בלשון 'עד שיהא אסור', [אסור] עד שיגיע".
<b>וכל</b> <b>שאין</b> <b>זמנו</b> <b>קבוע</b> – כגון המקרים שבראש משנתנו, <b>בין</b> <b>שאמר</b> <b>עד</b> [<b>שיהא</b> <b>בין</b> <b>שיאמר</b> <b>עד</b>] <b>שיגיע</b> <b>אינו</b> <b>אסור</b> <b>אלא</b> <b>עד</b> <b>שיגיע</b> – הכתוב בסוגריים נשמט בטעות ונוסף בידי המעתיק הראשון.

Mishnah 4

<b></b>
<b>עד</b> <b>הקיץ</b> – ה"קייץ" או ה"קיץ" הוא מונח כללי לקטיף כל הפרות (כגון משנה, שקלים פ"ד מ"ד), אך התייחד לקטיף התאנים<sup class="footnote-marker">9</sup><i class="footnote">משנה, שביעית פ"ט מ"ד; תוס', פ"ז הט"ו; תרומות פ"ד מ"ו; בבא בתרא פ"ג מ"א. במקור האחרון קיץ עשוי להתייחס גם לשאר פרות, אך לא לזיתים הנזכרים שם במפורש.  </i>. לעתים "קיץ" הוא גם שם של עונת החום, ומשנתנו מניחה שלא זאת הכוונה. התלמודים מסיקים אף הם שמדובר בתאנים מתוך ההמשך העוסק בכלכלה ובמקצועות, וכפי שנפרש להלן (ירו', מא ע"א; בבלי, סא ע"ב). "עד הקיץ" הוא זמן "שאינו קבוע", כל אזור לפי הנהוג בו. במיוחד אמורים הדברים בתאנים שבהן הבשלת הפרי איננה אחידה, ובזמן שעץ אחד גמר את תקופת ההנבה האחר עדיין באמצעה. המשנה הקודמת עסקה בשאלה כזאת וקבעה שהנדר חל מתחילת המועד. החידוש במשנה הוא הקביעה מהי תחילת הקיץ. נראה שמשנתנו מלוקטת מעריכה שונה מזו שבמשנה הקודמת. שם הרשימה כללה קציר, בציר ומסיק, ובמשנתנו קיץ וקציר. אלו שתי עריכות ספרותיות שונות לאותה הלכה.
<b>עד</b> <b>שיהא</b> <b>הקיץ</b> – אם נדר בלשון "עד שיהא הקיץ" דינו כאילו נדר "עד הקיץ", כמו שנקבע במשנה הקודמת. להלן נראה את ההבדל בין משנתנו למשנה הקודמת.
<b>עד</b> <b>שיתחילו</b> <b>העם</b> <b>להכניס</b> <b>בכלכלות</b> – התאנים מבשילות אט אט. בתחילה תאנים בודדות מבשילות על כל עץ, לאחר מכן ניתן לקטוף מכל עץ תאנים מספר. את התאנים מניחים בכלכלה, היא סל קש מאוורר. תחילת ה"קיץ" היא כשמתחילים להביא את הכלכלות לאזור היישוב. אין זו התחלת הקטיף ממש אלא שלב מעט מתקדם יותר, ובכך יש הבדל בין משנתנו למשנה הקודמת.
בתוספתא נוסף: "הנודר מן הקייץ בגליל וירד לעמקים, אף על פי שהגיעו הקייץ בעמקים<sup class="footnote-marker">10</sup><i class="footnote">בעמקים החמים הקיץ מתחיל מוקדם יותר, ופרות מבשילים מוקדם יותר. </i> אסור עד שיגיעו הקייץ בגליל" (פ"ד ה"ז). הדין בתוספתא הוא מעין קומה שנייה למשנה, הוא מקבל את הנחת המשנה ודן במקרה פרטי של מעבר מאזור לאזור. דינים דומים נקבעו בהלכות אחרות שיש בהן משמעות לאזור, כגון ביעור מעשרות והפקר פרות שביעית. 
כלכלה
הכלכלה ככלי שמביאים בו את התאנים נזכרת במקורות רבים: "בשלשה פרקים משערים את הכלכלה בבכורות ובסיפות ובאמצע הקיץ" (משנה, תרומות פ"ד מ"ו). המדובר בתאנים, שכן רק פרי זה נקטף במשך זמן ממושך, ו"משערים את הכלכלה" משמעו מעשרים. כמו כן: "אמר לו צא ולקט לך תאנים מן התאנה, אוכל מהן עריי, ומעשרן ודיי. צא ומלא לך כלכלה זאת, אוכל מהן עריי ומעשרן דמיי..." (תוס', מעשרות פ"ב ה"ה; ירו', פ"ב ה"ו, מט ע"ג; בבלי, גיטין ל ע"ב). המחלוקת היא על מקרה שבו נתן אדם לחברו פרות, והשאלה היא האם עישר עליהם בעזרת פרות ממקום אחר. הנחת המשנה היא שההנחה בכלכלה היא גמר המלאכה של הפרות. כן מתואר גמר מלאכה של קטיף פרות: "כלכלה עד שיחפה ואם אינו מחפה עד שימלא את הכלי ואם אינו ממלא את הכלי עד שילקט כל צרכו" (משנה, מעשרות פ"א מ"ה), וכן יוצא ממקורות נוספים (כגון קידושין פ"ב מ"ז ועוד). לעתים במקום כלכלה משתמשים במינוח "סל" שהוא כללי יותר (איור 81).
<b>עד</b> <b>שיעבור</b> <b>הקיץ</b> <b>עד</b> <b>שיכפילו</b> <b>המקצועות</b> – "עד שיעבור" הוא המינוח לסוף הקטיף. הכפלת המקצועות היא סוף הקיץ, והבבלי מתקן ל"רוב המקצועות" (סא ע"ב). בכתב היד "יקפילו מקצועות" או בנוסח דומה, וכן בחלק מעדי הנוסח<sup class="footnote-marker">11</sup><i class="footnote">א, ז, ט, כ, נ, פ1, ת, ף10, ג4, ג5. </i>. ביתר העדים: "יכפלו המקצועות". ל"מקצוע" שני מובנים. האחד הוא סכין חד שחותכים בו פרות במסגרת קטיף. כך נזכרת המקצוע של הדבלים (תוס', שבת פי"ד ה"א), ולפי ההקשר זהו כלי קטן. כך גם "המקצע" הוא מי שחותך (משנה, כלים פכ"ז מ"ד), וכן משמע מסוגיית הבבלי (בבא קמא סו ע"ב).
הפירוש השני הוא המחצלת שפורשים עליה את התאנים לייבוש: "אמר רבי ישמעאל בירבי יוסי אבא היה נוטל עשר גרוגרות מן המוקצה על תשעים תאנים שבכלכלה" (ירו', תרומות פ"ב ה"ד, מא ע"ד; בבלי, מנחות נד ע"ב - נה ע"א). כאן המוקצה הוא מקום, בניגוד לכלכלה. ה"מקצוע" שייך למונח "קציעות" שהן תאנים מיובשות, ולכן נקראת המחצלת שמייבשים אותם עליה בשם "מקצוע" או "מקצע"<sup class="footnote-marker">12</sup><i class="footnote">לפי פירוש זה "מקצוע" ו"מוקצה" הן שתי צורות, לכל אחת שתי משמעויות. ייתכן שבמקור יוחד כל מונח לתפקוד מסוים, אבל בעדי הנוסח הם התערבו לבלי הפרד. </i>.
"לקפל" (או "לכפל") משמעו בדרך כלל לקפל בגד, כמו בעברית בת זמננו<sup class="footnote-marker">13</sup><i class="footnote">משנה, שבת פט"ו מ"ג; מכות פ"ג מי"ב; מנחות פי"א מ"ה; תמיד פ"א מ"א. </i>. קיפול המקצועות מתאים יותר לפירוש שהכוונה למחצלת שמקפלים אותה ובכך מסיימים את ייבוש התאנים. נראה שאת התאנים האחרונות נהגו לייבש משום שערכן היה נמוך וכפרי טרי לא היו להן קונים.
הירושלמי דן בשאלה האם "הקיץ" הוא בתאנים או בענבים, ומסיק שמדובר בענבים משום שאין מקצועות בענבים. כראיה הוא מביא את הסיפור הבא: "חד טעין צימוקין עאל לטיבריא. שאל גמליאל זוגא לרבי בא בר זבדא אמר ליה אין כל ארץ ישראל עושה משאוי אחד צימוקין. אלא כן אמר ליה אין מקום בארץ ישראל עושה משאוי אחד צימוקין" (ירו', מא ע"א). סוחר אחד הגיע לטבריה עם מטען צימוקים, ורבי גמליאל זוגא<sup class="footnote-marker">14</sup><i class="footnote">חכם זה נשאל כמה שאלות בענייני מעשרות, ונראה שהפך למומחה ידוע בנושא.  </i> שאל על כך את רבי בא. רבי בא (או רבי גמליאל) אמר לו שאלו צימוקי יבוא, משום שבארץ ישראל אין מייצרים כמות כזאת. לאחר מכן מתקנים את התירוץ שיש בארץ ישראל כמות כזאת של צימוקים, אך לא ממקום אחד. מכל מקום, הנחת התלמוד היא שבארץ כל המקצועות הם לתאנים ואין ייבוש של ענבים בארץ, ולכן כל מטען של צימוקים הוא מטען יבוא. ברור, אפוא, שהמקצועות הן מחצלות לייבוש ולא סכין לחיתוך.
עם זאת, מצינו גם "לקפל" במשמעות של חיסול והנחה במקום. כך, למשל, בבבלי שבת קכ ע"א נעשה שימוש במונח זה במשמעות של "להניח". לפי פירוש זה קיפול המקצועות הוא הנחת כלי החיתוך שבעזרתם חותכים את הקציעות. אם כן, שני שימושי לשון ל"מקצועות" ושני פירושים למונח "לקפל", והפירוש שהמקצוע הוא המחצלת רווח יותר.
ההנחה שקיפול המקצועות הוא הסימן לסוף קיץ התאנים עולה מסיפור נוסף: "הבכרות והסייפות בגנה חייבות, בבקעה פטורות. אלו הן הבכרות, עד שלא ישיבו שומר, הסייפות משיקפלו המקצעות" (תוס', דמאי פ"א ה"ג). התאנים הבכורות שמבכירות ראשונות אין מציבים עליהן שומר, ולכן גם אין מפרישים מהן מעשרות, שכן פרי שאין שומרים עליו אין מפרישים ממנו מעשרות. הוא הדין לתאנים האחרונות. תאנים נחשבות למסויפות אחרי שקיפלו (כיפלו) את המקצועות. הירושלמי מוסיף על כך סיפור: "עולא בר ישמעאל בשם רבי יוחנן, רבי ורבי יוסי בירבי יהודה נכנסו לוכל במסוייפות, וצווח בהן השומר ומשך רבי יוסי בירבי יודה את ידיו, אמר לו רבי אכול שכבר נתייאשו הבעלים מהן. רבי יוחנן בעי, צווח ואת אמר הכן" (דמאי פ"א ה"א, כא ע"ג). על התאנים המסויפות אין שומרים, והבעלים התייאשו מהן, גם אם השומר במטע אינו מודע לכך. בבבלי המקביל למשנתנו יש סדרת סיפורים דומים (סב ע"א), חלקם כבר עיבוד של סיפורים אחרים, ולא נרחיב בכך.
<b>עד</b> <b>הקציר</b> <b>עד</b> <b>שיתחילו</b> <b>העם</b> <b>לקצור</b> <b>קציר</b> <b>חיטים</b> <b>אבל</b> <b>לא</b> <b>קציר</b> <b>שעורים</b> – סתם קציר הוא קציר חיטים. כך היה המצב בגליל, אבל בדרום יהודה היה גם קציר השעורים תדיר ורגיל, ואז "עד הקציר" עשוי להתכוון לקציר השעורים. כן מפרש הירושלמי: "עד הקציר כתיב עד כלות קציר השעורים וקציר החיטים ואת אמר כן? מה דהוא קרייא בדרום היא מתניתא בגליל" (ירו', מא ע"א). השאלה היא מהפסוק המזכיר את קציר השעורים, והתשובה: הפסוק מדבר על הדרום והמשנה על הגליל. כן אומרת המשנה שיש לספק לאישה כמות מסוימת של חיטים (כתובות פ"ה מ"ח), ורבי ישמעאל נוקב את השיעור בשעורים. על כך אומר רבי יוסי: "לא פסק שעורים אלא רבי ישמעאל שהיה סמוך לאדום", כלומר בדרך כלל צריך אדם לספק לאשתו חיטים אבל רבי ישמעאל נקט במידה של שעורים משום שהוא סמוך לאדום<sup class="footnote-marker">15</sup><i class="footnote">אלו שתי משניות שנערכו בגליל ומשקפות את מנהג הגליל ולא את הנוהג ביהודה. הוא הדין למשנה ו להלן. </i>. הירושלמי (ל ע"ב) מסביר ש"אדום" היא "דרום", ואכן המונחים "אדומי" ו"דרומי" מתחלפים במקורות ובכך אין חידוש<sup class="footnote-marker">16</sup><i class="footnote">שוורץ, יהודה, עמ' 41-33; ראו למשל פירושנו לפסחים פ"ג מ"א.  </i>. רבי ישמעאל חי ופעל בכפר עזיז הנמצא בדרום הר חברון (איור 82). אזור זה כונה "אדום" בימי בית שני ואחריו, ומאוחר יותר כונה גם "דרום". באזור זה משק הגשמים בלתי סדיר וגידול החיטה אינו כדאי, על כן מעדיפים חקלאי האזור לגדל שעורים, ורבי ישמעאל מתיר לבעל לספק לאשתו שעורים ולא חיטים. באזורים אחרים חייב הבעל לספק לאשתו מזון תקני, ואזי אל לא לתת לה שעורים. במצבור מזון מימי מרד בר כוכבא שנמצא בבית האחוזה שעל גדות נחל יתיר באזור זה נמצאו גם חיטים וגם שעורים<sup class="footnote-marker">17</sup><i class="footnote">כסלו, מצבור. </i>, אך זהו מצבור בודד, של איש אמיד, ועדיין אין להקיש ממנו על כלל החקלאים באזור.
<b>הכל</b> <b>לפי</b> <b>מקום</b> <b>נדרו</b> <b>אם</b> <b>היה</b> <b>בהר</b> <b>בהר</b> <b>ואם</b> <b>היה</b> <b>בבקעה</b> <b>בבקעה</b> – זמן הקציר תלוי באקלים ובנוהג המקומי, והנדר מתפרש לפי הנוהג המקומי. 

Mishnah 5

<b></b>
<b>עד</b> <b>הגשמים</b> – מי שנדר ממשהו בלשון "עד הגשמים" כוונתו: <b>עד</b><b> שיהיה גשמים - </b>ומי שנדר בלשון:<b> עד </b><b>שתרד</b> <b>רביעה</b> <b>שנייה</b> – רביעה היא עונת הגשם. בארץ ישראל הגשם הראשון יורד בטפטוף, ורק הגשם השני יורד בעצמה ובכמות ממשית. בספרותנו "רביעה שנייה" היא הזמן הסכמטי למעבר לתקופת החורף ולסוף עבודות השדה. כך, למשל, מהרביעה השנייה אסור למשוטטים להיכנס לשדות ומתחילה השנה החקלאית החדשה<sup class="footnote-marker">18</sup><i class="footnote">ראו משנה, שביעית פ"ט מ"ו ומ"ז; פאה פ"ח מ"א; בבלי, תענית ו ע"ב; תוס', טהרות פ"ז ה"ח, עמ' 668, ועוד. </i>. מי שנדר בלשון זאת כוונתו לזמן של הרביעה השנייה.
<b>רבן</b> <b>שמעון</b> <b>בן</b> <b>גמליאל</b> <b>אומר</b> <b>עד</b> <b>שיגיע</b> <b>זמנה</b> <b>שלרביעה</b> – הנדר אינו תלוי בירידת הגשמים אלא בזמן שבו רגילים לרדת הגשמים. התנא אינו נוקב זמן זה אף על פי שהוא ידוע. עם זאת, בארץ ישראל אין זמן קבוע לירידת הגשמים, ויש שינויים רבים בין שנה לשנה. יתר על כן, לוח השנה היהודי אינו מתאים במדויק לשנת השמש שהיא הטבע, וממילא לפי לוח זה הפערים בין השנים עשויים להיות גדולים. על כן לא ברור לְמה התנא קורא "זמנה" הקבוע של רביעה. במסכת תענית נקבע שאם הגיע זמנה של רביעה ראשונה ולא ירדו גשמים מתחילים להתענות. זמנה המדויק נידון במשנה שם (פ"א מ"ג) ובתוספתא (תענית פ"א ה"ב), והוא נע בין ג' מרחשוון לראש חודש כסלו. לאחר מכן התוספתא ממשיכה: "אי זו היא רביעה שנייה? משתגיע זמנה של רביעה, דברי רבי מאיר, וחכמים אומרים משתרד רביעה שנייה, רבי יוסה אומר כל התלוי ברביעה משתגיע זמנה של רביעה, וכל שאין תלוי ברביעה משתרד רביעה שניה" (תענית פ"א ה"ד). בתוספתא שם אין הסבר לשם מה נחוץ להבין מה זמנה של רביעה. הבבלי הכיר את התוספתא במיקומה<sup class="footnote-marker">19</sup><i class="footnote">זו עדות חשובה לשאלה האם הכיר הבבלי את עריכת התוספתא. התלמוד מצטט לעתים קרובות ברייתות הנמצאות בתוספתא. במקרה זה הוא מצטט את הברייתא משום שהכירה בלקט ברייתות הדן במשנת תענית. ייתכן שזו עדות לכך שהכיר טופס קדום של התוספתא הקרוב לנוסח שלפנינו. שאלה זו של היחס בין התלמוד לתוספתא העסיקה חוקרים, ולא כאן המקום לפרוש את התמונה. </i>, שואל לשם מה נשנתה הברייתא ומונה את ההלכות שלהן חשובה הגדרה זו של רביעה שנייה; ביניהן הוא מונה את משנתנו והלכות נוספות שנרמזו בהערותינו לעיל. ייתכן, אפוא, שהברייתא היא הסבר למשנתנו, או לפחות שהיא חלה גם על משנתנו. דברי רבי מאיר מתאימים לעמדתו של רבן שמעון בן גמליאל אצלנו, וחכמים אצלנו הם חכמים שבתוספתא. אותה ברייתא מצוטטת גם בירושלמי: 
"תני רבי יוסי אומר כל דבר שתלוי ברביעה עד שתרד רביעה שנייה, ושאין תלוי ברביעה עד שיגיע זמן רביעה. תני רבן שמעון בן גמליאל אומר שבעת ימים שירדו בהן גשמים ולא פסקו ויש בהן כדי רביעה שנייה..." (ירו', מ ע"ג; שביעית פ"ט ה"ה, לט ע"א). נוסח זה הוא נוסח ביניים בין משנתנו לתוספתא תענית. 
רבי יוסי נוקט עמדת ביניים. הוא רואה לפניו את כל רשימת ההלכות שבהן נזכרת הגדרת הזמן של רביעה שנייה, ולפיו במשנתנו "רביעה שנייה" הוא זמנה של רביעה זו. 
<b>עד</b> <b>שיפסקו</b> <b>הגשמים</b> – אם נדר בלשון "עד שיפסקו גשמים", <b>עד</b> <b>שיצא</b> <b>ניסן</b> <b>דברי</b> <b>רבי</b> <b>מאיר</b> <b>ורבי</b> <b>יהודה</b> <b>אומר</b> <b>עד</b> <b>שיעבור</b> <b>הפסח</b> – המחלוקת היא מתי סוף זמן גשמים. בארץ ישראל הגשמים העיקריים נגמרים לפני ראש חודש ניסן, אבל לעתים פורצים ימי גשם גם בראשית הקיץ. בתוספתא: "עד שיפסקו גשמים – עד לילי יום טוב הראשון של פסח. עד שייעקרו סוכות – אסור עד לילי יום טוב האחרון של חג" (פ"ד ה"ז). זו אפוא דעה שלישית, מעין דעת ביניים.
<b>קונם</b> <b>יין</b> <b>שני</b> <b>טועם השנה</b> – ש"איני טועם" או ש"אני טועם"<sup class="footnote-marker">20</sup><i class="footnote">ראו לעיל פירושנו לפ"א מ"א. </i>, <b>נתעברה</b> <b>השנה</b> <b>אסור</b> <b>בה</b> <b>ובעיבורה</b> – ההלכה מתאימה לכל נדר המוגבל בשנה. הדוגמה של יין היא מקרית. הכלל הוא ששנה היא יחידת זמן הכוללת את חודש העיבור. יש לזכור שבתחילת השנה הנודר עדיין אינו יודע שהשנה תהיה מעוברת, שהרי הדבר תלוי בהכרעת בית דין. עם זאת יכול היה לשער שיעברו את השנה, שכן העיבור אינו הפתעה מוחלטת וההחלטה תלויה בשאלה מתי היה העיבור הקודם. המדיניות בנושא לא הייתה אחידה. גאולת בתים היא במשך "שנה תמימה", ובמסכת ערכין נקבע ששנה זו כוללת את העיבור, אלא שייתכן שרבי שם חולק (ערכין פ"ט מ"ב). לעומת זאת בדיני ממונות נקבעה הלכה אחרת: "המשכיר בית לחבירו לשנה, נתעברה השנה נתעברה לשוכר. השכיר לו לחדשים נתעברה השנה נתעברה למשכיר. מעשה בצפורי באחד ששכר מרחץ מחבירו בשנים עשר זהב לשנה מדינר זהב לחדש ובא מעשה לפני רבן שמעון בן גמליאל ולפני רבי יוסי ואמרו יחלוקו את חדש העבור" (משנה, בבא מציעא פ"ח מ"ח). אם כן, לפי התנא הראשון "שנה" כוללת את העיבור, אך לפי רבן גמליאל ורבי יוסי המצב בספק. התלמוד הבבלי בדרכו שואל "מעשה לסתור?" ומנסה להסביר את המעשה כך שלא יסתור את הרישא (קב ע"א). לעומת זאת הירושלמי מקבל את המחלוקת ומדגיש ששני התנאים חולקים על משנתנו, או שאין אחידות בהלכה ואין דין נדרים דומה לדיני ממונות. אין זה המקום לברר את משנת בבא מציעא, אך מן הראוי להעיר שתופעה זו של מעשה השונה מההלכה העקרונית שבראשית המשנה הוא תופעה תדירה. הבבלי בדרכו מנסה לתרצה, אבל כפשוטו אכן המעשה סותר את ההלכה ומביע דעה חולקת. הדעה החולקת התהוותה לפני ההלכה העקרונית, או שהיא תוצאה של המפגש בין ההלכה העקרונית וחיי המעשה<sup class="footnote-marker">21</sup><i class="footnote">ראו פירושנו לברכות פ"א מ"א; פ"ב מ"ה; פסחים פ"ז מ"ב; ביצה פ"ג מ"ב; סוכה פ"ב מ"א; שם מ"ה; שם מ"ז; שם מ"ח; מעשרות פ"ב מ"ה, ועוד. בחלק מהמקרים הבבלי שואל "מעשה לסתור?" ומתרץ בדרכו. </i>. כך גם במקרה שלפנינו אין צורך להידחק ולפרש את המעשה שלא כפשוטו. המעשה מבטא מחלוקת, או לפחות גמישות בתנאי החיים היום-יומיים.
<b>עד</b> <b>ראש</b> [<b>חודש</b>] – נוסף מעל השורה בידי מעתיק מאוחר, <b>אדר</b> <b>הראשון</b> – בצד נכתב "עד ראש חודש", <b>עד</b> <b>סוף</b> <b>אדר</b> <b>עד</b> <b>סוף</b> <b>אדר</b> <b>הראשון</b> – הנוסחה משובשת ותוקנה, ולפנינו כמה נוסחאות עיקריות:
1א. "עד ראש אדר – עד ראש אדר הראשון, עד סוף אדר – עד סוף אדר הראשון", כלומר אם נדר בלשון "עד ראש אדר" הנדר חל עד ראש חודש אדר הראשון, ואם נדר בלשון "עד סוף אדר" גם אז הכוונה לאדר הראשון. כך בדפוסים שלפנינו וכן ברוב עדי הנוסח, כולל פ, נ. 
1ב. "עד ראש חדש אדר – הראשון. עד סוף אדר – הראשון". נוסחה זו זהה מבחינה הלכתית לנוסחה הקודמת.
2. "עד ראש (חדש) אדר, (או) עד סוף אדר, עד סוף אדר הראשון", בין אם נדר מראש אדר ובין אם מסוף אדר תמיד הכוונה לאדר הראשון. נראה שכך גרס בעל כתב יד קופמן לפני כל התיקונים. המילה "חודש" (חדש) אינה מוסיפה הרבה והוסיפה המעתיק, וכן היא נמצאת ב- ז, אבל שם בגיליון בסוף "השני", והוא כנוסחה הבאה.
3. "עד ראש חדש אדר, עד ראש חדש אדר השני", כך ב- ב, ג9 (בשינוי קל).
4. "עד ראש אדר הראשון, עד סוף אדר הראשון", כך ב- מ; נראה שזו נוסחה מקוצרת, והיא קשה. יש להבינה לאור התוספתא האומרת: " 'עד אדר' – הראשון, ואם היתה שנה מעוברת – אסור עד אדר שיני" (פ"ד ה"ז). כלומר אם נדר מסתם אדר כוונתו לאדר הראשון, ואם עיברו את אדר הרי שהנדר חל עד ראשית אדר השני, שהוא סוף אדר הראשון.
השאלה היא האם סתם "אדר" הוא אדר ראשון או שני, והנוסחה "שני" הייתה לפני ראשונים רבים<sup class="footnote-marker">22</sup><i class="footnote">ראו בהערות למהדורת הש"ס השלם על אתר.  </i>. כאמור גם התוספתא מבינה כן, אלא שהיא מדגישה שכך הדין רק אם הייתה השנה מעוברת. ברור שאם אין השנה מעוברת אין גם אדר שני, וכל השאלה נעלמת. הבבלי מפרש את הברייתא שמדובר כשידע שיש אדר שני (סג ע"ב).
הבבלי מוסיף שמשנתנו היא כרבי יהודה שסתם אדר הוא אדר הראשון: "אדר הראשון כותב אדר הראשון אדר שני כותב אדר סתם, דברי רבי מאיר. רבי יהודה אומר אדר הראשון כותב סתם אדר שני כותב תיניין"<sup class="footnote-marker">23</sup><i class="footnote">הברייתא מופיעה גם בירו', מא ע"א; שקלים פ"א ה"א, מו ע"א; מגילה פ"א ה"ה, עא ע"א.  </i>. הבבלי מנסה להעמיד את משנתנו גם כרבי מאיר, אבל התירוץ דחוק. מכל מקום התוספתא כרבי מאיר, ומעט עדי נוסח המהלכים בדרך זו מושפעים מנוסח הבבלי. הירושלמי מבחין בין כתיבת שטרות לנדרים, שבשטרות כותב במפורש אדר הראשון ואדר השני "אלא שכותבין אדר השני תניין", כלומר השטר כתוב בארמית<sup class="footnote-marker">24</sup><i class="footnote">כל השטרות המצוטטים בספרות חז"ל נכתבו בארמית, ראו הנספח למסכת שקלים. </i> ואין כותבים "שני" אלא בארמית, "תניין". רבי יהודה שם מסתפק באות ת' כקיצור ל"תניין".
מן הראוי להעיר שבאוסטרקונים הארמיים הבאים כנראה מאידומיאה מופיע התאריך של חודש אדר פעמים מספר בסתם ופעמים בודדות גם "אדר אחרי", אבל לא מצאנו אדר ראשון, כלומר סתם "אדר" במסמכים אלו הוא אדר ראשון<sup class="footnote-marker">25</sup><i class="footnote">אפעל ונוה, אוסטרקונים, 11 שורה 1; 28 שורה 3. האוסטרקונים הם קבלות, מעין שטרות, אם כי טיבם הכלכלי אינו ברור. כל האוסטרקונים שבידינו הם מסוף המאה הרביעית לפני הספירה, או מראשית המאה השלישית. רבים מהם טרם פורסמו והממצא שסיכמנו אושר בידי פרופ' ב' פורטן העוסק בנושא, ותודתנו לו. </i>. בכתובות צוער, שהן כתובות קבר מהמאות הרביעית והחמישית, פעמים מופיע "אדר" סתם ופעמים "אדר קדמיתא". אפשר שסתם "אדר" הוא אדר שני, אבל סביר יותר שבשנה רגילה כתבו "אדר" סתם ואילו בשנה מעוברת היה סתם "אדר" אדר השני, ואדר הראשון נקרא במפורש הראשון ("קדמיתא")<sup class="footnote-marker">26</sup><i class="footnote">אדר הראשון – כתובות 12, 21; אדר סתם – כתובות 13, 22. המניין לפי ספירתו של נוה. ראו נוה, צוער; שטרן, לוח, עמ' 97-87. נוה חזר להידרש לכתובות נוספות; חלקן פורסמו על ידי שטרן ועל ידי משגב, ולא באנו לפרטן. </i>. באוסטרקונים שנמצאו במצדה מופיע סתם "אדר", ופעם אדר "אחרן". יש לפרש שסתם "אדר" הוא אדר ראשון או אדר בשנה שאיננה מעוברת, ובשנה מעוברת אדר השני נקרא "אחרן". אוסטרקונים אלו הם כרבי יהודה, וכמנהג אידומיאה הקדום<sup class="footnote-marker">27</sup><i class="footnote">ירדני, תעודות, עמ' 203. </i>. המחלוקת במשנה משקפת היעדר אחידות, כשם שהממצא משקף היעדר אחידות. האוסטרקונים מאידומיאה משקפים את הנוהג כרבי יהודה, וכתובות צוער קרובות לדעת רבי מאיר (אף על פי שהן נכתבו 300-200 שנה אחריו). עם זאת, הפער בין שני המכלולים האפיגרפיים הללו הוא קרוב לאלף שנה, ואולי רבי יהודה משקף את הנוהג הקדום ורבי מאיר משקף נוהג עדכני יותר. מכל מקום, הממצא השונה במכלולים האפיגרפיים מעיד שדברי הירושלמי אינם בהכרח תירוץ דיאלקטי אלא נראה שמשוקעת בהם מסורת חיה. לצערנו לא השתמרו שטרות נוספים מחודש זה (בשנה מעוברת), ואיננו יודעים כיצד נהגו הלכה למעשה. אבל בתוספתא נזכר פעם אחת התאריך "בחמשה באדר השני" (אהלות פי"ח הי"ז, עמ' 617), כלומר סתם "אדר" הוא אדר ראשון. שאלה זו של הגדרת "אדר" כרוכה בשאלה האם התוספת (העיבור) היא באדר הראשון או באדר השני. 
<b>רבי</b> <b>יהודה</b> <b>אומר</b> <b>קונם</b> <b>יין</b> <b>שאיני</b> <b>טועם</b> <b>עד</b> <b>שיהא</b> <b>הפסח</b> <b>אינו</b> <b>אסור</b> <b>אלא</b> <b>עד</b> <b>לילי</b> <b>הפסח</b> – זהו נוסח שונה וחולק על משנה ב לעיל. שם נאמר שהנוסחה "עד שיהא" משמעה עד שיצא הפסח. אפשר שמשנתנו היא מסורת עריכה שונה. אבל נוסחת המשנה דומה מאוד למשנה ב, על כן נראה שמשנתנו אינה אלא המשך של משנה ב. העורך בחר לחלק את משנה ב ולשבץ באמצע המחלוקת מחלוקת אחרת על הנוסחה "עד פני", ולאחר מכן לפתח את הדיון על הנוסחה "עד ש..." ולדקדק אם מדובר בזמן קבוע או בזמן שאינו קבוע. הסבר זה קשה, ולא מצינו דוגמה לפיצול כזה של משנה מגובשת. ברם, כל זאת אם הנוסחה הנידונה במשנה ב היא "עד שיהא". אבל אנו הצענו שהנוסחה הנדונה שם היא "עד שיהא אסור", ואם כן רבי יהודה מעלה נוסחה חדשה. סדר המשנה הוא, אפוא:
1. עד ש... (מ"ב).
2. עד שיהא אסור (מ"ב).
3. עד ש... ועד שיהא אסור בדבר שאין זמנו קבוע (מ"ג-מ"ה).
4. עד שיהא (מ"ו). 
<b>שלא</b> <b>נתכוון</b> <b>זה</b> <b>אלא</b> <b>עד</b> <b>שעה</b> <b>שדרך</b> <b>בני</b> <b>אדם</b> <b>לשתות</b> <b>יין</b> – רבי יהודה לשיטתו שפרשנות הנדר תלויה בהקשר של הנודר, "הכל לפי הנדר" (לעיל פ"ז מ"ג). אם נדר משתיית יין עד שיהא הפסח התכוון לנדור עד המועד שבו הכול שותים יין, ו"עד" אינו בכלל. אפשר שיש להבין את דברי רבי יהודה באופן שונה. עד משנה זו עסקו התנאים בנוסחאות וניסו להבין כל אחת לפי תוכנה. רבי יהודה אינו מתחשב כלל בנוסחאות, אין הבדל בין "עד פני", "עד ש...", "עד שיגיע", "עד שיהא" וכיוצא באלו. לדעתו הנדר קשור רק בהקשר. על כן הובאו דבריו בסוף הדיונים על נוסחאות הנדר, ואין להקיש ממשנתנו על משמעותה של הנוסחה במשנה ב. רבי יהודה חולק על כל השיטה לפרשנויות נדר.
פסח הוא מועד שבו שתיית היין חובה. אפילו עני שבישראל חייב בשתיית ארבע כוסות של יין, וגבאי הצדקה חייבים להעמיד יין זה לרשותו. גם נשים שהשתתפו בסעודת הפסח שתו ארבע כוסות, אף שבדרך כלל נמנעו משתיית יין<sup class="footnote-marker">28</sup><i class="footnote">ראו פירושנו לפסחים פ"י מ"א; ספראי וספראי, הגדת חז"ל, עמ' 47-46. </i>. משנתנו מדגישה עד כמה שתיית היין בפסח הפכה למאפיין חברתי ונפוץ.

Mishnah 6

המשנה ממשיכה בהדגמת שיטתו של רבי יהודה ש"הכל לפי הנדר". 
<b>אמר</b> <b>קונם</b> <b>בשר</b> <b>שני</b> <b>טועם</b> – נדר שלא לטעום בשר. הנוסחה "שני..." חוזרת במשניות קודמות והוסברה באחת משתי גרסאות ("שאני" או "שאיני"). עם זאת, אין הבדל הלכתי בין שתי הנוסחאות ולמעשה הכוונה אחת. הנדר הוא ש"לא אוכל אתך", או "אם אעשה כך וכך אסור יהיה לי לאכול אתך". אין כאן נדר ממש, שהרי אין כאן לשון נדר, אבל הכוונה לנדר, וזהו כינוי נדרים (לעיל פ"א מ"א). האיש נדר שלא לאכול בשר, והנדר מסתיים ביום שבו אכילת בשר היא נוהג כמעט מחייב.
<b>עד</b> <b>שיהא</b> <b>צום</b> <b>אינו</b> <b>אסור</b> <b>אלא</b> <b>עד</b> <b>לילי</b> <b>צום</b> <b>שלא</b> <b>נתכוון</b> <b>זה</b> <b>אלא</b> <b>עד</b> <b>שעה</b> <b>שדרך</b> <b>בני</b> <b>אדם</b> <b>לאוכל</b> <b>בשר</b> – סעודת ערב יום כיפור נחשבה לסעודת מצווה. המשנה מונה את הימים שבהם נהגו הכול לאכול בשר, וחכמים התקינו הסדרים כספיים מיוחדים לשם כך: "ערב יום טוב האחרון של חג, וערב יום טוב הראשון של פסח, וערב עצרת, וערב ראש השנה, וכדברי רבי יוסי הגלילי אף ערב יום הכפורים בגליל" (משנה, חולין פ"ה מ"ג). מהמשנה שם אף עולה שגם רבי יהודה מסכים עם ההלכה, אלא שחולק על פרט אחד בה. גם במשנתנו רבי יהודה מזכיר נוהג זה של אכילת בשר בערב יום הכיפורים. על סעודה מיוחדת בערב יום הצום אנו שומעים גם במדרש אחד (בראשית רבה, יא ד, עמ' 91)<sup class="footnote-marker">29</sup><i class="footnote">גם משנתנו משקפת בסתם את מנהג הגליל, ראו לעיל משנה ד. </i>. ייתכן שהדגש על סעודת מצווה דשנה ערב יום כיפור בא כדי לנגד בני אדם רגילים עם הכוהן הגדול, שבערב יום כיפור מיעט באוכל (משנה, יומא פ"א מ"ד). במישור הרעיוני באה סעודת החג ערב הצום להדגיש את ההבדל בין צום מתוך מצוות החג לבין צום מאבל. כמו בחג הפסח גרמה קדושת החג ל"גלישה" של החג מעבר ליום הכיפורים עצמו. גם פסח מתחיל למעשה בבוקר שלפני החג, או אפילו אור לארבעה עשר<sup class="footnote-marker">30</sup><i class="footnote">ראו המבוא למסכת פסחים. על גלישת יום הכיפורים ליום שלפניו ראו גם משנה, יומא פ"א מ"א; תוס', פ"ד הי"ד ומקבילות; בבלי, פסחים קט ע"א; סוכה כח ע"א, ועוד.  </i>.
<b>רבי</b> <b>יוסי</b> <b>בנו</b> <b>אמר</b><sup class="footnote-marker">31</sup><i class="footnote">בכתב היד קוצרה המילה ופורשה בשוליים: "אמר". </i> <b>קונם</b> <b>שום</b> <b>שאני</b> <b>טועם</b> <b>עד</b> <b>שתהא</b> <b>שבת</b> <b>אינו</b> <b>אסור</b> <b>עד</b> <b>לילי</b> <b>שבת</b> <b>שלא</b> <b>נתכוון</b> <b>זה</b> <b>אלא</b> <b>עד</b> <b>שעה</b> <b>שדרך</b> <b>בני</b> <b>אדם</b> <b>לאוכל</b> <b>שום</b> – יהודים נהגו לאכול שום בשבת, כפי שפירשנו לעיל (פ"ג מ"י), על כן מי שנדר שלא לאכול שום עד שבת התכוון לאכול שום לפני קיום יחסי אישות בליל שבת. רבי יוסי הוא בנו של רבי יהודה ומהלך אפוא בשיטת אביו, שנדר מתפרש לפי הקשרו.
ברבי יהודה
שמו של רבי יוסי זה מופיע בשלושה כתיבים: "בר יהודה", "בר' יהודה" ו"ברבי יהודה". כל שלוש הצורות מופיעות במקורות השונים, ובחלק גדול מהמקרים יש בעדי הנוסח השונים שינויים בשמו של החכם, ובעיקר בקשר שלו עם אביו, שהרי בר' הוא קיצור של "ברבי" ונקל להשמיט את סימן הקיצור ולקרוא "בר"<sup class="footnote-marker">32</sup><i class="footnote">"ברבי" בנוסח מלא מצינו בתוס', זבחים פי"א ה"ח, עמ' 496, והרבה במדרשי הלכה ובבבלי. כך, למשל, בבבלי סב ע"א רבי יוסי בר רבי יהודה. אבל בכתב יד ר חסר רבי, וב- מ, א ב"ר. ראו עוד משנה, אבות פ"ד מ"כ, ושם הכוונה לחכם אחר, רבי יוסי בן יהודה איש כפר בבלי. לנוסח ראו שרביט, אבות, עמ' 171. </i>. למרות מצבה הרעוע של העדות הטקסטואלית ברור שאביו של רבי יוסי הוא רבי יהודה המפורסם, והנוסח המלא הוא ברבי. כן יוצא בבירור ממשנתנו ובירושלמי: "רבי ירמיה רבי אבהו בשם רבי יוחנן. אתייא דרבי יוסי בי רבי יודה, בשיטת רבי יודה אביו" (ירו', סנהדרין פ"ז ה"ה, כד ע"ד), וכן במקורות נוספים מהירושלמי<sup class="footnote-marker">33</sup><i class="footnote">ירו', עירובין פ"א ה"ג, יט ע"א; פ"א ה"י, יט ע"א; פ"ח ה"ח, כה ע"ב; סוכה פ"א ה"י, נב ע"ג, ועוד. </i>.

Mishnah 7

<b>האומר</b> <b>לחבירו</b> <b>קונם</b> <b>שאיני</b> <b>נהנה</b> <b>לך</b> <b>אם</b> <b>אין</b> <b>את</b> <b>בא</b> <b>ונוטל</b> <b>לבניך</b> <b>כור</b> <b>אחד</b> <b>שלחיטים</b> <b>ושתי</b> <b>חביות</b> <b>שליין</b> – הנודר מזרז את חברו ליטול ממנו מזונות בשביל משפחתו, ו"מאיים" שלא יסכים ליהנות ממנו עד שיטול את המזונות.
<b>הרי</b> <b>זה</b> <b>יכול</b> <b>להפר</b> <b>את</b> <b>נדרו</b> <b>שלא</b> <b>על</b> <b>פי</b> <b>חכם</b> – בדרך כלל נעשית הפרת הנדר על ידי חכם, אבל נדר זה מופר מתוכו, ולכן יכול גם החבר להפרו, בדרך הבאה: <b>ויאמר</b> <b>לו</b> <b>כלום</b> <b>אמרתי</b> [<b>לך</b>] – נמחק, ואכן המילה מיותרת ומטעה. בעדי נוסח רבים נוסף "אמרת לי"<sup class="footnote-marker">34</sup><i class="footnote">מ, ר, א, ב, ט, כ, נ, ן, ן2, פ1, ת, ג3, ג4. </i>, <b>אלא</b> <b>מפני</b> <b>כבודי</b> <b>וזה</b> <b>הוא</b> <b>כבודי</b> – החבר אומר: "הנדר נעשה כדי לכבד אותי, כבודי הוא שתפר את הנדר". ב- ל, פ הנוסח הוא "אמרתי לך"; התוכן זהה, אך הדובר הוא הנודר עצמו.
<b>וכן</b> <b>האומר</b> [<b>לחבירו</b>] – נוסף בשוליים והמשפט מובן גם בלי התוספת, <b>קונם</b> <b>שאת</b> <b>נהנה</b> <b>לי</b> <b>אם</b> <b>אין</b> <b>את</b> <b>בא</b> <b>ונותן</b> <b>לבניי</b> <b>כור</b> <b>אחד</b> <b>של</b> <b>חיטים</b> <b>ושתי</b> <b>חביות</b> <b>של</b> <b>יין</b> <b>רבי</b> <b>מאיר</b> <b>אומר</b> <b>אסור</b> <b>עד</b> <b>שיתן</b> <b>וחכמים</b> <b>אומרים</b> <b>אף</b> <b>זה</b> <b>יכול</b> <b>להפר</b> <b>את</b> <b>נדרו</b> <b>שלא</b> <b>על</b> <b>פי</b> <b>חכם</b> <b>ויאמר</b> <b>לו</b> <b>הרי</b> <b>אני</b> <b>כילו</b> <b>נתקבלתי</b> – חכמים מהלכים בשיטת התנא הקודם שנדר שנעשה במסגרת יחסי כבוד הדדיים ניתן להפרו ללא חכם, ורבי מאיר חולק כנראה גם על הרישא ותובע לקיים את הנדר. מסתבר שגם רבי מאיר יודה שניתן להפר את הנדר על ידי חכם, אך חשוב לו להדגיש שהנדר תקף. לעיל שנינו שחכמים התירו נדרי זירוזין (לעיל פ"ג מ"א). נדר זירוזין הוא, בין השאר: "הרוצה להדיר את חברו שיאכל אצלו...", ודומה שגם הנדר במשנתנו הוא נדר זירוזין מעין זה. בדיון שם ראינו שנדר זירוזין "התירו חכמים", וראינו כי כפשוטו הנדר אינו תקף, ודין זה מתאים לניסוח במשנתנו שהנדר מופר שלא על פי חכם. רבי אליעזר בן יעקב מוסיף תנאי מגביל שהנודר צריך לזכור, בשעת הנדר, ולהתנות שהנדר לא יהא תקף, והוא גם מוסיף שנדר כדי לזרז את חברו הוא נדר זירוזין. תנא קמא חולק על אחת מתוספות אלו, או על שתיהן. לפי משנתנו רבי מאיר חולק על טיב הנדר ואיננו מזכיר את הצורך בתנאי. מסתבר שרבי מאיר הוא תנא קמא במשנת פרק ג, ולדעתו נדר כזה אינו נדר זירוזין ואינו בטל מעצמו.
המינוח "וכן" אינו מחייב שההלכה בסיפא היא בדיוק כמו ברישא, אלא שבשני המקרים מדובר בנדר לשם כבוד. מעתה פתוחה השאלה האם רבי מאיר חולק גם ברישא. אין כל סיבה להניח שהוא אינו חולק ברישא, וכן אומר הירושלמי (מא ע"א) במפורש, וכן משמע מהתוספתא (פ"ד ה"ח)<sup class="footnote-marker">35</sup><i class="footnote">אפשטיין, מבוא, עמ' 1049.  </i>. עם זאת, המינוח "וכן" כשלעצמו אינו מחייב זהות מוחלטת בין הרישא והסיפא, אבל במקרה זה אכן הזהות קיימת, וראו להלן.
עמדתו של רבי מאיר היא עקרונית. הוא חולק על משנה א בפרק ג שקבעה שנדרי זירוזין התירו חכמים, וקרוב לדעת התוספתא בגיטין (פ"ג ה"ג) שנדר טעות צריך חקירת חכם<sup class="footnote-marker">36</sup><i class="footnote">ראו לעיל פירושנו לפ"ג מ"ב. </i>. זאת ועוד; נראה שזו עמדתו השיטתית של רבי מאיר שבכל מקרה של אמירת הקדש, אפילו אם היא לא נעשתה כהלכה, ההקדש פועל, וכן הקדשת תרומה, נדר או ערכין. המינוח האמוראי הוא "מוציא דבריו לבטלה". המינוח אמוראי (בבלי, כתובות נח ע"ב; גיטין לט ע"א; נזיר ט ע"א), אם כי מיוחס לתנאים, אבל המחלוקת הבסיסית היא בין בית שמאי לבית הלל. כך חולקים בית שמאי ובית הלל בשאלה מה הדין אם תרם אדם תרומה שלא לפי כללי ההלכה. בית שמאי אומרים שתרומתו תרומה, ובית הלל אומרים שלא עשה כלום (והוציא דבריו לבטלה – משנה, תרומות פ"א מ"ד). הוא הדין במי שנדר שלא כהלכה, או הקדיש שלא במלוא הכוונה, או שנדר נזירות שלא בכוונה מלאה (תוס', נזיר פ"ג הי"ט). אנו מקווים להרחיב בשאלה עקרונית זו במבוא למסכת קידושין.
<b>היו</b> <b>מסרבים</b> <b>בו</b> – "לסרב" או "לסרהב" משמעו להפציר. המילה מופיעה בעיקר בהקשר החברתי, להזמין את החבר לאירוח<sup class="footnote-marker">37</sup><i class="footnote">תוס', בבא קמא פ"ז ה"ח; בבלי, כח ע"א; לב ע"א; חולין צד ע"א, ועוד.  </i>.
<b>לשאת</b> <b>את</b> <b>בת</b> <b>אחותו</b> – אדם רשאי לשאת את בת אחותו. נישואי פנים היו תופעה נפוצה, והמקורות מדגישים במיוחד את יתרון הנישואין עם בת אחות או בן אחות. נישואים כאלו מבטיחים בחירה במשפחה טובה, ובעיקר הם בבחינת עסק כלכלי טוב, שמירה על נכסי המשפחה, וכלה במחיר זול. יש לכך סדרה ארוכה של ראיות, ומנינו אותן בפירושנו ליבמות פ"ז מ"ד. גם במשנתנו ההפצרה לשאת את בת האחות באה לתאר סיטואציה רגילה בתוך המשפחה. לא נאמר מיהם המפצירים בו, ומסתבר שאלו בני המשפחה, או השכנים. 
<b>ואמר</b> <b>קונם</b> <b>שהיא</b> <b>נהנת</b> <b>לי</b> <b>לעולם</b> – מי שמפצירים בו נודר כדי לבטא את החלטתו האיתנה שלא להתחתן עם המועמדת. במקרה זה הנדר תקף, שכן אין כאן רצון לכבד את המועמדת. אבל יש לפרש את הנדר לפי הקשרו, כחל על תחום האישות בלבד. [<b>וכן</b> <b>המגרש</b> <b>את</b> <b>אשתו</b> <b>אמר</b> <b>קונם</b> <b>אשתי</b> <b>נהנת</b> <b>לי</b>] – הכתוב בין הסוגריים נשמט ונוסף בידי המעתיק הראשון, וקיים בכל יתר עדי הנוסח. נראה שנשמט מפני הדומות. עם זאת, שורה זו אינה מוסיפה להלכה והיא חזרה על הרעיון של ההלכה הקודמת. "וכן" כאן רומז לזהות בין המקרים הנידונים, כפי שראינו לעיל במשנה זו.
<b>הרי</b> <b>אלו</b> <b>מותרות</b> <b>מליהנות</b> <b>לו</b> <b>שלא</b> <b>נתכוון</b> <b>זה</b> <b>אלא</b> <b>לשם</b> <b>אישות</b> – הנדר תקף אבל בצורה מצומצמת, ושוב משום שיש לפרשו לפי ההקשר שבו נאמר, כדעת רבי יהודה. כדברי הירושלמי: "אמר רבי יוסי רבי יודה היא, דרבי יודה אמר הכל לפי הנדר" (מא ע"א). הלכה זו היא מעין "פירושן להקל" (לעיל פ"ב מ"ד), כלומר בחירת הפירוש המצמצם את הנדר. "הכל לפי הנדר" הוא כלל פרשני העשוי להחליף, לסייג או לסתור את הכלל הפרשני "פירושן להקל"; "פירושן להקל" מצדד בפרשנות מקלה, ו"לפי הנדר" מצדד בפרשנות בהתאם לנסיבות. אין כאן בהכרח סתירה וייתכנו שילובים שונים של שני הכללים, כגון שקודם כול מבררים את "לפי הנדר" ואם אין תוצאה אזי "פירושן להקל", או שמהלכים אחר הקרוב יותר למקרה הרלוונטי וכו'. 
המגרש ונודר בא למנוע מצב של החזרת הגרושה. כפי שראינו, המקורות מדברים הרבה על החזרת גרושה, ועל כך שאף נקבעו הסדרים כספיים מקובלים להחזרת גרושה (על דעת הכתובה הראשונה). מסתבר שהייתה זו תופעה רגילה. בזמן כעסו גירש אדם את אשתו, ולאחר מכן הצטנן הכעס מחד גיסא והצורך לשלם את הכתובה התחדד מאידך גיסא. השכנים ובני משפחתה פעלו להשגת שלום בית, ואת כל אלו בא הנדר למנוע<sup class="footnote-marker">38</sup><i class="footnote">להחזרת הגרושה ראו משנה, יבמות פ"ט מ"ד ופירושנו לה; ספרא, אמור, פרק ה ה"ב, צז ע"ג; ספרי דברים, קצו, עמ' 235; רעא, עמ' 292; ירו', קידושין פ"ג הי"ב, סד ע"ג; בבלי, יבמות ג ע"ב ועוד הרבה. </i>. 
<b>היה</b> <b>מסרב</b> – מפציר, <b>בחבירו</b> <b>שיאכל</b> <b>אצלו</b> <b>אמר</b> <b>קונם</b> <b>לביתך</b> <b>שניכנס</b> [<b>נכנס</b>] – כך תוקן בשוליים. ראובן מפציר בשמעון שייכנס ושמעון נודר שלא ייכנס לבית.
<b>טיפת</b> <b>צונין</b> <b>שני</b> <b>טועם</b> <b>לך</b> – או ששמעון נדר שלא תיכנס לפיו אפילו טיפת צונן, וקל וחומר מזון חם.
<b>מותר</b> <b>ליכנס</b> <b>לביתו</b> <b>ולשתות</b> <b>ממנו</b> <b>צונין</b> <b>שלא</b> <b>נתכוון</b> <b>זה</b> <b>אלא</b> <b>לשם</b> <b>אכילה</b> <b>ושתייה</b> – ההזמנה הייתה לסעודה של ממש, ואין לפרש את הנדר כאילו חל על כל טעימה. מקרה זהה נדון לעיל (פ"ג מ"א), ושם רבי אליעזר בן יעקב סבור שהנדר אינו תקף ובלבד שהנודר יזכור, בשעת הנדר, שאיננו מתכוון לנדר של ממש. לדעת רבי אליעזר בן יעקב הנדר הוא בכלל נדרי זירוזין, ובטל. לדעת משנתנו הנדר קיים, אם כי לשיטת רבי יהודה יש לפרשו באופן מצומצם. חכמים החולקים עליו יסברו שיש לפרש את הנדר באופן מילולי.
התוספתא
בתוספתא מפורטים שישה מקרים: "1. האומר לחבירו: 'קונם שני נהנה לך אם אי אתה בא ונוטל לבניך כור אחד של חטים ושתי חביות של יין', וארעו אבל, או אונס, או משתה, או גשמים, מותר, ולעולם אסור עד שיפר את נדרו על פי חכם, דברי רבי מאיר, וחכמים אומרים אף זה יכול להפר את נדרו שלא על פי חכם, יאמר לו כלום אמרת אלא מפני כבודי, זהו כבודי. 2. וכן האומר לחבירו: 'קונם שאין אתה נהנה לי אם אי אתה נותן לבניי כור אחד של חטים ושתי חביות של יין'. 3. היה מסרב בחבירו שיאכל אצלו בתוך המשתה, אמר 'קונם לביתיך שני נכנס', בתוך המשתה אסור, לאחר המשתה מותר. 4. רבי יהודה אומר היה מסרב בחבירו בתוך הרגל שיאכל אצלו, ואמר 'קונם לביתך שני נכנס', לתוך הרגל אסור לאחר הרגל מותר. 5. היה מסרב בחבירו שיאכל אצלו במשתה ואמר 'קונם ביתך שאני נכנס', לתוך המשתה אסור אחר המשתה מותר. 6. אמר 'קונם לביתך שני נכנס וטיפת צונן שאני טועם לך', מותר ליכנס ולרחוץ עמו בצונן, ואסור לוכל ולשתות" (תוס', פ"ד ה"ח-ה"ט). 
המקרה הראשון אינו עוסק במה שמכונה במשנה לעיל (פ"ג מ"א) "נדרי אונסין". שם מדובר במצב שאירע אונס לנודר באופן שאינו יכול לקיים את נדרו, ואף כאן אירע האונס לנודר אבל אין זה אונס שלם אלא רק מצוקת מה. הנודר מתחרט על נדרו בגלל מצוקתו. המשפט בתוספתא קשה: "מותר ולעולם אסור" הנו סתירה מיניה וביה. על כן יש להעדיף את נוסח כתב יד ערפורט "מותר אם לאו אסור", כלומר הנדר תקף אבל אם השתנו הנסיבות הנדר בטל. אם לא השתנו הנסיבות הגענו למחלוקת רבי מאיר וחכמים שבמשנה. במשנה אחרת לעיל דובר במקרה ההפוך. אדם נדר לבל ייהנה חברו ממנו, והמודר במצוקה. גם שם הקלו חכמים, אך לא עד כדי ביטול הנדר אלא התירו הערמה בלבד (פ"ד מ"ח). אין כאן סתירה פורמלית, אך רוח ההלכה שונה. התחשבות במצוקה יש, אך הפתרון הוא ביטול הנדר, ולא עקיפתו בדרכי הערמה. כפי שראינו בפירושנו שם גם דרך ההערמה אינה מקובלת על הכול<sup class="footnote-marker">39</sup><i class="footnote">ראו פירושנו לפ"ד מ"ז-מ"ח ולפ"ה מ"ו. </i>.
בפרק הבא מדובר על ביטול נדר בגלל התפתחויות עתידיות ("נולד"). נימוק כזה יכול היה לעלות גם במקרה שבתוספתא. שם ברור שהנדר תקף, והמחלוקת היא רק האם ההתפתחות שהתחוללה מהווה עילה להתרת הנדר ("פתיחה"). רבי מאיר שאומר כאן "יפר" אינו נוקט עמדה גלויה בשאלה האם ההתפתחות מהווה עילה להפרה, אך דעתו קרובה לדעתו להלן. חכמים כאן סבורים שהנדר בטל בגלל סיבה מיוחדת (זהו כבודי), ואין להם עמדה בשאלה העקרונית האם "נולד" הוא עילה להתרת נדר, או שעמדה זו על כל פנים לא השתמרה. 
המקרה השני בתוספתא חוזר על הדין שבמקרה הראשון, בלי פירוט. המקרה השלישי הוא משנתנו. הרביעי והשישי מבליטים את שיטת רבי יהודה שיש לפרש את הנדר לפי ההקשר, כמו משנתנו, אלא שנאמר במפורש שזו דעת רבי יהודה. המקרה החמישי חוזר על הדין ומוסיף דוגמה נוספת לאותו עיקרון.
בירושלמי מתנהל דיון ארוך. ראשיתו בקביעה של "רבי חייה בשם רבי יוחנן אף הראשון במחלוקת" (מא ע"א). נראה שהתלמוד מתכוון למחלוקת עם המשנה שבפרק ג. בהמשך נערך דיון על איזה מקרה בדיוק נחלקים התנאים ומתי נדר זירוזין כזה מתבטל.
המשנה מנותקת מהמשנה הקודמת העוסקת בהגבלות זמן, ואין לה קשר להמשך העוסק בדרכי התרת נדרים. היא קשורה לראשית פרק ג העוסקת בנדרי זירוזין, אלא שעורך המסכת לא הביאה ברצף עם פרק ג משום שמשנתנו נוקטת למעשה בגישה הלכתית שונה. יש בה התרה אוטומטית של הנדר, משום שמטרתו של הנדר הייתה להיטיב עם חברו והפרת הנדר היא טובתו של החבר. סעיף אחר במשנה הוא שהנדר התכוון למשמעות מצומצמת. כל אלו דרכי התרת נדרים, אלא שבמשנה יש מחלוקת האם הנדר יופר על פי חכם (ר"מ) או מעצמו, ואגב כך נקשרה המשנה גם לפרקים ו-ז הדנים במשמעות ובהיקף של לשונות נדר ספציפיים. על כן המשנה מנותקת מקודמותיה ומפרק ג כדי לבטא את ייחודה ההלכתי.

Chapter 9



Mishnah 1

<b></b>
עד עתה הפתרון של התרת הנדר רק נרמז, ובמשניות רבות לא הוזכר כלל, אף שהיינו מצפים לו בהזדמנויות שונות. לעיל במשנה ז נרמז הפתרון של התרה על ידי חכם, ועתה מפתחת המשנה את דיניו של נתיב זה לביטול הנדר. התרת נדרים אינה נזכרת במקרא, והיא מצטיירת כחידוש של חכמים. החידוש הוא כפול: הראשון שניתן להתיר נדר ולבטלו, והשני שרק חכמים זכאים להפר נדרים. עם זאת, בהחלט ייתכן שפתרון התרת הנדרים קדם לחכמים וחידושם הוא רק בכך שהם מנכסים לעצמם את הפתרון. במשמעות החברתית של התהליך דנו במבוא למסכת, וכאן נסתפק בטענה שחכמים נטלו על עצמם את התרת הנדרים כ"תפקיד" במובנו החברתי של המילה. ברוב התחומים האחרים חכמים "מסתפקים" בהוראת ההלכה. מי שרוצה יבצע את ההלכה, ומי שאינו יודע אותה יכול לשאול את החכם, אך הוא אינו חייב לשאול, ולחכם אין תפקיד ממוסד. בניגוד לכך, התרת הנדרים היא מעמד של בית דין שבו חכמים ממלאים תפקיד מרכזי. במשנה האחרונה דובר על התרת נדר שאינה צריכה לחכם, ובפרקנו על התרת הנדרים הפורמלית שהחכם הוא חלק ממנה. כל ההלכות שבפרק הן הנחיות לחכמים בבואם להתיר את הנדר. בהתרת נדרים אין בידינו עדויות לשלבים הקדומים שבהם אולי נעשתה התרת נדרים ללא מעורבות ישירה של חכמים. 
היחס להתרת נדרים
הטיעון המרכזי הוא שהנדר הוא נדר טעות משום שהנודר לא לקח בחשבון מרכיבים מסוימים. אין הוא מתחרט על נדרו, אלא הנדר הוא בטעות מלכתחילה. יש להודות שיש מידה של "היתממות" או אולי "הערמה" בגישה זו. לאמִתו של דבר הנודר לא טעה, ועתה הוא מתחרט על נדרו. עם זאת, חכמים "מנצלים" את היעדר המידע ו"מייצרים" מעין טעות בדיעבד. אחת השאלות שראוי לברר היא עד כמה חשובה לחכמים הטעות. האם הם מצפים למצוא טעות עובדתית אמִתית, או שדי להם במראית עין של טעות, טיעון שפורמלית יכול להיחשב כטעות. בלשון אחרת, האם ה"הערמה" צריכה להיות פורמליסטית בלבד, או גם "אמִתית" מבחינה עובדתית. האם התרת נדרים היא מעמד סמלי, או משפט ממשי?
אין ספק שיחסם של חכמים לעצם הנדר משפיע על מרכיב ההתרה. מי שסבור שנדרים הם תופעה חיובית, ביטוי וגילוי של יראת שמים לכל דבר, יסתייג מהתרת הנדר. הרי יש בכך הפרה של כוונה רצויה ומעשה מצווה. מי שמתנגד לנדר עשוי לחתור להתרתו ולהקל עליה. שאלה דומה תישאל על הנדר עצמו, האם הוא נדר "טוב" שבא מיראת שמים או נדר "רע" שראוי היה שלא יינדר, ושנזקו רב. יתר על כן, קיים השיקול של "מראית עין": יש לדאוג לכך שהציבור לא יקל ראש בנדרים, והפרה קלה מדי של הנדר מעודדת זלזול בנדרים. שיקול זה עשוי לשמש לשני פנים: הראשון הוא רצון להכביד על ההתרה כדי שהציבור לא יזלזל בנדרים וידע שנדר הוא התחייבות איתנה שיש לשמרה, חוץ ממקרים בודדים. כך יתמעטו הנדרים ויצומצמו למקרים של רצון אמִתי, עז וכן. הטיעון השני הפוך: התרה מהירה של נדרים תביא, בהכרח, לפיחות בערכם. אם הנדר קל לביטול לא יתייחס אליו איש ברצינות יתר, וכך יאבד הנדר מחשיבותו כדרך לעבודת ה'. 
על היחס להתרת נדרים בתואנה של טעות משפיע היחס הכללי ל"נדר טעות" או "נדרי שגגות". לעיל בפ"ג מ"ב נדונה שאלה זו בהרחבה. ראינו שם שתי דעות, האחת שאלו נדרים המותרים מעצמם ללא חקירת חכם, והאחרת שאלו נדרים תקפים, אם כי אולי חלשים יותר, שעדיין חכמים צריכים להתירם. כאן הנדר איננו נדר טעות, אבל חקירת החכם הופכת אותו לכזה. במשניות בפרקנו היה מן הראוי להזכיר את המושג "נדרי שגגות", שהרי כל נתיב ה"פתיחה" עובר דרך שער זה. יש להניח שלפנינו עריכות שונות שאין ביניהן ניגוד הלכתי אך יש ביניהן שינוי בסגנון, במינוח, ואולי גם ברוח הדברים.
<b>רבי</b> <b>אליעזר</b> <b>אומר</b> <b>פותחין</b> <b>לאדם</b> <b>בכבוד</b> <b>אביו</b> <b>ואמו</b> – "לפתוח" משמעו למצוא "פתח"; זהו מונח טכני לעילה לביטול הנדר. "כבוד אביו ואמו" הוא טיעון החל כמעט על כל אדם, גם אם הוריו מתים. הטיעון של כבוד אביו מבוסס על הטענה שהנדר הוא פגיעה בכבוד האב. אם הנודר יימנע מלאכול אצל שכן, יגרש את אשתו, ימנע מחברו שירותים – יש בכך התנהגות נלוזה המובילה ללגלוג מצד השכנים. אדם רשאי לוותר על כבודו, וכנראה כעסו היה חזק יותר מתחושת הכבוד האישית, אבל אין כעסו עילה מספקת לפגיעה בכבוד המשפחה. הטיעון מבטא תחושה שהנדר הוא זילות ואינו מכובד. מי שסבור שהחלטה על נדר היא אצילית, ראויה, מבטאת חסידות ומעשה צדקה, אינו יכול לראות בשום נדר פגיעה בכבוד המשפחה.
<b>וחכמים</b> <b>אוסרין</b> – כנראה לשיטתם אין זו הפרה נאותה, שכן הנודר נדר על אף הפגיעה הצפויה בכבוד אביו, ועל דעת כן נדר. התרת הנדר מחייבת הכנסת שיקול חדש למשוואה, וכבוד אביו אינו אלא שיקול קיים שנלקח בחשבון.
<b>אמר</b> <b>רבי</b> <b>צדוק</b><sup class="footnote-marker">1</sup><i class="footnote">כמה ראשונים גורסים "רבי אליעזר ברבי צדוק", ראו במהדורת מכון הש"ס השלם על אתר. </i> <b>עד</b> <b>שפותחין</b> <b>לו</b> <b>בכבוד</b> <b>אביו</b> <b>ואמו</b> <b>יפתחו</b> <b>לו</b> <b>בכבוד</b> <b>מקום</b> <b>אם</b> <b>כן</b> <b>אין</b> <b>נדרים</b> – אם כבוד אביו ואמו הוא עילה להפרת הנדר, הרי אפשר גם "לפתוח" בכבוד המקום. הטענה מבוססת על ההנחה שכל נדר הוא פגיעה בבורא עולם. הנדר נתפס כהתנהגות לא ראויה. הוא אוסר על אדם דברים שבורא עולם התיר לו, והוא מהווה פגיעה בחברה ובליכודה. הדברים אמורים בעיקר על הנדרים הנמנים במסכת נדרים, שרובם המכריע נדרי הטרדה<sup class="footnote-marker">2</sup><i class="footnote">ראו על כך במבוא למסכת.  </i>. אם טיעון זה תקף, הרי שכל הנדרים יתבטלו. עמדות שני הצדדים מבטאות הסתייגות מעצם תופעת הנדר. זאת ועוד; דומה שטיעונו של רבי צדוק מהווה, מבחינתו של רבי אליעזר, התפרצות לדלת פתוחה. אכן רבי אליעזר מחפש פתח קל לכל הנדרים, ואם כתוצאה מכך "אין נדרים" רבי אליעזר לא יצטער על כך. אבל רבי צדוק מתנגד להתרה כה קלה ופשוטה. רבי צדוק (וחכמים), לעומת זאת, מבינים שפתיחה בכבוד אביו ואמו היא למעשה הפרת נדרים כמעט אוטומטית, ומתנגדים לדרך זו. הסברנו את רבי צדוק כמהלך בשיטתם של חכמים.
סיבות להתרת הנדר והיחס לנדר
המשנה מתפרשת, אפוא, יפה כוויכוח עקרוני על מידת הקלות, ורמת הסמליות, שבה יש לאפשר התרת הנדר. ברם, בתלמודים שתי מגמות סותרות. האחת הופכת את המחלוקת לטכנית יותר וחומקת מהטיעון האידאי, והאחרת מקצינה את הוויכוח האידאולוגי. בירושלמי (מא ע"ב) מובאים שני הסברים. הראשון שהמחלוקת היא על נתון "טכני", האם אכן כבוד אב ואם הוא סיבה שבשבילה אדם מתחרט תמיד על נדרו<sup class="footnote-marker">3</sup><i class="footnote">בעל קרבן עדה מציע לתקן את הנוסח ולהחליף את עמדות הדוברים, ולפי הסברנו אין צורך בכך. </i>. חכמים משיבים בחיוב, ולכן חוששים שהכרה בטיעון זה תביא לביטול מעשי של הנדרים, ורבי אליעזר סובר שטיעון זה (כבוד ההורים) תקף רק במקרים מסוימים ועל כן הכרה בו לא תוביל לפריצה. הסבר זה מותיר את הוויכוח בתחום הערכת המציאות בעוד שכל הצדדים מודים בחשיבות השמירה על מוסד הנדרים ומדגישים את המרכיב "הרֵאלי" של ההתרה. ההסבר השני הפוך, והירושלמי מונה סדרת מימרות בגנות הנדרים. "כבוד המקום" הוא הסבר מדוע ה' מואס בנדרים, ומי שמכבד את בורא עולם ושואף לקיים את מצוותיו צריך למאוס בנדרים. ודוק, החשש אינו שמא לא יקוים הנדר אלא דווקא שמא יקוים. סוגיה זו היא סוגיית מפתח בהבנת ההתנגדות לנדרים; בפרטי הטיעונים עסקנו במבוא. במסגרת דיון זה שואל התלמוד הירושלמי מה רע בכך ש"אם כן אין נדרים"? אם זו התוצאה – מה רע בכך? " 'אם כן אין נדרים', לא יהו נדרים?! והכתיב 'וידבר משה אל ראשי המטות' תלה הפרשה בראשי המטות שיהו מתירין את נדריהן, אם אומר את כן נמצאת עוקר פרשת נדרים מן התורה" (מא ע"ב)<sup class="footnote-marker">4</sup><i class="footnote">הירושלמי שואל כיצד יתקיים הפסוק, אך אינו נשען על הפסוק, אלא על אחת הדרשות לו המאפשרת הפרת הנדר. האמורא הבין בפשטות שראשי המטות הם חכמים, ובמבוא עסקנו בבירור שאלה זו.  </i>. אם אכן ייעקרו נדרים תיעקר פרשה מהתורה, אך אין בכך התלהבות מתופעת הנדרים עצמה. הבבלי לא העז לפרש שמדובר על עקירת פרשה מהתורה, והמעיט בדמותו של המשפט "אין נדרים נשאלים לחכם" או "אין נדרים ניתרין יפה". כלומר, הטיעון אינו עקרוני אלא שאין זו התרה טובה או שלא יבואו להתיר נדרים אל החכם, שהרי בקל מפרים אותו ויפרוהו בלי לפנות לחכמים. הטיעון עצמו קשה, אך עבורנו חשוב יותר שהבבלי מעמיד את השאלה לא על בסיס עקרוני, כפי שהעלינו לעיל. 
המשפט "אם כן אין נדרים" יכול להיות דברי רבי צדוק, אבל גם אפשר שאלו דברי העורך. מכל מקום, לפנינו ויכוח תנאי במיטבו. השיקולים ערכיים ועקרוניים, מנסים להעמיד מקרה מסוים על רקעו האידאי ומחפשים אחר אחידות משפטית. ממשנה ד משמע שאכן רבי אליעזר, או לפחות רבי מאיר המהלך בשיטתו, סבורים שניתן לפתוח גם בכבוד המקום. הטיעון של רבי צדוק אינו יכול, אפוא, לקעקע את דברי רבי אליעזר, שכן הוא מסכים שאפשר לפתוח בכבוד המקום, אך הוא מבטא היטב את הערכים שבשמם חולק עליו רבי צדוק. תופעה אופיינית לוויכוחי תנאים היא שכל צד משכנע בנימוקים לשיטתו, מבלי לתת את הדעת על עמדת היריב. הטיעון לא בא להזיז את השני מעמדתו, אלא לפרוס את כל יריעת משנתו של הדובר<sup class="footnote-marker">5</sup><i class="footnote">לטיעונים בוויכוח תנאים ראו בקצרה במבוא הכללי לפירוש המשניות.  </i>.
מבחינה מבנית רבי צדוק מהלך בשיטת חכמים. זו תופעה רגילה במשנה שמובאת מחלוקת ואחריה עמדה נוספת שהיא כאחת הדעות. בדרך כלל המבנה הוא דעה א, דעה ב ושוב דעה א. במקרה שלנו הסדר הפוך (א, ב, ב)<sup class="footnote-marker">6</sup><i class="footnote">ראו פירושנו לשבת פ"ב מ"א. </i>.
המונח "מקום" הוא אחד מכינויי בורא עולם. היו חוקרים שניסו לאפיין כינוי זה בהקשר ובזמן. להערכתנו אין לכינוי זה משמעות מיוחדת. אורבך טען שהביטוי קדום ובתקופות מאוחרות חדלו להשתמש בו כמעט לחלוטין<sup class="footnote-marker">7</sup><i class="footnote">אורבך, חז"ל, עמ' 64-53. </i>; להערכתנו העריכות המאוחרות אינן מאפשרות לשחזר את המינוח המקורי שהשתמשו בו חכמים, לכל היותר ניתן לקבוע שהביטוי שגור היה בפי תנאים ופחות בפי אמוראים, אך לא נעקר לחלוטין. אי אפשר לקבוע האם הביטוי הוא תנאי קדום או מאוחר, שכן המקורות לא שימרו את הנוסחאות הקדומות אלא הם פרי עריכה מאוחרת. זאת ועוד; סקירה, בעזרת המחשב, מלמדת על עשרות פעמים שבהן משתמשים מקורות אמוראיים במינוח "המקום", ועל מאות פעמים שבהן מתחלפים שמות ה' באופן תדיר במקבילות וכמובן גם בנוסחאות המעתיקים. דיון 
האמוראים<sup class="footnote-marker">8</sup><i class="footnote">בראשית רבה, סח ח, עמ' 777 ובהערות שם; אורבך, חז"ל, עמ' 55 הע' 7. </i> למה משתמשים בשם "המקום" וההסבר שם איננו אלא בבחינת דרשה לשמו יתברך, ואינו מעידה על אי הבנה או אי הכרה בשם המקודש<sup class="footnote-marker">9</sup><i class="footnote">דיון קצר זה הוא דוגמה לשוני בקריאת המקורות שבין החוקרים אבות עולם ובין ממשיכיהם שאתם אנו נמנים, ולא נרחיב בכך. ההבדל מתבטא בהערכת תפקידם של העורכים (ולחילופין בטיב שמירת מסורת הניסוח) מחד גיסא, ומאידך גיסא באפשרות לסקור את כל שימושי המינוח "מקום" בזכות המחשב. וראו עוד שתיקת הכותבים אצל ספראי וספראי, הגדת חז"ל, עמ' 120, בהצביעם שהפתיחה המזכירה את המקום היא דווקא מאוחרת. עם זאת אנו מסכימים עם אורבך בהמעטת משמעותו התאולוגית של המינוח. "המקום" אינו אלא כינוי רווח לריבון עולמים המצוי בכל מקום. </i>. 
<b>מודין</b> <b>חכמים</b> <b>לרבי</b> <b>אליעזר</b> <b>בדבר</b> <b>שבינו</b> <b>לבין</b> <b>אביו</b> <b>ואמו</b> <b>שפותחין</b> <b>לו</b> <b>בכבוד</b> <b>אביו</b> <b>ואמו</b><b> – </b>אם הנדר יש בו פגיעה באביו ובאמו, כגון שנדר שלא ייהנה להם, מותר לפתוח בכבודם ולשאול את הנודר האם אכן התכוון לפגוע בהוריו. המשנה מבטאת אמונה מלאה בכך שאדם לא יפגע, מרצונו, בכבוד הוריו. ואכן, לפי ההלכה כיבוד אב ואם הוא מצווה רבה. בתנאי החברה המסורתית רגישות זו מתבקשת, אך היא מועצמת בזכות מצוות כיבוד אב ואם שבעשרת הדיברות. בספרות חז"ל יש ביטויים המעידים על חשיבות המצווה גם בעיני חכמים וההלכה, וגם על חשיבותה בעיני החברה בכללותה. 
בירושלמי מובאת דוגמה לנדר כזה: מעשה באחד שנדר שלא ישתה מיין אביו, וויתר על נדרו כשהתברר לו עד כמה אביו מצטער על הנדר (מא ע"ג). דוגמאות אחרות נתנו במשניות אחרות, כגון המעשה בבית חורון (לעיל פ"ה מ"ו). שם הפתרון של התרת הנדר אינו עולה. אפילו שמאי הזקן פועל שם לעקיפת הנדר, ואינו מנסה להתירו בשם הפגיעה בכבוד האב, אף ששם מדובר בנדר שבינו לבין אביו. בנדר כזה כולם מודים שכבוד האב הוא עילה להתרה, אך שמאי אינו מנצל אפשרות זו. כפי שהערנו במבוא פתרון זה של התרת הנדר מובא רק לעתים רחוקות, ורוב הדיונים נערכים כאילו אינו קיים.

Mishnah 2

<b>ועוד</b> <b>אמר</b> <b>רבי</b> <b>אליעזר</b> <b>פותחין</b> <b>בנולד</b> – "נולד" הוא מצב שהתהווה לאחר הנדר. בעת הנדר לא נלקחה בחשבון התפתחות עתידית, והדוגמאות להלן.
<b>וחכמים</b> <b>אוסרין</b> <b>כיצד</b> – מהו "נולד"? פתיחה זו מעידה שלפני הדובר כבר הייתה מונחת ההלכה על "נולד". בדרך כלל "כיצד" הוא סגנון של התוספתא המרחיבה ומבארת את המשנה, ומשנתנו היא מהמשניות הערוכות כתוספתא<sup class="footnote-marker">10</sup><i class="footnote">וויס, משניות שהן תוספתא. </i>.
<b>אמר</b> <b>קונם</b> <b>שני</b> – "שאני" או "שאיני", כמו שפירשנו במשנה הראשונה במסכת.
<b>נהנה</b> <b>לאיש</b> <b>פלוני</b> <b>ונעשה</b> <b>סופר</b> – הסופר עשוי למלא אחד משלושה תפקידים: או המורה בבית הספר, או הלבלר הכותב שטרות, או אולי פקיד השלטונות האחראי על גביית מסים. תפקיד זה היה קיים בכפר במצרים הרומית, שם היה סופר הכפר (קומה-גרמטוס) אחראי על גביית המסים. מבנה המִנהל במצרים השפיע על המנהל ההרודייני, ופעם אחת נזכר תפקיד זה במערכת המנהל של הורדוס<sup class="footnote-marker">11</sup><i class="footnote">שליט, הורדוס, עמ' 117-116; ספראי, הקהילה, עמ' 250. </i>. במקורות חז"ל שני רמזים אפשריים לכך שסופר הכפר אחראי לגביית המסים<sup class="footnote-marker">12</sup><i class="footnote">אגדת בראשית, לו, עמ' 53; איכה רבה, ב א, עמ' 98. </i>, אבל שימוש זה נדיר. יתר על כן, מסופר הכפר אין נהנים, אדרבה, הוא גובה את המסים מטעם השלטונות<sup class="footnote-marker">13</sup><i class="footnote">הקהילה היהודית לא עסקה בגביית מסים מהתושבים, והשלטונות לא נתנו לה סמכות בנושא זה. </i>, ואינו מהנה תושבים. המשא ומתן עמו אינו בא ביזמת תושב הכפר, אלא נגד רצונו. אשר לסופר המלמד בבית הכנסת, לעיל שנינו שהמודר הנאה מחברו "לא ילמדנו מקרא אבל מלמד הוא את בניו מקרא" (פ"ד מ"ג). אם כן, גם אם הוא סופר עדיין הנודר רשאי לשלוח את בניו לבית הספר. ניתן לפרש את משנתנו בסופר שהוא לבלר. ברם, מעבר לכך, גם אם מבחינה פורמלית רשאי סופר זה ללמד את הבנים, וגם אם מבחינה פורמלית ניתן למצוא היתר ללבלר לכתוב שטרות בתשלום לנודר<sup class="footnote-marker">14</sup><i class="footnote">בנושא זה מצינו גישות שונות. לעיל פ"ד מ"ו נקבע שאין לעשות עסקים עם המודר הנאה, אבל בפ"ג מי"א נמצא לכך פתרון על ידי תשלום נוסף עבור השירותים או המכר.  </i>, הרי שהנדר יוצר אי-נוחות רבה. אי-נוחות זו לא נלקחה בחשבון בעת הנדר, והרי זה בבחינת "נולד". רבי אליעזר סבור שזו עילה להתרת הנדר, וחכמים חולקים (איור 83).
<b>או</b> <b>שהיה</b> <b>משיא</b> <b>את</b> <b>בנו</b> – מקרה שני ושונה המדגים אותה הלכה. המודר הנאה אינו יכול ליהנות מהחתונה, או שהוא מצטער שאין הוא יכול לסייע לחברו בחתונה.
<b>אמר</b> <b>אילו</b> <b>הייתי</b> <b>יודע</b> <b>שהוא</b> <b>נעשה</b> <b>סופר</b> <b>או</b> <b>שהיה</b> <b>משיא</b> <b>את</b> <b>בנו</b> <b>בקרוב</b> <b>לא</b> <b>הייתי</b> <b>נודר</b> – כל אלו סיבה להתרת הנדר לפי רבי אליעזר.
<b>קונם</b> <b>לבית</b><b> ה</b><b>זה</b> [<b>שאיני</b>] – נוסף בגיליון, <b>ניכנס</b> <b>ונעשה</b> <b>בית</b> [<b>ה</b>]<b>כנסת</b> – לפנינו עדות לבית פרטי שהפך לבית כנסת. לעיל עסקה המשנה במקרה זה שבו נדרו שניים הנאה זה מזה. לפי ההלכה שניהם אסורים להיכנס לבית הכנסת (פ"ה מ"ה), אבל לכך מצאו חכמים פתרון. ברם, במקרה שלנו הנדר הוא מהמבנה עצמו, ואסור לו להיכנס למבנה. כאמור, בפרק ה נמצא פתרון אחר לתסבוכת הנובעת מנדר הנאה כזה.
<b>אמר</b> <b>אילו</b> <b>הייתי</b> <b>יודע</b> <b>שהוא</b> <b>נעשה</b> <b>בית</b> [<b>ה</b>]<b>כנסת</b><sup class="footnote-marker">15</sup><i class="footnote">ה' הידיעה נוספה מעל השורה. </i> <b>לא</b> <b>הייתי</b> <b>נודר</b> <b>רבי</b> <b>אליעזר</b> <b>מתיר</b> <b>וחכמים</b> <b>אוסרין</b> – זו חזרה על סיכום ההלכה דלעיל. ההלכה מנוסחת ככלל, ואחריו דוגמאות וסיכום הכלל.
המשנה מדברת על בית פרטי שהפך להיות בית כנסת. כידוע, אין בידינו בתי כנסת חפורים מתקופת התנאים מדור אושא ואילך (המאה השנייה). אם אכן פעל בימי התנאים מוסד בית הכנסת אך ללא מבנה ציבורי, הרי שיש להניח שבני הקהילה נאספו בבתים פרטיים שהפכו בכך לבתי תפילה. ואכן יש לכך מעט הדים בספרות התנאים, ומשנתנו היא אחד מהם. בתלמוד הירושלמי<sup class="footnote-marker">16</sup><i class="footnote">מא ע"ג; מגילה פ"ג ה"א, עג ע"ד. הברייתא מובאת בירושלמי בלשון "תנינן תמן", מונח המציין ברייתא שהובאה מבבל או מסוגיה של ישיבה אחרת בארץ ישראל. </i> מזכירים בהקשר לכך דין אחר המופיע במקורות התנאים במסכת מגילה, ובו נידון דינו של בית כנסת של יחיד שחרב, שדינו שונה מבית כנסת של רבים שקדושתו יתרה<sup class="footnote-marker">17</sup><i class="footnote">משנה, מגילה פ"ג מ"א-מ"ב; ירו', שם, עג ע"ד, וראו פירושנו למשנה זו. </i>. מעניין שהירושלמי מדגיש שהיה זה מבנה שנבנה לשם חצר והפך לבית כנסת. שגרת לשון זו, הנאמרת אגב אורחא ללא כל משמעות הלכתית, מלמדת שאין זה רגיל שחדר, "בית" בלשון המקורות, ייהפך לבית כנסת, אלא מכלול שלם, "חצר". הוא הדין בהמשך הסוגיה שבה דן הירושלמי במי שקנה מבנה והקדישו לבית כנסת, ושוב הניסוח הוא "הדא אמרה בנייה לשם חצר והקדישה..." (זאת אומרת בנאה...). משנה אחרת מדברת על מכירת בית כנסת, "אין מוכרין את של רבים ליחיד" (משנה, מגילה פ"ג מ"א), וברור מהדיון שם שמדובר במכירת בית הכנסת לשם בית מגורים, הווה אומר שמעתה יהיה המבנה שייך לאדם פרטי. "בית ליאונטיס" שנחפר בבית שאן הוא מבנה פרטי שחלק ממנו הפך למבנה תפילה<sup class="footnote-marker">18</sup><i class="footnote">צורי, בית לאונטיס. בית כנסת בתוך בית אחוזה, נחפר על ידי ש' דר, ראו דר, רקית. </i>, ברם מדובר במבנה מאוחר מהתקופה הביזנטית ואין הוא שייך לענייננו (איור 48). הוא הדין בחורבת רקית שבכרמל, שם נבנה בית כנסת (שומרוני או יהודי) בתוך בית אחוזה. בשני המקרים אין מדובר בבית שהפך לבית כנסת, אלא בבית כנסת פרטי (איור 58). 
אם כן, תופעה זו של בתי כנסת פרטיים הייתה קיימת והעדויות להם הן בעיקר תנאיות, או במסגרת ציטוט של מקור תנאי בפי האמוראים<sup class="footnote-marker">19</sup><i class="footnote">"בית כנסת של יחידי" נזכר עוד בסוגיה בירושלמי, שם שם, ברם משמעות המונח בהקשר זה היא שבית הכנסת נתרם על ידי תורם יחיד, כפי שגם ברור מהמקבילה בבבלי, מגילה כו ע"א. </i>. עם זאת, סך העדויות על בתים פרטיים שהפכו לבתי כנסת הוא קטן, וייתכן שהאמוראים לא הכירו כלל תופעה זו. זאת ועוד, יתר המקורות התנאיים העוסקים בבית הכנסת משקפים מבנה גדול, כפי שהראינו בנספח למסכת מגילה. 
"נולד" ו"טעות"
בתוספתא: "הנודר מן הבית, מן העליה, וקודם לנדרו נודע שנפלו לו בירושה, או שניתנו לו במתנה, אמר אילו הייתי יודע שכן לא הייתי נודר, הרי זה מותר" (פ"ה ה"א). כפשוטו "מותר" כאן הוא שחכם יכול להישען על טיעון זה להתרת הנדר. המשפט סותר את עצמו: אם נודע לו הדבר לפני הנדר – למה יותר הנדר? ליברמן מפרש שנודע לו הדבר לאחר הנדר, וקושר את ההלכה למשנה הבאה. אם הבית והעלייה נפלו לו לאחר הנדר, הרי זה "נולד" רגיל. ברם, ייתכן לפרש שהכוונה שלאחר הנדר נודע שהבית והעלייה היו שלו כבר לפני הנדר, אם כך הוא הרי זה נדר טעות. לפיכך נראה ש"מותר" כאן הוא מותר לחלוטין, שכן זה נדר טעות. ברייתא זו מחדדת את ההבדל בין "נולד" ל"טעות". "נולד" הוא טעות בשיקול דעת על העתיד, ו"טעות" היא טעות עובדתית בתנאי ההווה.
בדרך זו מהלך הירושלמי המביא את משנת נזיר: "[1] מי שנדר בנזיר והלך להביא את בהמתו ומצאה שנגנבה, אם עד שלא נגנבה בהמתו נזר, הרי זה נזיר. [2] ואם משנגנבה בהמתו נזר, אינו נזיר. [3] וזו טעות טעה נחום המדי כשעלו נזירין מן הגולה ומצאו בית המקדש חרב. אמר להם נחום המדי, אלו הייתם יודעים שבית המקדש חרב הייתם נוזרים? אמרו לו לא. והתירן נחום המדי. [4] וכשבא הדבר אצל חכמים, אמרו לו כל שנזר עד שלא חרב בית המקדש, נזיר. ומשחרב בית המקדש, אינו נזיר" (נזיר פ"ה מ"ד). מי שנזר על דעת שיקריב בהמה שנגנבה לפני שנזר – הרי זו נזירות בטעות ובטלה, ואילו מי שנדר על דעת שיקריב את בהמתו וזו נגנבה – הרי זה נולד, ואין זו סיבה להתרת הנזירות. ברוח זו מתפרש המעשה המרתק. הנזירים הלו נזרו את נזירותם כשבית המקדש היה קיים; חכמים רואים בכך "נולד", שכן המקדש חרב לאחר נזירותם, ו"נולד" אינו עילה להתרת הנדר. נחום המדי, מהחכמים הראשונים בדור יבנה, סובר אחרת. המשנה מציגה זאת כטעות, ברם לא טעות כאן אלא גישה הלכתית כדעת רבי אליעזר ש"נולד" הוא עילה להתרת הנדר<sup class="footnote-marker">20</sup><i class="footnote">הבבלי, נזיר לב ע"ב, עמד על כך שחכמים מתעלמים מדעת רבי אליעזר, "שטפוהו רבנן לרבי אליעזר". הבבלי אינו מתקשה בכך, ואכן פעמים מציינים המקורות "טעות" והיא דעה לגיטימית אחרת, ראו למשל בבלי, שבת סג ע"ב. </i>. מכל מקום, הנדר דורש "התרה" של חכם<sup class="footnote-marker">21</sup><i class="footnote">ראו פירושנו למשנת נזיר פ"ה מ"ד, שם נדון בדמותו של נחום המדי ובתוספתא המקבילה פ"ג הי"ח. </i>. 
מעתה עלינו לחזור לתוספתא ולמונח "מותר" המופיע בה. בדרך כלל "מותר" משמעו שהנדר בטל ללא צורך בהתרתו על ידי חכם. הדבר בולט בסדרת הלכות, כגון "אי זהו נדר שצריך חקירת חכם, אמר קונם את אשתי נהנית לי שגנבה את כיסי, ושהכת את בני. נודע שלא הכתו, ונודע שלא גנבה, במה דברים אמורים, בזמן שנדר ואחר כך גירש, אבל גירש ואחר כך נדר, מותר" (תוס', גיטין פ"ג ה"ה). "מותר" כאן הוא בניגוד ל"צריך חקירת חכם". העיקרון הוא שנדר טעות בטל אך גירושי טעות תקפים, וממילא גם נדר הכרוך בגירושין אינו בטל אלא אם כן נידר לאחר הגירושים. גירושי טעות אינם בטלים כדי שלא ייווצרו ספקות, ומשום שהגט הוא כריתות מלאה שאין אחריה חזרה. כן יוצא מסדרת הלכות<sup class="footnote-marker">22</sup><i class="footnote">כגון לעיל פ"ב מ"ב ומ"ד; תוס', פ"ג ה"ג-ה"ד, ועוד.  </i>. אבל בדיון הלכתי אחד מדובר בנדר שהותר מקצתו, והניסוח הוא "רבי נתן אומר יש נדר שמקצתו מותר ומקצתו אסור. כיצד? נדר מן הכלכלה שהיו בנות שבע בתוכה, אמר, אילו הייתי יודע שבנות שבע בתוכה לא הייתי נודר אלא לשאר כלכלה, הותר בבנות שבע ואסור בשאר הכלכלה"<sup class="footnote-marker">23</sup><i class="footnote">תוס', פ"ה ה"א; ירו', מא ע"ג; בבלי, כז ע"א; ירו', ברכות פ"ה ה"ב, ט ע"ב; תענית פ"א ה"א, סג ע"ד, וראו להלן פ"ט מ"ו.  </i>. כאן "מותר" הוא התרה על ידי חכם. המשפט בתוספתא נסוב על המשנה להלן (מ"ו) ושם מדובר בנדר "שהותר", כלומר שהותר על ידי חכם. אם כן, לעתים "מותר" הוא מינוח להיתר של החכם, אם כי שימוש זה נדיר. גם במשנה ד להלן "מותר" הוא לאחר ההיתר של החכם, ואין "מותר" אלא שניתן "לפתוח" לו את הנדר. 

Mishnah 3

<b>רבי</b> <b>מאיר</b> <b>אומר</b> <b>יש</b> <b>דברים</b> <b>שהן</b> <b>כנולד</b> <b>ואינן</b> <b>כנולד</b> – משפט זה אפשר לפרשו לשתי פנים. או שיש דברים הדומים לנולד שפותחין בו, ואינם כנולד, כלומר שאין פותחין בהם, אבל בנולד פותחים, או שיש דברים שהם כנולד ואין פותחין בהם, אף על פי שהם נראים כמו דברים שאינם נולד. לפי ההסבר הראשון רבי מאיר ו"חכמים" מסכימים ש"נולד" הנו עילה מספקת להתרת הנדר. התלמודים מקבלים את ההסבר השני, ואנו מעדיפים את ההסבר הראשון. הדיון הוא על טיעונים שהם "כנולד" ואינם ממש נולד, כפי שיתברר להלן. המילים "ואינן כנולד" חסרות ב- ר, ף01<sup class="footnote-marker">24</sup><i class="footnote">כתב יד וטיקן 130, וכתב יד ירושלים של הרי"ף. </i>.
<b>וחכמים</b> <b>מודין</b> <b>לו</b> – כך ברבים מעדי הנוסח, בהבדלים קלים<sup class="footnote-marker">25</sup><i class="footnote">א, ב, ד, ל, ז, כ, פ, נ, ן, ן2, ת, פ1. </i>. ביתר עדי הנוסח, כולל הדפוסים: "ואין חכמים מודין לו". לפי נוסח הדפוסים חכמים מרחיבים את המונח "נולד" יותר מרבי מאיר, ולפי נוסח כתב יד קופמן הם מצמצמים את כוחו של הנולד. לנוסח כתב היד עדיפות ניכרת, ורוב עדי הנוסח הטובים תומכים בו. סגנון נדיר זה מופיע בעוד משנה אחת שתובא להלן.
<b>כיצד</b><sup class="footnote-marker">26</sup><i class="footnote">למונח זה ראו בפירושנו למשנה הקודמת.  </i> <b>אמר</b> <b>קונם</b> <b>שני</b> <b>נושא</b> <b>לפלונית</b> <b>שאביה</b> <b>רע</b> – גם ביתר עדי הנוסח: "שאביה רע".
<b>אמרו</b> <b>לו</b> <b>מת</b> [<b>או</b>] – נוסף בשוליים, <b>שעשה</b> <b>תשובה</b> – לכאורה הרי זה "נולד" רגיל, ונראה שההבדל בינו לנולד רגיל הוא שהדבר צפוי. הרי האב אמור למות. רק לעתים נדירות נותר האב בחיים שנים רבות לאחר נישואי בתו. כמו כן בהמשך, הכלב והנחש אינם חלק מהבית, אלא תנאים העשויים להשתנות בקרוב, ולכן אינם נולד בלתי צפוי. על כן <b>קונם</b> <b>לבית</b> <b>הזה</b> <b>שני</b> <b>ניכנס</b> <b>שהכלב</b> <b>רע</b> <b>בתוכו</b> – גידול כלבים בחברה היהודית היה מצומצם<sup class="footnote-marker">27</sup><i class="footnote">ראו שוורץ, כלבים. </i>. משנתנו מצטרפת לעדויות על כך שהיו לעתים כלבים בבתים פרטיים, ומן הסתם בעיני החברה הכלב רע. עם זאת, ניתן גם להבין את משנתנו שבדרך כלל כלבים הם טובים, אך בבית זה שוכן כלב רע. עם זאת, הצירוף כלב ונחש מעיד ששניהם נתפסים כמזיקים.
<b>או</b> <b>שהנחש</b> <b>בתוכו</b> – ולכן הנודר אינו חפץ להיכנס לבית, <b>אמרו</b> <b>לו</b> <b>מת</b> <b>הכלב</b> <b>או</b> <b>שנהרג</b> <b>הנחש</b> <b>הרי</b> <b>הן</b> <b>כנולד</b> <b>ואינן</b> <b>כנולד</b> <b>וחכמים</b> <b>מודין</b> <b>לו</b> – כך גם בחלק מעדי הנוסח  בשינויים קלים<sup class="footnote-marker">28</sup><i class="footnote">א, ב, ג, ד, ו, ט, ל, פ, פ1, נ, ן, ן2, ת. </i>. ביתר עדי הנוסח ובדפוס "ואין חכמים מודין לו". חילוף דומה מצינו ברישא, בהבדלים קלים. 
לפי הסברנו נולד הוא התפתחות שהנודר לא חזה והיא עילה לביטול הנדר, אבל אם הנודר צריך היה לצפות להתפתחות כזאת אין זו עילה לביטולו. משנה ד להלן גם היא עוסקת בהתפתחות צפויה, ושם הנדר בטל לא משום שהוא "כנולד" אלא משום שיש בנדר פגיעה בכבוד המקום ובמצוות צדקה. אבל לפי הסבר התלמודים "נולד" אינו עילה לביטול הנדר, אבל מקרים אלו שהם "אינן כנולד" הם עילה טובה להתרת נדר. לפנינו, אפוא, מקרה שבו ההתפתחות העתידית קרובה וצפויה, אם כן למה התפתחות כזאת נחשבת לעילה טובה יותר לביטול הנדר? אין בכך כל היגיון. 
בשני התלמודים פירשו שהנדר אינו "נולד" אלא ממש נדר טעות. פירוש אחד הוא שבעל הבית שינה מאורחותיו עוד לפני הנדר, וזהו אפוא נדר טעות, או משום שהנדר נתפס כנדר על תנאי, ונדר על תנאי בטל (ירו', מא ע"ג; בבלי, סה ע"ב). שני הפירושים אינם נהירים. ברור שהם מבינים שרבי מאיר סבור כחכמים, ש"נולד" אינו עילה לביטול הנדר, אך נדר זה אינו נולד אלא בטל מעיקרו כנדר טעות, או כנדר על תנאי. נדר על תנאי ונדר טעות הם דומים. נדר טעות הוא נדר שנדר אדם על בסיס הנחות מסוימות, זהו מעין תנאי, אלא שלא נאמר במפורש.
נדר על תנאי נדון במשנה אחרת: "היו מהלכין בדרך ואחד בא כנגדן, אמר אחד מהן הריני נזיר שזה פלוני, ואחד אמר הריני נזיר שאין זה פלוני; הריני נזיר שאחד מכם נזיר, שאין אחד מכם נזיר; ששניכם נזירים, שכולכם נזירים, בית שמאי אומרים כולן נזירים ובית הלל אומרים אינו נזיר אלא מי שלא נתקיימו דבריו, ורבי טרפון אומר אין אחד מהם נזיר" (משנה, נזיר פ"ה מ"ה). בית הלל סבורים שנזירות או נדר על תנאי הם נדר תקף לכל דבר, ואם בטל התנאי בטל הנדר; בית שמאי סבורים שנדר על תנאי קיים גם אם התנאי בטל, ורבי טרפון סבור שכל הנדר בטל משום שהתנאי פוגע בטהרת הנדר. כן מבואר בתוספתא: "היו מהלכין בדרך ואחד בא כנגדן, אמר אחד הריני נזיר שזה פלוני, ואחד אומר הריני נזיר שאין זה איש פלוני; הריני נזיר שאחד מכם נזיר, ואחד אומר הריני נזיר שאין אחד מכם נזיר; הריני נזיר ששניהם נזירין, ואחד אומר הריני נזיר שכולם נזירין, בית שמאי אומרים כולן נזירין ובית הילל אומרים אינו נזיר, אלא ממי שלא נתקיימו דבריו, ויביאו קרבן בשותפות. רבי יהודה אומר משום רבי טרפון, אין אחד מהן, לפי שלא ניתנה נזירות אלא להפלאה" (נזיר פ"ג הי"ט).
עמדתו של רבי טרפון היא עקרונית. התנאי פוגע בקדושת הנדר, והרי זה נדר שלא לשם מצווה. בעמדה זו מהלך המדרש: " 'וידר יעקב נדר לאמר' וגו' 'אשר פצו שפתי ודבר פי בצר לי' (תהלים סו יד), אמר רבי יצחק הבבלי: מן דנדר מצוה. מהו 'לאמר' לאמר לדורות, כדי שיהו נודרין בעת צרתן. יעקב פתח בנדר תחילה, לפיכך כל מי שנודר לא יהא תולה את הנדר אלא בו. אמר רבי אבהו כתיב אשר נשבע לי"י נדר לאביר יעקב (תהלים קלב ב) לאביר אברהם, ולאביר יצחק, אינו אומר כן, אלא לאביר יעקב, תלה הנדר במי שפתח בו תחילה... 'וידר יעקב נדר' וגו' ארבעה הם שנדרו, שנים נדרו והפסידו, ושנים נדרו ונשתכרו. ישראל וחנה נשתכרו, יפתח נדר והפסיד, יעקב נדר והפסיד..." (בראשית רבה, ע א, עמ' 801-799; מדרש שמואל, ב ב). הדרשן אינו מתעלם מכך שהנדר של יעקב אף הוא היה על תנאי, ומוצע שם הסבר שאין כאן תנאי ממש. עמדה זו מבטאת הערכה של אמת למי שנודר לשם שמים, והסתייגות מכל נדר המותנה במשהו שמחוץ לרצון הנודר.
לפי ההסבר שזהו נדר על תנאי רבי מאיר סבור כבית הלל, אלא שאין כאן צורך בהתרה כלל. אפשר היה להבין את דברי רבי מאיר לגופם בדרך זו. אבל בהקשר של המשנה הסבר זה קשה. הרי המשנה מדברת על דרכי "פתיחה", ולפי הסבר זה רבי מאיר עוסק בנדר הבטל מעיקרו ואינו צריך התרה כלל. יתר על כן, מדוע נדר כזה הוא "כנולד", הרי זהו נדר טעות רגיל (דינו התברר במחלוקת נחום המדי וחכמים). דומה ששני התלמודים סטו מפשט המשנה משום שלא רצו לפרש שרבי מאיר וחכמים מהלכים בשיטת רבי אליעזר שנולד הוא עילה להפרת הנדר. אבל מהמשנה הבאה משמע שרבי מאיר כרבי אליעזר שפותחין לו בכבוד המקום (לעיל, משנה א), ואין כל קושי להניח שרבי מאיר מהלך בשיטת רבי אליעזר, ו"חכמים" אינם חכמים של משנה א אלא "חכמים" אחרים. כידוע, "חכמים" במשנה אינם דעת כלל החכמים, אלא דעתו של עורך אותה הלכה קדומה, ואין "חכמים" של משנה א זהים בהכרח לאלו שבמשניות אחרות.
לסיכום, רבי מאיר כרבי אליעזר ש"פותחים בנולד", וזו עילה להתרת הנדר. המקרים במשנה אינם נולד, כלומר אינם עילה לביטול הנדר, משום שה"שינוי" היה צפוי ולפיכך אין בהם התפתחות שהייתה בלתי ידועה בזמן הנדר. 
הנחש בבית הוא מהמזיקים הנזכרים הרבה במקורות. רוב הבתים לא היו מרוצפים, ונחשים היו תדירים. הכשת הנחש נזכרת לעתים קרובות, וקדמונינו היו חסרי אונים להתמודד עם נכישה כזאת.
משנה הדומה מבחינה סגנונית למשנתנו היא משנת שבועות: "רבי מאיר אומר יש דברים שהן בקרקע ואינן כקרקע, ואין חכמים מודים לו. כיצד? עשר גפנים טעונות מסרתי לך, והלה אומר אינן אלא חמש, רבי מאיר מחייב שבועה וחכמים אומרים כל המחובר לקרקע הרי הוא כקרקע" (פ"ו מ"ו), שם ברור שחכמים חולקים על רבי מאיר. בספרי במדבר (טו, עמ' 20) יש מימרה רגילה של רבי מאיר ואחריה "ואין חכמים מודים לו". יש להניח שהגרסה "ואין חכמים מודים" הושפעה משתי מובאות אלו, אך דמיון הסגנון אינו חייב להיות מלא. מכל מקום, לפנינו סגנון עריכה הקשור לרבי מאיר. 
בתוספתא מובאת עוד סדרת מקרים שהם "נולד" (על משנה א) או שהם "כנולד" (משנה ג): "[1] מעשה באחד שהדיר את אשתו שלא לעלות לירושלם, ובאת והתירה על נדרו, ושאל את רבי יוסה, אמר לו אילו הייתה יודע שמבטלת דבריך שלא בפניך מדירה הייתה? אמר לו לאו, והתירו רבי יוסה. [2] רבי ישמעאל בי רבי יוסה אומר אומרין לו אילו אחד היה מפייסך הייתה נודר? אם אמר לאו, הרי זה מותר. [3] רבי יהודה בן בתירא אומר אומרין לו אילו היה לך לב זה הייתה נודר? אם אמר לאו, הרי זה מותר" (פ"ה ה"א). בכל שלושת המקרים מדובר על התפתחות עתידית, כזאת שאם היה הנודר מודע לה היה מבטל את הנדר. במקרה הראשון אכן הייתה התפתחות עתידית, האישה לא צייתה לנדר. בשני המקרים האחרים לא אירע כל דבר, אבל הפתיחה היא שאילו ידע שבעתיד יהא משהו לא היה נודר. ספק אם זה בבחינת "נולד", וההיתר דומה יותר לפתיחה רגילה. 
המקרה הראשון מרתק במיוחד. מתברר שאישה נשואה באה לפני מי שבאה ומתירה את נדרה. נראה שההתרה הייתה בדרך לגיטימית, ולא שהאישה פשוט נמנעה מלציית לנדר, אחרת לא היה התנא משתמש במינוח "והתירה". נראה, אפוא, שהאישה באה לפני החכם ואמרה שנדרה שלא לעלות, והחכם מצא פתח לנדרה. החכם נזקק לנדר אישה אף על פי שידע שהיא נשואה, והדבר פורש תמונה חברתית מרתקת. 
המשפט "אם היה לך לב זה" מעיד שהשוני הוא שהבעל התחרט, ואם כן הרי שכל מעשה ההתרה הוא סמלי, ודי בחרטה פשוטה כדי להתירו. 

Mishnah 4

<b></b>
[<b>ו</b>]<b>עוד</b> <b>אמר</b> <b>רבי</b> <b>מאיר</b> – וי"ו החיבור נוספה בידי מעתיק מאוחר, והיא אינה מעלה או מורידה מהבנת הכתוב.
<b>פותחין</b> <b>לו</b> <b>מן</b> <b>הכתוב</b> <b>שבתורה</b> – מההמשך ברור שפתיחת הנדר היא מתקפה כוללת על תופעת הנדרים. הם נתפסים כחטא, והטענה אל הנודר היא שלו ידע שהנדר הוא חטא לא היה נודר. כאמור לעיל כך הסברנו את המשפט "פותחין לו בכבוד המקום" (לעיל, משנה א). רבי מאיר מהלך בשיטת רבי אליעזר שפותחין לו בכבוד המקום. ראוי לאדם שלא לנדור, ואם נדר יש להעמידו על טעותו, שלא יראת שמים כאן אלא חטא. במבוא למסכת הרחבנו בעניין זה והראינו שמסכת נדרים עוסקת כולה בנדרים של הבל, ולא בנדר אמִתי הנעשה לשם שמים.
<b>ואומרים</b> <b>לו</b> <b>אילו</b> <b>הייתה</b> <b>יודע</b> <b>שאתה</b> <b>עובר</b> <b>על</b> <b>לא</b> <b>תיקום</b> <b>ולא</b> <b>תיטור</b> – (ויקרא יט יח) ההנחה היא שהנדר בא לנקום בחבר, מעין הנדרים שפגשנו במהלך המסכת שנודר שלא יאכל אצל פלוני מתוך כעס עליו, <b>ועל</b> <b>לא</b> <b>תשנא</b> <b>את</b> <b>אחיך</b> <b>בלבבך</b> – (ויקרא יט יז), <b>ואהבת</b> <b>לרעך</b> <b>כמוך</b> – (ויקרא יט יח), <b>וחי</b> <b>אחיך</b> <b>עמך</b><b> – </b>(ויקרא כה לו), <b>שמא</b> <b>יעני</b> [<b>ו</b>]<b>אין</b> <b>אתה</b> <b>יכול</b> <b>לפרנסו</b> – אם החבר יהפוך לעני לא יוכל לקיים את כל מצוות הצדקה.
<b>אמר</b> <b>אילו</b> <b>הייתי</b> <b>יודע</b> <b>שהוא</b> <b>כן</b> <b>לא</b> <b>הייתי</b> <b>נודר</b> <b>הרי</b> <b>זה</b> <b>מותר</b> – כלומר זו עילה לפתיחת הנדר. כאמור יש במשנה התנגדות לנדרים, אך לא התנגדות לעצם הנדר אלא רק לנדרים הפוגעים בשכנות הטובה, כאלו שיש בהם כדי לגרום למתח חברתי. אין כאן התנגדות לנדרים המטילים על אדם להסתגף, כגון "שלא אשתה יין" או "שלא אלבש בגדים נאים", או לנדרים שאדם מטיל בהם על עצמו צדקה או קרבן.
לעיל (פ"ד מ"ז ומ"ח) מצאה המשנה דרכים לעקוף נדרים המונעים מאדם לסייע לחברו. אין סתירה ישירה בין המשניות, אבל נושבת בהן רוח שונה. שם מניחים שהנדר תקף, אף שהנודר שואף שלא לקיים את הנדר, ובמצב הנוכחי הוא מתחרט עליו. המשנה מכירה בבעיה ומציעה פתרון של הערמה, פתרון שהיו גם הסתייגויות ממנו, ובמיוחד הסתייגו ממנו בציבור הרחב (פ"ה מ"ו), ואילו אצלנו הפתרון הוא התרת הנדר. מבחינה פורמלית ניתן "לתרץ" ששם אין החכם מצוי להתיר את הנדר<sup class="footnote-marker">29</sup><i class="footnote">אי אפשר לומר כן על פ"ה מ"ו שבה מסופר מעשה בשמאי עצמו שאינו מתיר את הנדר ומאפשר הערמה תוך התחשבות בהסתייגות הציבורית. </i>, אבל אי אפשר להתעלם מהרוח השונה הנושבת בשתי משניות אלו. מעבר לדרכי התגובה השונות מציבה המשנה סדר עדיפויות ברור שלפיו צורכי הצדקה החברתית עדיפים מהנדר, ומצד שני סתם מתיחות חברתית אינה סיבה להתרת הנדר. רק אם המודר יעני תהא בכך עילה להתרת הנדר. 
מן הראוי להעיר שאם המודר יהפוך לעני יהיה זה בבחינת נולד, ומכאן שרבי מאיר סבור שפותחין ב"נולד" (הנדר יותר בשל אירוע שיתרחש בעתיד או שאולי יתרחש בעתיד). לעיל במשנה הקודמת התחבטנו בכך. התלמודים סברו שרבי מאיר כחכמים שאין פותחים ב"נולד", ואנו הסברנו שרבי מאיר כרבי אליעזר, ועתה הנימוק לכך עולה ישירות מהמשנה. הירושלמי היה ער לטיעון ושואל: הרי עניות היא "נולד", ומתרץ לשיטתו ש"עניות מצויה" ולכן אין זה נולד (שאין פותחין בו), אלא כנולד שפותחין בו.
החשש שאדם יעני היה חשש בר קיימא ורגיל. יתר על כן, בלשון חכמים סתם אדם מישראל הוא עני וזכאי למתנות העני<sup class="footnote-marker">30</sup><i class="footnote">ראו פירושנו לכתובות פ"ה מ"ח; פסחים פ"י מ"א; פאה פ"ח מ"ה-מ"ז. </i>. כל שנת בצורת דרדרה אנשים לכלל עוני, והתופעה הייתה תדירה ביותר. 

Mishnah 5

<b></b>
<b>פותחין</b> <b>לאדם</b> <b>בכתובת</b> <b>אשתו</b> – אם אדם נדר שלא ייהנה לאשתו ולפיכך עליו לגרשה. כתובת האישה היא בוודאי נתון ידוע, אלא שבשעת כעסו אין אדם לוקח בחשבון שלכעסו יש מחיר. נדרים רבים הם בין אדם לאשתו, ואף מצינו נדרים רבים שנדרו במסגרת תהליך הגירושין. או שאדם נדר לעצמו לגרש את אשתו, או שבכך הגיב לשידולים והפצרות של הסביבה לבל יגרשה.
<b>מעשה</b> <b>באחד</b> <b>שנדר</b> <b>מאשתו</b> <b>הנייה</b> – ולכן עליו לגרשה. במשניות אחרות נדונו הפרטים. לא תמיד חייב אדם בגירושין, אבל מי שנדר שלא ייהנה את אשתו תמיד "יוציא ויתן כתובה" (כתובות פ"ז מ"א). אף נדרים קלים יותר הם עילה לגירושין וחייב בכתובתה (שם מ"ב-מ"ה; פ"ד מ"ו, ועוד).
<b>והייתה</b> <b>כתובתה</b> <b>ארבע</b> <b>מאות</b> <b>זוז</b> – כתובה רגילה היא של מאתיים דינר (זוז הוא דינר כפי שברור מההמשך), וכתובת האמידים ארבע מאות דינר<sup class="footnote-marker">31</sup><i class="footnote">ראו פירושנו לפ"א מ"ב. </i>. הסך של ארבע מאות זוז עשוי להיות מקרי, אך בהקשר זה הוא בא לבטא כתובה יקרה במיוחד, פי שניים מכתובה רגילה וכתובה זהה לכתובתן של מיוחסות (בנות כוהנים), <b>ובאת</b> <b>לפני</b> <b>רבי</b> <b>עקיבה</b> <b>וחייבו</b> <b>ליתן</b> <b>לה</b> <b>כתובתה</b> – לפי ההלכה הברורה והפסוקה.
<b>אמר</b> <b>לו</b> <b>רבי</b> <b>שמונה</b> <b>מאות</b> <b>דינר</b> <b>היניח</b> <b>אבא</b> <b>ונטל</b> <b>אחי</b> <b>ארבע</b> <b>מאות</b> <b>ואני</b> <b>ארבע</b> <b>מאות</b> – זו חלוקה שווה, אין בה ביטוי לדין תורה שבכור נוטל פי שניים, ואכן בתקופת התנאים לא הקפידו על הנחיות התורה בנושא<sup class="footnote-marker">32</sup><i class="footnote">נעסוק בכך בהרחבה בפירושנו לבבא בתרא פ"ח, ובעיקר שם מ"א ומ"ה. כל זאת אם יזכנו החונן לאדם דעת.  </i>, <b>לא</b> <b>דייה</b> <b>שתיטול</b> <b>היא</b> <b>מאתים</b> <b>ואני</b> <b>מאתים</b> <b>אמר</b> <b>לו</b> <b>רבי</b> <b>עקיבה</b> <b>אפילו</b> <b>את</b> <b>מוכר</b> <b>שער</b> <b>ראשך</b> <b>את</b> <b>נותן</b> <b>לה</b> <b>כתובתה</b> – הביטוי הוא מוגזם ובא לבטא חובה מוחלטת לתשלום הכתובה. הבבלי כדרכו מעלה שאלות הלכתיות האם אכן השֵער שהוא בבחינת מטלטלים ערב לכתובה (ירו', מא ע"ג; בבלי, סה ע"ב)<sup class="footnote-marker">33</sup><i class="footnote">לשאלה הפורמליסטית האם השֵער נחשב כמחובר או כתלוש ראו עוד בבלי, סנהדרין טו ע"א. </i>. אפשר גם לשאול שאלה רֵאלית: האם שֵער הגבר עשוי להיות שווה סכום כה רב? אלא ששאלות אלו דקדקנות יתר יש בהן. הסיפור בא לבטא מחויבות מוחלטת, ואין לדקדק בפרטיו.
<b>אמר</b> <b>אילו</b> <b>הייתי</b> <b>יודע</b> <b>שכן</b> <b>לא</b> <b>הייתי</b> <b>נודר</b> <b>והיתירו</b> – בכמה עדי נוסח "והתירה", <b>רבי</b> <b>עקיבה</b> – הבעל היה סבור שמצבו הכלכלי ה"קשה"<sup class="footnote-marker">34</sup><i class="footnote">ברור שהאיש הוא אמיד שהבטיח לאשתו כתובה של עשירים. תשלום הכתובה קשה לו, אך ספק אם יגרום להתרוששותו. </i> הוא עילה שלא לשלם את מלוא הכתובה. הכתובה נתפסת לא כהתחייבות סופית אלא כמעין בסיס למשא ומתן. במבוא למסכת כתובות עמדנו על כך שהכתובה הייתה מסמך דתי, ובעצם מסמך שאינו מחייב. מה שמחייב היו ההבנות בעל פה והנוהג המקומי. כאן רבי עקיבא נצמד ללשון הכתובה, אך הסיפור מעיד שהכתובה ככללה נתפסה בציבור כמסמך שאינו מחייב. רבי עקיבא מחייבו במלוא הכתובה, וקשה לדעת האם הדבר נובע מכך שההתחייבות בכתובה היא התחייבות מוחלטת, או שמא רצה רבי עקיבא לשדלו שיוותר על הגירושין, כפי שגם הצליח.
מעבר לסיפור על משמעות הנדר ודרכי הפתיחה, יש בסיפור מסר של שוויון וחיבה לאישה. רבי עקיבא מגן על זכויותיה כנגד בעל חמדן הרוצה לקצץ בהן. סיפור זה משתלב בדרכו ההלכתית והמחשבתית של רבי עקיבא המצטייר כלוחם למען שוויון האדם באשר הוא. 
שלושה סיפורים הקשורים לערכו של השֵער קשורים לרבי עקיבא. האחד הוא הסיפור הידוע: "אמר רבי עקיבא, אפילו עניים שבישראל רואין אותם כאילו הם בני חורין שירדו מנכסיהם, שהם בני אברהם יצחק ויעקב. ומעשה באחד שפרע ראש האשה בשוק, באת לפני רבי עקיבא וחייבו ליתן לה ארבע מאות זוז. אמר לו רבי תן לי זמן, ונתן לו זמן, שמרה עומדת על פתח חצרה ושבר את הכד בפניה, ובו כאיסר שמן. גלתה את ראשה והיתה מטפחת ומנחת ידה על ראשה, העמיד עליה עדים, ובא לפני רבי עקיבא. אמר לו, רבי, לזו אני נותן ארבע מאות זוז? אמר לו לא אמרת כלום" (משנה, בבא קמא פ"ח מ"ו). הקרבה בין הסיפורים באה לידי ביטוי בפרטים משניים (ארבע מאות זוז, שֵער) וגם במוטיב העיקרי, רצונו של הגבר שלא לתת מהונו לאישה שאינה "ראויה" לממון כה רב, כל זאת בניגוד לחוק הברור, והגנתו של רבי עקיבא על זכות האישה ומעמדה. סיפור שלישי הוא על רחל, אשתו של רבי עקיבא, שבעלה היה מלקט תבן מתוך שערה (בבלי, כתובות סב ע"ב). סיפור זה מופיע רק במקורות בבליים, וחסר במקבילות הארץ-ישראליות המתארות גם הן את קשיי הלימוד של רבי עקיבא. גם הקשר שלו לסיפור במשנתנו שולי. הבריח המאחד את שלושת הסיפורים הוא מוטיב השֵער, ונראה ששלושת הסיפורים רומזים זה לזה. 

Mishnah 6

<b></b>
<b>פותחין</b> <b>בימים</b> <b>טובים</b> <b>ובשבתות</b> – הנודר כמובן ידע שהחגים יבואו, אך לא חש בעצמתו של הנזק שיגרום לו הנדר בחגים. פתיחה מעין זו מעקרת את הנדר מראשיתו. אם זו סיבה להתרת הנדר, לא קשה למצוא סיבות מקבילות גם בימי חול. 
<b>בראשונה</b> <b>היו</b> <b>אומרים</b> <b>אותן</b> <b>הימים</b> <b>מותרין</b> <b>ושאר</b> <b>כל</b> <b>הימים</b> <b>אסורין</b> <b>עד</b> <b>שבא</b> <b>רבי</b> <b>עקיבה</b> <b>ולימד</b> <b>שהנדר</b> <b>שהותר</b> <b>מכללו</b> – בכמה עדי נוסח "מקצתו", <b>הותר</b> <b>כולו</b> – בתוספתא: "רבי נתן אומר יש נדר שמקצתו מותר ומקצתו אסור, כיצד, נדר מן הכלכלה שהיו בנות שבע בתוכה, אמר אילו הייתי יודע שבנות שבע בתוכה לא הייתי נודר אלא לשאר כלכלה, הותר בבנות שבע ואסור בשאר הכלכלה... עד שבא רבי עקיבא ולימד שהנדר שהותר מקצתו הותר כולו" (פ"ה ה"א). בנות שבע הן תאנים יקרות במיוחד והנודר מספר שטעה בנדר, וזו סיבה להתרת חלק מהנדר. במקרה זה החלק הזה של הנדר בטל מעיקרו, ואין צריך התרת חכם. אם כן, הכלל אינו חל רק על התרת הנדר על ידי חכם, שאפשר להתיר חלק ממנו, אלא גם על ביטולו מלכתחילה. בהמשך התוספתא דוגמאות נוספות לכלל, והן אלו המנויות להלן במשנה. הכלל של רבי עקיבא הוא אפוא ניסוח כללי שהמשנה מסבה אותו על מקרה אחד, והתוספתא על מקרה אחר. גם בהמשך המשנה (מ"ח) מוסב הכלל על מקרה של ביטול. 
נדר שהותר מקצתו
רבי נתן שבתוספתא אינו מלמד על עמדתו אלא מוסר את כל המעשה, והוא למעשה אבי המשנה הזאת. רבי נתן עצמו מופיע במשנה רק פעמיים. פעם אחת בברכות פ"ט מ"ה, אבל משפט זה חסר בכתב יד קופמן ונוסף בידי המעתיק באותיות אחרות, וחסר גם ב- ג7, י, מ. אפשטיין האריך בכך וטען כי אכן זו ברייתא בתלמוד הבבלי שחדרה למשנה. דבריו אמנם אינם מוכרעים, מכל מקום התלמודים מכירים את המשפט אך מביאים אותו כאילו לא היה חלק מהמשנה<sup class="footnote-marker">35</sup><i class="footnote">אפשטיין, מבוא, עמ' 475. </i>. הפעם האחרת היא במשנת שקלים (פ"ה מ"ב). גם כאן מובאים בתלמוד דברי רבי נתן בצורה "תני רבי נתן", כאילו אינם במשנה<sup class="footnote-marker">36</sup><i class="footnote">שם, עמ' 952.  </i>. כן חסר המשפט בשלושה עדי נוסח (א, מ, מגק), ונראה שדבריו חדרו מברייתא בתלמוד הירושלמי. חדירת ברייתא מהתלמוד הבבלי למשנה היא תופעה רגילה, אבל אם אכן כך הוא גם כאן הרי שזו דוגמה חריגה לחדירת ברייתא מהתלמוד הירושלמי למשנה. לעומת זאת רבי נתן מופיע תדירות בתוספתא, במדרשי ההלכה ובברייתות בתלמודים. קשה לעמוד על סיבתו של שוני זה. אילולא ידענו שרבי נתן פעל בדור אושא היה עלינו להסיק שהוא תנא מאוחר, מסוף ימי התנאים, שלא זכה להיכנס למשנה אך נכנס לספרות שנערכה אחרי המשנה. אלא שרבי נתן פעל, כאמור, מוקדם יותר. אין זאת אלא שתלמידים המוסרים משמו לא פעלו אלא בשלהי ימי התנאים, ולכן שמו אינו במשנה. או שמא מנע רבי את שילובו במשנה בגלל הסכסוך עם בית הנשיאות<sup class="footnote-marker">37</sup><i class="footnote">בבלי, הוריות יג ע"ב. אף שהמעשה כפי שהוא מעוצב לפנינו הוא בבלי ומאוחר, ייתכן שהוא משמר גרעין מסוים של אמת היסטורית על מתיחות בין רבן גמליאל לחכם הבבלי.  </i>. מכל מקום, לפי התוספתא אפשר להבין שמשנתנו כרבי נתן, אך אינה מזכירה את שמו. ברם, לפי הירושלמי רבי נתן חולק על המשנה וסבור שנדר שהותר מקצתו לא הותר כולו. כן שנינו: "תני בשם רבי נתן יש נדר שמקצתו בטל ומקצתו קיים. כיצד? נדר מן הכלכלה והיו שם בנות שבע, אמר אילו הייתי יודע שיש שם בנות שבע, לא הייתי נודר, הותר בבנות שבע. ולא בבנות שבע בלבד הותר, אלא בכל הכלכלה<sup class="footnote-marker">38</sup><i class="footnote">בירושלמי נפלה טעות, כנראה ברישא של המימרה.  </i>. אבל אם אמר אילו הייתי יודע שיש שם בנות שבע, לא הייתי נודר מבנות שבע, לא הותר אלא בבנות שבע בלבד" (ירו', מא ע"ג). אם כן רבי נתן סבור כמשנה הראשונה, או נכון יותר הוא משמר את ההלכה הקדומה. 
הדיון בהפרה של מקצת הנדר יחזור ויידון להלן (פי"א מ"ו), ושם נראה שיש בנושא ארבע דעות נוספות. הדעה של רבי נתן היא אחת הדעות שם. העמדה המיוחסת לרבי עקיבא אינה מופיעה שם כאחת הדעות, והיא אפוא דעה חמישית. יתר על כן, במדרש ספרי ובבבלי מייחסים לרבי עקיבא דעה אחרת. בפירושנו להלן נרחיב בנושא. 
עוד יש בירושלמי ניסוח מקביל למשנה המדבר על נדר שהותר בחלקו במובנה של המשנה, כלומר שהותר לחלק מהזמן: "תני הותר ממנו ולמטה מותר, ממנו ולמעלה אסור..." (ירו', מא ע"ג). בתלמוד הבבלי (סו ע"א) בא ניסוח קרוב לניסוח זה להתאים את הכלל למקרה של המשנה.
כלל ופרט
הנוסח "כלל אמר רבי עקיבא" מופיע פעמים מספר<sup class="footnote-marker">39</sup><i class="footnote">ראו למשל משנה, שבת פי"ט מ"א; פסחים פ"ו מ"ב; מנחות פי"א מ"ג ומקבילות רבות; בבא קמא פ"ח מ"ו, ועוד.  </i>, ודרכו של רבי עקיבא להעלות את הפרטים השונים לרמה כללית יותר. ייתכן שזו גם הסיבה לכך שלעתים הוא מציע כלל אחיד במקום פרטים שונים ומעדיף אותו על אבחנות מקומיות<sup class="footnote-marker">40</sup><i class="footnote">ראו, למשל, פירושנו להלן פ"ט מ"ו. </i>. "רבי יהודה הנשיא מונה שבחן של חכמים... למה רבי עקיבא דומה? לפועל שנטל קופתו ויצא לחוץ, מצא חטים מניח בה, מצא שעורים מניח בה, כוסמין מניח בה, עדשים מניח בה. כיון שנכנס לביתו מברר חטים בפני עצמן, שעורים בפני עצמן, פולין בפני עצמן, עדשים בפני עצמן. כך עשה רבי עקיבא ועשה כל התורה טבעות טבעות" (אבות דרבי נתן, נו"א פי"ח, עמ' לד). שיטה זו של כינוס והכללה אינה רק סממן חיצוני, ומצינו ויכוח על הדרך שבה יש ללמוד וללמד, דרך הפרטים או דרך הכללים. "דבר אחר יערף כמטר לקחי – היה רבי נחמיה אומר לעולם הוי כונס דברי תורה כללים. יכול כדרך שאתה כונסם כללים תהא מוציאם כללים? תלמוד לומר יערף כמטר לקחי. ואין יערף אלא לשון כנעני, משל אין אדם אומר לחבירו פרוט לי סלע זה אלא ערוף לי סלע זה. כך הוי כונס דברי תורה כללים, ופורט ומוציא כטפים של טל. ולא כטפים הללו של מטר, שהן גדולות אלא כטפים הללו של טל שהן קטנות" (ספרי דברים, שו, עמ' 336). אם כן, הלומד מכנס כללים אבל המלמד מלמד מקרה אחר מקרה. כנגד זה אומר רבי מאיר: "דבר אחר יערף כמטר לקחי, היה רבי מאיר אומר לעולם הוי כונס דברי תורה כללים שאם אתה כונסם פרטים מייגעים אותך, ואי אתה יודע מה לעשות" (ספרי דברים, שו, עמ' 338; מדרש תנאים לדברים, לב כ, עמ' 185). אם כן, אין כאן הפרדה בין הלימוד להוראה, ותמיד יש עדיפות לכללים.
המשנה מנוסחת בדרך כלל בסגנון "כזואיסטי", מקרה אחר מקרה, והכללים מעטים. עם זאת יש כמובן כללים לא מעטים כבר בספרות התנאים. מכל מקום התחולל תהליך של הכללה, ובספרות האמוראית ובספרות המאוחרת יותר הפכו רוב הפרטים לכללים. אנו הערנו פעמים רבות ששיטת לימוד זאת של בירור מקרים שונים הובילה לקשיים בניסוח הכלל, משום שהמקרים הפרטיים סותרים זה את זה<sup class="footnote-marker">41</sup><i class="footnote">ראו על כך בקצרה במבוא הכללי לפירוש המשניות. </i>. גיבוש כל הפרטים למסגרת משפטית אחידה היא משימה מרכזית של הספרות האמוראית, ואסור שתטשטש את קולו של המקרה הבודד. 
המינוח "בא רבי עקיבא ולימד" אין משמעו שרבי עקיבא בא ממקום רחוק, ואף לא שמצא דרשה (לימוד) מהכתובים, אלא זו תבנית ספרותית המעידה על חידוש של הלכה שלא הייתה מקובלת, או שהייתה שנויה במחלוקת. המינוח תדיר למדי (יותר משלושים פעם), ומעיד על מעמדו המרכזי של חכם זה בעיצוב ההלכה התנאית<sup class="footnote-marker">42</sup><i class="footnote">כגון משנה, מעשר שני פ"ה מ"ח; תוס', פסחים פ"א ה"ז; מועד קטן פ"ב הי"ד; פ"ב ה"י, ועוד. רק לעתים רחוקות נקשר מינוח זה לחכמים אחרים. ראו תוס', עדיות פ"ג ה"א, עמ' 459; סנהדרין פ"ב הי"ג, עמ' 18; בבלי, שבת פג ע"ב; חגיגה ז ע"א, ומקורות רבים נוספים.  </i>. בדרך כלל אלו חידושים המבוססים על בחינה משפטית של הנתונים, כמו במשנתנו ובמשניות אחרות (כגון מעשר שני פ"ה מ"ח). במקרה שלפנינו בא רבי עקיבא ולימד את תורת בית הלל<sup class="footnote-marker">43</sup><i class="footnote">ראו להלן פירושנו לפי"א מ"ו.  </i>, ואולי לימודו הוא חלק מהתהליך המתמשך של פסיקה כבית הלל. 

Mishnah 7

<b>כיצד</b> – זו דוגמה נוספת לכלל של רבי עקיבא. כפי שראינו, הכלל נוסח לא בהקשר של המשנה הקודמת אלא באופן עצמאי. לניסוח צורפו הדוגמאות להלן, ואלו גובשו (בשלב שני) במסגרת משנה קדומה כלשהי. בשלב שלישי הביא עורך המשנה את ההלכה שבמשנה הקודמת, וצירף את כל המשנה הקדומה בדבר הכלל של רבי עקיבא. כך נוצר מצב שבו לכלל של רבי עקיבא דוגמה אחת במשנה הקודמת ועוד שתי דוגמאות אחרות במשניות הבאות. כל זאת בנוסף לדוגמה שבתוספתא שהבאנו לעיל.
<b>אמר</b> <b>קונם</b> <b>שני</b> – "שאני" או "שאיני", כמו במשנה הראשונה במסכת.
<b>נהנה</b> <b>לכולכם</b> <b>הותר</b> <b>אחד</b> <b>מהן</b> <b>הותרו</b> <b>כולם</b> – אם אחד הותר מסיבות כלשהן (בזכות "פתיחה" זו או אחרת) כל הנדר בטל.
<b>שני</b> <b>נהנה</b> <b>לזה</b><b> לזה </b><b>ולזה</b> <b>הותר</b> <b>הראשון</b> <b>הותרו</b> <b>כולם</b> – הנוסחה "לזה ולזה" היא כמו "לכולכם", ובאה לאחד את כל הנדרים לנדר אחד. אבל קיים הבדל בין שני הניסוחים: <b>הותר</b> <b>האחרון</b> <b>האחרון</b> <b>מותר</b> <b>וכולם</b> <b>אסורין</b> – הנדר השני תלוי בראשון, שכן נאמר "לזה ולזה", אבל הנדר הראשון הוא עצמאי. לכן אם הנדר הראשון בוטל – בוטלו כולם, ואם האחרון בוטל – הרי שהנדר הראשון עדיין עומד והוא אינו מותנה בנדר האחרון. [<b>הותר</b> <b>האמצעי</b> <b>הימנו</b> <b>ולמטה</b> <b>מותר</b> <b>הימנו</b> <b>ולמעלה</b> <b>אסור</b>] – נוסף בשוליים, <b>שני</b> <b>נהנה</b> <b>לזה</b><b> לזה </b><b>קורבן</b> <b>ולזה</b> <b>קורבן</b> <b>צריכין</b> <b>פתח</b> <b>לכל</b> <b>אחד</b> <b>ואחד</b> – כפי שראינו הנוסחה "לזה ולזה" היא נוסחת ביניים, הנדר האחרון תלוי בראשון אבל הראשון אינו תלוי באחרון. אבל אם פירט יותר ואמר "לזה קרבן ולזה קרבן", אלו ממש נדרים נפרדים, ולכן צריכים התרה כל אחד לחוד. הנוסחה "קרבן" היא נוסחה מנוסחאות הנדר, כפי שראינו במשנה הראשונה במסכת. המשנה מופיעה כלשונה בנזיר (פ"ד מ"א), אלא שבנזיר זה סוף הדיון ואילו אצלנו הדיון מורכב יותר (ראו לעיל ולהלן פי"א מ"ו).

Mishnah 8

<b>קונם</b> <b>יין</b> <b>שני</b> – "שאני" או "שאינני", כמו במשנה הראשונה במסכת.
<b>טועם</b> <b>שהיין</b> <b>רע</b> <b>למעיים</b> – הנדר משקף "אמונה" עממית שהיין רע למעיים, <b>אמרו</b> <b>לו</b> <b>והלא</b> <b>מיושן</b> <b>יפה</b> <b>למעיים</b> – הנדר הוא נדר טעות משום שהתבסס, בגלוי ובדברי ההסבר לנדר, על מידע מוטעה באופן חלקי. אבל היין החדש אכן רע למעיים.
<b>הותר</b> <b>במיושן</b> – ההלכה הראשונה הייתה שהותר במיושן אבל נאסר עליו יין חדש. אבל לפי ההלכה של רבי עקיבא: <b>לא</b> <b>במיושן</b> <b>בלבד</b> <b>הותר</b> <b>אלא</b> <b>בכל</b> <b>היין</b> – הותר בכל היין, משום שנדר שהותר מקצתו הותר כולו.
יין ישן
כידוע, טעמו של יין משתבח עם הזמן. גם הסופרים הרומיים<sup class="footnote-marker">44</sup><i class="footnote">פליניוס, ההיסטוריה של הטבע, יד 55, ועוד. </i> היו מודעים לכך, וגם קדמונינו היו ערים לתהליך זה. כדברי התנא: "רבי יוסי ברבי יהודה איש כפר הבבלי אומר הלומד מן הקטנים למה הוא דומה? לאוכל ענבים קהות ושותה יין מגתו. והלומד מן הזקנים למה הוא דומה? לאוכל ענבים בשולות ושותה יין ישן. רבי אומר אל תסתכל בקנקן אלא במה שיש בו, יש קנקן חדש מלא ישן, וישן שאפילו חדש אין בו" (אבות פ"ד מ"כ). יין חדש הוא משקה שאינו מקובל, כמי שאוכל ענבים חסרי טעם. כמו כן: "משל לאדם שהלך לישא אשה. אמר לה, אביך מלך ואני מלך, אביך עשיר ואני עשיר, אביך מאכילך בשר ודגים ומשקך יין ישן, ואני מאכילך בשר ודגים ומשקך יין ישן, אין זה פתוי. כיצד<sup class="footnote-marker">45</sup><i class="footnote">כיצד הוא פיתוי? </i> אומר לה, אביך הדיוט ואני מלך, אביך עני ואני עשיר, אביך מאכילך ירק וקטנית, ואני מאכילך בשר ודגים. אביך משקך יין חדש, ואני משקך יין ישן. אביך מוליכך למרחץ ברגלך, ואני מוליכך בגלגטיקא" (ספרי דברים, לז, עמ' 71; מדרש תנאים לדברים, יא י, עמ' 30). יין חדש הוא מאכל עניים, אם כי אצלם הוא מאכל מקובל. כמו כן: "תנו רבנן: שלשה דברים מרבין הזבל וכופפין את הקומה ונוטלין אחד מחמש מאות ממאור עיניו של אדם. אלו הן: פת קיבר, ושכר חדש, וירק חי. תנו רבנן: שלשה דברים ממעטין את הזבל וזוקפין את הקומה ומאירין את העינים. אלו הן: פת נקייה, בשר שמן, ויין ישן... יין ישן – עתיק עתיקי" (בבלי, פסחים מב ע"א). היין הישן טעים יותר, אך גם גורם לפחות פעולת מעיים, כפי שעולה ממשנתנו. מסיבה זו אסור לאדון להשקות את עבדו ביין חדש, אלא צריך הוא לתת לו יין כמות שהוא שותה: " 'יהיה עמך', עמך במאכל עמך במשתה, עמך בכסות נקייה. שלא תהא אוכל פת נקייה והוא אוכל פת קיבר, אתה שותה יין ישן והוא שותה יין חדש" (ספרא, בהר פרק ז ה"ג; בבלי, קידושין כ ע"א; ערכין ל ע"ב). עם זאת, יין חדש אינו פסול לאכילה. מי שמחליף בסעודתו מיין ישן לחדש צריך לברך שוב, שכן זה נקרא "שינוי". הווה אומר, יין חדש הוא מזון תקני: "אבא בר רב חונא אמר יין ישן יין חדש<sup class="footnote-marker">46</sup><i class="footnote">מי שמשנה מיין ישן ליין חדש. </i> צריך לברך" (ירו', ברכות פ"ו ה"ח, י ע"ד), וכן יוצא ממסורות נוספות<sup class="footnote-marker">47</sup><i class="footnote">כגון בבלי, בבא בתרא קמו ע"א. </i>.
אין במקורות הגדרה מהו יין ישן. במדרש אחד מדובר בהפרזה על יין של שבע שנים: "אמרו רבותינו מעשה היה בימי ר"ש בן חלפתא שהלך לברית מילה וסעד שם אביו של תינוק והשקה אותן יין ישן בן ז' שנים. אמר להן מן היין הזה אני מיישן לשמחתו של בני" (דברים רבה, ט א). ההלכה הגדירה יין ישן בצורה מצמצמת יותר. יין "ישן" הוא יין משל אשתקד, כפי שאומרת המשנה, ויין "מיושן" הוא יין של שלוש שנים ואילך (בבא בתרא פ"ו מ"ג). כמו כן: "אמר לו מכור לי יין ישן, אמר לו 'של אשתקד הוא', נאמן להחמיר. 'של ארבע ושל חמש שנים הוא', נוהג בו כשעת לקיטתו, בין להקל ובין להחמיר" (תוס', דמאי פ"ד הי"ט). בנוסח הדפוס וכתב יד ערפורט שעת "לקיחתו", כלומר זמן הקנייה. נמצאנו למדים שיין משנה שעברה כבר נקרא "ישן", וערכו עולה על זה של יין חדש. יתר על כן, ברור שבהצהרה זאת המוכר משבח את מיקחו, ואנו מאמינים לו רק אם הוא מחמיר<sup class="footnote-marker">48</sup><i class="footnote">כלומר אומר שיש להפריש ממנו מעשר שני ולא מעשר עני. </i>. עוד אנו למדים שלא הייתה תרבות של זיכרון מאיזו שנה היין, ולכן אין הבעלים זוכר במדויק מאיזו שנה הוא. אולי כוונת ההלכה היא שהמוכר רוצה לשבח את מיקחו ולכן מייחסו לשנים עברו; הרווח מיין של אשתקד הוא קטן, ואין חושדים בו שהוא משקר. אבל פער המחירים בינו ליין ישן גבוה, והעובדה שלמוכר המשקר צפוי רווח גדול הופכת את הצהרתו לחשודה. ההסבר ראשון עדיף<sup class="footnote-marker">49</sup><i class="footnote">בניגוד לפירושו של ליברמן, שם שם.  </i>. 
יין מגתו, כלומר יין חדש, אינו נחשב ליין ומותר בשתייה לאבל: "לא יאכל בשר ולא ישתה יין. תנא: אבל אוכל הוא בשר מליח, ושותה יין מגתו" (בבלי, תענית ל ע"א). כמו כן אין אומרים עליו קידוש (בבלי, בבא בתרא צז ע"א), ובן ששתה ממנו אינו נעשה בן סורר ומורה (בבלי, סנהדרין ע ע"א). כל אלו מצטרפים לראיות שיין חדש אינו נחשב כיין אלא כמשקה אחר, מיץ ענבים ותו לא. 
במקרא נזכרים שני מונחים: "יין" ו"שכר". לעתים מתורגם השכר כיין ישן<sup class="footnote-marker">50</sup><i class="footnote">כגון תרגום יונתן לישעיהו ה כב; כד ט, ועוד. </i>, ולעתים היין הוא יין ישן והשכר יין חדש (כגון תרגום יונתן לבמדבר ו ג). בהקשר אחר מתפרש המינוח "נסך שכר" (במדבר כח ז) כיין של ארבעים יום<sup class="footnote-marker">51</sup><i class="footnote">ספרי זוטא, כח ז, עמ' 324; מדרש אגדה ותרגום יונתן לבמדבר שם שם, וראו תוס', מנחות פ"ט הי"ב, עמ' 526; בבלי, ברכות כז ע"א.  </i>. יין צעיר יותר נחשב כמיץ ענבים (תוס', כריתות פ"א ה"כ, עמ' 562). אם כן, היין החדש הוא בן ארבעים יום, הוא נחשב ליין לא משובח, פחות מכן זהו מיץ ענבים ורק חלק מהמקורות רואים בו יין בשעת הדחק. יין ישן הוא בן שנה לפחות ונחשב ליין הטוב. 
<b>קונם</b> <b>בצל</b> <b>שני</b> <b>טועם</b> <b>שהבצל</b> <b>רע</b> <b>ללב</b> – הנודר מניח שבצל רע ללב, ומתנה את נדרו בכך.
<b>אמרו</b> <b>לו</b><b> ו</b><b>הלא</b> <b>כופרי</b> <b>יפה</b> <b>ללב</b> – המקורות מזכירים שני סוגי בצלים: "בני המדינה" לעומת "כופריים". כך שונה המשנה לעניין תרומה: "וכן היה רבי יהודה אומר תורמין בצלים מבני המדינה על הכופרים אבל לא מן הכופרים על בני המדינה, מפני שהוא מאכל פוליטיקין" (תרומות פ"ב מ"ה). המדובר בשני סוגי בצלים, "בני מדינה" בניגוד לבצלי כפר, ומן הסתם הכוונה לבצלי בר שהיו פחות יפים. לכן מותר לתרום מהיפה על הרע, אך לא להפך. הנימוק המסביר הוא: בצל המכונה "בן מדינה" הוא המאכל המקובל על בני הפוליס ("פוליטיקים"), הצורכים אוכל ברמה גבוהה יותר מהכפריים. מן הסתם המינוח "בצל בני מדינה" בא משום שאוכלים אותו בני מדינה, ואין "מדינה" אלא עיר הפוליס הנכרית, בניגוד ל"בצל כופרי" שאוכלים אותו בני הכפר. בהקשר של משנת תרומות יש להבין שבצלי הכפר היו קטנים וקשים יותר, ולכן הם בבחינת פרי מתקיים, ורבי יהודה לשיטתו שהרחבנו בה בפירושנו למשנה שם (איור 68).
בלשון חכמים "כפר" הוא היישוב הכפרי הקטן, ו"כפרי" הוא שם נרדף לבור וחסר תרבות עירונית (ראו פירושנו למגילה פ"א מ"א). "מדינה" הוא מונח שיש לו כמה משמעויות. בדרך כלל הוא מופיע בניגוד למקדש או לירושלים, כך למשל "פירות בירושלם ומעות במדינה" (משנה, מעשר שני פ"ג מ"ד, ועוד הרבה). לעתים מדינה היא אזור או מחוז, אך בכמה מקורות היא הפוליס היוונית. כך, למשל, מדובר על חנויות המעלות שכר למדינה, כלומר חנות השייכת לפוליס, ולפי ההקשר שם מדובר בפוליס הפגנית (תוס', עבודה זרה פ"ו ה"א). מהפסוק המזכיר את המדינה חכמים לומדים על קריאת מגילה ב"כרך", שהוא מונח אחר לפוליס הנכרית (תוס', מגילה פ"א ה"א, וראו פירושנו למשנה, מגילה פ"א מ"א). בערבית ה"מדינה" ובארמית "מדינתא" הם התרגום לפוליס שהיא בדרך כלל הפוליס היוונית, ואולי גם סתם יישוב גדול ומפותח<sup class="footnote-marker">52</sup><i class="footnote">ראו בהרחבה בגיטין פ"א מ"א. </i>.
שני סוגי הבצלים הללו נזכרים במקורות. המשנה מזכירה את בצלי הסריסין (שביעית פ"ב מ"ט, וראו פירושנו לה), והתלמוד מסביר שבצלים סריסים הם בצלים שאינם עושים זרע והם בצלים כופריים (ירו', שם, לד ע"א). המדובר שם בבצלים בני תרבות שאין משקים אותם, בניגוד לבצלים תרבותיים רגילים המושקים, לפחות בהשקאת עזר. בצלים בני מדינה גם הם נזכרים. בכתובת רחוב ובירושלמי הם נזכרים כאחד המינים האסורים בבית שאן, שכן הם גדלים מחוץ לשטח שהותר ממצוות התלויות בארץ<sup class="footnote-marker">53</sup><i class="footnote">זוסמן, כתובת רחוב, שורה 4; ירו', דמאי פ"ב ה"א, כב ע"ג.  </i>. לפי משנתנו בצל כופרי נחשב כ"טוב ללב".
<b>הותר</b> <b>בכופרי</b> <b>לא</b> <b>בכופרי</b> <b>בלבד</b> <b>הותר</b> [<b>אלא</b>] – נוסף בשוליים, <b>בכל</b> <b>הבצלים</b> – משום שנדר שהותר מקצתו הותר כולו, וכמו במשנה הקודמת.
<b>מעשה</b> <b>היה</b> <b>והיתירו</b> <b>רבי</b> <b>מאיר</b> <b>בכל</b> <b>הבצלים</b> – כהלכה וכדברי רבי עקיבא. ההלכה חוזרת בתוספתא ללא המעשה (תוס', פ"ה ה"א). הבבלי (כו ע"ב), בסוגיה אחרת, מתלבט בניסוח המדויק של הנדר, וכפשוטו הניסוח היה סתמי ככתוב במשנה. 

Mishnah 9

<b></b>
<b>פותחין</b> <b>לאדם</b> <b>בכבוד</b> <b>עצמו</b> <b>ובכבוד</b> <b>בניו</b> – המונחים יבוארו להלן, <b>ואומרין</b> <b>לו</b> – המשנה מסבירה מהו כבוד עצמו, מעין "כיצד?" שבמשניות הקודמות, <b>אילו</b> <b>הייתה</b> <b>יודע</b> <b>שלמחר</b> <b>יהוא</b> <b>אומרין</b> <b>עליך</b> <b>כך</b> <b>וסתו</b> <b>שלפלוני</b> <b>מגרש</b> <b>את</b> <b>נשיו</b> – הנדר מבזה את האדם, ואין זה מכובד וראוי לגרש אישה. המשנה מדברת על מקרה קיצוני, של מי שנדר לגרש את אשתו, או שנדר ממנה הנאה ולכן צריך לגרשה, כמו במשנה ה לעיל. אין לדעת עד כמה מוכן היה התנא להרחיק בטיעון זה. האם גם מי שנדר הנאה מחברו גרם לביזיון חברתי? האם יחילו חכמים טיעון זה גם על מי שנדר נדר של סיגוף מיראת שמים? <b>ועל</b> <b>בנותיך</b> <b>יהו</b> <b>אומרין</b> <b>בנות</b> <b>גרושה הן</b> – "בנות גרושה" הן ביזיון חברתי, <b>מה</b> <b>ראתה</b> <b>אימן</b> <b>שלאילו</b> <b>להיתגרש</b> – התנא מצטט את שיחות השכנים אשר בעת שיחה בטלה יספרו את המעשה, ויש בכך ביזוי לבנות. ההנחה היא שהגירושין מעידים שהאישה סרחה, והשכנים יתארו לעצמם מה זו עשתה כדי ש"תזכה" בכבוד מפוקפק זה. ניסוח המשנה מעיד על ראיית הגירושין מנקודת המבט של הגבר. אִמם עשתה מעשה שבגללו התגרשה, או נכון יותר גורשה. הגירושין הם באשמתה, והוא שהחליט לגרשה אינו נושא באשמה. כאמור במשפט הקודם מגנים גם אותו על המעשה, ושם הנדר מוצג כגחמה שלו.
<b>אמר</b> <b>אילו</b> <b>הייתי</b> <b>יודע</b> <b>שהוא</b> <b>כן</b> <b>לא</b> <b>הייתי</b> <b>נודר</b> <b>הרי</b> <b>זה</b> <b>מותר</b> – אם הוא מגלה סימני חרטה זו עילה לביטול הנדר. בירושלמי נוספו דברי רבי יהודה בן בתירא שאין פותחין אלא "בכבוד עצמו" (מא ע"ג), ומסופר מעשה ברבי יוחנן שהשתמש בנימוק זה של כבוד הבת, כמשנה ובניגוד לרבי יהודה בן בתירא. 
המשנה משקפת אפשרות תדירה של החזרת הגרושה, וכן יוצא מהמשנה לעיל (מ"ה), ונרחיב בכך מעט להלן (פי"א מ"ט). מעבר לכך, שתי ההלכות שבפרקנו מדגימות שמעבר לנוהג הרווח עמלו גם חכמים ליצור אווירה שתקל על החזרת הגרושה, ואולי אף הגמישו את ההלכה לשם כך.

Mishnah 10

<b></b>
<b>קונם</b> <b>שני</b> <b>נושא</b> <b>לפלונית</b> <b>כאורה</b> – אחרי הא' נכתבה האות י' ונמחקה בקו, <b>והרי</b> <b>היא</b> <b>נאוה</b> – כפי שנראה להלן מדובר בבחורה נאה, אלא שהנודר סבר שהיא מכוערת. המשנה להלן מסבירה כיצד יכולה להתרחש טעות כזאת. ברם, מעבר למקרה הספציפי שלהלן המשנה משקפת מרחק בין המינים. הבחור ראה את הבחורה, אך לא הסתכל בה בעיון וראה אותה בחטף בלבד. הבחור ובני משפחתו יודעים על המומים הגלויים של המועמדת (משנה, כתובות פ"ז מ"ח), אך לא את הפרטים. על אחת כמה וכמה כשמדובר במועמדת ממקום רחוק. כמו כן: <b>שחורה</b> <b>והרי</b> <b>היא</b> <b>לבנה</b> – הבחור נדר שלא ישא את פלונית כי היא "שחורה", והתברר שאינה כזאת, <b>קצרה</b> <b>והרי</b> <b>היא</b> <b>ארוכה</b> – הנודר נמנע מלשאת אותה משום שהיא נמוכה, ונמצאת גבוהה. בדפוס וילנא נוסף: "מותר בה". חלק כזה במשפט נכון, אך מיותר.
<b>לא</b> <b>מפני</b> <b>שהיא</b> <b>כאורא</b> <b>ונעשת</b> <b>נאוה</b> <b>שחורה</b> <b>ונעשת</b> <b>לבנה</b> <b>קצרה</b> <b>ונעשת</b> <b>ארוכה</b> – לא משום שזה נולד, כמו במשנה ב, <b>אלא</b> <b>שהנדר</b> <b>טעות</b> – הנדר הוא טעות; הסיבה לנדר היא תנאי, והתנאי לא התקיים, לפיכך זהו נדר טעות. 
אידֵאל היופי
המשנה משקפת את אידֵאל היופי של התקופה: בהירה, גבוהה ויפה. אין לנו עדויות ארכאולוגיות על צבע עורם של שוכני ארץ ישראל בימי קדם. מבנה העצמות והשלדים, כפי ששרדו במערות הקבורה, אינם מספקים מידע על צבע העור. בציורי הפסיפס מתוארים בדרך כלל טיפוסים בהירים, לעתים מופיעים בציורים טיפוסים כהים, אך אלו באים לתאר כושים, אתיופים או דמויות כאלה. עם זאת, קשה לראות בכך יותר מעדות כללית על צבעי העור של בני התקופה. ההסתייגות מצבע עור כהה נרמזת בעוד עדויות. כך, למשל, אומרת הרעיה בשיר השירים: "שחורה אני ונאוה", ומסבירה את הסתירה הפנימית: "אל תראֻני שאני שחרחֹרת ששזפתני השמש" (שיר השירים א ה-ו). על כך מסביר המדרש: "שחורה אני ונאוה. וכי אפשר לשחור להיות נאה? משל למה הדבר דומה לתינוקת בת מלכים שקלקלה בבית אביה ונזפה, ויוצאת והייתה מלקטת בשבלים והשחירה, התחילו חברותיה (מחסרות) [מחסדות] אותה, מה היא אומרת להן אל תראוני שאני שחרחרת ששזפתני השמש, ואינו דומה אדם שיצא כעור ממעי אמו לאדם שיצא נאה ונתנול<sup class="footnote-marker">54</sup><i class="footnote">בילקוט שמעוני תתקפב: "ונתנוול". </i>, כי נוח לו במהרה לחזור ולהיות נאה" (מדרש זוטא לשיר השירים, א ה). שחור הוא אפוא שזוף, ואין זה יאה לאישה. 
תיאור שלם של מרכיבי החן החיצוני יש בסוגיה למשנתנו: "ההוא דאמר לה לדביתהו קונם שאי את נהנית לי עד שתראי מום יפה שביך לרבי ישמעאל ברבי יוסי. אמר להם שמא ראשה נאה? אמרו לו סגלגל. שמא שערה נאה? דומה לאניצי פשתן. שמא עיניה נאות? טרוטות הן. שמא אזניה נאות? כפולות הן. שמא חוטמה נאה? בלום הוא. שמא שפתותיה נאות? עבות הן. שמא צוארה נאה? שקוט הוא. שמא כריסה נאה? צבה הוא. שמא רגליה נאות? רחבות כשל אווזא. שמא שמה נאה? לכלוכית שמה. אמר להן: יפה קורין אותה לכלוכית, שהיא מלוכלכת במומין, ושרייה" (בבלי, סו ע"ב). האישה הנאה ראשה אינו מוארך, שערה מלא ושחור, עיניה עגולות, אוזניה נאות ואינן גדולות מדי, חוטמה אינו "בלום"<sup class="footnote-marker">55</sup><i class="footnote">שהנחיריים אינם גדולים והאף כאילו סגור.  </i>, מלאת גוף<sup class="footnote-marker">56</sup><i class="footnote">השמן הוא יפה, בניגוד לאידֵאל המודרני. </i> ורגליה דקיקות. מעבר למעשה עצמו הסיפור משקף גם עיסוק של גברים בדמותה החיצונית של האישה, ואת התרבות העממית של תיאור חלקיה הבולטים.
במיוחד מודגש השחור כסמל הכיעור. חכמים לא הבחינו בין כושי מלידה לבין מי שהשתזף או התלכלך, וכולם מסמלי הניוול. כך, למשל, "כיון שעשה לו חם אותו מעשה, אמר... אתה מנעת אותי מלעשות דבר שהוא באפילה לפיכך יהיה אותו האיש כעור ומפוחם... לפיכך יצא חם מפוחם" (בראשית רבה, לו ז, עמ' 341). כאן מפוחם זהה לכעור, והכוונה לצבע עור. כמו כן: "...מחר אדוני מגרש את אשתו ונוטלני לאשה, אמרה לה למה בשביל שראה ידיה מפוחמות, אמרה לה אי שוטה שבעולם ישמעו אזניך מה שפיך מדבר. ומה אם אשתו שהיא חביבה עליו ביותר את אומרת מפני שראה ידיה מפוחמות שעה אחת רוצה לגרשה, את שכלך מפוחמת ושחורה ממעי אמך כל ימיך על אחת כמה וכמה" (שיר השירים רבה, א ג), וכן: "אמר רבי חגי בשעה שעלו ישראל מן הגולה, נתפחמו פני הנשים מן השמש והניחו אותן, והלכו להם ונשאו נשים עמוניות, והיו מקיפות את המזבח ובוכות" (בראשית רבה, יח ה, עמ' 167). כאן הפיחום הוא פשוט שיזפונה של אישה העובדת בשמש ומתכערת. כמו כן: "אמר רבי הושעיא למה הדבר דומה לכלה שהיתה עומדת בתוך חופתה ונתפחמו ידיה אם מקנחת היא אותם בכותל הכותל מתפחם וידיה אין מתנקות, ואם בפסיפס הפסיפס מתפחם וידיה אין מתנקות, ואם מקנחת היא בשערה שערה היא מתנאה וידיה מתנקות" (דברים רבה, א י). שערה של הנערה הכלה שחור, והלכלוך השחור מוסיף לו יופי, אך לגוף אין הוא נאה. כן מתוארים בני ישראל הבאים להרוג בבנות מדיין: "נכנסין זוגות זוגות אצל האשה, היה אחד מהן מפחם פניה, ואחד מהם מפרק נזמיה" (שיר השירים רבה, ד ג). 
גוון העור של בני התקופה עולה גם ממשנת נגעים: "רבי ישמעאל אומר בני ישראל<sup class="footnote-marker">57</sup><i class="footnote">בחלק מכתבי היד: "בית ישראל". </i> אני כפרתן הרי הן כאשכרוע לא שחורים ולא לבנים אלא בינוניים" (פ"ב מ"א). אשכרוע מובא כאן כדוגמה לצבע בינוני שכל הלכות נגעים ומערכת הגוונים מבוססות עליו. מהאשכרוע התקינו בשעתם את הגורלות שבהם השתמשו בבית המקדש (יומא פ"ג מ"ט). הירושלמי אומר שאשכרוע הוא "פסקינון" (יומא פ"ג ה"ט, מא ע"א) שמשמעו עץ אגוז (איור 87), "פיסטוק חלבי" בלשון ימינו. גם התאשור מתורגם כפסקינון<sup class="footnote-marker">58</sup><i class="footnote">פליקס, עצי בשמים, עמ' 164-162. </i>. העץ נבחר בגלל היותו קשה, ובעל עצה אחידה. עד היום הוא משמש לתעשיית חפצי נוי מאותן סיבות. לפי התלמוד מותר היה להתקין את הגורל מכל עץ שהוא, או לפחות מתוך רשימת עצים ארוכה למדי<sup class="footnote-marker">59</sup><i class="footnote">ירו', יומא פ"ג ה"ח, מא ע"א. </i>, אך המשנה ביומא אינה עוסקת בהלכה אלא מספרת את ההווי במקדש. הגורלות היו מעץ זה, אף שמותר לעשותם גם מעצים אחרים. צבע הפסקינון הוא חום בהיר. רבי ישמעאל מדמה, אפוא, לעצמו את בני ישראל ככהי עור במקצת. זו כמובן תדמית כללית בלבד. בהמשך המשנה שם מדובר על אנשים בהירים מאוד (כגרמני) וכהים מאוד (ככושי), וכנראה בפועל היה הגיוון רב. 
גם כאן, מעבר לפרטים חשובה התמונה הכללית של עניין רב ביופייה של האישה. זו כמובן תרבות של גברים המעריכים את מראן החיצוני של בנות המין השני.
משנת תענית מציגה תמונה מעט מורכבת יותר. שם היופי הוא הגורם הראשון והייחוס גורם שני במעלה ("תן עיניך במשפחה"), וחכמים הם שמוסיפים ערך שלישי: "אשה יראת ה' היא תתהלל" (תענית פ"ד מ"ח ומקבילותיה). בכך מביאים חכמים לביטוי את סולם הערכים שלהם, בניגוד לסולם הערכים החברתי, וזו כמובן גם כוונת הפסוק במשלי שהם מצטטים.
"אשה נאה" היא מקור להנאה ולגאווה, וכן יוצא ממקורות נוספים. כך, למשל, "שלשה מרחיבין דעתו של אדם, אלו הן: דירה נאה, ואשה נאה, וכלים נאים" (בבלי, ברכות נז ע"ב; אליהו זוטא, פט"ז; פרקי דרך ארץ פ"א, עמ' 3, בשם רבי עקיבא), וכן מסופר בהמשך המשנה על אחד שסירב לשאת את בת אחותו ומתברר שסירב משום שאינה נאה מספיק, והחכם מתקן זאת בכך ש"ויפוה" (להלן מ"י). מקורות נוספים מעידים על חשיבותו של אידֵאל היופי בעיני החברה, וחז"ל אינם מסתייגים מכך<sup class="footnote-marker">60</sup><i class="footnote">כגון מכילתא דרבי שמעון בר יוחאי, כב ח, עמ' 166; תנחומא בובר, בשלח ז, עמ' לג (שם מצטרף ליופי עושר וייחוס). </i>. כך גם משתמע מהמקרא המתאר את יופיים של אישים כדוד או כגיבורת שיר השירים, וכן בספרות החיצונית שבה מתואר יופייה של אישה כיהודית, שיופייה החיצוני עולה בקנה אחד עם יופייה הפנימי.
עמדה זו נראית כנוגדת את הנימה המוסרית שהיא השולטת בספרות חז"ל. ואכן, ניתן למצוא גם ביטויי הסתייגות ממימרות מסוג זה שהבאנו. כך, למשל, אומר הבבלי: "תנו רבנן: איזה עשיר? כל שיש לו נחת רוח בעשרו, דברי רבי מאיר. רבי טרפון אומר: כל שיש לו מאה כרמים ומאה שדות, ומאה עבדים שעובדין בהן. רבי עקיבא אומר: כל שיש לו אשה נאה במעשים..." (שבת כה ע"ב). גוף המימרה מדבר בעושר וביופי, אבל המשפט "נאה במעשים" הוא אולי תיקון. במקור היה כתוב כנראה "נאה" סתם, ומימרה כזאת מתאימה ליתר הדוגמאות שבדברי התנאים שם, ו"במעשים" היא תוספת של העורך.
כך גם ההלכה ש"הרואה אילנות נאים ובני אדם נאים אומר ברוך שכן ברא בריות נאות בעולמו. מעשה ברבן גמליאל שראה גויה אשה נאה ובירך עליה" (ירו', ברכות פ"ט ה"א, יג ע"ב; בבלי, ערכין יד ע"א; עבודה זרה כ ע"א). לפי פשוטם של דברים בריאה נאה היא מתת אל משמים, ומברכים עליה, וכך נהג רבן גמליאל. אבל שני התלמודים מתקשים: וכי רבן גמליאל מתסכל בנשים, ועוד באישה נכרית?! שני התלמודים מתרצים את המעשה, והתירוץ אינו מסביר את מעשהו הפשוט של רבן גמליאל אלא את מחשבתם של אמוראים שכבר נסוגו מהעמדה הטבעית של הערצת היופי. כמו כן: " 'כי אשה כושית לקח' עוד למה נאמר [והלא כבר נאמר] 'על אודות האשה הכושית', אלא מה תלמוד לומר 'כי אשה כושית לקח'? יש לך אשה נאה ביופיה ולא במעשיה, במעשיה ולא ביופיה, כמה שנאמר נזם זהב באף חזיר אשה יפה וסרת טעם (משלי יא כב). זאת נאה בנויה, ונאה במעשיה, לכך נאמר כי אשה כושית לקח" (ספרי במדבר, צט, עמ' 99). כאן היופי חשוב, אך לא פחות ממנו חשוב הנוי במעשים. יש לראות במימרה זו הסתייגות של חכמים מהדגשת יתר של היופי החיצוני, והדגשת מרכיבים נוספים, אך לא שלילתו. דרשה זו שייכת לקבוצת דרשות המדגישות שכל "כושי" במקרא איננו מכוער אלא שונה ובולט (לטובה). בולטת המגמה לייפות את גיבורי התנ"ך, גישה המעידה גם על סולם הערכים היום-יומי שבו כושי הוא מכוער, והיופי תכונה נערצת.
היופי החיצוני היה, אפוא, מרכיב מרכזי בהערכת האישה, וכפי שנראה גם בהערכת האיש. המינוח להערכת גבר ואישה הוא "כמה יפה?", והרי הוא מעיד שלפחות בזמן שנקבע המינוח היה היופי המרכיב המרכזי בבדיקה אצל גבר ואצל אישה. כך במשנת ערכין המדגימה את בדיקת שוויו של אדם הנתון המרכזי הוא האם הוא "נוה שבישראל" ("נאה שבישראל") או "מכואר שבישראל" (מכוער – משנה, ערכין פ"ג מ"א, לפי כתב יד קופמן). כן מבטיחים לאישה היולדת כגמול על שנחשדה לשווא שתלד זכר ולא נקבה, נאה ולא כעור, לבן ולא שחור, גבוה ולא נמוך (תוס', סוטה פ"ב ה"ג; ספרי זוטא, ה כח, עמ' 237). כאן המדובר בבן זכר ש"שווה" יותר, ואלו הפרמטרים שבהם הדבר נקבע. אפשר כמובן לתרץ שהמדובר בהערכת תינוק, אך כפי שראינו כך גם העריכו מבוגרים. 
<b>מעשה</b> <b>באחד</b> <b>שנדר</b> <b>מבת</b> <b>אחותו</b> <b>הנייה</b> – כפי שאמרנו (עיל פ"ח מ"ז) מקובל היה שאדם נושא את בת אחותו. לעתים הכיר החתן המיועד את המועמדת וסירב להצעה, ובמקרה זה הוא ביטא את סירובו בנדר.
<b>והכניסוה</b> <b>לבית</b> <b>רבי</b> <b>ישמעאל</b> – לא ברור האם המשפחה פנתה לרבי ישמעאל שיתיר את הנדר כחכם, או שרבי ישמעאל פועל כמנהיג הבא לסייע במריבה משפחתית.
<b>ויפוהא</b> – לפי פשוטם של דברים קישטוה וניקוה, והירושלמי מוסיף שעשו לה עין של זהב ושן של זהב (מא ע"ג). קשה לדעת האם זו מסורת, או מעין דרשה על בסיס הפסוק המצוטט להלן המזכיר "זהב". מכל מקום, שן של זהב נזכרת גם במשנה (שבת פ"ו מ"ה) ונחשבה לתכשיט יקר ביותר (איור 88).
<b>אמר</b> <b>לו</b> <b>רבי</b> <b>ישמעאל</b> <b>בני</b> <b>מזו</b> <b>נדרת</b> <b>אמר</b> <b>לו</b> <b>לאו</b> <b>והתירו</b> <b>רבי</b> <b>ישמעאל</b> – אם לשפוט לפי המינוח הרי שרבי ישמעאל נדרש להתיר את הנדר. אבל לעיל (פ"ג מ"ב) טענו שנדר טעות בטל, ואין צורך בהתרת חכם. הבבלי (סו ע"א) ראה בכך "מעשה לסתור" וסבר שרבי ישמעאל סבור שנדר טעות צריך התרת חכם. אם כך הוא הרי שהוא חולק גם על המשניות הקודמות. לשיטתנו, במשנתנו, כמו גם במשנה ח לעיל, המינוח "והתירו" אינו מלמד על התרת נדר אלא על פסיקת הלכה רגילה. 
במשניות רבות מובא מעשה הסותר הלכה עקרונית שלפניו<sup class="footnote-marker">61</sup><i class="footnote">משנה, ברכות פ"א מ"א; פ"ב מ"ה; תרומות פ"ד מ"ג; מעשרות פ"ב מ"ה; עירובין פ"ד מ"ד; נדרים פ"ה מ"ו ועוד. לעתים המעשה מאשש את ההלכה העקרונית כגון כלאים פ"ז מ"ה; פ"ד מ"ט; מעשר שני פ"ה מ"ט; שבת פט"ז מ"ז-מ"ח; עירובין פ"ד מ"א; פרה פ"ז מ"ו ועוד.  </i>. הבבלי שואל על כך לעתים "מעשה לסתור?". לעתים הוא מתרץ שאכן המעשה משקף דעה אחרת, ולעתים מוצא פתרון דחוק אחר<sup class="footnote-marker">62</sup><i class="footnote">כגון בבלי, ברכות טז ע"ב; פסחים עה ע"ב; לעיל מח ע"א (ראו פירושנו לפ"ה מ"ו); סוכה כח ע"ב; פירושנו לעיל פ"ב מ"ג; גיטין פ"ד מ"ז, ועוד. </i>. בחלק מהמקרים הוא נעזר בשיטת "חיסורי מחסרא" ומנסח דעה חולקת. בכל המקרים הללו הירושלמי מקבל בפשטות שהמעשה משקף דעה שונה במעט או בהרבה. ואכן נראה שלעתים קרובות אין המעשה הולם במלואו את ההלכה העקרונית, וזו דרכה של המשנה להצביע על המורכבות של ההלכה ועל התאמות שנעשו בתנאי המעשה. עם זאת, במקרה של משנתנו איננו רואים בכך סתירה, או דעה אחרת, אלא שיש להבין את הניסוח של המשנה "והתירו" במובן פחות פורמלי. 
<b>באותה</b><b> ה</b><b>שעה</b> <b>בכה</b> <b>רבי</b> <b>ישמעאל</b> <b>ואמר</b> <b>בנות</b> <b>ישראל</b> <b>נאות</b> <b>הן</b> <b>אלא</b> <b>שעניות</b> <b>מנוולתן</b> – רבי ישמעאל חי בדור יבנה, מיד לאחר מרד בר כוכבא. הצער שבדבריו מבטא את התחושה של עוני וקשיים שלאחר החורבן בכלל, ובמיוחד באזור הר יהודה הדרומי שבו פעל רבי ישמעאל.
<b>וכשמת</b> <b>רבי</b> <b>ישמעאל</b> <b>היו</b> <b>בנות</b> <b>ישראל</b> <b>נושאות</b> <b>קינה</b> <b>ואומרת</b> <b>בנות</b> <b>ישראל</b> <b>על</b> <b>רבי</b> <b>ישמעאל</b> <b>בכינה</b> <b>וכן</b> <b>הוא</b> <b>אומר</b> – במעט עדי נוסח בעלי ערך משני, ובעיקר בדפוסים, נוסף "בשאול", <b>בנות</b> <b>ישראל</b> <b>על</b> <b>שאול</b> <b>בכינה</b> <b>וגו</b><b>'</b> – (שמואל ב א כד). על שאול נאמר: "בנות ישראל אל שאול בכינה המלבישכם שני עם עדנים, המעלה עדי זהב על לבושכן" (שם שם). רבי ישמעאל נמשל לשאול בשל טיפולו האוהב בבנות ישראל. נראה שהסיפור שלפנינו אינו היחיד, ורבי ישמעאל פעל במקרים דומים באורח דומה. 
בפסוק כתוב "אל שאול בכינה", אבל ברוב עדי הנוסח "על שאול" חוץ מ- ר, ג3, וכן תיקנו ראשונים מספר. מקרה מובהק זה מצטרף לעשרות רבות של מקרים, שבדרך כלל איננו מעירים עליהם, שבהם מצוטט פסוק שלא לפי נוסח המסורה. המעתיקים לא הקפידו לצטט את הפסוק כהלכה, ואין להסיק מכאן דבר על נוסח המקרא שעמד לפניהם. לעתים הדרשה עצמה בנויה על נוסח השונה מעט מנוסח המסורה, אך לא כך המקרה שלפנינו, ואין כאן מה להרחיב. 

Chapter 10



Mishnah 1

<b></b>
המשנה פותחת בנושא חדש של הפרת נדרים. הפרת נדרים היא זכותם של האב בזמנו ושל הבעל בשעתו להפר את נדרי האישה. בניגוד להיתר נדרים הדורש שיקול דעת, נימוק והחלטה של חכם, הרי שהפרת הנדר שמורה לבעל ו/או לאב ללא נימוק, אך תוך יום משעת הנדר. דיני הפרת נדרים מפורשים במקרא: "1א. ואשה כי תדר נדר לה' ואסרה אסר בבית אביה בנעריה. ושמע אביה את נדרה ואסרה אשר אסרה על נפשה והחריש לה אביה וקמו כל נדריה וכל אסר אשר אסרה על נפשה יקום. 1ב. ואם הניא אביה אתה ביום שמעו כל נדריה ואסריה אשר אסרה על נפשה לא יקום וה' יסלח לה כי הניא אביה אתה. 2א. ואם היו תהיה לאיש ונדריה עליה או מבטא שפתיה אשר אסרה על נפשה. ושמע אישה ביום שמעו והחריש לה וקמו נדריה ואסרה אשר אסרה על נפשה יקמו. 2ב. ואם ביום שמע אישה יניא אותה והפר את נדרה אשר עליה ואת מבטא שפתיה אשר אסרה על נפשה וה' יסלח לה" (במדבר ל ד-ט). הפסוקים כתובים במבנה סימטרי. לאב זכות הפרה בנעוריה בית אביה, ולבעל בבית בעלה. מבנה הנישואים של חז"ל יצר מצב חדש של נישואים חלקיים, האירוסין. לפי המנהג המקובל בגליל נשארה המאורסת בבית אביה עד הנישואין, בעלה לא חייב היה במזונותיה ולא נהנה ממעשה ידיה, וכמובן גם לא קיים עמה יחסי אישות. ביהודה היה הנוהג שונה בפרט אחד, הבעל קיים עם אשתו יחסי אישות מפעם לפעם, אך עדיין היא נותרה בבית אביה<sup class="footnote-marker">1</sup><i class="footnote">על כך ראו במבוא למסכת כתובות ובמבוא למסכת קידושין.  </i>. המנהג הגלילי נזכר כמנהג סתם, ועל המנהג ביהודה אנו שומעים רק ממקורות בודדים. המשנה שלפנינו מייצגת ומשקפת את המנהג הגלילי. איננו יודעים בוודאות האם למנהג יהודה היו השלכות גם בתחום הנדרים, אך להלן נעלה הצעה כזאת.
מכל מקום, לפי המנהג הגלילי לאביה ולבעלה זכויות דומות. שניהם רשאים להפר "ביום שמעם" ללא כל נימוק נוסף. הבעל מפר כאשר היא בביתו, והאב בביתו. אין במקרא תשובות לשאלות מה הדין במקרה שהאישה כבר איננה נערה בתקופת האירוסין (נישואי בוגרת). 
<b>נערה</b> <b>מאורסה</b> – לפי ההגדרה ההלכתית נערה כפופה לבעלה והיא בת פחות משתים עשרה. כפי שראינו בכמה משניות גבול הבגרות (13 בזכרים ו-12 בנקבות) נקבע רק בתקופת האמוראים. בתקופת התנאים היה הגבול גמיש ותלוי בהתפתחות הנער/ה ובטיב המצווה. אבל לגבי נדרים וזכויות הקניין נקבע הגיל הזה (13-12) כגיל קבוע<sup class="footnote-marker">2</sup><i class="footnote">ראו פירושנו לחגיגה פ"א מ"א; תרומות פ"א מ"ג; גילת, פרקים, עמ' 31-19. </i>. המשנה מניחה שהאב מפר את נדרי בתו כשהיא נערה, אך לא כשהיא בוגרת (להלן מ"ג), וכשהיא קטנה מבת אחת עשרה אין נדריה קיימים כלל משום שאינה בוגרת דיה לנדור. "נערה" שנדריה נבדקים ומופרים היא בת אחת עשרה עד שתים עשרה בלבד (נידה פ"ו מ"ה).
<b>אביה</b> <b>ובעלה</b> <b>מפירים</b> <b>נדריה</b> – האב מפר את נדריה משום שהדבר כתוב בתורה במפורש, ובעלה מפר אותם משום שהיא נחשבת כבר כנשואה. המשנה מאפשרת, אפוא, מצב מסובך שבו לשני אנשים הזכות להפר את הנדרים, וממילא תתעורר השאלה מה קורה אם אחד הפר והשני נמנע, או שהשני קיים את הנדר. הירושלמי מסתמך על דרשת הכתוב המאפשרת מצב כזה (מא ע"ד). אלא שההלכה אינה כה פשוטה וכה מוחלטת. במשנת כתובות (פ"ד מ"ד ומ"ה) נמנות זכויות האב והבעל, ביניהן גם הפרת הנדרים, ושם שנינו: "לעולם היא ברשות האב עד שתכנס לרשות הבעל לנשואין" (כתובות פ"ד מ"ה). התלמודים שם התחבטו האם מסירתה לנישואין היא נישואין ממש או כניסה לחופה (ירו', כח ע"ד; בבלי, מח ע"ב), אך לכל הדעות בהיותה ארוסה כל הזכויות הן לאב. הבבלי אף מדגיש שמשנה זו היא בניגוד לדעות שהארוסה אוכלת בתרומה. זאת ועוד, בירושלמי שם יש מחלוקת האם מדובר בירושתה או בהפרת נדריה. מכל מקום, זכות האב מוחלפת על ידי זכות הבעל, ואין חפיפה בין השתיים. אין מנוס מהמסקנה ששתי המשניות סותרות זו את זו. רבי אלעזר שהסביר את משנת כתובות בירושת האישה (ירו', כתובות כח ע"ד) עשוי לתרץ את הסתירה בכך שמשנת כתובות עוסקת בירושה ומשנתנו בהפרת נדרים; ריש לקיש שהסביר את משנת כתובות בנדרים אינו יכול להיאחז אפילו בתירוץ זה, אך כפשוטן המשניות סותרות.
ברם, בעיוננו במשנה בכתובות ראינו כי אין לפרשה כקביעה שזכות הבעל מחליפה את זכות האב. כפי שהסברנו המשנה שם אינה עוסקת כלל בחובת מזונות לאישה, ואף לא בהתרת נדריה. הרי המשנה הבאה שם קבעה שאב אינו חייב כלל במזונות האישה, וממילא המשפט "ברשות האב" לא בא לקבוע את חובת המזונות וכן לא המשכו "עד שתכנס לרשות הבעל". המשנה "לעולם היא ברשות האב" אינה קשורה כלל לקודמתה. כל שבאה המשנה לקבוע הוא את הגבול הכללי בין רשות האב (לעניינים המנויים במשנה הקודמת) לרשות הבעל. זאת ועוד, המשפט הראשון במשנה שם בא להקדים את זה שלאחריו. המשפט שאחריו דן מתי בדיוק עוברת האישה לבעל, ומתברר שהמעבר חל עוד לפני הנישואים, ברגע שהיא נמסרה לשלוחי הבעל ויצאה לדרך. כל שבאה המשנה לומר הוא שרשות האב היא עד שנמסרה לשלוחים, והמשפט "לעולם..." הוא הקדמה לו. כמובן אם האישה כבר בוגרת אין היא ברשות האב כלל, ולא בכך עוסקת המשנה. 
לפי הסבר זה תוסר הסתירה בין משנתנו למשנת כתובות מצד אחד, ובין משנת כתובות למשניות המתירות לארוסה לאכול בתרומה.
<b>היפר</b> <b>האב</b> <b>ולא</b> <b>היפר</b> <b>הבעל</b> <b>היפר</b> <b>הבעל</b> <b>ולא</b> <b>היפר</b> <b>האב</b> <b>אינו</b> <b>מופר</b> – לשם הפרת הנדר נדרשת הסכמה של שני הצדדים להפרה.
<b>אין</b> <b>צורך</b> <b>לומר</b> <b>שיקם</b> <b>אחד</b> <b>מהן</b> – אם אחד מהם שתק הנדר קיים, וקל וחומר אם אחד מהם אישר את הנדר. המינוח "אין צורך לומר" הוא מונח המופיע במשניות אחדות<sup class="footnote-marker">3</sup><i class="footnote">כגון שביעית פ"ד מ"א; פ"ח מ"א; תרומות פ"ח מ"ד, ועוד. </i>. המונח נוצר כנראה בספרות מדרשי ההלכה כמינוח לפסוק מיותר, וממנו התגלגל למשנה.

Mishnah 2

<b></b>
<b>מת</b> <b>האב</b> <b>לא</b> <b>ניתרוקנה</b> <b>רשות</b> <b>לבעל</b> – אם האב מת לא הועברה זכות הפרת הנדרים לבעל. פירשנו, בעקבות המפרשים, ש"נתרוקנה" משמעה הועברה, וראו בהמשך.
<b>מת</b> <b>הבעל</b> <b>ניתרוקנה</b> <b>רשות</b> <b>לאב</b> – אם הבעל מת מועברת הזכות לאב, כי שנראה להלן. המשנה אינה מנמקת את הדין המוזר שברישא, וכי מדוע אין הבעל תופס את מקום האב הנעדר? לכאורה היה מקום לפרש ששורשו נעוץ בהבנת הסטטוס של נערה הנישאת. נערה נישאת ברשות אביה, הוא זכאי בנישואיה, הן מבחינה כספית (משנה, כתובות פ"ד מ"ד) ובעיקר מבחינת הסמכות. הנוהג החברתי אִפשר גם לאם ולאחים להשיא את הקטנה (או הנערה), אך נישואים אלו חשופים היו למיאון, כלומר לאפשרות שהנערה שבגרה תסרב להישאר עם בעלה. נישואי קטנה ונערה בהיעדר הסכמת האב לא נתפסו כנישואין מוחלטים, עד שתתבגר ותינשא לכל דבר. על כן בהיעדר האב אין הבעל המיועד (הארוס) מחליף את סמכותו. לפי הסבר זה אין המשנה עוסקת במקרה שהאב אירס את בתו ונפטר לאחר מכן, שכן אם השיא האב את בתו האירוסין תופסים לכל דבר ועניין ואין לה זכות מיאון, אלא רק במקרה שהאירוסין התחוללו לאחר מות האב. ברם, התוספתא מבארת אחרת את המשנה: "אימתי אמרו מת הבעל נתרוקנה רשות לאב, בזמן שלא שמע, או ששמע והיפר, או ששמע ושתק, שמע והפר ומת בו ביום. אבל שמע ושתק, שמע וקיים, ומת ביום שלאחריו – אין יכול להפר" (פ"ו ה"ב). אם כן האירוסים נעשו עדיין בחיי הבעל, והאב הפר או לא הפר את הנדר, אך הבעל לא הספיק עדיין להפר את חלקו. כבר אז הנישואים עומדים בספק, והבעל איבד את סמכותו. בירושלמי למשנה הקודמת שנוי במפורש שיתומה שמת אביה בעלה מפר לה. אם כן הבעיה אינה מעמדם החסר של הנישואים, אלא שהבעל אינו יכול להחליף את סמכות האב. האב לא הספיק להפר את הנדר, ואולי לא רצה להפר אותו, ולכן אין מי שעשוי למלא את מקומו. כמובן מדובר בנדרים שנידרו בחיי האב, אבל נדרים שנידרו אחרי מותו הבעל הוא המפר היחיד שלהם.
בתוספתא יש הרחבה של הדין במשנה ובירור של כל המקרים האפשריים, בניסיון לפתור כל סיטואציה אפשרית נוספת. המקרים ערוכים באותו סגנון, חלקם מוסבים על המשנה הבאה, ונביאם במקומם. אחד המקרים הוא: "שמע אביה והפר לה ולא הספיק הבעל לשמוע עד שמת (ונתארסה לאחר) יחזור האב ויפר חלקו של בעלה. אמר רבי נתן הן הן דברי בית שמאי, בית הלל אומרים אינו יכול להפר" (תוס', פ"ו ה"ג)<sup class="footnote-marker">4</sup><i class="footnote">ירו', מא ע"ד; בבלי, סט ע"א, וראו דיונו של ליברמן בנוסחת הירושלמי וההערה הבאה. </i>, כלומר אין הוא יכול להפר את חלקו של הבעל. בהמשך יגיד רבי נתן דברים אלו גם על משנה ג. המילים "נתארסה לאחר" אינן אלא בכתב יד וינה והן מיותרות, שהרי מקרה זה נדון במשנה הבאה. אם כן, לפי רבי נתן לדעת בית הלל "לא נתרוקנה הרשות לאב", כלומר זכות הפרת הנדרים של הבעל שמת אינה מועברת לאב. משנתנו אפוא כבית שמאי, והיא מצטרפת למשניות רבות שנסתמו כבית שמאי<sup class="footnote-marker">5</sup><i class="footnote">ראו להלן בפירושנו למשנה הבאה. כאמור, בתוספתא מובאים שני מקרים; בין הראשונים היו שניסו לפרש שיש רק מימרה אחת של בית הלל, וספק אם עמדה לפניהם התוספתא או שהכירו את הברייתא מציטוט התלמוד. ליברמן מביא סדרת פירושים הנדחקים בפירוש ומנסים למנוע מצב שבו משנתנו תהיה כבית שמאי. ראשון לפירושים אלו הוא הירושלמי עצמו המתקן "אין צורך להפר", כלומר הנדר מופר מעצמו שהרי הבעל כבר לא קיים. לשם כך הירושלמי מבחין בין "חלקו של האב" ל"חלקו של הבעל", כאילו לכל אחד חלק בנדר, ולאחר מות הבעל האב צריך לחזור ולהפר את חלקו של הבעל בנדר. כל הפירוש של הפרת החלק קשה, ואינו במשנה. זאת ועוד, מהמשך התוספתא ברור ש"אינו מפר" משמעו שהבעל אינו יכול להפר, ולא שהנדר מופר מעצמו. להערכתנו אין צורך בפירושים דחוקים אלו, ואין כל תימא במשנה שנסתמה כדעת בית שמאי. אמנם בדרך כלל המשניות נסתמו כבית הלל, וכך נהגה ההלכה, אבל משניות רבות נסתמו כבית שמאי. ספראי, הכרעה כבית הלל, אסף כמה דוגמאות, ובמהלך פירושנו הוספנו לכך דוגמאות רבות. </i>. 
בתוספתא (פ"ו ה"ג) מתנהל דיון על מצב שבו האב שמע והפר לה<sup class="footnote-marker">6</sup><i class="footnote">כך בכתב יד ערפורט ובדפוס. בכתב יד וינה בטעות: "ולא הפר". </i>, והברייתא פוסקת "זהו שאמרו מת האב לא נתרוקנה רשות לבעל"<sup class="footnote-marker">7</sup><i class="footnote">וכן בבלי, סט ע"א במפורש. </i>. "זהו שאמרו" הוא בדרך כלל ציטוט של הלכה קדומה אחרת. נמצאנו למדים שהייתה הלכה קדומה בסגנון "מת הבעל נתרוקנה רשות לאב, מת האב לא נתרוקנה רשות לבעל". זהו סגנון עריכה המעדיף לנסח כלל ולא מקרה פרטי, יתר על כן, הניסוח הוא מעט חידתי. במדרש כבר נעשה שימוש במינוח "מה האב שהרשות מתרוקנת לו..." (ספרי במדבר, קנג, עמ' 203), והמינוח שבמשנה כבר הופך למינוח מקובל וידוע שאפשר לבסס עליו שיקולים נוספים. 
להלן המשנה שונה את הכלל שנערה שהתאלמנה או גורשה יצאה לעצמאות ואין לאביה זכות להפר את נדריה (פי"א מ"י). זו שיטתו של רבי יהודה (בכתב יד קופמן רבי מאיר), ותנא קמא חולק. לכאורה אפשר היה להבין שמשנתנו כתנא קמא. ברם, סביר יותר שדברי רבי יהודה במשנה שם הם באלמנה מנישואין, ומשנתנו רק באלמנה מאירוסין<sup class="footnote-marker">8</sup><i class="footnote">ראו דיוננו להלן פי"א מ"י.  </i>. פרשנות כזאת מצויה במדרש התנאים לפסוק "ונדר אלמנה וגרושה", והמדרש מדגיש שמדובר בנדר אלמנה מנישואין, שכן אלמנה מאירוסין אביה מפר נדריה (ספרי במדבר, קנד, עמ' 204). מכל מקום ודאי שמשנתנו עוסקת בארוסה בלבד, שהרי לנשואה אין אביה מפר נדרים. כפי שנראה בפירושנו למשנה להלן בית שמאי הם הסוברים שאין לאב זכות להפר נדרים לקטנה שהתאלמנה. במשנתנו הם אלו המעניקים לאב את הזכות הזאת, על כן יש לפרש שזכות זו עומדת לו באלמנה מאירוסין, ואילו אלמנה מנישואין הרי היא כיתומה בחיי אביה. בית הלל הם הסבורים שלאב זכות להפר נדרים של בתו הקטנה שהתאלמנה, וגם אצלנו זכות זו עומדת לו. אבל אין הוא יכול להפר את חלקו של הבעל, ואם הבעל מת לפני שהפר או קיים את הנדר אין האב יכול למלא את מקומו (לא נתרוקנה רשותו של הבעל).
גם בהמשך המשנה ניסוחים כוללניים, בעלי אופי חידתי, ולשון שאינה לשון המשנה הרגילה. 
<b>בזה</b> <b>יפה</b> <b>כוח</b> <b>האב</b> <b>מכוח</b> <b>הבעל</b> – שלאב סמכות ללא בעל ואין לבעל סמכות ללא נוכחות האב.
<b>דבר</b> <b>אחר</b> – "דבר אחר" הוא מונח מתחום המדרש ובא להציע דרשה אחרת לאותו כתוב שדרשו קודם. במובן זה הוא מופיע במדרשים, ובמדרשי הלכה המשובצים במשנה<sup class="footnote-marker">9</sup><i class="footnote">כגון לעיל פ"ג מי"א; ברכות פ"ט מ"ה; סנהדרין פ"ד מ"ה ועוד. "דבר אחר" הוא גם מינוח לניאוף או לחשד בתחום האישות, ראו כתובות פ"ז מ"ה; תוס', פסחים פ"ג הי"ז, ועוד.  </i>. אבל בהקשר של משנתנו הוא בא להציע מרכיב הלכתי אחר, מקרה אחר שבו יש לבעל עדיפות ולא לאב. שימוש כזה נדיר בלשון המשנה. במשנה מצינו גם את המינוח במשמעות ביניים של טיעון אחר (לא במסגרת דרשה)<sup class="footnote-marker">10</sup><i class="footnote">כגון משנה, עדיות פ"ו מ"ב; עבודה זרה פ"ג מ"ד; תוס', ברכות פ"א ה"ד. </i>. שימוש הלשון במשנתנו מעיד על עריכה לשונית אחרת של משנת נדרים, עריכה שאינה זרה ללשונן של העריכות הרגילות, אך שונה בפרטים.
<b>יפה</b> <b>כוח</b> <b>הבעל</b> <b>מכח</b> <b>האב</b> – קודם הדגישה המשנה את עדיפותו של האב, ועתה מרכיב שבו לבעל עדיפות: <b>שהבעל</b> <b>מפר</b> <b>בבגר</b> – בעל מפר את נדרי אשתו בכל גיל שהוא, כולל נדרי בוגרת. הירושלמי אומר שמשנתנו כרבי אליעזר המפרש שהפסוק "ואם היה תהיה לאיש... ושמע אישה ביום שמעו..." (במדבר ל ז-ח) עוסק ב"בוגרת ארוסה". התלמוד הבין, אפוא, את המשפט שהבעל מפר בבוגרת ארוסה. אבל מבחינתה של המשנה כפשוטה ייתכן שהיא עוסקת בבוגרת נשואה, ומשנתנו כדעת הכול<sup class="footnote-marker">11</sup><i class="footnote">הבבלי ע ע"ב מסיק אף הוא שמשנתנו עוסקת בבוגרת ארוסה. ברם הדיוק אינו הכרחי, וניכר שהתלמוד נדחק לפרש את המשנה בבוגרת ארוסה בדווקא. נראה שהבבלי הכיר את מסקנת הירושלמי, או שהיה שותף למידע מוקדם שמשנתנו קרובה לבית שמאי. להלן מ"ה תולה רבי אליעזר את זכות הפרת הנדר בחובת מזונות. לכאורה לפי זה גם אין לבעל זכות הפרת נדרים בבוגרת ארוסה, ולדעת חכמים גם במקרה כזה אין לבעל זכות הפרה עד שתיכנס לרשותו ממש. כאמור, פשוט לפרש את משנתנו בבוגרת לאחר נישואיה, וראו אלבק בהשלמותיו, עמ' 366. </i>. ייתכן שהירושלמי הכיר את הקשר בין משנתנו לשיטת בית שמאי שעליו רמזנו לעיל, והעדיף להעמיד את משנתנו כרבי אליעזר ממשיכם של בית שמאי. ברם, מבחינת פירוש המשנה ניתן כאמור לפרשה כדעת הכול.
<b>והאב</b> <b>אינו</b> <b>מפר</b> <b>בבגר</b> – האב אינו מפר את נדרי אשתו הבוגרת, שכן הפרת נדרים של הבת היא בנעוריה בלבד.
המשנה ערוכה בסגנון של כללים: "יפה כח זה מזה"; הניסוח כוללני ויש בו מרכיב של מעין חידה. סגנון עריכה דומה מופיע במשנה ובברייתות לעתים נדירות<sup class="footnote-marker">12</sup><i class="footnote">משנה, כתובות פ"ח מ"ד; מנחות פ"ו מ"ב; תוס', פאה פ"ג ה"ז; כתובות פ"ב ה"א, ועוד. </i>. המשנה כמות שהיא ערוכה לפנינו כיצירה כוללת ערוכה לפי מערכת הקשרים תוכנית ועניינית, ולעתים העריכה מושפעת מהקשרים אסוציאטיביים. אבל בתוך המשנה מובלעות משניות הערוכות בסגנון אחר. "יפה כח" הוא אחד מסגנונות אלו.

Mishnah 3

<b></b>
<b>נדרה</b> <b>והיא</b> <b>ארוסה</b> <b>ניתגרשה</b> <b>בו</b> <b>ביום</b> – מעתה אין לה בעל. לפי ההלכה במשנה הקודמת הועברה (נתרוקנה) זכות הפרת הנדרים לאב, <b>ניתארסה</b> <b>בו</b> <b>ביום</b> – זכות ההפרה חוזרת שוב לבעל, בשותפות עם האב, <b>אפילו</b> <b>למאה</b> – אפילו התארסה והתגרשה למאה אנשים באותו יום. כמובן אם עבר יום, אם הייתה מגורשת – לאביה הזכות להפר נדריה לבד, ואם הייתה מאורסת הזכות מתחלקת בין השניים. מכל מקום: <b>אביה</b> <b>ובעלה</b> <b>האחרון</b> <b>מפירים</b> <b>נדריה</b> – גם אם בזמן שבין הנדר וההפרה התארסה והתגרשה, וגם אם הנדר היה בחיי בעלה הקודם (בבלי, עא ע"א).
<b>זה</b> <b>הכלל</b> <b>כל</b> <b>שלא</b> <b>יצאת</b> <b>לרשות</b> <b>עצמה</b> <b>שעה</b> <b>אחת</b> <b>אביה</b> <b>ובעלה</b> <b>האחרון</b> <b>מפירים</b> <b>נדריה</b> – כל זמן שלא זכתה האישה ל"חירות" (רשות עצמה) אביה מפר את נדריה, בשותפות עם הבעל הנוכחי (אם יש אחד כזה). אבל אם "יצאה לרשות עצמה", כלומר בגרה או התאלמנה מנישואין (להלן מ"ה), אין האב מפר נדריה. במקרה כזה נראה שגם הבעל אינו מפר את נדרי ארוסתו (עד שיישאנה לכל דבר), אבל לעיל שנינו שלדעתו של רבי אליעזר הבעל מפר את נדרי ארוסתו הבוגרת.
שני המקרים האחרונים בתוספתא (פ"ו ה"ג וה"ד) הם שהאב הפר את חלקו והבעל לא הספיק להפר ונפטר. המקרה הראשון הוא שהאב הפר במקום הבעל, והשני שהנערה אורסה לבעל שני והבעל השני הפר לה. התוספתא קובעת באופן סתמי שזכות הפרת הנדר היא לבעל השני, אף על פי שהנדר נעשה בחיי הבעל הראשון, ורבי נתן מוסיף שאלו דברי בית שמאי<sup class="footnote-marker">13</sup><i class="footnote">ברייתא זו מצטרפת למקרים שבהם הלכה סתמית נוסחה כבית שמאי, ויש לכך דוגמאות רבות נוספות. ראו ספראי, הכרעה כבית הלל.  </i>, ובית הלל חולקים ומחמירים. לא נאמר מדוע חולקים בית הלל ועל מה בדיוק הם חולקים. מסתבר שלדעתם נדרים שנדרה לפני האירוסין אין הבעל רשאי להפרם. במקביל הם סבורים שאם הבעל מת לא התרוקנה (הועברה) רשותו לאב, כפי שפירשנו לעיל (מ"ב). 
המינוח "זה הכלל" רגיל במשנה, אבל במקרה זה הוא חסר ב- ג1 שהוא קטע גניזה עם ניקוד בבלי, אבל המילים היו מונחות לפני סוגיית הבבלי (פט ע"א) המדייקת ממילים אלו הלכה נוספת. אפשטיין טען שקטע הגניזה משקף מסורת איתנה בניגוד לבבלי, אך מכיוון שזו עדות יחידאית נראה שאין זו יותר משגגת מעתיק<sup class="footnote-marker">14</sup><i class="footnote">אפשטיין, מבוא, עמ' 1041. </i>. 

Mishnah 4

<b></b>
<b>דרך</b> <b>תלמידי</b> <b>חכמים</b> <b>עד</b> <b>שלא</b> <b>היתה</b> <b>ביתו</b> <b>יוצאה</b> <b>מאצלו</b> <b>אומר</b> <b>לה</b> <b>כל</b> <b>נדרים</b> <b>שנדרת</b> <b>בתוך</b> <b>ביתי</b> <b>הרי</b> <b>הן</b> <b>מופרים</b> – האב מוציא את בתו מביתו "נקייה", ללא נדרים. אמנם זו דרך תלמידי חכמים, אך הנוהג תמוה. ראשית משמע ממנו שהאב יכול לנקוט בדרך של הפרה "קולקטיבית". יתר על כן, האב חייב להפר את הנדר בו ביום, ואיזה ערך יש לביטול נדרים שלאחר זמן? הבבלי מסיק מהמשנה שאכן הבעל אינו צריך לשמוע את הנדר במדויק, ולמעשה גם האב מצטייר כמי שאינו חייב לשמוע כל נדר לחוד. הבבלי (עב ע"ב) מנסה לתרץ שהאב בכל זאת צריך לשמוע את הנדר, אך ברור שהתירוץ דחוק ואינו כפשט המשנה. להלן במשנה ז יתברר שיש מחלוקת תנאים בשאלה האם ניתן להפר נדרים כהפרת מנע, עוד לפני שננדרו, וברור שבשלב זה טיב הנדרים אינו ידוע. מכל מקום, בני הכת "פסקו" "על שבועת האשה אשר אמר לאישה להניא את שבועתה, אל יניא איש שבועה אשר לא ידענה ואל יקימנה וכן המשפט לאביה על משפט הנדבות"<sup class="footnote-marker">15</sup><i class="footnote">ברית דמשק, דף 16. "נדבה" היא אחד המונחים לנדר, ראו לעיל פ"א מ"א. </i>. אם כן אין הפרה למפרע ואף לא הפרה גורפת, אלא הפרת כל נדר לגופו. ייתכן אפילו שיש במשפט התנגדות להפרת נדרים (נדבות), אף שלפי התורה הזכות שמורה לבעל או לאב.
המשנה בכתובות (פ"ז מ"ז; קידושין פ"ב מ"ה) דנה במצב שבו הבעל קיבל אישה ונמצאו עליה נדרים, ולדעת המשנה שם זו עילה לגירושין. מבחינה הלכתית-פורמלית ניתן לקיים את שתי המשניות, אך מבחינה ממשית הן סותרות. משנתנו מתארת אפשרות של הבעל לקבל את אשתו ללא נדרים, ולהפר אותם כמניעה, ואילו המשנה שם מניחה שהנדרים הם חלק מהאישה, מקבילים למומים שבסתר הנידונים שם. לא ברורה גם המגבלה "דרך תלמידי חכמים", וכי סתם אדם אינו יכול לעשות כן? או שאינו יכול ללמוד לעשות כן? אפשר שמשנתנו כבר מתארת מעין טקס של הפרת נדרים, טקס שמבחינה משפטית תוקפו מפוקפק, ואולי אף בלתי יעיל מבחינה הלכתית. הטקס משדר רוח של התנגדות לנדרים, אבל מבחינה הלכתית משנת כתובות היא הקובעת את ההלכה, ולפיה הפרת הנדר מחייבת שמיעה בזמן והתייחסות לכל נדר לגופו.
נראה שתופעה זו של נשים נדרניות הייתה רווחת ביותר. הספרות העוסקת בחברות דתיות מכירה היטב תופעה זו של צדקותן של נשים, ואחת הדרכים לבטא צדקות זו הייתה על ידי נדירת נדרים. נשים הודרו מחיי הדת הציבוריים, מחלק מהמצוות ואף מלימוד תורה. כך נותר להן נתיב הנדרים כנתיב כמעט יחיד להצטיינות דתית. עסקנו בכך במבוא למסכת. משנתנו משקפת התנגדות לנדרים, ואלו נתפסים כמטרד שראוי שבת תלמידי חכמים תהיה נקייה ממנו. מן הסתם המשנה משקפת, כמו כל המסכת, את התחושה שסתם נדר הוא נדר של הבל ולא של צדקות. 
<b>וכן</b> <b>הבעל</b> <b>עד</b> <b>שלא</b> <b>תיכנס</b> <b>לרשותו</b> <b>אמר</b> <b>לה</b> <b>כל</b> <b>נדרים</b> <b>שנדרת</b> <b>עד</b> <b>שלא</b> <b>תיכנס</b> <b>לירשותי</b> <b>הרי</b> <b>אילו</b> <b>מופרים</b> <b>אם</b> <b>משתיכנס</b> <b>לרשותי</b> – כך גם ב- ר, וביתר עדי הנוסח: "לרשותו".
<b>אינו</b> <b>יכול</b> <b>להפר</b> – לפי נוסח כתב היד "אם משתיכנס" הוא נוסח דברי הבעל. זו נוסחה שאינה תקפה משום שיש בה הפרה עתידית, והפרה כזאת אינה תקפה. לפי נוסח יתר עדי הנוסח המשנה ממשיכה בתיאור ההלכה. הבעל רשאי להפר את כל נדרי העבר, אבל בכך אין הפרה של הנדרים שתידור רעייתו לאחר שנכנסה לרשותו. את אלו יוכל להפר כל אחד לחוד ב"יום שמעו".
המשנה מתארת מצב היפותטי שבו האישה נישאת כנערה. כפי שהראינו במבוא למסכת כתובות הנישואין נערכו בדרך כלל מאוחר יותר והבנות כבר היו, בדרך כלל, "בוגרות" בעת הנישואים. עם זאת, בספרות ההלכתית מתוארים בדרך כלל נישואי קטינות (נערות). קרוב לוודאי שבדרך זו משדרים חכמים מסר סמוי בדבר תאריך הנישואים הרצוי. הם מתארים את הרצוי כמצוי, מבלי לומר זאת במפורש, ומבלי לתאר את חזונם כחובה הלכתית.
המונח "דרך תלמידי חכמים" יש בו ניחוח עיליתני של קבוצה מיוחדת שלה נוהגים חברתיים המייחדים אותה משאר הציבור. אין למונח מקבילות בספרות התנאית, ואין זה מקרה. דומה שחברת התנאים לא הבליטה את ייחודה החברתי, והשתדלה שלא לבלוט בציבור. לעומת זאת חברת תלמידי החכמים הבבלית הבליטה את ייחודה, ובמקורות עדויות רבות לנוהגם של "צורבא דרבנן", ולזכויות היתר שלהם בחברה<sup class="footnote-marker">16</sup><i class="footnote">ראו בבלי, יד ע"א, ופירושנו לעיל פ"ג מ"ה. </i>.

Mishnah 5

<b></b>
<b>בוגרת</b> <b>וששהת</b> – כך בכתב יד קופמן וב-מפ, אבל בכמה עדי נוסח <b>בוגרת</b> <b>ששהת</b>. לפי כתב היד שני מצבים הם, או בוגרת או ששהתה לאחר שתבעו את נישואיה. הבבלי מנסה להבחין בין שתי נוסחאות אלו (כתובות נז ע"ב), ודוחה אבחנה זו, וכפשוטם של דברים שני תנאים אלו נדרשים, אחרת אין לבעל חובת מזונות כפי שנבהיר להלן<sup class="footnote-marker">17</sup><i class="footnote">ראו אפשטיין, מבוא, עמ' 531-529. בסוגיה בנדרים ע ע"ב מתקבלת האבחנה המוצעת ומשמע ממנה שהבעל חייב במזונות בוגרת, וקטנה ששהתה שנים עשר חודש. ראו פירושנו לכתובות פ"ה מ"ב.  </i>.
<b>שנים</b> <b>עשר</b> <b>חודש</b> – לפי ההלכה האישה מתארסת כנערה, ולאחר שבגרה מקבלת שנים עשר חודש להכנת חפציה לנישואין. המשניות מתארות לוח זמנים זה כאילו היה הנוהג המקובל, ולמעשה ספק אם אכן היה זה לוח זמנים מקובל, וכבר הערנו במשנה הקודמת שחז"ל מתארים נוהל זה כמצוי ובכך מבטאים את סדר העדיפות המקובל עליהם. מכל מקום, משעה שתבע הבעל את האישה עומדים לרשותם שנים עשר חודשים, ולאחר מכן על הבעל לשאתה. "נותנים לבתולה שנים עשר חדש משתבעה הבעל... ולאלמנה שלשים יום" (משנה, כתובות פ"ה מ"ב). לאחר זמן זה חייב הבעל במזונות אשתו, אף שטרם כנסה לחופה. שם יש דיון האם הבעל רשאי להאכילה בתרומה, אבל אין מחלוקת על עצם חובת המזונות לאישה.
<b>ואלמנה</b> <b>שלושים</b> <b>יום</b> – המדובר, אפוא, בנשים שהבעל חייב במזונותיהן. המשפט לגבי האלמנה חסר בכמה מציטוטי הראשונים, אך הוא מופיע במשנת כתובות שהובאה, וכנראה נגרר משם<sup class="footnote-marker">18</sup><i class="footnote">אפשטיין, מבוא, עמ' 973. </i>, שהרי ההמשך אינו עוסק באלמנה. המשפט "בעלה חייב במזונותיה" (להלן) ודאי אינו עוסק באלמנה, שהרי בעלה של זו נפטר מכל חובותיו וזכויותיו. דין אלמנה יידון להלן (פי"א מ"ט).
<b>רבי</b> <b>אליעזר</b> <b>אומר</b> <b>הואיל</b> <b>ובעלה</b> <b>חייב</b> <b>במזונותיה</b> <b>יפר</b> <b>וחכמים</b> <b>אומרים</b> <b>אין</b> <b>הבעל</b> <b>מיפר</b> <b>עד</b> <b>שתיכנס</b> <b>לרשותו</b> – לפי משנה א הבעל מפר את נדרי ארוסתו, אלא שבהיותה ארוסה הוא מפר אותם יחד עם האב, ועתה מדובר על הפרה בלעדית שלו. בדרך זו מתורצת משנתנו ומשנה א לעיל. לו הייתה משנתנו לבדה ניתן היה לפרשה שבזמן האירוסין אין לבעל כל זכות בהפרת נדרי אשתו, אך לנוכח משנה א יש למצוא פירוש שיכנוס את שתי המשניות תחת קורת גג אחת. במשנת כתובות הראינו כיצד כורסמה זכותה של האישה למזונות<sup class="footnote-marker">19</sup><i class="footnote">ראו פירושנו לכתובות פ"ה מ"ג. הכרסום בא לידי ביטוי באיסור החל על אשת ישראל האמורה להינשא לכוהן לאכול בתרומה בטרם תיכנס לרשותו.  </i> גם לאחר ששהתה שנים עשר חודש. לא מן הנמנע שיש קשר בין הכרסום בחובת המזונות לבין ההלכה שהבעל אינו מפר (יחידי) את נדרי אשתו. 

Mishnah 6

<b>שומרת</b> <b>יבם</b> – שומרת יבם היא אלמנה הממתינה להחלטתו של אחי בעלה האם לייבמה או "לחלוץ לה". היא נחשבת לנשואה באופן חלקי, שכן אסור לה להינשא לאדם מהשוק, והיא עדיין חלק ממשפחת בעלה המנוח, אך אין היא נשואה ממש. מעמד זה של "שומרת יבם" אינו מוגבל בזמן, ולאחים הזכות להתמהמה כאוות נפשם. מכל מקום, ההלכה תבעה שאלמנה לא תינשא (או תחלוץ) לפני שיעברו שלושה חודשים שבהם יתברר אם היא בהיריון.
<b>בין</b> <b>ליבם</b> <b>אחד</b> – כשלבעל המנוח רק אח אחד, וברור שחובת הייבום (או החליצה) עליו, <b>בין</b> <b>לשני</b> <b>יבמים</b> – כשלבעל המנוח שני אחים, וממילא לא ברור מי מהם ייבם או יחלוץ. זיקת הנישואין שלה חלשה יותר, שכן אין לה זיקה לבעל ספציפי אלא לשניים.
<b>רבי</b> <b>אליעזר</b> <b>אומר</b> <b>יפר</b> – אמנם זיקת הנישואין חלשה, אבל חובת המזונות ברורה, האישה אוכלת מזונות מרכוש בעלה, שהוא למעשה רכושם של האחים (או האח) העומדים לרשת את אחיהם. "שומרת יבם... מה היא למזונות? כל זמן שנתחייב הבעל היבמין חייבין. לא נתחייב הבעל אין היבמין חייבין. הכונס את יבמתו זכה בנכסי אחיו. רבי יהודה אומר בין כך ובין כך אם יש שם אב הנכסין של אב, אם אין שם אב נכסין של אחין" (תוס', יבמות פ"ו ה"ג; כתובות פ"ה ה"ב). אמנם החמירו ואין שומרת היבם זכאית לאכול בתרומה (משנה, יבמות פ"ז מ"ד; פ"ט מ"ד), אך האחים חייבים במזונותיה. לפי רבי אליעזר זיקת מזונות זו מעניקה ליבם זכות להפרת נדריה. אין בדברי רבי אליעזר התייחסות לשאלה כיצד "יחלקו" שני שומרי היבמה את ה"זכות" שנפלה בחלקם. מכל מקום, רבי אליעזר סבור שחובת המזונות יוצרת זכות הפרת נדר, כפי ששנינו במשנה הקודמת.
<b>רבי</b> <b>יהושע</b> <b>אומר</b> <b>לאחד</b> <b>אבל</b> <b>לא</b> <b>לשנים</b> – אם נפלה לפני יבם אחד זיקת הנישואין אליו איתנה, אך אם נפלה לפני שניים זיקת הנישואין של כל אחד מהם חלשה יותר.
<b>רבי</b> <b>עקיבה</b> <b>אומר</b> <b>לא</b> <b>לאחד</b> <b>ולא</b> <b>לשנים</b> – חוב המזונות הוא חוב כספי, ואיננו מעניק זכויות של בעל נשוי. נראה שרבי עקיבא בשיטת חכמים במשנה הקודמת שחובת מזונות אינה יוצרת זכות להפר נדרים, והבעל זוכה בכך רק כשתיכנס לרשותו ממש. רבי יהושע מקבל את גישתו העקרונית של רבי אליעזר, וחלוק עליו רק כשיש שני יבמים. את הדעות השונות סיכמנו בטבלה.
שומרת יבם
מבין שלוש הדעות דעתו של רבי עקיבא היא המשפטית ביותר, וזו של רבי יהושע הגמישה והמעשית ביותר. מבחינה משפטית אין הבדל בין יבם אחד לשניים, בשני המקרים אין אלו נישואים גמורים, אך יש זיקת נישואים. דעתו של רבי עקיבא מוצדקת מבחינה משפטית משום שאין אלו נישואים, האלמנה אינה מצויה בחסותו של היבם, מעשה ידיה שייך למי שמספק לה מזונות, אך ירושתה ומציאתה שלה (תוס', יבמות וכתובות שם ושם). יתר על כן, אם היא אלמנה מאירוסין אין לה מזונות, ומכל מקום אין היא אוכלת בתרומה. על כן מובן מדוע אין ליבם זכות להפר את נדריה. מעבר לכך, הזכות להפרת הנדרים נובעת מהצורך בשלמות המשפחה, ואלמנה זו חיה לעצמה. לעומת זאת רבי יהושע רואה לפניו את הצד המעשי. אם יש רק יבם אחד קרבתו לאלמנה גדולה ואחריותו המעשית רבה, גם אם אין לכך ביטוי משפטי מלא. רבי אליעזר ורבי יהושע משדרים תחושה חזקה שהאישה תתייבם בידי אחד האחים ומרמזים שאופציית החליצה דחויה. בפועל כמובן אופציה זו קיימת, אך פסק ההלכה משדר לשומעיו מסר ברור שהאלמנה איננה אדם עצמאי אלא אישה נשואה, אף שנישואיה טרם הושלמו, ולרבי אליעזר אפילו טרם התבררו.
המשך המשנה כולל את הוויכוח בין החכמים. ויכוחים מעין אלו נדירים. בדרך כלל הטיעונים מופיעים בתלמוד והם מאוחרים לדיון התנאי, אך לעתים שימרו המקורות התנאיים את הוויכוח, וכך מתאפשרת לנו הצצה לעולם השיקולים הקדום<sup class="footnote-marker">20</sup><i class="footnote">ויכוחים דומים ראו למשל בפסחים פ"ו מ"ב ומ"ד; פרה פ"א מ"א (רבי אליעזר ורבי יהושע); מכשירין פ"ו מ"ח (רבי עקיבא וחכמים); ידים פ"ג מ"א (רבי עקיבא וחכמים); ידים פ"ד מ"ג ועוד, וראו דיוננו במבוא הכללי לפירוש המשניות. </i>. 
<b>אמר</b> <b>רבי</b> <b>אליעזר</b> <b>מה</b> <b>אם</b> <b>אשה</b> <b>שקנה</b> <b>הוא</b> <b>לעצמו</b> <b>הרי</b> <b>הוא</b> <b>מפר</b> <b>נדריה</b> – ארוסה ונשואה הבעל מפר נדריה, <b>אשה</b> <b>שקנו</b> <b>לו</b> <b>שמים</b> <b>אינו</b> <b>דין</b> <b>שיפר</b> <b>נדריה</b> – זיקתו של הבעל לאלמנה חייבת הייבום גדולה יותר מזיקת נישואים, שכן זו זיקה של מצווה וחיוב דתי.
<b>אמר</b> <b>לו</b> <b>רבי</b> <b>עקיבה</b> <b>לא</b> <b>אם</b> <b>אמרת</b> <b>באשה</b> <b>שקנה</b> <b>הוא</b> <b>לעצמו</b> – ארוסה ונשואה רגילות, <b>שאן</b> – הכתיב הרגיל הוא "אין", <b>לאחרים</b> <b>בה</b> <b>רשות</b> <b>תאמר</b> <b>באשה</b> <b>שקנו</b> <b>לו</b> <b>שמים</b> – יבמה, <b>שיש</b> <b>לאחרים</b> <b>בה</b> <b>רשות</b> – רבי אליעזר מתבונן בבעיה ב"משקפיים" של מצווה, זיקה יוצרת זכות הפרת נדרים וזיקת מצווה גדולה מזיקה רצונית, ואילו רבי עקיבא מתבונן בעיניים מעשיות. הארוסה חלוטה לבעל, ואילו היבמה איננה שלו עדיין<sup class="footnote-marker">21</sup><i class="footnote">לגישה קרובה של בית שמאי ראו יבמות פי"ג מ"א. </i>.
<b>אמר</b> <b>לו</b> <b>רבי</b> <b>יהושע</b> <b>עקיבה</b> <b>דבריך</b> <b>בשני</b> <b>יבמים</b> <b>מה</b> <b>אתה</b> <b>משיב</b> <b>ליבם</b> – בשוליים "על", כלומר על יבם, <b>אחד</b> – רבי יהושע "מושך" לשיטתו. הוא מבין שהטיעון "יש לאחרים בה רשות" חל על האח השני המועמד לייבם, וממילא ביבם אחד אין הוא חל. אלא שרבי עקיבא התכוון במילים אלו לאפשרות שהיבם יחליט לחלוץ לה והיא תותר לרבים.
<b>אמר</b> <b>לו</b> – רבי עקיבא, <b>אין</b> <b>היבמה</b> <b>גמורה</b> <b>לאישה</b> <b>כשם</b> <b>שהארוסה</b> <b>גמורה</b> <b>לאישה</b> – היבמה אינה חלוטה משום שנדרש עדיין מעשה ייבום, בניגוד לאירוסין. מן הסתם רבי עקיבא משקף את הנורמה ביהודה שהאירוסין הקנו לבעל זכות ליחסי אישות והארוסה "גמורה" לבעלה.
המשנה ערוכה לשיטתו של רבי עקיבא. לא רק שהוא "מנצח" בוויכוח, אלא שטיעונו של רבי אליעזר מכוון רק נגד רבי עקיבא, וכך הוא מעניק מרכזיות לדעה זו. רבי עקיבא היה תלמיד של רבי אליעזר ורבי יהושע, אך היה צעיר מרבותיו רק במעט, ומצינו אותו מתווכח בהלכה עם כל אחד מהם ועם שניהם<sup class="footnote-marker">22</sup><i class="footnote">תיאור ציורי של התלמיד המעז פנים להתווכח עם רבותיו יש בירו', פסחים פ"ו ה"ג, לב ע"ג. </i>.
המקבילות
בתוספתא חוזרות העמדות והוויכוח מפורט וממושך יותר: "א. אמר רבי לעזר, ומה אם אשה שאין לבה (לי בה) חלק עד שלא באת לרשותי, משבאת לרשותי ניגמרה לי, אשה שיש לי בה חלק עד שלא באת לרשותי, משבאת לרשותי אינו דין שנגמרה לי? ב. אמר לו רבי עקיבא, לא! אם אמרת באשה שאין לי בה חלק עד שלא באת לרשותי, משבאת לרשותי נגמרה לי, שכשם שאין לי בה חלק כך אין לאחרים בה חלק, תאמר באשה שיש לי בה חלק עד שלא באת לרשותי, ומשבאת לרשותי נגמרה לי, שכשם שיש לי בה חלק כך יש לאחרים בה חלק. ג. אמר לו רבי יהושע, עקיבא, דבריך בין שני יבמין, מה אתה משיב על יבם אחד? אמר לו, כשם שלא חלקת לנו בין יבם אחד לבין שני יבמין, בין שעשה בה מאמר ובין שלא עשה בה מאמר, כך בנדרים ובשבועות לא תחלוק. ד. אמר לו הבל! אילו הייתה בימי רבי לעזר בן ערך והשבת תשובה זו..." (תוס', פ"ו ה"ה-ה"ו; ירו', מב ע"א; בבלי, עד ע"א-ע"ב). המשך הדיון שבתוספתא שייך למשנה הבאה, ונביאו להלן.
הטיעון הראשון קרוב לזה של המשנה, אלא שנעדר ממנו ההיבט ה"דתי" ובמקומו בא המרכיב ה"כרונולוגי". ארוסה היא אישה שלפני האירוסין לא היה לי בה חלק ולאחר קניין האירוסין לבעל זכות הפרת נדרים, ויבמה היא אישה שיש לבעל בה חלק עוד לפני שעשה מעשה כלשהו, ולכן זכותו להפרה גדולה יותר. טיעון זה מתעלם מכך שמעשה האירוסין יש בו מעשה גמור, ואילו הייבום אינו גמור. בטיעון אחרון זה משתמש רבי עקיבא (ב) והוא זהה לטיעונו שבמשנה. טיעונו של רבי יהושע זהה לזה שבמשנה (ג), אלא שתשובתו של רבי עקיבא שונה. בתוספתא הוא טוען שאין לחלק בין יבם אחד לשניים, כשם שאין לחלק בין יבם שעשה מאמר, כלומר שביטא את רצונו לשאת את האישה<sup class="footnote-marker">23</sup><i class="footnote">"עשה בה מאמר" הוא הצהרה שאחריה אמור היבם לבעול את יבמתו (אלמנת אחיו) ללא מעמד נוסף. ראו פירושנו ליבמות פ"ה מ"ב.  </i>, לבין יבם שטרם עשה מאמר. בניגוד למשנה זהו טיעון מכניסטי ולא הגיוני, הוא אינו מתאים אלא לשיטת רבי יהושע, שהרי לרבי אליעזר בשני המקרים יפר. זאת ועוד; איננו יודעים מה באמת אומר רבי יהושע במקרה שלאלמנה שני יבמים והבכור שביניהם עשה בה מאמר, האומנם עדיין יסבור שאין לבכור זכות הפרת נדרים? תשובתו של רבי יהושע קשה להבנה. רבי אלעזר בן ערך הוא זה האומר שהמאמר קונה קניין גמור<sup class="footnote-marker">24</sup><i class="footnote">ירו', קידושין פ"א ה"א, נח ע"ד; יבמות פ"ב ה"א, ג ע"ג; פ"ג ה"ד, ד ע"ד; פ"ה ה"א, ו ע"ג; פ"ו ה"ד, ז ע"ג; בבלי, יבמות נא ע"ב; כט ע"ב. עמדת רבי אלעזר בן ערך קרובה לדעתם של בית שמאי בנושא (בבלי, יבמות יח ע"א), והבבלי מונה עוד חכמים הסבורים כן (שם, נח ע"א). עמדותיו של רבי אלעזר בן ערך קרובות לאלו של בית שמאי גם בנושאים נוספים, ראו למשל פירושנו לתרומות פ"ד מ"ה. רבי אלעזר בן ערך הנזכר היה מתלמידי רבן יוחנן בן זכאי, והוא פרש מבית המדרש. הוא נזכר כחכם מופלא, אך גם מגנים את מעשהו כשנטש את בית המדרש. באופן טבעי רק מעט מתורתו נותר, שכן נטש את ההשתתפות הפעילה בחיי בית המדרש. המקורות שהעלינו משקפים מקרה נדיר שבו השתמר משהו מתורתו. חשוב לציין שהוא מקורב לבית שמאי, אך אינו זהה להם. כך גם בכמה מקורות נוספים בנושאים אחרים. הוא מפלס דרך לעצמו, אם כי הוא מושפע מבית שמאי וקרוב אליו. אולי אפיין קו זה את תורתו והוא תוצאה של עזיבת בית המדרש, או אולי גם אחת מסיבותיה? 	 העמדה ההלכתית שהמאמר הוא קניין גמור אינה מופיעה במקורות תנאיים, אדרבה, המשנה (יבמות פ"ו מ"ד) והתוספתא (שם פ"ח ה"ג) מתנסחות בבירור שאין המאמר קניין גמור. אלא שכפי שהראינו במשנה שם יש החולקים על עמדה זו. אמנם המידע על כך אמוראי בלבד, אבל התוספתא מעידה שעמדה זו הייתה מוכרת גם בימי התנאים, ורק מקרה הוא שנשמטה. זאת ועוד; לא מן הנמנע שיהושע בן גמלא שנשא את יבמתו נהג לפי הכלל שהמאמר קניין גמור הוא. במחקר מקובל שעמדה שאין לה אלא עדות אמוראית יש לייחסה לימי האמוראים, אך המקרה שלפנינו מוכיח שלעתים יש להסתייג מהנחה שרירותית כזאת. במקרה זה שפע העדויות האמוראיות, ואחידותן, הן עדות לכך שהדעה היא תנאית מובהקת, והתוספתא היא ראיה לכך.  </i>. מעתיקי הירושלמי למשנתנו גרסו שאלעזר בן ערך אמר "אין המאמר קונה ביבמה", וכנראה הבינו שרבי יהושע מקבל את דברי רבי עקיבא ואומר שאכן רבי אלעזר בן ערך קבע שאין להבחין בין עשה מאמר לבין לא עשה מאמר. "הבל" כאן הוא במשמעות של "אמת"<sup class="footnote-marker">25</sup><i class="footnote">למשמעות זו ראו ליברמן, תוספתא כפשוטה למשנתנו, עמ' 486-485. </i>. 
אבל שפע המקבילות מלמד שאלעזר בן ערך סבר שמאמר הוא קניין גמור, וממילא חילק בין עשה מאמר ללא עשה מאמר. רבי יהושע מגיב: הבל! כלומר הטיעון אינו טיעון, ובכך מצטרף (לפחות חלקית) לעמדת המתנגדים לבן ערך (וסובר שהמאמר אינו מהווה קניין), או שאומר "חבל" על שאלעזר בן ערך לא שמע את הטיעון המבטל את דבריו. הסבר זה שליברמן מעדיף קשה, שהרי בעצם רבי עקיבא אינו מוסיף מאומה לבירור עניין המאמר. הוא אומר "לא חלק", וחכמים אחרים אומרים "חלק". ייתכן, אפוא, שרבי יהושע מבקר את שיטתו ואומר שרק אלעזר בן ערך (ובית שמאי) אומרים שמאמר קונה, אבל הוא (רבי יהושע) הרי טען שמאמר אינו קונה, וממילא לא חילק בין עשה מאמר ללא עשה מאמר. על כן טיעונו של רבי עקיבא באמת מבטל את טענתו של רבי יהושע.
יש להעיר שאין קשר ישיר ומלא בין השאלה האם חילק בין "עשה מאמר" ל"לא עשה מאמר" ובין החלוקה בין יבם אחד לשניים. לשיטת רבי יהושע עשיית מאמר אינה קניין גמור, בניגוד ליבם אחד שיש לו זיקה גמורה לאלמנה.
הבבלי (עד ע"א) הכיר את הדיון על עשיית המאמר והעמיד את רבי אליעזר בשעשה מאמר, וכשיטת בית שמאי. אמנם רבי אליעזר הוא ממשיכם של בית שמאי, ויש היגיון בטענה שהוא מהלך בשיטתם, אך אין סיבה להעמיד את המשנה שלא כפשוטה.
כל הטיעונים הם בתחום ההיגיון המשפטי. כולם מניחים שיש תקדים מקובל (נדרי ארוסה) ויש דינים מקובלים של יבמה, והשאלה היא למה לדמות את הפרת נדרי היבמה. ראינו מידה מסוימת של נוקשות משפטית בתוספתא, אך עדיין הטיעונים לוגיים. לעומת זאת הוויכוח במשנה הבאה שונה, כפי שנראה. לפנינו, אפוא, מרכיב מוכר בדרכי הטיעון התנאי, התנאים יוצאים מהלכה מוכרת ולומדים בקל וחומר הגיוני את ההלכה במקרה אחר. 
כל הוויכוח מתנהל לפי שיטת חכמים במשנה הקודמת שאין קשר בין חובת המזונות לזכות הפרת נדרים, ורק נישואים ממש מקנים זכות זו. המשנה נערכה על ידי מי שדוגל בשיטתם של חכמים (שהיא גם שיטת רבי עקיבא), וכל הוויכוח מתנהל כאילו ב"מגרש" שלהם. תמונה זו חוזרת בוויכוחים תנאיים נוספים. לעתים לא נועד הוויכוח לשכנע את ה"יריב" בהתאם לשיטתו אלא לחדד את אבחנותיו של הטוען. אין בוויכוח שמירה על "הגינות אינטלקטואלית", אלא כל צד מבהיר את עמדתו<sup class="footnote-marker">26</sup><i class="footnote">ראו לעיל פ"ט מ"א. </i>.
במשנתנו מחלוקת, ומשנת יבמות פסקה הלכה למעשה כרבי עקיבא: "הנודרת הנאה מיבמה בחיי בעלה, כופין אותו שיחלוץ לה. לאחר מיתת בעלה מבקשין הימנו שיחלוץ לה" (משנה, יבמות פי"ג מי"ג). אם נדרה לאחר מות בעלה היא שומרת יבם, ואין מציעים אפשרות של הפרת הנדר. אפשר בדוחק לומר שהיבם אינו רוצה להפר, אך אם הוא מעדיף לחלוץ אין צורך בכל הדיון. עם זאת, אפשר גם להציע שאמנם היבם רוצה לייבם אבל מפחד, פחד מיסטי בלתי מוגדר, מהפרת הנדר ומיצירת מצב שהיא נאלצת לעבור בו על נדרה. בפחדים מעין אלו עסקנו במבוא למסכת. אבל לפי פשוטם של דברים אין היבם יכול להפר, כדעת רבי עקיבא.

Mishnah 7

<b></b>
המשנה עוסקת בעניין חדש, והיא צמודה למשנה הקודמת רק בגלל תבנית הוויכוח ואופי הטיעונים הזהה בשתי המשניות. כפי שנראה להלן גם במשנה ז המתדיינים הם רבי עקיבא ורבי אליעזר. גם במשנת פסחים פ"ו שתי משניות שמחבר אותן מבנה הוויכוח, כמו אצלנו.
<b>האומר</b> <b>לאשתו</b> <b>כל</b> <b>הנדרים</b> <b>שתידורי</b> <b>מיכן</b> <b>עד</b> <b>שאבוא</b> <b>ממקום</b> <b>פלוני</b> <b>הרי</b> <b>הן</b> <b>קיימין</b> <b>לא</b> <b>אמר</b> <b>כלום</b> – המדובר בהפרה "מונעת", עוד לפני שהנדר נידר. במשנה הקודמת הועלתה אפשרות הפרה רטרואקטיבית ללא הכרת הנדר. בשיטה זו ממשיכה משנתנו, אך קובעת שאין הקמה מראש של הנדרים.
<b>הרי</b> <b>הן</b> <b>מופרים</b> – אם הפר אותם מלכתחילה, <b>רבי</b> <b>אליעזר</b> <b>אומר</b> <b>מופר</b> <b>וחכמים</b> <b>אומרים</b> <b>אינו</b> <b>מופר</b> – הוויכוח הוא על אפשרות של הפרה "מונעת". כפי שאמרנו במשנה הקודמת, במשניות אחרות לא הועלתה אפשרות של הפרת "מנע" וקיים קושי בעצם הרעיון המאפשר הפרה שלא בזיקה לנדר מוגדר ולבירורו.
<b>אמר</b> <b>רבי</b> <b>אליעזר</b> <b>אם</b> <b>הפר</b> <b>נדרים</b> <b>שבאו</b> [<b>ל</b>]<b>כלל</b> <b>איסור</b> <b>לא</b> <b>יפר</b> <b>נדרים</b> <b>שלא</b> <b>באו</b> <b>לכלל</b> <b>איסור</b> – טיעונו של רבי אליעזר הוא שנדר שננדר חמור יותר מנדר שטרם ננדר, על כן יש הפרה למפרע.
<b>אמרו</b> <b>לו</b><b> – </b>בכמה עדי נוסח נוסף "הרי הוא אומר", <b>אישה</b> <b>יקימינו</b> <b>ואישה</b> <b>יפירנו</b> – (במדבר ל יד), <b>את</b> <b>שבא</b> <b>לכלל</b> <b>הקם</b> <b>בא</b> <b>לכלל</b> <b>הפר</b> <b>לא</b> <b>בא</b> <b>לכלל</b> <b>הקם</b> <b>לא</b> <b>בא</b> <b>לכלל</b> <b>הפר</b> – זהו הטיעון לשיטתם של חכמים והוא מוצג כדרשת כתוב: אין להפר את מה שאין אפשרות להקים. הטיעון המכניסטי ברור, שהרי בראשית המשנה נקבע שאין הקמה למפרע, ואם כן אין גם הפרה למפרע<sup class="footnote-marker">27</sup><i class="footnote">וכן בספרי, קנג, עמ' 204, מוצגת הדרשה כגזרת כתוב ולא כטיעון לוגי.  </i>.
בתוספתא ובתלמודים מובאת ברייתא ארוכה ובה פירוט של הוויכוח. הברייתא בתוספתא קרובה לזו שבירושלמי, ובתלמוד הבבלי היא מפוצלת ובשינויים.
הברייתא המקבילה
לכאורה הטיעון הראשון (א) בא להתנגד לכל קל וחומר. משמעותו היא שכשם שהקל וחומר של המקווה פסול, כך פסול כל קל וחומר אחר. זהו טיעון רדיקלי, כמעט "אנרכיסטי", משום שהוא שומט את הקרקע מטיעונים דומים, כולל אלו של רבי אליעזר עצמו במשנה הקודמת ובמשנה זו. האומנם היו תנאים שסברו שאין קיום לטיעון לוגי זה? ואכן, בבבלי מוצעת אפשרות כזאת שחכמים מתנגדים לעצם הקל וחומר (עו ע"ב). ברם, נראה שהטיעון שבמשנה שונה. מקווה מטהר מטומאה, אך אין בו כוח למנוע טומאה. מי שטבל במקווה ולאחר מכן נטמא – אין הטבילה מועילה לו מראש. מניעת טומאה היא כמניעת הנדר, ואין טבילה (או הפרה) מראש. בתלמוד הבבלי (עה ע"ב) "הקל וחומר" אחר, והוא כמעין קומה שנייה לקל וחומר שבתוספתא (ובירושלמי): מקווה מטהר טמאים ואינו מונע טומאה; אדם שאינו מטהר טמאים – ודאי שאינו יכול למנוע טומאה! כאן מניעת הטומאה הופכת לזהה למניעת הנדר. ניסוח הקל וחומר בתלמוד נראה תנייני למקור הארץ-ישראלי, ואין כאן נוסח שונה אלא פיתוח של הקל וחומר. 
הטיעון השני הוא קל וחומר קשה מבחינה לוגית. רבי אליעזר משווה בין נדרים שלו עצמו, שהוא אינו רשאי להפרם בעצמו<sup class="footnote-marker">28</sup><i class="footnote">וצריך התרת חכם, ואין דין התרה, התובעת הנמקה ופתיחה, כדין הפרה שאינה דורשת כל הנמקה. התנגדות להפרת הנדר עצמו ראו נגעים פ"ב מ"ה. </i>, ובין נדרי אשתו, שאותם הוא יכול להפר, והרי את נדרי עצמו הוא רשאי למנוע, מכאן שגם את נדרי אשתו הוא רשאי למנוע. לא נאמר למה מתכוון החכם באמרו שאת נדרי עצמו הוא רשאי להפר בטרם נידרו. ייתכן שהוא מדבר על האפשרות המעשית שלא לנדור, או אולי על התנאי שכל הנדרים שיידור מכאן ולהבא בטלים. אפשרות כזאת של תנאי מונע נזכרת לעיל (פ"ג מ"א), אך שם היא מוגבלת לנדרי זירוזין שמעמדם חלש. חולשתו של קל וחומר זה היא שבשום מקום אין תיעוד לטענה שבעל רשאי להפר מראש את נדריו. 
הקל וחומר של המשנה הוא הגיוני. אם הוא מפר נדרים שבאו לכלל איסור, קל וחומר שיפר נדרים שלא באו לכלל איסור. הטיעון של חכמים בתוספתא זהה לזה שבמשנה: הפרה כהקמה, ומה שאינו רשאי להקים מלכתחילה אינו רשאי להפר. אלא שבמשנה הפסוק הוא הטיעון עצמו, וכן בירושלמי הפסוק מחזק את הטיעון, ובתוספתא הטיעון והפסוק הם נימוקים נפרדים, כל אחד בפני עצמו, הראשון הגיוני והשני דרשה טכנית. 
הפרת נדרים מראש היא נושא הלכתי מרכזי שהיה לאחד הערוצים שדרכו תועל הדיון בתפילת "כל נדרי" הנאמרת בערב יום כיפור. האם תפילה כזאת מועילה, שכן האם ניתן למנוע נדרים על ידי תנאי מקדים? כאמור, ממשנתנו משמע אולי שרבי אליעזר סבור שכן, וחכמים אינם נוקטים עמדה בנושא, אך גם הצענו דרך אחרת להבנת רבי אליעזר<sup class="footnote-marker">29</sup><i class="footnote">ראו על כך בהרחבה בפירושנו לפ"ג מ"א ובמבוא אגב הדיון בתפילת "כל נדרי".  </i>.
במדרש מובאת ברייתא הנוגעת לעניין זה: "אמר לאפוטרופוס כל נדרים שתהא בתי נודרת מיכן ועד שאבוא ממקום פלוני הפר לה והפר לה, שומע אני יהיה מופר? תלמוד לומר ואם הניא אביה אותה ואם היפר אביה מופר ואם לאו אינו מופר דברי רבי יאשיה. רבי יונתן אומר מצינו בכל מקום ששלוחו של אדם כמותו" (ספרי במדבר, קנג, עמ' 205). הברייתא מובאת אף בתלמוד הבבלי בשני הקשרים (עב ע"ב; בבא מציעא צו ע"א), ומצוטטת בספרי זוטא, אך המעתיקים קיצרוה (ספרי זוטא, ל ה, עמ' 326). הוויכוח בברייתא הוא האם לאפיטרופוס זכות הפרה, אבל ברור שאין הבעל רשאי להפר מראש את כל הנדרים וגם האפיטרופוס מפר רק עם שמיעה. השאלה היא האם יש לאפיטרופוס זכות להפר כשליח (לאחר שקיבל הרשאה כללית מהבעל), או שהרשאה כזאת אינה מספקת, אבל משמע שהאב אינו יכול להפר נדרים שיהיו בעתיד.
במדרש מצוי הוויכוח והטיעונים השונים שבמשנה, אך הם מוצגים בצורה שונה: "אמר רבי אליעזר בן יעקב: פעם אחת שאלתי את יונתן בן משולם, ואת יהושע בן גמלא, מנין שהוא עושה טובה כרעה? אמרנו אמר רבי עקיבא מה אם טובל אני לטומאה שלא באת לזיקתה, אינו דין שאטבול לטומאה שבאת לזיקתה? וכשבאתי אצל רבי יהושע אמר לי הרי זה תשובת צד. ממה שזה חמור, יהא זה קל, וממה שזה קל, יהא זה חמור. אלא הרי זו תשובה לדבר, ומה אם במקום שלא עשה נדרים כשבועת בטוי עשה בו טובה כרעה, שנאמר 'להרע ולהטיב', במקום שעשה נדרים כשבועת בטוי אינו דין שיעשה טובה כרעה? אלא שאמרו 'נדר' לכל נדר, 'שבועה' לכל שבועה, 'אסר' לכל אסר לעשות טובה כרעה" (ספרי זוטא, ל יד, עמ' 328).
טובה ורעה
מוקד הדיון הוא האם עושה "טובה" כ"רעה". לפי ההקשר "טובה" היא הקמת הנדר, ו"רעה" היא הפרתו. רבי עקיבא מציע קל וחומר המוצג בצורה משובשת, ויש להשלימו לפי התוספתא. הנוסח הוא: "מה אם אני טובל לטומאה שבאה זיקתה (והטבילה מועילה) אינו דין שאטבול לטומאה שלא באת זיקתה?" (טבילה למניעה). אדם טובל כאשר הוא טמא (טומאה באה לזיקתה), ולפיכך מקל וחומר היה צריך להיות שהטבילה מועילה גם אם טרם נטמא כמניעה לטומאה. למה הקל וחומר איננו תקף? משום שהוא עושה טבילה (שהיא "טובה"), כטומאה (שהיא "רעה"), וכשם שטומאה מזיקה לטהרה כך גם טהרה מועילה לטומאה. רבי יהושע מפריך את הקל וחומר ללא צורך בהיקש של "טובה" ל"רעה". ההמשך משובש, ואין בידנו לפרשו.
מכל מקום, מתברר שחכמים שבמשנה הם רבי עקיבא כמו במשנה הקודמת. כפי שאמרנו במשנה ד, בני הכת פסקו: "על שבועת האשה אשר אמר לאישה להניא את שבועתה, אל יניא איש שבועה אשר לא ידענה ואל יקימנה וכן המשפט לאביה על משפט הנדבות", אם כן הם מהלכים כחכמים כאן.

Mishnah 8

<b></b>
<b>הפר</b> <b>נדרים</b> <b>כל</b> <b>היום</b> – במשך היום שבו נידר הנדר, ולא במשך עשרים וארבע שעות (בלשון ימינו) מרגע הנדר.
<b>ויש</b> <b>בדבר</b> <b>להקל</b> <b>ולהחמיר</b> – לעתים זמן ההפרה קצר, ולעתים ארוך. הניסוח "יש בדבר להקל ולהחמיר" מופיע בסדרת הלכות אחרות. לעתים זו שיטת עריכה המרכזת הלכות שיש בהן להחמיר ולהקל (כגון משנה, ערכין פ"ג מ"א-מ"ד; ערלה פ"ב מ"ז), ובמקרה שלפנינו אין סדרה של הלכות הערוכות לפי קו מנחה זה אלא הלכה בודדת.
<b>כיצד</b><sup class="footnote-marker">30</sup><i class="footnote">חסר ב-ר. </i>– זו משנה הערוכה כעין תוספתא. הסיפא מכירה את הרישא ומפרשת אותה.
<b>נדרה</b> <b>בלילי</b> <b>שבת</b> – לפי ההקשר "ליל שבת" הוא רגע כניסת השבת, <b>מפר</b> <b>בלילי</b> <b>שבת</b> – במשך כל הערב של שבת, <b>וביום</b> <b>השבת</b> <b>עד</b> <b>שתחשך</b> – משתחשך חל מוצאי שבת והיממה הסתיימה.
<b>נדרה</b> <b>עים</b> <b>חשיכה</b> – בדיוק כשחשכה, כלומר ביום שישי לפני שחשכה, לפנות ערב, <b>מפר</b> <b>עד</b> <b>שלא</b> <b>תחשך</b> – עומד לרשותו זמן קצר להפרה, עד שתחשך ויתחיל יום אחר (יום השבת), <b>שאם</b> <b>לא</b> <b>הפר</b> <b>וחשיכה</b> – ויש נוסחאות "שאם חשכה ולא הפר", והיא היא, <b>אינו</b> <b>יכול</b> <b>להפר</b> – שכן עבר "יום שמעו". 
האלטרנטיבה לפרשנות שבמשנה היא "מעת לעת", כלומר עשרים וארבע שעות מרגע הנדר, ואז משך זמן ההפרה קבוע. בתוספתא מובא: "רבי יוסה בי רבי יהודה ורבי לעזר בי רבי שמעון אומרים הפר נדרים מעת לעת. כיצד..." (פ"ו ה"א). ההמשך אינו מסביר את "מעת לעת", אלא עובר לעניין אחר. בירושלמי ובבבלי מוצגות משנתנו והברייתא כדעות חולקות, משנתנו כרבי יוסי ברבי יהודה והתוספתא כרבי אלעזר ברבי שמעון<sup class="footnote-marker">31</sup><i class="footnote">בעדי הנוסח לבבלי מופיעות נוסחאות שונות בדבר שמות החכמים החולקים. </i>. 
בכתב יד רומי 110 (ר) נוספה פִסקה המצויה גם בתוספתא בדבר נוסחאות ההפרה, והמסקנה היא שההפרה צריכה להיות מפורשת. אין זו משנה, אלא ברייתא שחדרה מהבבלי עז ע"ב.
הפרת נדרים בשבת
שני התלמודים מסיקים ממשנתנו שמפרים נדרים בשבת, שהרי אחרת יפוג תוקף ההפרה. הלכה זו נשנית במפורש במשנת שבת (פכ"ד מ"ה). התוספתא שם (פי"ז הכ"ד) מסבירה בפשטות שמדובר ב"נדרי שבת", כלומר בנדרים שנדרה האישה בשבת, שהרי אם הבעל לא יפר את הנדר מיד תפקע זכותו. ברם, בתלמוד הבבלי שם (קנז ע"א) התחבטו אם מותר לבעל להפר נדר רק אם הוא לצורך השבת (כמו בסיפא) או כל נדר, והכריעו כדעה השנייה, בניגוד לפשט המשנה ולפירוש התוספתא. עוד יוצא מהמשנה שמותר להפר נדרים רק ביום ובמוצאי שבת כבר אי אפשר להפר את הנדר, אך הבבלי שם מביא ברייתא שלפיה נשמרת הזכות להתרת נדרים במשך 24 שעות ("מעת לעת" – התוספתא שלנו). שתי הפרשנויות שצוינו לעיל יש בהן חריגה מפשט המשנה, והן תלויות זו בזו. אם אכן ניתן להפר נדרים במוצאי שבת (כשהאישה נדרה את הנדר במשך יום השבת) הרי שאין צורך להפר את הנדר בשבת, ולבעל תישמר זכותו גם במוצאי שבת. על כן יש צורך לפרש שמדובר בנדר לצורך השבת, והפרתו דחופה. להלן נראה שפירוש זה חיוני להבנת רצף הדינים במשנה.
הבדל גדול יש בין הפרת נדר, שהיא פעולה פרטית של הבעל, ובין שאלה והתרת הנדר שהוא מעשה בית דין, ציבורי ולפי כללי הטקס. על כן ההבדל ההלכתי איננו רק תוצאה של הצורך להפר את הנדר בו ביום, אלא גם תוצאה של ההבדלים באופן הביטול. 
עוד מוסיף הבבלי שהפרת הנדר בשבת צריכה להיעשות בדרך מיוחדת, כאילו שלא במפורש. התלמוד משקף, אפוא, הסתייגות מהפרת נדר בשבת, הסתייגות שפגשנו גם בתלמוד הבבלי למסכת שבת. הבבלי מצטט מחלוקת קדומה: "בית שמאי אומרים בשבת מבטל בלבו בחול מוציא בשפתיו, ובית הלל אומרים אחד זה ואחד זה מבטל בלבו ואין צריך להוציא בשפתיו" (עז ע"ב). המחלוקת היא כפולה. בית שמאי תובעים שהפרת הנדר תהיה בקול רם, "מוציא בשפתיו", ובית הלל אומרים שאין בכך צורך. בשבת בית שמאי מוותרים על הביטול בקול רם, מתוך ההסתייגות מהפרת נדרים בשבת. בתוספתא נדונה רק המחלוקת הראשונה: "חומר בהקם שאין בהפר, ובהפר שאין בהקם, שהשתיקה מקיימת ואין שתיקה מבטלת, האיש מקים בלבו ואין האיש מבטל בלבו..." (פ"ז ה"ה). ברייתא זו היא כבית שמאי והיא מצטרפת לרשימה הגדולה של ברייתות שנסתמו כבית שמאי<sup class="footnote-marker">32</sup><i class="footnote">לרשימה חלקית ראו ספראי, הכרעה כבית הלל. </i>. 
דומה שמותר להסיק שבית שמאי מסתייגים מהפרת נדרים בשבת, ובתלמודים נשמע הד לדעה זו.
כאמור, בכתבי היד יש לעתים תוספות למשנה והן ברייתות בבבלי. 

Chapter 11



Mishnah 1

<b></b>
<b>אילו</b> – בעדי נוסח רבים "ואילו". וי"ו זו אינה וי"ו החיבור, ובאה להדגשה. פרקים רבים מתחילים במילה "ואלו", ואין בכך ייחוד.
<b>נדרים</b> <b>שהוא</b> <b>מפר</b> – עד עתה ניתן היה להבין שהבעל (והאב) מפרים כל נדר, עתה באה המשנה לצמצם מרחב זה.
<b>נדרים</b> <b>שיש</b> <b>בהן</b> <b>עינוי</b> <b>נפש</b> – רק נדרים כאלה ניתן להפר. מהמשנה לא ברור האם אלו נדרים שיש בהם עינוי נפש של האישה והבעל אמור להגן עליה מעצמה, או שמא יש בהם הקרנה של עינוי לבעל והבעל מגן על עצמו. הירושלמי למשנה זו דן בכך: "מפני מה הוא מיפר? חברייא אמרי מפני נדרי עינוי נפש שלה. רבי זעירא ורבי הילא תריהון אמרין מפני נדרי עינוי נפש שלו" (מב ע"ג). אם כן, השאלה היא האם ההפרה באה להגן עליה מעצמה או להגן על נוחות החיים של הבעל. לשאלה זו נשוב בהמשך ונראה שברוב העדויות משמע שעינוי הנפש הוא של אחד מהם, או שלו או שלה, ושניהם נחשבים ל"עינוי נפש".
<b>אם</b> <b>ארחץ</b> <b>אם</b> <b>לא</b> <b>ארחץ</b> – הנדר הוא שלא תתרחץ (אם ארחץ) או שאם תעשה כך וכך תעניש עצמה ולא תתרחץ<sup class="footnote-marker">1</sup><i class="footnote">אפשטיין, מבוא, עמ' 584, והוא הפירוש הפשוט. שני התלמודים התחבטו בפירוש מתוך שהבינו ששני הנדרים זהים, או שהיא נודרת בלשון שבועה, "אתרחץ" ו"לא אתרחץ", ואז יש לשאול מה אכפת לנו שתתרחץ (ירו', מב ע"א), וראו בבלי, עט ע"ב. אלבק הציע שיש בנדר תנאי כפול: אם יקרה כך – ארחץ, ואם לא – לא ארחץ, ובירושלמי צירוף של הנדרים: "אם ארחץ לא אתקשט, אם אתקשט לא ארחץ". משנה זו מצטרפת לראיות שתנאים לא הקפידו על ניסוח נדר לפי גדריו ההלכתיים והניסוח הוא עממי וכללי, וראו פירושנו לפ"א מ"א, ובמבוא. </i>; <b>אם</b> <b>אתקשט</b> <b>ואם</b> <b>לא</b> <b>אתקשט</b> – שלא תתקשט, או שאם תפעל כך וכך לא תתקשט.
<b>אמר</b> <b>רבי</b> <b>יוסי</b> <b>אין</b> <b>אילו</b> <b>נדרי</b> <b>עינוי</b> <b>נפש</b> – לפי המשנה נראה שכל התנאים מסכימים עם ההלכה הקדומה שנדרי עינוי נפש ניתן להפר. המחלוקת היא על היקף הגדרה זו. אבל התוספתא מוסיפה אבחנה נוספת של "נדרים שבינו לבינה", כלומר נדרים הנוגעים לתחומים שבין בני הזוג: "כל דבר שיש בו עינוי נפש, בין בינו לבינה או בינה לבין אחרים, יפר. דבר שאין עינוי נפש, בינו לבינה יפר בינה לבין אחרים לא יפר. כיצד, אמרה קונם שני עושה לפי אבא, לפי אביך, לפי אחי, לפי אחיך, שני מטילה לבקרך, אין יכול להפר, מפני שבינה לבין אחרים. שלא אכחול, ושלא אפקוס, ושלא אתקשט, ושלא אשמש לך מטתי, הרי זה יפר, מפני שבינו לבינה" (תוס', פ"ז ה"א). אם כן, שני תנאים הם: בינו לבינה ועינוי נפש, וכל אחד מהם הוא עילה להפרה, כעולה מהטבלה.
אילו נדרים הוא מפר לה
אם כן, לבעל שתי זכויות: האחת להציל את אשתו מעצמה ו"לחסוך" ממנה עינוי נפש, והאחרת למנוע ממנו עגמת נפש בשל נזקים הנגרמים לו, כלומר להגן על עצמו. בהגדרה זו נכללת התנהגות אישית אינטימית המפריעה לבן הזוג, כגון רחצה והתקשטות. כפי שנראה ממשנה ג, גם משנתנו מודה בקיומו של מרכיב "בינו לבינה", ונשוב לכך בפירושנו שם, ושם נבאר גם את דברי התוספתא בנושא. כאמור, זו הייתה גם מחלוקת האמוראים בירושלמי.
פרקנו עוסק בנדרים שאישה מטילה על עצמה. המקבילה המרכזית לפרק זה היא פרק ז בכתובות הדן בנדרים שהבעל מטיל על אשתו. מסתבר ומתברר ששני הפרקים מונעים על ידי אותם העקרונות, ואותן הדוגמאות. בשלב זה נשתמש במקבילות שם לעיון בפרטי הפרק, ואת התמונה הכוללת נביא ונסכם בסופו של הפירוש לפרק. 
צורכי האישה: רחצה, הנעלה, קישוט
אין ספק שאישה בת זמננו הייתה מגדירה רחצה כצורך שההתנזרות ממנו היא עינוי לאישה, לבעלה ואף לאחרים. בירושלמי לפרק ז בכתובות (ה"ד) התלמוד מוסיף נדר אחר בעל אופי דומה של עינוי: "אמר רבי זעירא תני תמן הדירה 'שלא תרחצי במרחץ', בכרכים שבת אחד ובכפרים שתי שבתות, 'שלא תנעלי מנעל', בכפרים שלשה חדשים ובכרכים מעת לעת" (לא ע"ב). גם בהלכות אלו בא לביטוי הנוהג החברתי. בכרך, הוא עיר הפוליס המיוונת, מגיעה אישה לבית מרחץ פעם בשבוע, ומעבר לכך איסור הרחצה הוא עינוי נפש. בכפרים מגיע האישה לבית מרחץ פעם בשבועיים. "כפר" בהקשר זה אינו בהכרח כפר קטן אלא כל יישוב שאינו פוליס<sup class="footnote-marker">2</sup><i class="footnote">לדיון על המונחים "כרך" ו"כפר" ראו ספראי, הכלכלה, עמ' 48-30; 67-64; הקהילה, עמ' 40-29. בעיר היהודית היו בתי מרחץ, ראו ספראי, הקהילה, עמ' 170-166, וראו הדר, בתי מרחץ. </i>. ואכן בעיירות היהודיות היו בתי מרחץ, אם כי גדולים פחות מאלו שבעיר הפוליס (איורים 89, 90). בחפירות ארכאולוגיות נתגלו בתי מרחץ בערי הפוליס ובבתי אחוזה, ומעט בתי מרחץ גם במעט יישובים כפריים, כגון ברמה שבגליל, באום ריחן שבשומרון, בעין גדי<sup class="footnote-marker">3</sup><i class="footnote">ייתכן שהמחנה שירת יחידה צבאית שחנתה במקום במאה השנייה. ברם, בית המרחץ אינו בתחומי המחנה הצבאי. </i>, בכפר נחום, בנערן שבגולן<sup class="footnote-marker">4</sup><i class="footnote">ראו הדר, בתי מרחץ, עמ' 74-13. </i> ובבקעה אל ערביה שבמישור החוף, במגדל ובאב אל טואל<sup class="footnote-marker">5</sup><i class="footnote">בדיחי ובושנינו, בקה אל ע'רביה; חדשות ארכיאולוגיות, 104 (תשנ"ז), עמ' 38-32; מד, עמ' 7; צה, עמ' 51. </i>. במקורות אנו שומעים על בית מרחץ בעיירה כפרית כבני ברק (תוס', שבת פ"ג ה"ג), בכבול (ירו', פסחים פ"ד ה"א, ל ע"ד), בחורן (שם פ"ג ה"ג, ו ע"א), ועדויות רבות עוסקות בהווי בו ובהלכות השונות, וניכר שחכמים סברו שבית המרחץ הוא "שלהם", כלומר זה המופעל על ידי קהילה יהודית, ולא רק על ידי גויים בעיר הפוליס. כן אנו שומעים על התביעה שבכל יישוב יהודי יהיה בית מרחץ<sup class="footnote-marker">6</sup><i class="footnote">ירו', קידושין פ"ד ה"א, סו ע"ד; בבלי, סנהדרין יז ע"ב; תנא דבי אליהו, פרק דרך ארץ א, עמ' 13, ועוד.  </i>.
התלמודים עוד שואלים על עמדתו של רבי יוסי שבמקום אחר קבע שכביסה היא בבחינת חיי נפש, ואף רחצה היא בבחינת חיי נפש (ירו', מב ע"ג; בבלי, פ ע"ב). כפשוטם אין הנושאים זהים אך עולה הקושי, שהרי רבי יוסי מכיר ברחצה כצורך חברתי חשוב. להלן נראה שאכן יש הסבר אחר לדברי רבי יוסי.
הנוהג הרווח אצל נשים להתקשט עולה בבירור ממשנתנו. גם משנת כתובות משקפת אותה מציאות, וכן שנינו: "המדיר את אשתו שלא תתקשט באחד מכל המינין, יוציא ויתן כתובה. רבי יוסי אומר בעניות שלא נתן קצבה, ובעשירות שלשים יום" (פ"ז מ"ג). ההבדל בין התנאים הוא שלדעת רבי יוסי איסור קצר טווח על התקשטות הוא בגדר הסביר, בפוליס מהלכות נשים תמיד מקושטות ולכן איסור על התקשטות יותר מחודש הוא עינוי נפש, ואילו בכפר כל הגבלת זמן סבירה ובלבד שלא יהיה זה נדר קבוע ולעולם. 
הירושלמי מוסיף: "כיני מתניתא בעניות שלא נתן קיצבה" (לא ע"ב), והרי זו ממש לשון המשנה. "כיני מתניתא" הוא מונח להבאת פירוש או נוסח אחר, וקשה, שהרי זה מה שכתוב במשנתנו. נראה, אפוא, שלפני הירושלמי הייתה מונחת גרסה אחרת, אולי ללא דברי רבי יוסי. לאחר מכן מביא התלמוד את דברי עולא בר ישמעאל שאם נתן קִצבה, אפילו עשר שנים – אין זו עילה לגירושין. למעשה יש בכך חזרה מדברי המשנה בדרך של "פרשנות יוצרת". עוד מוסיף שם אמורא אחר שכל זאת רק "מחוץ לרגל", אבל הטלת נדר האוסר על התקשטות ברגל הוא עילה לגירושין. הרגל היה, אפוא, הזדמנות לאישה לצאת מביתה ולהתקשט. הבבלי חוזר על עיקרי הדברים אך בדרך של קושיה ותירוץ: "וכמה קצבה? אמר רב יהודה אמר שמואל יב חדש, רבה בר בר חנה אמר רבי יוחנן עשר שנים, רב חסדא אמר אבימי רגל" (כתובות עא ע"ב). ניכר שלשני התלמודים אותם חומרים הלכתיים (בבבלי תוספת קטנה שאינה בירושלמי), אך שמות המוסרים שונים וסידור הדברים שונה, ולא נרחיב בכך.
בתוספתא חוזרת ההלכה עם תוספות: "הדירה שלא תתקשט באחד מכל המינין, אפילו היא ילדה והדירה שלא תלבש בגדי זקנה, אפילו היא זקנה והדירה שלא תלבש בגדי ילדה, יוציא ויתן כתובה. רבי יוסה אומר בעניות שלא נתן קצבה, ובעשירות שלשים יום" (כתובות פ"ז ה"ג). התקשטות וענידת תכשיטים נתפסת בדיוק כמו סעודה וכל פגיעה בה היא עילה לגירושין, אפילו אם בפועל זו פגיעה מינימלית למדי. במשנה הקודמת שנתה התוספתא גישה מחמירה זו ביחס לנדר האוסר על אכילת מזון. 
המשנה חושפת את הנורמה של התקשטות בחברה היהודית, ומשקפת אותה. במקורות שמענו על סוגים שונים של תכשיטים<sup class="footnote-marker">7</sup><i class="footnote">ראו למשל פירושנו לשבת פ"ו מ"א-מ"ז. </i>. ברור ממקורות אלו שהתקשטות האישה הייתה נפוצה, אבל לא שמענו עד כמה רווח היה הנוהג להתקשט. בפסיפסים כל הנשים עונדות כמובן תכשיטים, אך עדיין איננו יודעים מה הייתה הנורמה המקובלת.
במקורות חז"ל, ובעיקר במקורות מאוחרים (מסוף תקופת האמוראים ואחריה), אנו פוגשים גם גישה שונה. המשנה במסכת שבת קובעת באילו תכשיטים אישה רשאית לצאת בשבת, וברור שענידת התכשיטים היא נוהג רגיל ומקובל (פ"ו מ"א). אבל גישה אחרת יש במדרש המצטט בפרפרזה את משנת שבת, ומוסיף: "ואם יצתה אינה חייבת חטאת בזמן שיצתה בהן בתוך הבית, אבל לא תצא באחד מן התכשיטין לרשות הרבים. ורבותינו אומרים אפילו בחול אינה צריכה לצאת לרשות הרבים. למה שהעם מסתכלין בה. שלא נתן הקב"ה תכשיטין לאשה אלא שתהא מתקשטת בהן בתוך ביתה שאין נותנין פירצה לפני הכשר וביותר לפני הגנב"<sup class="footnote-marker">8</sup><i class="footnote">תנח' בובר, וישלח, יב, עמ' 170; תנח', שם ה; מקבילות במדרש רבי חננאל הסיקילי, מהד' מאן, עמ' פח. </i>. פרשנות מדרשית זו למשנה מנוגדת לפשטה. הדרשן תובע מבנות ישראל שלא להלך עם תכשיטים בכלל, ובשבת בפרט. בשבת אסור לצאת עם תכשיטים אלו בבית, שמא תשכח ותצא לחצר. אבל דומה שלא הנימוק הטכני מהלכות שבת עיקר, אלא ההנמקה מטעמי צניעות. אין צריך לומר שלא זו הייתה הנורמה המקובלת בציבור, ואף חכמים לא תבעו זאת כהלכה כללית. עם זאת הייתה, כנראה, מגמה כזאת שרווחה בעולמם של חכמים, או שהייתה מקובלת על חלקם.
כאמור, במשנתנו ענידת תכשיטים היא זכות בלתי מעורערת של האישה. עם זאת, ב"סל המצרכים" שאדם צריך לממן לאשתו לא נזכר מימון התכשיטים (לעיל פ"ה מ"ח), ומן הסתם לא היו ההוצאות לקניית תכשיטים מ"התקציב השוטף" אלא בבחינת קניות מיוחדות לאירועים או להזדמנויות חגיגיות.
משנתנו מבחינה בין עניות לעשירות ומשקפת, כאמור, נוהגים חברתיים. בספרות חז"ל מצינו גם את הדעה שכל בני ישראל בני מלכים הם, וכל הבנות ראויות אפוא לאותו יחס והוקרה. אבל גם חז"ל מבחינים שבפועל נשים חיות ברמת חיים שונה, ואין לדבר על נורמה אחת ומחייבת לכול. 
בתורה ברור שלבעל זכות הפרה, ואין מגבלות על זכות זו. בספרותם של בני הכת ההגבלה היחידה היא שהבעל ידע מה נדרה אשתו. גם פילון אינו מזכיר מגבלות, אם כי בדברי ההנמקה שלו הוא מוסיף שנדרה של האישה ראוי להפרה משום שנידר ללא אחריות מפני ש"מפאת נעוריה אינה יודעת את תקף השבועות...", ומוסיף "וזו נשבעת לא פעם בקלות ראש על דברים שלא יועילו לבעלה"<sup class="footnote-marker">9</sup><i class="footnote">על החוקים, ב 24.  </i>. אם הסיבה היא קלות ראשה זו סיבה להפר כל נדר, ואם החשש הוא שנודרת משהו ש"לא יועיל לבעלה" – כלומר שיזיק לו, הרי זו ההגדרה של עינוי נפש. דברי פילון קרובים, אפוא, לאלו שבספרות חז"ל, אך אין הדברים מפורשים כהגדרה להפרה אלא כהנמקה לה. הגבלת ההפרה היא חידושם של חכמים, וראינו כי יש פרשנויות שונות לצמצום זה. יש המרחיבים את עינוי הנפש, ויש המצמצמים אותו לעינוי ממשי בלבד.

Mishnah 2

<b></b>
<b>אילו</b> – בחלק מעדי הנוסח "ואילו", כמו במשנה א לעיל, <b>הם</b> <b>נידרי</b> <b>עינוי</b> <b>נפש</b> – משפט זה הוא המשך דברי רבי יוסי המסביר מהם נדרי עינוי נפש לשיטתו. מסתבר שחכמים (תנא קמא) של המשנה הקודמת יודו לו, ולשיטתם יש להרחיב את המינוח גם על נדרים מעין אלו שבמשנה הקודמת.
<b>אמרה</b> <b>ק</b>[<b>ו</b>]<b>נם</b> <b>פירות</b> <b>העולם</b> <b>עלי</b> <b>הרי</b> <b>זה</b> <b>יפר</b> – כיוון שאי אכילה של פֵרות יש בה עינוי נפש. הבבלי מסביר: "אם ארחץ. היכי קאמר? אילימא דאמרה קונם פירות עולם עלי אם ארחץ, למה לה הפרה? לא תרחץ ולא ליתסרן פירות עולם אלו עלה! ועוד, בהא לימא רבי יוסי אין אלו נדרי ענוי נפש? דלמא רחצה ואיתסרו פירות עולם עלה" (עט ע"ב). ניכר שהבבלי מחבר את שתי המשניות לנדר אחד. ברם, כפשוטם אלו נדרים נפרדים, הנדר שלא ארחץ נדון במשנה הקודמת, והנדר שלא אוכל פרות אלו הוא נדר נפרד. 
<b>פרות</b> <b>המדינה</b> <b>זו</b> <b>עלי</b> – בלשון תנאים "מדינה" היא עיר גדולה (כרך)<sup class="footnote-marker">10</sup><i class="footnote">ראו בהרחבה בפירושנו לגיטין פ"א מ"א. </i>, <b>יביא</b> <b>לה</b> <b>ממדינה</b> <b>אחרת</b> – המשנה משקפת אפשרות של מעבר סחורות מיישוב ליישוב, ואין זה עינוי נפש. אדרבה, הבעל לא רק שאסור לו להפר נדר זה אלא שעליו להתאמץ ולקנות לה אוכל ממרחק.
<b>פירות</b> <b>החנווני</b> <b>זה</b> <b>עליי</b> <b>אינו</b> <b>יכול</b> <b>להפר</b> – משום שבעיירה יש חנויות מספר וניתן לקנות את הפרות מחנות אחרת. המשנה משקפת עיירה שיש בה סחר חופשי וחנויות רבות.
<b>אם</b> <b>לא</b> <b>היתה</b> <b>פרנסתו</b> <b>אלא</b> <b>ממנו</b> – אם הבעל קונה את כל פרותיו מחנווני מסוים, או שיש בעיר רק חנות אחת, <b>הרי</b> <b>זה</b> <b>יחזור</b> <b>יפר</b> – מותר לבעל להפר. המינוח "יחזור יפר" מופיע רק בכתב היד, וביתר עדי הנוסח "יפר" בלבד. "יחזור" בא, אפוא, להדגשה בלבד.
<b>דברי</b> <b>רבי</b> <b>יוסה</b> – כפי שהסברנו לעיל כאן גם רבי יוסי יודה שאם אין מקור אחר לפרות אלו נדרי עינוי נפש. 
בירושלמי מתנהל דיון נוסף: "שמואל אמר אמרה 'קונם פירות העולם עלי' והיו שם צבורים בסידקי, יקח לה מהן<sup class="footnote-marker">11</sup><i class="footnote">רשאי להפר את הנדר, כיוון שיש בכך עינוי נפש.  </i>. רבי שמעון בן לקיש אמר: 'קונם פירות בני זו המדינה עלי' והיו שם אכסנאין מוכרין, יקח מהן<sup class="footnote-marker">12</sup><i class="footnote">הנדר אינו כולל "אכסנאין", כלומר אורחים (סוחרים) שבאו לעיר.  </i>. כתיב 'וכל נדר וכל שבועת אסר לענות נפש', כגון 'פילפל שאני טֹעמת', 'קלוסקין שאני טועמת', לא סוף דבר שיש מאותו המין אלא אפילו אין בו מאותו המין. שמא יביא לה אחר מאותו המין? רבי יוחנן בשם רבי ינאי, היו לפניו שתי חתיכות אחת יפה ואחת רעה, נתנה עיניה ביפה ונדרה מן הרעה, הרי זה יפר" (מב ע"ג). משפט אחרון זה מופיע כברייתא עצמאית בתוספתא (פ"ז ה"ב). בדברים אלו כלולה הרחבה רבה של המונח "עינוי נפש", הוא מקיף אף טִרדה, אף שאיננה עינוי ממש. פלפל הוא מוצר נדיר שלא כל אדם משתמש בו, ועל כן היה מקום לסבור שהימנעות ממנו אינה בבחינת עינוי. בריייתות אלו מרחיבות את המונח "עינוי נפש" על כל קושי קל שלה, ולמעשה מאפשרות הפרה של כל נדר.
הסברנו את שתי המשניות כאילו חכמים ורבי יוסי מסכימים בעיקרון ההלכתי, אבל נחלקים ביישומו (האם רחצה וקישוט הם עינוי נפש?). כך משתמע מפשט המשנה, וכך אף מפרש רבי הילא בירושלמי (מב ע"ג). אבל רבי זעירא מפרש שחכמים ורבי יוסי נחלקים בהלכה העקרונית. חכמים אומרים שנדרי עינוי נפש יפר, כגון רחצה וקישוט, ואילו רבי יוסי אומר שנדרים שבינו לבינה יפר. רחצה וקישוט הן דוגמאות המוסכמות על הכול. הווה אומר, ההלכה הקדומה אמרה שאם נדרה שלא לרחוץ או לא להתקשט מותר לו להפר את נדרה. חכמי דור אושא מכירים הלכה זו, אך מנסים לנסח כלל ולמצוא שיטה משפטית שתקבע אילו נדרים הוא רשאי להפר. רבי יוסי וחכמים מציעים הגדרות שונות. עריכת המשנה משקפת כבר ניסיון להציג מערכת משפטית שיש בה היגיון עקיב. זאת ועוד; התוספתא משקפת שלב נוסף שבו חכם אלמוני מכיל את שתי ההגדרות השונות ובונה משתיהן מערכת משפטית, כפי שהצגנו בטבלה לעיל. ניסוח כזה של המחלוקת יש גם במדרש ספרי: "[1] 'כל נדר וכל שבועת איסר לענות נפש' למה נאמר? לפי שהוא אומר 'והפר את נדרה אשר עליה', שומע אני בין נדרים שיש בהן ענוי נפש בין נדרים שאין בהם ענוי נפש? תלמוד לומר 'כל נדר וכל שבועת איסר לענות נפש אישה יקימנו ואישה יפירנו'. [2] לא אמרתי אלא נדרים שיש בהם ענוי נפש. אין לי אלא נדרים שיש בהן ענוי נפש, נדרים שהם בינו לבינה מנין? תלמוד לומר 'אלה החקים אשר צוה ה' את משה בין איש לאשתו בין אב לבתו'. שומע אני בין שיש בהן ענוי נפש ובין שאין בהן ענוי נפש, תלמוד לומר 'כל נדר וכל שבועת איסר לענות נפש'. ומה זה נדר שאינו מתחלל אלא על פי אחרים הוא מפר, כך כל נדר שאינו מתחלל אלא על פי אחרים הוא מיפר, דברי רבי יאשיה<sup class="footnote-marker">13</sup><i class="footnote">הדרשה מצויה בירושלמי מב ע"ג, אך ללא דברי רבי יונתן שבהמשך. </i>. [3] רבי יונתן אומר מצינו נדר שאינו מתחלל על ידי אחרים אלא בו, הרי הוא מפר. כאיזה צד, אמרה 'קונם פירות העולם עלי' הרי זה יפר. 'קונם פירות מדינה זו עלי' יביא לה מן מדינה אחרת. 'פירות חנוני זה עלי' אין יכול להפר. אלא מה זה נדר שאין מתחלל ע"י אחרים אלא בו הוא מפר" (ספרי במדבר, קנה, עמ' 206). רבי יאשיה [2-1] משלב את משנתנו [1] ואת התוספתא ומביא דרשה שלפיה נדרשים אחד משני תנאים, או "עינוי נפש" או "בינו לבינה". רבי יונתן סבור שהבעל מפר רק נדרים שבינו לבינה, ולנדרים שבינה לבין אחרים הוא קורא: "מתחלל על ידי אחרים". לדעתו עינוי נפש אינו עילה להפרת הנדר, אלא רק "בינו לבינה". משנה ב שלנו מובאת על ידי רבי יונתן כדוגמה לנדרים ש"בינה לבינו" ויפר, או "בינה לבין אחרים" ולא יפר<sup class="footnote-marker">14</sup><i class="footnote">הסבר זה מובא בשם ברייתא אנונימית גם בבבלי, פא ע"ב. </i>. זהו למעשה הסברו של רבי זעירא בירושלמי.
במשנת נגעים שנינו: "כל הנגעים אדם רואה חוץ מנגעי עצמו, רבי מאיר אומר אף לא נגעי קרוביו. כל הנדרים אדם מתיר חוץ מנדרי עצמו, רבי יהודה אומר אף לא נדרי אשתו שבינה לבין אחרים..." (פ"ב מ"ה)<sup class="footnote-marker">15</sup><i class="footnote">והשוו תוס', נגעים פ"א ה"י, עמ' 618. </i>. המשנה סתומה, ואינה מזכירה נדרים שאין בהם עינוי נפש. אפשר לפרשה בהתאם למשנתנו שנדר בינה לבין אחרים שאין בו עינוי נפש לא יפר, אבל כפשוטה היא בשיטת רבי יונתן ורבי זעירא, ורבי יהודה כרבי יוסי שאינו מתחשב בעינוי נפש כעילה להפרת הנדר.
אם כן, לפי רבי זעירא בירושלמי ורבי יונתן במדרש, ארבעה שלבים בהתפתחות ההלכה:
א. קביעת ההלכה התקדימית שמותר לו להפר נדר "שלא ארחץ" או "שלא אתקשט".
ב. ניסוח הכלל המשפטי על ידי תנאי דור אושא, כל אחד ניסח כלל אחר.
ג. ניסוח המשנה ככלל שממנו נלמדים הפרטים.
ד. ניסוח התוספתא הקולט את שני הכללים של בעלי המחלוקת ומנסח מערכת כללית לכידה.
במקרה זה אי אפשר להוכיח מה הייתה התפתחות ההלכה, האם כרבי זעירא או כרבי הילא. מבחינת הטקסט של המשנה נראה שהפירוש הראשון "נכון", כלומר לכך התכוונה המשנה בניסוחה. המשפט "אלו הם נדרי עינוי נפש אמרה קונם פירות אלו עלי" מתבאר כהלכה רק לפירוש זה. לפי הפירוש של רבי זעירא צריך היה להיות "אלו נדרים שהם בינה לבין אחרים...". גם המשך המשנה מתאים יותר להסבר הראשון. רבי זעירא מציע הסבר בניגוד לפשט לשון המשנה, וסביר שהייתה לו מסורת לכך. רבי זעירא משקף, אפוא, לא פרשנות למשנה אלא כנראה את ה"ארכאולוגיה" של התפתחות ההלכה, וכיצד צמחה. במבוא הכללי לפירוש המשניות עמדנו על כך שבדרך כלל צמחו ההלכות מתוך דרכי ההתנהגות שנקבעו, באופן תקדימי, ברחוב, ומאוחר יותר ניסחו תנאים את המקרים והתקדימים לכלל משפטי. לפנינו מקרה נדיר המדגים את דרך ההתפתחות, ואנו מעריכים ששחזורו של רבי זעירא משקף את הכרונולוגיה של התפתחות ההלכה. הערכה זו מבוססת על הבנתנו הכללית את התפתחות ההלכה הקדומה, אך מעבר לכך היא מבוססת גם על השוואת דברי רבי יוסי שבמשנתנו לדבריו במשנת כתובות (פ"ז מ"ג). שם רבי יוסי אמנם "מקל" בחשיבות הרחצה, אך גם הוא רואה בנדר על רחצה משום עינוי נפש. אלא שלדעתו עינוי הנפש חריף פחות וחל רק באיסור רחצה ארוך טווח, כפי שהבאנו. זאת ועוד; לעיל הבאנו את שאלת הירושלמי על סתירה בדברי רבי יוסי. במשנה א הוא טוען שרחצה אינה צורך נפש, ובמקום אחר הוא סבור שכביסה ורחצה הן צורך חברתי חיוני. הירושלמי תירץ בדרכו, וברור שהניח שאת משנתנו יש לפרש כפירוש הראשון של רבי הילא. אבל לפי הפירוש השני (של רבי זעירא) השאלה אינה שאלה, שכן גם במשנתנו מסכים רבי יוסי שרחצה היא עינוי נפש, אלא שלדעתו עינוי נפש אינו סיבה להפרת נדר אלא רק אם הוא "בינו לבינה".
התוספתא מוסיפה דוגמאות נוספות למשנה: "[1] אמרה 'קונם פירות ארץ ישראל עלי', אם יש לו בהן חלק יפר, אם לאו יביא לה משאר ארצות. [2] אמרה 'קונם פירות הפרכיא זו עלי', אם יש לו בהן חלק יפר, ואם לאו יביא לה מהפרכיא אחרת. [3] אמרה 'קונם פירות מדינה זו עלי', אם יש לו בהן חלק יפר, ואם לא יביא ממדינה אחרת. [4] אמרה 'קונם פירות חנוני זה עלי', אם יש שם חנות אחרת לא יפר, ואם לאו יפר<sup class="footnote-marker">16</sup><i class="footnote">בספרי זוטא, ל ו, עמ' 237, מיוחסת מימרה זו לרבי יהודה, ושם גם מקבילה כללית למשנה. </i>. [5] רבי יוסה אומר אפילו היו שם מאה חנויות, הואיל ולא היתה פרנסתו אלא הימנה, הרי זה יפר, מפני שבינו לבינה" (פ"ז ה"ג). התוספתא מוסיפה שני עקרונות: האחד שיש לתת עדיפות לפרות מייצור עצמי, "אם יש לו בהן חלק יפר". כאן ברור שהברייתא מגנה על האינטרסים של הבעל. הרי לאישה אין זה משנה אם הבעל יקנה לה פרות או יביאם מגנו, אך מבחינת הבעל יש חשיבות כלכלית לדבר. משנתנו משקפת מצב שבו יש סחר חופשי אך עדיין יש עדיפות לייצור עצמי של החקלאי. עוד נוספה בתוספתא "החמרה" של רבי יוסי האומר שגם אם יש לבעל סיבה קלושה להתעקש על קנייה מחנווני מסוים מקנה לו הדבר זכות להפר, אך לא בגלל עינוי נפש, שכן רבי יוסי אינו מכיר בנימוק זה, אלא משום שזה "בינו לבינה". 
מתי רשאי הבעל להפר
כזכור, לפי רבי זעירא כל אלו דוגמאות לנדר שבינה לבין אחרים, והבעל רשאי להפר כל אימת שהנדר מהווה פגיעה בו. ודאי שלשון המשנה והתוספתא מעידות שכל הוויכוח הוא על עניין "עינוי הנפש" בלבד, אבל מבחינת התוכן ההסבר האלטרנטיבי (שהשאלה היא על נדרים שבינה לבינו או בינה לבין אחרים) סביר ביותר, ואולי אף עדיף. 
במקבילה למשנתנו בכתובות שנינו: "המדיר את אשתו שלא תטעום אחד מכל הפירות, יוציא ויתן כתובה. רבי יהודה אומר בישראל יום אחד יקיים, שנים יוציא ויתן כתובה, ובכהנת שנים יקיים שלשה יוציא ויתן כתובה" (פ"ז מ"ב). אם כן אי אכילת פרי, ואפילו פרי ספציפי ובלתי חשוב, היא עילה לביטול הנישואים (שכן את הנדר אי אפשר להפר כיוון שהוא נדר שלו). בתוספתא שם נאמר: "עד שלשים יום יעמיד פרנס, ובכהנת שלשה חדשים, דברי רבי מאיר. רבי יהודה אומר: בישראל..." וכו', כמו במשנה (כתובות פ"ז ה"א). דנו בכך בפירושנו למשנת כתובות. מעניין שבשתי המשניות מעורב רבי יוסי, ויש להבין שתנא קמא במשנתנו ובמשנת כתובות הוא רבי מאיר. 
גישה אחרת יש בתוספתא נזיר: "האשה שנדרה בנזיר ושמע בעלה ולא היפר לה, רבי מאיר ורבי יהודה אומרים הוא נותן אצבע בין שיניה, אם רצה להיפר היפר, אם אמר אי איפשי באשה נזירה יוציא ויתן כתובה. רבי יוסי ורבי שמעון<sup class="footnote-marker">17</sup><i class="footnote">בבבלי, כתובות עא ע"א, רבי אליעזר, וכך בכל עדי הנוסח.  </i> אומרים היא נתנה אצבע בין שיניה, לפיכך אם רצה הבעל להפר אינו יכול. אם אמר אי איפשי באשה נזירה תצא שלא בכתובה" (פ"ג הי"ב-הי"ג). "אצבע בין שיניה" היא ביטוי לכך שהאחריות עליו, הוא הכניס את האצבע בין שיניה והנשיכה שהוא מקבל היא על אחריותו. לפי רבי מאיר ורבי יהודה זכותו להפר את הנדר, ואם לא עשה כן אינו יכול לגרשה. לפי רבי יוסי ורבי שמעון היא נטלה את האחריות על מעשיה והבעל אינו יכול להפר לה, ממילא אם הוא רוצה בכך זו עילה לגרשה, וממילא נשאלת השאלה למה אין הבעל יכול להפר את נדרה. אפשר לתרץ שעבר יום מאז שנדרה, אבל אם זה כך הרי שהבעל החליט שלא להפר את הנדר ולא ברור למה היא תיחשב כמי שנתנה אצבע בין שיניה, הרי האחריות עליו. פשוט יותר להסביר שזהו נדר שאינו בר הפרה, משום שאינו בינה לבינו. אמנם נזירות היא ודאי "עינוי נפש", שאינה מסתפרת ואינה שותה יין, אך לא בינו לבינה. כל זאת לפי ההנחה שלרבי יוסי "עינוי נפש" אינו סיבה להפרה (בניגוד למשנה ולתוספתא).
מכל מקום, הירושלמי (כתובות פ"ז ה"ב, לא ע"ב) הבין שהוא הדין בכל נדר שהוא, לאו דווקא בנדר לנזיר. יתר על כן, הירושלמי מוסיף שאפילו לרבי יוסי ורבי שמעון "מודי במקניטה ונדרה", כלומר אם הבעל הקניט אותה ובהשפעתו נדרה, תצא בכתובה, ושוב האפשרות של התרת הנדר אינה מופיעה. כן מסיק הבבלי (כתובות נב ע"א) שממנו עולה שאם היא נדרה ממנו זו עילה לגירושין ולא להפרת הנדר<sup class="footnote-marker">18</sup><i class="footnote">השוו בבלי, כתובות נט ע"א, שם משמע שזכות ההפרה עומדת לו, ומגרשה אם לא הפר לה את נדרה. מכל מקום ההלכה קיימת בכל סוג נדר שהוא.  </i>. מכל מקום, אפשרויות הבעל להפרת הנדר מצומצמות הרבה יותר מכפי שמשתמע מהתורה, מהמשנה ומהתוספתא. הירושלמי למשנה האחרונה בפרק (מב ע"ד) מזכיר את הברייתא הזאת ומציע שרבי מאיר ורבי יהודה כמשנה אחרונה שם, שאם נדרה "מכל היהודים" רשאי להפר את חלקו, ורבי שמעון ורבי יוסי כמשנה ראשונה שם שאינו רשאי להפר את חלקו. הירושלמי דוחה, כנראה, הצעת זהות זו. בנדר אחרון זה נדון בסוף הפרק.
עוד אנו שומעים: "נדרה שלא להניק את בנה, בית שמיי אומרים: שומטת את דדיה מפיו, ובית הלל אומרים: כופה אותה להניק. נתגרשה – אין כופין אותה להניק, אם היה בנה מכירה – נותנין לה שכר ומניקתו, מפני הסכנה" (תוס', כתובות פ"ה ה"ה; ירו, שם פ"ה ה"ו, ל ע"א; בבלי, שם נט ע"ב). לפי בית שמאי הנדר תקף ולפי בית הלל הנדר בטל, ולא מדובר על הפרתו. לפי בית הלל ההנקה היא אחת מחובות האישה, ואם נדרה שלא להניק הנדר בטל. לכאורה שתי שאלות נשאלות: לשיטת בית שמאי למה אינו מפר את הנדר, ולשיטת בית הלל מדוע צריך לכוף עליה, הרי יכול להפר את הנדר. לשיטת בית הלל יש לומר שאכן הוא מפר את הנדר, או שאפילו לא צריך להפר אותו, והכפייה אינה בגלל נדרה אלא כדי להכריחה למלא את חובותיה. אלא שעדיין קשה לשיטת בית שמאי. לכאורה אפשר לתרץ שהבעל שמע ולא הפר, אך אם כך הוא למה לשיטת בית הלל רשאי הוא לכופה, הרי הוא קיים את הנדר? נמצאנו למדים שבית שמאי מצמצמים את זכותו של הבעל להפרת הנדר. מעתה עלינו לשאול, האם שיטת בית שמאי אינה שיטתו של רבי יוסי שרשאי להפר רק נדרים שבינו לבינה, ונדר שלא להניק את בנה אינו בבחינת "בינו לבינה"? במצב המקורות שבידינו קשה לאשש השערה זו. לעיל ראינו שבית שמאי מסתייגים מהפרת נדרים בשבת ודורשים שההפרה תהיה בביטוי שפתיים (פ"י מ"ב), ואולי זו דרכם לבטא הסתייגות מהפרת נדרים בכלל. עמדה כזאת מתאימה לשיטתם שאי אפשר לבטל מעשה קודש (כהרמת תרומה או הקדש)<sup class="footnote-marker">19</sup><i class="footnote">ראו להלן במבוא למסכת קידושין. </i>. אמנם אין הם יכולים להתנגד לפסוקי תורה מפורשים, אך הם מצמצמים אותם. כפי שראינו גם חכמים אחרים נוקטים בעמדות מצמצמות, אך בית שמאי מרחיקים לכת בכך, וכאמור הדבר עולה בקנה אחד עם עמדותיהם הרגילות. להלן (פי"א מ"ח) נפרש כך גם את דעתו של רבי מאיר.
בתורה ניתנה הזכות לאב ולבעל להפר נדרים. כל הרעיון שלפיו זכות ההפרה מוגבלת לנדרים שיש בהם עינוי נפש ו/או בינו לבינה הוא חידוש של חכמים. ניכר שחכמים אינם מרוצים מפתרון זה של הפרה. יש בו זילות כפולה: מצדו של הבעל הדבר מעיד על זילות בנדר שנטלה האישה על עצמה, ומבחינתה של האישה יוביל הדבר לנדרים ללא נטילת אחריות. על כן צמצמו חכמים את זכות ההפרה. מצד שני הם הרחיבו עד מאוד את המושג "עינוי נפש", ולמעשה החילו אותו על כל מטרד שהוא. כאמור, יש דעות שכל ההפרה נועדה להגן על הבעל, אם כי ראינו גם פרשנות פטרנליסטית, שהבעל מפר את הנדרים ומגן עליה נגד מה שהיא מגדירה כרצונה. 

Mishnah 3

<b></b>
נדרה האישה: <b>קונם</b> <b>שני</b> <b>נהנה</b> <b>לבריות</b> – בכמה עדי נוסח<sup class="footnote-marker">20</sup><i class="footnote">ב, ט, ל, נ, פ1, ת, ז. </i> תוקן ל"נהנית", בלשון נקבה, או לצורת נקבה אחרת. רוב עדי הנוסח משקפים כנראה את הנוסח המקורי שלא הקפיד על האבחנה בין זכר לנקבה. הנוסח ה"זכרי" נגרר מההמשך העוסק בבעל.
<b>אינו</b> <b>יכול</b> <b>להפר</b> – כך לפי כל הדעות. אין בכך עינוי נפש (שלו), והנדר בינה לבין אחרים. ניכר שכאן המשנה מחווה דעתה ש"עינוי נפש" הוא עינוי נפש שלו ולא שלה, כפי שהערנו במשנה א. במשנה האחרונה נחזור ונדון בנדר זה.
<b>ויכולה</b> <b>היא</b> <b>ליהנות</b> <b>בלקט</b> <b>ובשכחה</b> <b>ובפאה</b> – אמנם יש בכך הנאה מהזולת, אך לפי תפיסתה של המשנה מתנות עניים אינן מתנה של בעל הבית לעני אלא חובה של בעל הבית לבורא עולם, ונדר אינו עוקר מצווה, כלומר הנודר שלא יעשה מצווה (או שלא יעשו אחרים מצווה) אין נדרו תקף (לעיל פ"ב מ"ב).
<b>ובהבקר</b> – מילה אחרונה זו חסרה בכל עדי הנוסח.
<b>קונם</b> <b>כהנים</b> <b>ולווים</b> <b>נהנים</b> <b>לי</b> – הנדר הוא שלא ייהנו כוהנים ולוויים ממנו. כאן אין מדובר בהכרח על נדרי אישה. אדרבה, בדרך כלל אין לה קרקע ורק הבעל יכול לנדור נדרים כאלה. אמנם יש במסורות חז"ל עדויות לנשים בעלות קרקע, אך במקרה זה פשוט יותר לפרש שהמדובר בבעל, והדין נגרר לכאן אגב אזכור לקט, שכחה ופאה.
<b>יטלו</b> <b>על</b> <b>כורחו</b> – הנדר אינו תקף משתי סיבות. ראשית יש כאן נדר על מה שכתוב בתורה, ונדר כזה בטל. מעבר לכך, כפי שראינו קודם מתנות עניים אינן נתפסות כמתנה של הבעל לכוהן או לעני אלא כמילוי מצווה, והנהנה ממנה נהנה מחסדי הבורא ולא ממתנת בשר ודם. הביטוי "יטלו בעל כרחו" הוא ציורי, בפועל לא היה אפשר לכפות הפרשת מתנות עניים, על כן גם לא כפו על הפרשת מעשר ראשון. כוונת המשפט שהנדר בטל, וראו להלן.
<b>כהנים</b> <b>אלו</b> <b>ולויים</b> <b>אלו</b> <b>נהנים</b> <b>לי</b> <b>יטלו</b> <b>אחרים</b> – ההלכה במשנה חושפת את הנתון שבכל זאת מתנות עניים הן נתינה של הבעל ונחשבות להנאה שאפשר לנדור ממנה. אלא שבשני המקרים הקודמים עקר הנדר מצווה או זכות ואינו תקף, אך אם ניתן גם לשמור על הנדר וגם למלא את מצוות מתנות עניים – יש לשמור על הנדר.
הנאה מקיום מצוות
המשנה, כמות שהיא לפנינו, אינה קשורה למעשה למשניות הקודמות. עיקר עיסוקה בשאלה האם הנדר חל על מתנות עניים, ושאלה זו אינה קשורה לנושא שהפרק דן בו. אבל הרישא מהווה את חוליית הקישור. הנדר שלא תיהנה מאחרים בא להדגים את הכלל שנדרים שאינם בינו לבינה אינו יכול להפר. כפי שטענו במשנה א רק בתוספתא נזכר הכלל במפורש. עם זאת, משנתנו מוכיחה שאכן יש לפרש את המשנה בהתאם לתוספתא, ואכן הכלל שנדרים שבינה לבין אחרים אינו יכול להפר מקובל גם על המשנה. בסוף הפרק נחזור למשנתנו. 
בתלמוד הבבלי מובאים דברי שמואל משמו של רבי לוי<sup class="footnote-marker">21</sup><i class="footnote">הוא רבי לוי בר סיסי, מתלמידי רבי יהודה הנשיא שגלה לבבל לאחר שלא התמנה לראש בית המדרש בארץ ישראל.  </i>: "כל נדרים בעל מיפר לאשתו חוץ מהנאתי על פלוני שאינו מפר. אבל הנאת פלוני עלי מפר" (פב ע"א). מימרה זו כפשוטה משקפת מסורת ארץ-ישראלית החולקת על משנתנו, ונשוב לכך במשנה הבאה. שמואל הוא אמורא, ובדרך כלל לא חלקו אמוראי בבל על משניות. לרב, שחי בתקופת הביניים שבין תנאים לאמוראים, הוענקה ה"זכות" לחלוק: "רב תנא הוא ופליג" (בבלי, עירובין נ ע"ב ועוד). ברם, כל זה להלכה. אמוראי ארץ ישראל, ובעיקר רבי יוחנן, התירו לעצמם לחלוק על משניות, וכן נוהג לעתים שמואל, כנראה בשמה של מסורת קדומה שבידו (ארץ-ישראלית או בבלית). עם זאת אין זו מחלוקת מלאה, אלא רק הבדלי ניסוח. גם משנתנו (מ"ד להלן) והתוספתא שהבאנו מסכימים שנדר כזה אין להפר, אלא ששמואל מנסח זאת בצורה קטגורית וכללית הרבה יותר. בדבריו של שמואל ניכרת נסיגה מהמהפכה של חז"ל שצמצמה את זכות ההפרה. 
בתוספתא שנינו: "קונם שני נהנה לבריות, אין יכול להפר. יכולה להנות בלקט, בשכחה, ובפיאה, ובמעשר עני" (פ"ז ה"ד). המשנה אינה מזכירה מעשר רגיל שכן בפועל היו רבים שלא הפרישו אותו. עם זאת, בדרך כלל הפריש רוב הציבור מעשר עני, והדבר משתקף ברשימה שבתוספתא. ייתכן שמסיבה זו (שהיה מיעוט גדול שלא הפריש מעשר עני) נעדר מעשר עני מהמשנה<sup class="footnote-marker">22</sup><i class="footnote">ראו המבוא למסכת מעשרות שבו נדון נושא זה של הפרשת מעשר עני בפועל, ופירושנו לדמאי פ"ד מ"ג.  </i>.
הירושלמי הכיר את הברייתא שבתוספתא (כנראה לא מתוך התוספתא אלא מאוסף ברייתות אחר). כן שנינו: " 'קונם שאיני נהנה לבריות' כול', אמר רבי יוחנן, כיני מתניתא, 'ויכולה היא ליהנות בלקט, בשכחה ובפיאה'. תני ובמעשר עני, לית כאן מעשר עני. מעשר עני ניתן בזכייה, ואילו בעזיבה" (ירו', מב ע"ג; פאה פ"ה ה"ד, יט ע"ד). אם כן, ההבדל בין התוספתא למשנה אינו מקרי, אלא הוא מחלוקת תנאים. לפי המשנה אין היא רשאית ליהנות ממעשר עני משום שמעשר עני ניתן על ידי הבעל לעני, וזו בבחינת הנאה. לעומת זאת לקט, שכחה ופאה הבעל משאיר בשדה ואינו נותן אותם בעצמו. כידוע השתדלה ההלכה שהבעל לא יהיה מעורב בחלוקת הפאה ככל האפשר<sup class="footnote-marker">23</sup><i class="footnote">ראו פירושנו לפאה פ"ד מ"א-מ"ג. </i>, על כן אין הפאה והלקט כנתינת מעשר עני. אבל הירושלמי מכיר גם "תני" שגם ממעשר עני היא יכולה ליהנות, וזאת התוספתא שלנו. אבל הבבלי הבין ששורש המחלוקת הוא בשאלה האם נהוג להפריש מעשר עני<sup class="footnote-marker">24</sup><i class="footnote">זו המשנה בדמאי פ"ד מ"ג, וכפי שפירשנוה שם המחלוקת היא האם בפועל מפרישים מעשר עני או שרבים השתמטו ממצווה זו כמו מהפרשת מעשר ראשון. רבי יוחנן מוצג כבעל המימרה, וכאילו אינה ברייתא. אבל בהמשך מתברר ששתי נוסחאותיה של המימרה מוצגות בלשון "תני" המאפיינת גרסאות שונות של ברייתא או משנה. נמצאנו למדים שאכן מימרתו של רבי יוחנן היא ברייתא, אלא שהתלמוד לא הקפיד להביאה כציטוט (בניגוד לבבלי המקפיד על כך). ואכן, מאות מימרות אחרות בירושלמי מוצגות כדברי אמוראים, והן נמצאות בתוספתא כברייתות. הנושא מחייב בירור נרחב שלא כאן מקומו.  </i>. 
מכל מקום, משנתנו משקפת תמונת מצב רֵאלית שנוצרו בה יחסי גומלין בין בעל הקרקע והכוהנים (או הלוויים), ונתינת המעשרות נתפסת כטובת הנאה של הבעל לכוהנים, וממילא יש בכך גם רמז להדדיות. בדרך כלל התנגדו חכמים ליצירת מערכת של טובות הנאה בין בעל הבית המפריש את התרומות או המעשרות לבין הכוהן, אבל מבין השיטים אנו שומעים על הסדרים חברתיים שיש בהם אפשרות לטובת הנאה מעין זאת. מתוך עיון בדיני מעשרות עולה קיומם של שני "מוסדות" או הסדרים חברתיים מעין אלו. האחר הוא "טובת הנאה", כלומר תשלום מסוים שהלוי או הכוהן נותנים לבעל הבית תמורת הזכות לקבל את מתנות הכהונה והלווייה. תשלום ישיר מעין זה אסור, כמובן, אבל הכוהן (או הלוי) משלמים על כך שהם נבחרו לקבל את המעשרות מתוך כלל הכוהנים. חז"ל מודעים היו לכך שאת המתנות הללו צריך האדם לתת בעצמו לכוהן, בניגוד ללקט, שכחה ופאה שאותם "עזבו" והעניים לקחום בעצמם (לעיל). כן אנו שומעים על "כהנים ולוים שהיו מסייעין בין הגרנות אין נותנין להן תרומות ומעשרות בשכרן" (תוס', דמאי פ"ה ה"כ). סיוע זה הוא סוג של טובת הנאה. במקביל אנו שומעים על טובת הנאה של ממש, ועל מחלוקת בדבר: "דרבי יוסי בי רבי חנינא אמר אדם נותן מעשרותיו בטובת הנייה, רבי יוחנן אמר אין אדם מביא מעשרותיו בטובת הנאה" (ירו', דמאי פ"ו ה"ג, כה ע"ב)<sup class="footnote-marker">25</sup><i class="footnote">ההסדר היה שתמורת התרומה או המעשרות שילם הכוהן בעבודה או בתמורה אחרת. </i>. דומה שהמחלוקת היא רק על ההיתר לקיים נוהג זה, ולא על עצם העובדה שהיו שנהגו כן. לכאן שייכת ההלכה שבמשנתנו שמי שנדר שלא ייהנו כוהנים ולוויים מנכסיו מוציאים מידו בעל כורחו. נתינת המעשרות נחשבת אפוא להנאה, אף שמבחינה תאורטית אין כאן נתינה לזולת אלא מילוי דבר ה'. אבל חכמים מודעים לכך שבכל זאת יש כאן נתינה במשמעותה החברתית, וטובת הנאה, לפחות טובת הנאה סמויה. ייתכן שדקדוק זה בלשון המשנה אינו פשט המשנה, אך לפחות כך הבינו זאת התלמודים.
סוג אחר של הסדרים היה שכוהן או לוי הקונים או מוכרים קרקע מקבלים את הזכויות במעשר ובתרומה של אותו שדה (תוס', תרומות פ"א הי"ד)<sup class="footnote-marker">26</sup><i class="footnote">לעיל הובאו המקבילות לברייתא זו.  </i>. 
סוג נוסף של הסדר מכונה "מכרי כהונה" או "מכרי לויה", כלומר אדם המקבל, באופן מסורתי, את המעשרות והתרומות מבעל הבית ונוצרת בכך מעין התחייבות חוזית בין השניים. גם להסדר זה התנגדו חכמים, אך מבין השיטים אנו שומעים שהיה רווח: "לא יתרום בעל הבית את המעשר ויטול רשות מלוי, ולא הזרוע והלחיים והקיבה ויטול רשות מכהן. אבל מלוה אותן להיות מפרישין עליהן מחלקן<sup class="footnote-marker">27</sup><i class="footnote">הכוונה שבעל הבית הלווה ללוי או לכוהן, והוא גובה את חובו מהמעשרות שעליו להעביר ללוי.  </i>. מכרי כהונה ולויה אינן רשאין לעשות כן" (תוס', תרומות פ"א הי"ד). כמו כן: "כי תקחו מאת בני ישראל, מאת בני ישראל את מוציא ואין את מוציא מיד מכרי כהונה ולוייה" (ירו', דמאי פ"ה ה"ט, כד ע"ד). הלכה זו משקפת אפשרות של הסדרים ארוכי טווח בין המקבלים לבעל הבית. אמנם אין מדובר על טובת הנאה ישירה, ברם כמעט לא ייתכן לכונן הסדרים מעין אלו מבלי שתיווצר זיקה של טובת הנאה בין השניים. בפועל לא היה אפשר למנוע היווצרות הסדרים פרטיים כאלה, ואף לא את מיסודם, בדומה להסדרים הקיימים היום בין תורמים למוסד נתמך. 
התנגדות תקיפה לטובת ההנאה יש במקורות נוספים: " 'ואת קדשי בני ישראל לא תחללו ולא תמותו', מגיד שהכהנים והלוים חייבין על חלול הקדשים. אלו כהנים ולוים המסייעין בגרנות. ומניין אתה אומר שכל כהן או לוי שאמר לישראל תן לי סאה אחת ואני מחלל על גרנך שהוא חייב מיתה? ת"ל 'ואת קדשי בני ישראל לא תחללו ולא תמותו'. אין לי אלא כהנים ולוים המסייעין בגרנות, מניין אף ישראל שאמר לכהן הילך סאה אחת וחלל לי על גרני, שהוא חייב מיתה? ת"ל 'ואת קדשי בני ישראל לא תחללו ולא תמותו' אף ישראל חייב מיתה על חלול קדשים" (ספרי זוטא, יל לב, עמ' 299). האיסור התקיף הוא נגד כוהן או לוי המעניק מעין "הנחה" ומורה שאפשר להסתפק בתרומה פחותה ובלבד שתינתן לו. ההתקפה נגד הכוהן חריפה, במיוחד שלפי ההלכה די בכמות זעירה של תרומה כדי לצאת ידי חובת שמים. חריפה עוד יותר היא הברייתא בתוספתא: "כהנים ולוים שהיו מסייעין בין הגרנות, אין נותנין להן תרומות ומעשרות בשכרן. ואם נתנן הרי אילו חולין, שנאמר 'ואת קדשי בני ישראל לא תחללו', כבר הן חולין. ואומר 'שִחתם ברית הלוי אמר ה' צבאות'. יתר על כן אמרו תרומתן אינן תרומה, ומעשרותן אין מעשרות. ולא עוד אלא שבקשו חכמים לקונסן, להיות פירותיהן צריכין להפריש תרומה. ועליהן אמר הכתוב 'ראשיה בשחד ישפטו וכהניה' וגו'. לפיכך הביא עליהן המקום שלש פורעניות כנגד שלש עבירות, שנאמר לכן בגללכם ציון שדה תחרש" (תוס', דמאי פ"ה ה"כ). 
אנו מניחים שכמידת התוקפנות כן מידת תפוצתה של התופעה שלה מתנגדים. 
באותו פרק בתוספתא דמאי מופיעה סדרת הלכות המבטאות אותה גישה: "לא יתן אדן תרומת גיתו [לשומר גיתו], ולא בכור צאנו לרועה צאנו, אם נתן להן שכרן נותן להם לשם טובה" (הט"ז). אבל: "רשאי ישראל שיאמר לכהן הילך סלע זו, ותן תרומה לבן בתי כהן. ותן בכור לבן בתי כהן. רבי שמעון בן לעזר אומר אני אף בכתנות מקדש כן. כיצד? אמר הרי עלי מאתים זוז לכתנות כהונה, רשיי שיאמר לו הילך סלע זו ותנם לבן בתי כהן. ישראל שמכר את זיתיו בששים לוג טבלים, ואמר לו כהן תנם לי בששים לוג מתוקנין, מותר. בששים לוג מתוקנים ומעשרות שלי, מעשרות שלו, ואינו חושש לא משם שביעית ולא משם רבית ולא משם מחלל את הקדשים" (הי"ח). בכל אלה יש טובת הנאה עקיפה בלבד, וזו מותרת<sup class="footnote-marker">28</sup><i class="footnote">ראו עוד פירושנו לקידושין פ"ב מ"ז ומ"ט.  </i>. כמו כן במשנת ערכין נחשב הערך הכספי של טובת ההנאה ש"אומדים כמה אדם רוצה ליתן בבכור זה ליתנו לבן בתו או לבן אחותו" (ערכין פ"ח מ"ז). אסור לכוהן לשלם ישירות לבעלים, אך מותר לו לגמול לאחד מבני משפחתו, והרי זו מעין עמדת ביניים בין שתי הגישות שמנינו עד עתה.
למחלוקת האם מותר לאדם לתת מעשרותיו או תרומותיו תמורת טובת הנאה חשיבות חברתית רבה. אם אדם רשאי למכור את תרומותיו (אפילו תמורת תשלום פעוט) הרי שהוא בוחר את הכוהן או את הלוי שלו ייתן את המעשרות, וכך נוצרת תלות של הכוהנים בבעלי הבתים. אם בעל הבית אינו מקבל דבר הרי שאין זה משנה עבורו למי ייתן את התרומה, אבל אם מדובר בתשלום נוצרת תחרות בין הכוהנים ובעל הבית מתחזק.
כאמור, "הפקר" אינו נזכר ברוב הנוסחאות, אך לפי הסבר הירושלמי דינו כלקט ושכחה שהם בבחינת "עזיבה" ולא חלוקה לעניים<sup class="footnote-marker">29</sup><i class="footnote">ראו פירושנו לפ"ד מ"ח והערה בסוף המשנה להבדל בין משנתנו למשנה שם.  </i>. 
בתלמוד הבבלי (פד ע"א) נעשה ניסיון להסביר שנדר של אישה מכלל הבריות כולל נדר הנאה מהבעל, והבעל אינו יכול להפרו משום שאין זה עינוי נפש, שכן היא יכולה ליהנות מלקט ושכחה. הפירוש קשה וסותר את כל המשניות ודברי התלמוד לעיל, שכן הוא מצמצם מאוד את המונח "עינוי נפש", מפרשו לעינוי נפש של האישה בלבד ומניח גם שסתם אדם זכאי למתנות עניים. פירוש זה מוביל למחוזות הרחוקים מפשט המשנה.

Mishnah 4

<b></b>
<b>קונם</b> <b>שא</b>[<b>י</b>]<b>ני</b> <b>עושה</b> <b>על</b> <b>פי</b> <b>אבא</b> – בשביל אבא. היא נודרת שלא תגרום הנאה לאביה<sup class="footnote-marker">30</sup><i class="footnote">בספרי זוטא לבמדבר, ל ט, עמ' 327, נוסח הנדר הוא "קונם שאני אבא אוכל ואמי אוכלת ואחי אוכלין אין יכול להפר". במדרש לא מופיע נדר כזה לקרובי הבעל, ואולי המדרש רומז לדעה שנדר כזה על קרובי הבעל נחשב לעינוי נפש שלו, ורשאי להפר.  </i>.
<b>ועל</b> <b>פי</b> <b>אביך</b> – במשפחה מתוקנת הבעל מצפה שאשתו תכבד את אביו ותסייע בטיפול בו, אבל מבחינה פורמלית אין היא חייבת בטיפול באביו. המשנה רואה בכך, אפוא, נדר שבינה לבין אחרים, ולבעל אין זכות להפר את הנדר. אין ספק שזה צמצום של המונח "עינוי נפש". הרי הבעל סובל מכך שאשתו אינה מסייעת לאביו, יש בכך פגימה בהרמוניה של המשפחה המורחבת. אפשר שזו דעתו של מי שסבור שעינוי נפש אינו סיבה להפרת הנדר (לעיל), ואפשר שאכן המונח "עינוי נפש" נתפס כפגיעה פיזית בלבד בבעל. בתוספתא מצויה גם הדעה החולקת: "קונם שאני עושה לפיך שנהנית לאבא, רבי נתן אומר יפר, וחכמים אומרים לא יפר" (פ"ז ה"ז). אם כן, רבי נתן חולק על משנתנו. רבי נתן מופיע בכמה ברייתות בתוספתא כחולק על המשנה, ובחלק מהמקרים הוא מביא את דעת בית שמאי. האם ייתכן שגם כאן זו עמדת בית שמאי<sup class="footnote-marker">31</sup><i class="footnote">ראו על כך במבוא למסכת. </i>?
<b>ועל</b> <b>פי</b> <b>אחיי</b> – היא נודרת שלא תיהנה את אחיה, <b>ועל</b> <b>פי</b> <b>אחיך</b> – שלא תיהנה את אחי הבעל, <b>אינו</b> <b>יכול</b> <b>להפר</b> – כל אלו נדרים שבינה לבין אחרים, ואינו יכול להפר. לכאורה בכל אלו יש מרכיב של עינוי נפש שלו, אבל המשנה מפרשת את עינוי הנפש בצורה מצומצמת, כלומר רק עינוי הנגרם לו אישית ובאופן ישיר.
<b>שני</b> <b>עושה</b> <b>על</b> <b>פיך</b> – היא נודרת שבעלה לא ייהנה ממנה, <b>אינו</b> <b>צריך</b> <b>להפר</b> – היא חייבת להכין לו אוכל ולטפל בביתו (כתובות פ"ה מ"ה), ואם נדרה כנגד חובותיה הנדר בטל אף ללא הפרה. זאת כמות ששנינו בתוספתא בפירושנו למשנה הקודמת.
<b>רבי</b> <b>עקיבה</b> <b>אומר</b> <b>יפר</b> <b>שמא</b> <b>תעדיף</b> <b>עליו</b> <b>יותר</b> <b>מן</b> <b>הראוי לו</b> – היא אמנם חייבת בעבודה לבעלה, אבל אולי תיתן לו יותר מחובתה, ונתינה זו כבר אינה בגדר מצווה והנדר עליה תקף.
<b>רבי</b> <b>יוחנן</b> <b>בן</b> <b>נורי</b> <b>אומר</b> <b>יפר</b> <b>שמא</b> <b>יגרשנה</b> <b>ותהא</b> <b>אסורה</b> <b>לחזור לו</b> – אמנם לפי ההלכה הנדר בטל, אבל רבי יוחנן חושש למצב שהבעל יפחד מהנדר ולכן יגרש את אשתו, על כן עדיף שיעשה הפרה פורמלית כדי שיוסרו ספקותיו. רבי יוחנן בן נורי מתחשב בפחדים הבלתי הלכתיים של הבעל, וההלכה שלו משקפת את הפחד המיסטי מהנדר שלא הופר, פחד הנובע מבורות המעורבת ביראת שמים. במבוא למסכת עסקנו במרכיב זה. הירושלמי (מב ע"ד) מעניק לטיעון זה משמעות שונה, שמא תיזום האישה נדר כזה כדי לגרום לגירושיה, ולכן הבעל צריך להפר את הנדר פורמלית, כדי שלא ייגרר לגירושים<sup class="footnote-marker">32</sup><i class="footnote">שני התלמודים מביאים, בהקשר של משנתנו, משנה אחרת (כתובות פ"ה מ"ד): "המקדיש מעשה ידי אשתו, הרי זו עושה ואוכלת. המותר? רבי מאיר אומר הקדש, רבי יוחנן הסנדלר אומר חולין" (ירו', מב ע"ד; בבלי, פה ע"ב). המשנה דומה במינוח (מותר, העדפה) ובשמות החולקים, אך לא נמצא קשר הלכתי פנימי בין המשניות. </i>. 
בתוספתא נוספה עוד דעה: "שלא אציע, ושלא אדיח לך רגלך, ושלא אמזוג לך את הכוס, אין צריך להפר, כופה אותה על כרחה. רבן גמליאל אומר יפר, משם שנאמר 'לא יחל דברו' " (פ"ז ה"א; בבלי, טו ע"ב)<sup class="footnote-marker">33</sup><i class="footnote">ראו לעיל פירושנו לפ"ז מ"ט. </i>. נדרים כאלה להלכה בטלים, ולפי רבן גמליאל אמנם הם בטלים אך יש להפרם באופן פורמלי. "לא יחל דברו" נדרש כאן שלא יתבטל נדר ללא הפרה פורמלית, כדי שלא יהפוך לחולין בקלות. לעיל שנינו דרך טיעון דומה שמי שנודר נדר שאין בו ממש מתירים אותו בצורה פורמלית כדי שלא יקל ראשו בנדרים (פ"ב מ"א).
הבבלי (יבמות צב ע"ב – צג ע"א) מסביר את משנתנו כנדר על דבר שלא בא לעולם, ומתחבט בפירוש זה. ברם, קשה לראות בו פשט המשנה. הגבלה זו איננה מופיעה במשנת נדרים בכל נדרי התנאי האחרים. הרי כל נדר של תנאי הוא נדר על דבר שטרם בא לעולם. הכלל איננו במקורות האמוראיים הבבליים ומופיע פעם אחת בירושלמי, וקשה לדעת האם הוא מופיע כקושיה או כאמירה חיובית שאדם מתנה על דבר שלא בא לעולם<sup class="footnote-marker">34</sup><i class="footnote">זו למעשה שאלה של פיסוק, האם בסוף המשפט יופיע סימן קריאה או שאלה.  </i>: "כהדא רבי לוי בר חייתה בעי: כתב לה דין ודברים אין לי בנכסייך העתידין ליפול לך, מה הן, ויש אדם מתנה על דבר שלא בא לעולם" (נזיר פ"ב ה"ה, נב ע"א). בפירושנו לכתובות (פ"ט מ"ב) עסקנו בטיעון זה. מכל מקום, נראה שהטיעון אינו מופיע במקורות תנאיים, וודאי שלא בהקשר לנדרים.

Mishnah 5

<b></b>
<b>נדרה</b> <b>אשתו</b> <b>סבור</b> <b>שנדרה</b> <b>ביתו</b> – הוא הפר את הנדר, אך ההפרה הייתה בטעות כיוון שסבר שאשתו נדרה, אבל בתו היא שנדרה; <b>נדרה</b> <b>ביתו</b> [<b>ו</b>]<b>סבור</b> <b>שנדרה</b> <b>אשתו</b> – מקרה דומה אך הפוך, שביטל לאשתו נדר שבתו נדרה, וההפרה בטעות; <b>נדרה</b> <b>בנזיר</b> [<b>ו</b>]<b>סבור</b> <b>שנדרה</b> <b>בקורבן</b> – "בנזיר" הוא נדר להיות נזיר, "בקרבן" הוא נדר להביא קרבן. כאן הטעות היא בטיב הנדר, והוא הפר את הנדר הפרת טעות.
<b>נדרה</b> <b>בקרבן</b> [<b>ו</b>]<b>סבור</b> <b>שנדרה</b> <b>בנזיר</b> – וכן במקרה ההפוך, <b>נדרה</b> <b>מן</b> <b>התאינים</b> [<b>ו</b>]<b>סבור</b> <b>שנדרה</b> <b>מן</b> <b>הענבים</b> <b>נדרה</b> <b>מן</b> <b>הענבים</b> 
[<b>ו</b>]<b>סבור</b> <b>שנדרה</b> <b>מן</b> <b>התאינים</b> – טעה בנדר עצמו, <b>הרי</b> <b>זה</b> <b>יחזור</b> <b>ויפר</b> – לא נאמר האם ההפרה תקפה ויחזור לשם ביטחון (כדי שהמעורבים לא יטעו), או שמא ההפרה הראשונה בטלה. כמו כן לא נאמר האם נשמרת לו זכות ההפרה ליותר מיום הנדר. 
המשנה עוסקת במקרה שהפר את הנדר, והתוספתא מוסיפה שהוא הדין אם הקים את הנדר: "נדרה אשתו וקיים לה, וסבור בתו נדרה. נדרה בתו וקיים לה, וסבור אשתו נדרה. הרי זה יפר, ואם רצה להקים מקים" (פ"ז ה"ד; ירו', מב ע"ד). הקיום בטעות בטל, והוא רשאי עתה לקיים או לבטל כרצונו. קשה לדעת האם שני המקורות התנאיים חולקים, כלומר המשנה חושבת שיכול רק להפר (וחייב להפר בשנית) והתוספתא מתירה לו גם לקיים, כלומר לשקול מחדש את הנדר, או שמא גם המשנה מודה לתוספתא, ו"יפר" הוא דוגמה בלבד. במדרש מובאת דרשה לחיזוק ההלכה אך היא על הפרה בלבד, ואין לדעת האם הדרשן סבר שדין הקמה שונה מהפרה או שההלכה מדברת רק על כך, שהרי כל מה שאינו מופר נחשב כמוקם (ספרי במדבר, קנג, עמ' 201). 

Mishnah 6

<b></b>
<b>אמרה</b> <b>קונם</b> <b>תאינים</b> <b>וענבים</b> [<b>אלו</b>] – נמחק בידי המעתיק וחסר גם ב-נ, אך קיים בכל יתר עדי הנוסח. המשפט שלם בלא מילה זו.
<b>שני</b> – "שאני" או "שאינני", כמו במשנה הראשונה במסכת, <b>טועמת</b> – עד כאן לשון הנדר שלה, <b>קיים</b> <b>על</b> <b>התאינים</b> <b>כולן</b> <b>קיים</b> – אם אמר במפורש שנדר התאנים קיים, קיים בכך את כל הנדר.
<b>הפר</b> <b>לתאינים</b> <b>אינו</b> <b>מופר</b> <b>עד</b> <b>שיפר</b> <b>אף</b> <b>לענבים</b> – אם הפר לתאנים הנדר עדיין קיים וההפרה אינה תופסת, כלומר גם תאנים אסור לה לאכול. המדובר בנדר אחד המורכב משני חלקים. קיום חלק ממנו הוא כקיום כל הנדר, ברם הפרת חצי מהנדר משאירה על כנה את שני החצאים. מבחינת לשון המשנה ניתן היה להבין שאם הפר חצי מהנדר אותו חצי מופר ורק החצי השני קיים. אבל בתוספתא ברור כפירוש הראשון, ואין ליצור מחלוקות אלא אם משתמע במפורש שיש מחלוקת בנושא. 
לעיל שנינו שנדר שהותר מקצתו הותר כולו (פ"ט מ"ז), וראינו כי זו משנת רבי עקיבא, אבל משנה ראשונה הייתה שבנדר כזה בטל רק החלק שהותר. שם התחבטנו האם הדעה החולקת היא אותה "משנה ראשונה" שבוטלה, או שמא נותרו תנאים (רבי נתן) המצדדים בדעת המשנה הראשונה. משנתנו היא כמשנה הראשונה. אפשר לכאורה לחלק ולומר ששם מדובר בהיתר חכם, ולא בהפרה, בבחינת "נדר שהופר חלקו לא הופר כולו" אבל "נדר שהותר מקצתו הותר כולו". אבחנה כזאת אפשרית, אך דחוקה. זאת ועוד, להלן נראה שהמדרש אינו מקבלה, וסביר שאכן לפנינו משנה המהלכת כ"משנה הראשונה", ואולי דעת אותה "משנה ראשונה" נותרה כעמדה אחת במחלוקת<sup class="footnote-marker">35</sup><i class="footnote">לעתים עמדה מנוסחת כ"משנה ראשונה" והיא לא בטלה אלא נותרה כעמדה במחלוקת. כזאת היא גם הדעה שארוסה רשאית לקיים יחסי אישות עם בעלה (כתובות פ"א מ"ה, וראו פירושנו לה). מסתבר כי אכן זו הדעה הקדומה יחסית, אך הגדרתה כ"ראשונה" אינה אומרת אלא שיש שנסוגו ממנה, ואין להסיק מכאן שהיא נעלמה כעמדה הלכתית.  </i>.
בתוספתא: "[1] נדרה 'מן התאנים וענבים', הפר לתאנים ולא הפר לענבים, אסורה לוכל בתאנים וענבים. [2] הפר לענבים ולא הפר לתאנים, אסורה לוכל בענבים ותאנים. [3] היפר לתאנים וחשיכה, אסורה לוכל תאנים וענבים. [4] היפר לענבים וחשיכה, אסורה לוכל ענבים ותאנים. [5] אמרה 'קונם תאינה שני טועמת, ועוד ענבים שני טועמת', הרי אילו שני נדרים, מיפר אי זה מהן שירצה ומקים אי זה מהן שירצה, שנאמר אישה יקימנו לזו ואישה יפירנו לזו" (פ"ז ה"ד). שתי ההלכות הראשונות זהות זו לזו, וזהות למשנה, והן שתי דוגמאות לאותה הלכה. ההלכה השלישית מדגימה אותו עיקרון על מצב שבו פקעה זכותו להפר (שעבר היום), שאם הפר רק חצי מהנדר אין ההפרה תקפה ועליה לשמור על הנדר.
לפי התוספתא נדר שהופר מקצתו הופר כולו. אבל בכתב יד ערפורט הגרסה בדין הראשון היא "הפר לתאנים יחזור ויפר לענבים", וכן בהמשך. אם כן, ההפרה תקפה רק על החצי שהופר. 
בירושלמי: "[1] אית תניי תני יקימינו ממינו ויפירנו ממינו, [2] אית תניי תני יקימינו כולו יפירינו כולו, [3] אית תניי תני יקימינו ממינו ויפירנו כולו, [4] ואית תניי תני יקימנו כולו ויפירנו ממינו. מתניתא כמאן דאמר יקימינו ממינו ויפרנו כולו [דעה 3]. דתני קיים לתאינים קיים לכולו, הפר לתאינים אינו מופר עד שיפר אף לענבים" (מב ע"ד).
הירושלמי מתמצת את הוויכוח ההלכתי דרך שני מונחים: "ממנו", כלומר שאפשר להפר (או לקיים) חצי מהנדר, ו"כולו", שהפרה (או קיום) תקפים רק אם הפר (או קיים) את כל הנדר. אם הפר רק חלק מהנדר נותרו שתי אפשרויות: או שההפרה אינה תקפה והנדר כולו קיים, או שההפרה תקפה. אם כן, ארבע דעות הן:
1. ניתן לקיים חצי נדר ולהפר חצי נדר (אותו חצי מופר והחצי השני מקוים), זו גם עמדת התוספתא לפי כתב יד ערפורט.
2. לא ניתן לקיים חצי נדר, ולא להפר חצי נדר, ההפרה או הקיום בטלים והנדר נותר על כנו.
3. מותר לקיים חצי נדר, אך לשם הפרה יש להפר את כולו.
4. לא ניתן לקיים חצי נדר, אך ניתן להפר חצי נדר. יש להניח שאם קיים רק חצי נדר הקיום בטל, כלומר הנדר קיים כאילו הבעל לא התייחס אליו (ונשמרת לו זכות ההפרה בו ביום). 
המשנה והתוספתא (לפי כתב יד וינה) הן כדעה השלישית. משנת רבי עקיבא (לעיל פ"ט מ"ו) היא כדעה חמישית שנדר שהותר מקצתו הותר כולו. דעה זו הפוכה מדעה 2. בעלי דעה 2 סבורים שנדר שהותר מקצתו התרתו בטלה, ורבי עקיבא סבור שההתרה תקפה וכל הנדר בטל. הירושלמי מציג את הדעות במינוח "אית תניי תני"; בדרך כלל במינוח זה מוצגות גרסאות שונות למשנה, אך כאן אלו דעות שונות במסגרת מדרש הלכה שאיננו במשנה, מחלוקת לכל דבר<sup class="footnote-marker">36</sup><i class="footnote">אפשטיין, מבוא, עמ' 137-76, ואין הוא דן ב"אית תניי תני" שאינו על המשנה. </i>. 
למעשה, שתי שאלות הלכתיות לפנינו. האחת היא מה דין הפרה לחצאין, ושלוש אפשרויות הן: 1. אפשר להפר חצי נדר, 2. אי אפשר להפר רק לחצאין ונדר שהופר חלקו הופר כולו, 3. אי אפשר להפר לחצאין ונדר שהופר חלקו הפרתו בטלה. השאלה השנייה היא האם דין התרה כדין הפרה וכדין הקמה.
במדרש שנויה משנתנו במחלוקת. משנתנו כרבי ישמעאל, ורבי עקיבא אומר: "קיים לתאנים ולא קיים לענבים או קיים לענבים ולא קיים לתאנים. הפר לענבים ולא הפר לתאנים או הפר לתאנים ולא הפר לענבים – יכול כולו מופר? תלמוד לומר 'אשה יקימנו' – ממנו, 'ואשה יפירנו' – ממנו" (ספרי במדבר, קנה, עמ' 207). אם כן, רבי עקיבא במדרש כדעה הראשונה. מדרש זה מצוטט בבבלי, ואף הוא מסיק שמשנתנו כרבי ישמעאל (פז ע"ב). ברור שהירושלמי, אף שאינו מצטט את המדרש, עוקב אחר המינוח שבו, אלא שמוסיף עוד שתי דעות. 
בהמשך המדרש נדונה שאלת ההתרה שבה התחבטנו לעיל: "נדרה מן התאנים ומן הענבים [1] ונשאלה לחכם והתיר לה לתאנים, ולא לענבים, לענבים ולא לתאנים, כולו מותר. [2] אסר לה לתאנים ולא לענבים, לענבים ולא לתאנים כולו אסור. [3] הפר לה בעלה לתאנים ולא לענבים לענבים ולא לתאנים כולו מופר. [4] קיים לה לתאנים ולא לענבים, לענבים ולא לתאנים כולו קיים. [5] אימתי בזמן שהוא נדר אחד אבל אם אמרה תאנים שאני טועמת ועוד ענבים שאני טועמת ונשאלה לחכם והתיר לה לתאנים ולא לענבים, לענבים ולא לתאנים. הפר לה בעלה לתאנים ולא לענבים, לענבים ולא לתאנים. קיים לה לתאנים ולא לענבים, לענבים ולא לתאנים הקיום בקיומו וההפר בהיפרו" (ספרי דברים, שם שם).
אם כן, לפנינו דעה נוספת. דין אחד להתרת נדרים על ידי חכם [2-1], הפרה [על ידי הבעל – 3] וקיום [4], ובכולם נדר שהותר מקצתו הותר כולו, הופר מקצתו הופר כולו, הוקם מקצתו הוקם כולו.
המדרש מלמדנו כי אכן יש מחלוקת חכמים בנושא. במשנה דעה אחת [3], במדרש ההלכה שבבבלי הסכמה שהפרה כהתרה, אבל לפי דעה אחת (רבי ישמעאל ורבי עקיבא) בשניהם ניתן להפר (ולקיים) חצי נדר [דעה 1], ולפי חכמים יש להתיר/להקים את הנדר כולו, והפרה/התרה חלקית אינה תקפה [2]. במדרש ספרי מובאת דעה נוספת שהיא העמדה החמישית ברשימתנו, והיא העמדה של משנה אחרונה בפרק ט. בפרק ט יוחסה עמדה זו לרבי עקיבא, וכאמור אצלנו מיוחסת לרבי עקיבא דעה אחרת.
כל הדיון מופיע במדרש ספרי זוטא בצורה אחרת: "אמר רבי אליעזר בן יעקב פעם אחת שאלתי את יונתן בן משולם ואת יהושע בן ממל מנין שהוא עושה טובה כרעה? אמרו לי מקל וחומר: [1] בזמן שפתח להקים כלו, קיים. להפר כלו, מיפר. [2] כיצד? אמרה 'פת שאני טועמת היום ואני שותה ביין'. למחר אמר 'אין קיים לה' הפר יפירנו, כלו מופר. [3] 'קיים ליך על הפת', יפירנו כלו מופר. 'קיים ליך על הפת ולא קיים ליך על היין', הקם יקימנו כלו קיים<sup class="footnote-marker">37</sup><i class="footnote">צריך להיות "מופר", אחרת ההלכה אינה לכידה. </i>. [4] 'קיים ליך על היין ולא קיים ליך על הפת', כלו מותר, לפי שהוא טובה כרעה. [5] יכול שהוא עושה טובה בפני עצמה ורעה בפני עצמה, מניין שהוא עושה טובה ורעה כאחת? אמרה 'קונם פת שאני טועמת היום ואיני שותה יין ישן מחר', אמר 'אין קיים לה', הפר יפרנו כלו מופר" (ספרי זוטא, ל יד, עמ' 832<sup class="footnote-marker">38</sup><i class="footnote">מחלוקת זו היא פיתוח של המחלוקת בספרא ויקרא, דיבורא דחובה, פרשה ט ה"ח, נג ע"ב. שם הדיון העקרוני על טובה ורעה, אך הוא מוסב על עצם ההלכה של שבועה (נדר) לעשות טובה (מצווה) או רעה (עברה). </i>). הקמת הנדר היא "טובה" והפרתו היא "רעה", וטובה כרעה, כלומר בשני המקרים נדר שהופר או שהותר מקצתו הופר/הותר כולו [1]. אם הקים רק חלק, הנדר מופר [4]. נראה שלפנינו דעה שישית; היא דומה לחמישית בכך שנדר שהותר מקצתו הנדר בטל, אך נדר שקוים בחציו כאילו הופר. עמדה זו ייחודית (והיא הפוכה מדעה 4).
במקורות מופיעות כמעט כל הדעות האפשריות, וניכר שאין מסורת הלכה מגובשת. יתר על כן, מסתבר שמה שבפרק הקודם מוצג כהתפתחות הלכה: "משנה ראשונה" ו"עד שבא רבי עקיבא ולימד", אינו אלא מחלוקת לכל דבר והדעה הראשונה לא בטלה<sup class="footnote-marker">39</sup><i class="footnote">לתופעה זו ראו למשל משנה, עדיות פ"ז מ"ח, לעומת תוס', עדיות פ"ג ה"א, עמ' 459, ומקרים נוספים. </i>. 
עוד בירושלמי: "אמרה: 'קונם תאינה שאיני טועמת ועוד ענב' תפלוגתא דרבי ישמעאל ורבי עקיבה, דרבי ישמעאל אומר אחר הנדר ורבי עקיבה אומר אחר האיסר" (מב ע"ד). הוויכוח הוא האם נוסחה זו מדברת על נדר (קונם) אחד שיש בו שני חלקים, או על שני איסורים שהאישה נטלה על עצמה (תאנה וענב)<sup class="footnote-marker">40</sup><i class="footnote">המחלוקת מוכרת רק מדברי הירושלמי כאן ולעיל פ"ג ה"ו, לח ע"א. </i>.
נושא זה של נדר שבטל מקצתו עלה גם לעיל (פ"ג מ"ב), ושם הייתה אחת הפרשנויות שמחלוקת בית שמאי ובית הלל היא סביב שאלה זו. לדעת בית שמאי נדר שבטל מקצתו (משום שהוא נדר טעות) בטל כולו, ולדעת בית הלל חלקו המוטעה בטל והחלק שאינו מוטעה לא בטל. מחלוקת התנאים הקדומים פשוטה יותר מאשר המחלוקת כפי שהיא בברייתות שבירושלמי. שם מצינו ארבע עד שש דעות, ואילו במחלוקת הקדומה שתי דעות בלבד. מכל מקום, לימודו של רבי עקיבא שנדר שבטל מקצתו בטל כולו היא דעת בית הלל, והמשנה האחרונה היא פשוט השתלטות של בית הלל. הברייתות שהבאנו מוכיחות שדעת בית שמאי לא בטלה, והיו חכמים שהילכו בדרך זו. משנתנו מצטרפת, אפוא, למקורות הרבים המעידים שדעת בית שמאי לא תמיד נדחתה. היו שהמשיכו להחזיק בה, והיו שקיבלוה בצורה חלקית בלבד<sup class="footnote-marker">41</sup><i class="footnote">ראו ספראי, הכרעה כבית הלל. </i>.
<b>אמרה</b> <b>קונם</b> <b>תאינה</b> <b>שני</b> <b>טועמת</b> [<b>וענב</b> <b>שאני</b> <b>טועמת</b>] – נוסף בידי המעתיק הראשון בשוליים, <b>הרי</b> <b>אלו</b> <b>שני</b> <b>נדרים</b> – אבחנה זו מצויה גם לגבי התרת נדר בסגנון "שני נהנה לזה ולזה" (לעיל פ"ט מ"ז). הוא נחשב כשני נדרים שניתן וצריך להתיר (או להפר או לקיים) כל אחד מהם לחוד. הבבלי (פז ע"א-ע"ב) מקשר את משנתנו לדעתו של רבי שמעון שאין להישבע בסדרות אלא צריך להישבע לכל עניין בנפרד (שבועות פ"ה מ"ג<sup class="footnote-marker">42</sup><i class="footnote">ספרא ויקרא, דיבורא דחובה, פרק יז ה"א, כד ע"א, ושם מצטרף לחולקים רבי עקיבא והוא מבטא אותה עמדה שמבטא תלמידו רבי שמעון; ראו עוד בבלי, קידושין מד ע"א. </i>), משמע שלדעת רבי אליעזר שם (החולק על רבי שמעון) ניתן להישבע או לנדור "מזה ומזה", ויש לראות בשניהם נדר אחד החל על שני המרכיבים. הזהות בין המשניות אינה מלאה. שם מדובר בשבועה לפי בקשת בעל דין, ובעל דין נפרד רשאי לדרוש שבועה נפרדת, ולפי רבי אליעזר החולק רשאי הנתבע "לחסוך בשבועות" ולהישבע על כל התביעות נגדו בפעם אחת. אין זאת אומרת בהכרח שאותו דין חל על נדרים. יתר על כן, אין להסיק מכאן את המסקנה ההפוכה שאם נדר נדרים מספר יש לראות בהם נדר אחד גם לגבי הפרה (שניתן להפר את שני הנדרים בהפרה אחת). ייתכן, אפוא, שנדר אחד חל על סעיפים מספר אך לעניין הפרה כל אחד מחייב הפרה בפני עצמו.
השאלה שמעלה משפט זה במשנה היא רחבה ביותר. האם סדרת מעשים מתגבשת למעשה כללי אחד, או שיש לראות בה מעשים נפרדים. כך גם אם עבר סדרת עברות בשבת, האם כל מעשה הוא עברה בפני עצמה ומתי מצטרפים מעשים שונים לעברה אחת (שבת פ"ז מ"א); אם קידש סדרת נשים, האם אלו קידושים נפרדים או קידוש אחד כללי הבטל מגופו, וכן לעניין הפרת נדרים או שבועות. 

Mishnah 7

<b></b>
<b>יודע</b> <b>אני</b> <b>שיש</b> <b>נדרים</b> <b>אבל</b> <b>איני</b> <b>יודע</b> <b>שיש</b> <b>מפירים</b> – הבעל לא הפר ביום שמעו ומנמק זאת בכך שידע על הנדר אך לא ידע על אפשרות של הפרה.
<b>יפר</b> – זה מקרה נדיר שבו אי ידיעת ההלכה נחשבת לעילה משמעותית. במקרה זה היא מזכה את הבעל ב"מועד חוזר" להתרת הנדר. המשנה מתארת תמונת מצב העולה בקנה אחד עם המשתמע מיתר העדויות בספרות חז"ל. פעמים רבות הערנו שהנדרים היו תופעה עממית שחכמים התקשו לנווטה. במשנתנו מדובר על חברה המכירה את מושג הנדר, אך לא הלכות בסיסיות ביותר הקשורות אליו. כפי שהערנו במבוא התרת נדרים היא מושג שטבעו חז"ל, אך הפרת הנדרים המוקנית לבעל כתובה במפורש בתורה, ואף על פי כן מדמה המשנה מקרים שבהם אין הבעל יודע על זכותו או שאינו יודע על היקפה. כמובן ייתכן שהמקרה במשנה תאורטי, אך דומה שהמשנה מכירה מציאות כזאת של אי ידיעה בסיסית ביותר של הכללים ההלכתיים.
<b>יודיע</b> <b>אני</b> <b>שיש</b> <b>מפירים</b> <b>אבל</b> <b>איני</b> <b>יודע</b> <b>שזה</b> <b>נדר</b> – הבעל יודע שיש מנגנון של הפרה, אבל לא ידע שלשון זו שנקטה האישה היא לשון נדר, <b>רבי</b> <b>מאיר</b> <b>אומר</b> <b>לא</b> <b>יפר</b> – אי ידיעתו אינה מזכה אותו במאומה, <b>וחכמים</b> <b>אומרים</b> <b>יפר</b> – כמו ברישא אי הידיעה מהווה עילה להארכת זמן ההפרה. במדרש מובאת דרשה לביסוס דעתם של חכמים (ספרי זוטא, ל ה, עמ' 219). לפי לשון המשנה רבי מאיר חולק רק על הסיפא, ברם מבחינה רעיונית הסיפא והרישא מציגות בעיות דומות, וסביר שרבי מאיר יחלוק גם על הרישא. בירושלמי מוצע נימוקו הסמוי של רבי מאיר: "אמר רבי זעירא טעמא דרבי מאיר עילה היא רוצה שתדור ויגרשנה, דל כן היה לו לגרשה משעה ראשונה" (מב ע"ד). רבי מאיר אוסר על הבעל להפר כיוון שהיא נודרת על מנת שבעלה יגרשנה. ההנמקה קשה, שהרי אם כך לא צריך לתת לבעל כלל זכות להפר את הנדר. הנימוק הוא כנגד דין הפרה כולו ואומר שאם האישה נדרה ובעלה אינו מרוצה מהנדר – הוא צריך לגרשה ולא להפר את הנדר. הנימוק גם אינו מתאים למשנה. הרי במשנה ההימנעות מהפרת הנדר היא בגלל הטעות שלו, וקשה לייחס את סיבתה לאישה. אפשר שהנימוק מועבר מהלכה אחרת.
אפשר שדברי רבי מאיר נסובים אכן על עצם הפרת הנדרים. הוא אינו יכול לשלול את חוקיות המוסד של הפרת נדרים הכתוב במקרא, אך הוא מסתייג ממנו ומנסה לצמצמו. לעיל פירשנו כך את עמדת בית שמאי (פי"א מ"ב), ואפשר שגם רבי מאיר מצטרף לעמדה זו. עם זאת, מפליא שהתנא חש בחוסר אונים לבטל הוראה מקראית. בדרך כלל במקרה מעין זה נקטו חכמים בדרך הפרשנות היוצרת וביטלו את הוראת המקרא למעשה. כך עשו לגבי דין מוות ולגבי דין בן סורר ומורה, וכך יכולים היו גם לקבוע שהפרת נדרים היא רק בזמן שהמקדש קיים, או רק אם האישה השתמשה בלשון נדר ולא בלשון אחרת, רק אם הבעל שמע במו אוזניו, והסברים כיוצא באלו<sup class="footnote-marker">43</sup><i class="footnote">בבבלי (פז ע"ב - פח ע"א) מתנהל דיון תמוה על השאלה האם רוצח עיוור נחשב לרוצח בשגגה וגולה לעיר מקלט. הדיון עצמו לגיטימי, ואופייני לספרות חז"ל בכלל ולבבלי בפרט, אך מה לו ולמשנתנו? ייתכן שמאחוריו מסתתר דיון אחר על זכות הפרת נדר של סומא. </i>.
בנזיר מצויה משנה המנוסחת בצורה כמעט זהה. אך שם מדובר באי ידיעת כללי הנזירות, ואין כל קשר הלכתי בין שתי המשניות. ברם, זהות הסגנון מלמדת על עריכה אחת. 

Mishnah 8

<b></b>
<b>המודר</b> <b>הנייה</b> <b>מחתנו</b> <b>והוא</b> <b>רוצה</b> <b>לתת</b> <b>לביתו</b> <b>מעות</b> – לפי הכלל ההלכתי כל מה שקנתה אישה קנה בעלה, והאב אינו רוצה להעניק לחתנו מתנה. המשנה מציגה מקרה של נדר, אבל דומה שהוא הדין אם האב סתם רוצה לתת לבתו כסף שלא יגיע לידי בעלה וישמש לה בלבד.
<b>אומר</b> <b>לה</b> – בשעת המתנה, <b>הרי</b> <b>המעות</b> <b>האילו</b> <b>נתונין</b> <b>לך</b> <b>מתנה</b> <b>בלבד</b> <b>שלא</b> <b>יהא</b> <b>לבעליך</b> <b>רשות</b> <b>בהן</b> <b>אלא</b> [<b>ו</b>]<b>מה</b> <b>שאת</b> <b>נותנת</b> <b>בפיך</b><b> – </b>המעות האלה שלך בתנאי שתקני בהן מזון לפיך, או שמה שאת נותנת לפיך רשאי גם הבעל לאכול, אך לא מעבר לכך<sup class="footnote-marker">44</sup><i class="footnote">ראו אלבק, השלמות, עמ' 368.  </i>. בכתב יד קופמן "נותנת" וכן ב- ד, כ, ג1, ג25, וב- ל, פ, פ1, ג8 "אלא מה שאת נושא בפיך". "נושאת ונותנת" משמעו שהאישה תבצע במעות אלו מסחר שייועד בשבילה. לפי ההסבר שהצענו למעשה יש כאן תנאי כפול, הראשון שלבעלך אין בהן רשות, והשני שרק את תאכלי מהן. אפשר גם לפרש שתנאי אחד כאן. לבעלך אין בהן רשות, אבל הבעל חייב במזונות אשתו, ומה שהיא נותנת לפיה הבעל כביכול "חוסך" לעצמו. חיסכון כזה מותר לו. בירושלמי: "המודר הנאה מחתנו כול' תני 'ולא ליך' " (מב ע"ד). כלומר, האב צריך לומר במפורש שהמעות לא יגיעו "אליך", כלומר אל הבעל. למעשה הירושלמי תובע מעין תנאי שלישי. הבבלי (פח ע"א) הכיר, כנראה, את שני הפירושים והציגם כמחלוקת הלכתית בין רב לשמואל. המחלוקת היא אם אב (או כל אחד אחר) נתן לבתו מתנה ואמר "בתנאי שתעשי בהם כל מה שתרצי", כלומר שקיים רק תנאי אחד. רב אמר שהבעל קנה את הפרות, ושמואל אמר שהבעל לא קנה את הפרות.
המשנה מציגה את הפתרון של "תנאי" שבאמצעותו ניתן להעניק לאישה רכוש פרטי, אלא שבמשנה נועד הדבר למקרה מיוחד של נדר. אלא שאם דרך זו תקפה הרי שניתן להרחיבה ולהחילה על כל מקרה שבו רוצה האב, או מישהו אחר, לאפשר לאישה לסגל לעצמה רכוש רב או מעט. הבבלי מדקדק שלפי רב כל רכוש האישה שייך לבעל, ושמואל מקל על האישה לזכות ברכוש עצמאי בכל מקרה מיוחד. לפי הגמרא (פח ע"ב) מקרה "מיוחד" כזה הוא המשנה בעירובין פ"ח מ"ו שבה מדובר על אישה המניחה עירוב. הבבלי דוחה הסבר זה ומנמק את המשנה שם כאילו עירוב אינו מחייב בעלות מלאה, ולכן אישה רשאית להניח עירוב כאילו היה זה רכושה, אף על פי שהרכוש שייך לבעלה<sup class="footnote-marker">45</sup><i class="footnote">ראו פירושנו לעירובין פ"ח מ"ו.  </i>. ניכר שהתלמודים מתחבטים כיצד יש לאישה רכוש, ומשנתנו מציעה נתיב דחוק לכך (ירו', עירובין פ"ז ה"ו, כד ע"ג; בבלי למשנתנו, פח ע"ב). מן הראוי להדגיש שאמנם שאלת התלמודים היא שאלה משפטית קשה, ברם למעשה היו פני הדברים שונים. הכלל המשפטי ש"כל מה שקנתה אישה קנה בעלה" הופר לעתים מזומנות, ומצינו נשים נשואות בעלות רכוש המפעילות את רכושן ונהנות מזכות משפטית בפועל. יתר על כן, התוספתא אף מציעה נוסח של הסכם המעניק לאישה עצמאות כלכלית, ולגבר פטור מחובתו לפרנס את אשתו (כתובות פ"ד ה"ז). אמנם הנושא חורג מתחום דיוננו, עם זאת נביא להלן דוגמאות מספר לנשים בעלות רכוש (ריכזנו את ההלכות להלן כדי שלא לפגוע ברצף הפירוש למשנה). דומה שבתחום זה היה פער ניכר בין ההלכה הפורמלית והמציאות החברתית-משפחתית. ההסבר של הבבלי מדגים את המורכבות שבין המשפט והמעשה החברתי. מן הראוי להעיר על גרסת כתב יד ל14 למשנת עירובין שם שבו חסר המשפט "על ידי אשתו". זו כמובן טעות, שהרי אין לתקן גרסה נגד התלמודים ונגד כל כתבי היד, אך היא מעידה על תיקון של תלמיד חכם זוטר שהמשפט במשנה נראה לו חריג מבחינה הלכתית.
עתה עלינו להרחיב מעט בנושא זה של רכוש האישה והפעלתו. כפי שרמזנו לעיל יש בספרות חז"ל הלכות מספר שמהן יוצא במפורש שלאישה יש רכוש משלה. כך, למשל, היא מפרישה לקרבן נזיר בהמה מרכושה (נזיר פ"ד מ"ד), נותנים לה גט לחצרה (גיטין פ"ח מ"א), בן סורר ומורה אינו נענש עד שיגנוב משל אביו ומשל אמו (סנהדרין פ"ח מ"ג), בתלמוד הבבלי (ורק בו) דנים בבעל המוכר שדה לאשתו (בבא בתרא נא ע"א), ושם אף רמז לכסף השייך לאישה שלא נמסר לבעל<sup class="footnote-marker">46</sup><i class="footnote">וראו עוד הדיון לגבי הפרשת מעשר שני (תוס', מעשר שני פ"ד ה"ד ומקבילות רבות; ליברמן, תוספתא כפשוטה, זרעים, עמ' 769). </i>. כך גם נידון במשניות האיסור לצאת בשבת בטבעת, ובמפורש מדובר באישה היוצאת ענודה טבעת שיש בה חותם. טבעת שבה חותם מעידה על אשת עסקים הזקוקה לחותם. לעומת זאת נדון במשנה אחרת דין טבעת ללא חותם המשמשת לקישוט, ואכן דינה שונה<sup class="footnote-marker">47</sup><i class="footnote">משנה, שבת פ"ו מ"א-מ"ג, וראו פירושנו לה. בבבלי, שם סב ע"א, הסוגיה הבבלית מניחה שהטבעת שבה חותם שייכת לבעל, והוא נתנה לאשתו להעבירה ממקום למקום. במקביל ניתן גם הסבר אחר שמדובר באישה "גזברית", אך לסתם אישה אין טבעת עם חותם, ואף אם יש לה טבעת כזו הרי שזו "הוצאה כלאחר יד", משום שלאישה בניגוד לאיש אין כוונת שימוש בחותם. ברם, כל הדיון הוא דיאלקטי בלבד וקשה לראותו כמשקף מציאות חברתית רֵאלית. </i>.
שני התלמודים מתחבטים בשאלה כיצד ייתכן שיש לאישה רכוש "פרטי", והם מחפשים לה פתרון ליגלי. הם מציעים מקרה מיוחד שבו קיבלה האישה מתנה בתנאי שלבעלה לא יהיה בה חלק<sup class="footnote-marker">48</sup><i class="footnote">בבלי, סנהדרין עא ע"א; גיטין עז ע"א; נזיר כד ע"ב; קידושין כג ע"ב; ירו', נזיר פ"ד ה"ד, נג ע"ב; סנהדרין פ"ח ה"ד, כו ע"ב; גיטין פ"ח ה"א, מט ע"ב. </i>. זהו, למעשה, הנתיב שמשנתנו התוותה. הירושלמי מציע עוד שני פתרונות, האחד "במשלטת על נכסיו", הווה אומר שהאישה קיבלה רשות לשלוט למעשה בחצר בעלה, ורשות זו של שימוש בפועל דיה שהחצר תיחשב כרכושה לצורך קבלת גט. חשיבותו הכלכלית של הסדר זה עשויה להיות שולית (גיטין פ"ח ה"א, מט ע"ב). הפתרון השני חשוב יותר ובא להסביר כיצד יכול בן לגנוב מרכושה של אמו, "דהות נסבה דיורין ועבדת שירו וגנב מינהון"; מדובר, כנראה, באישה המשכירה חדרים בביתה ונותנת לדיירים "שירו", סעודה. פעילות זו, כפי שעולה מהסוגיה, היא עצמאית (ירו', סנהדרין פ"ח ה"ד, כו ע"ב).
דיוני התלמודים הם ניסיון למצוא מסגרת משפטית למצב חברתי, ולאמִתו של דבר כל ההתחבטות המשפטית מיותרת. באופן טבעי יש לפרש משניות והלכות אלו על רקע חברתי שלפיו הרכוש שייך להלכה לבעל, אך למעשה האישה היא המנהלת אותו ושולטת עליו בפועל. היקפה של תופעה זו לא היה כנראה מבוטל, אף שמעמדה המשפטי היה בעייתי. לא מן הנמנע שחכמים נמנעו מלהעניק תוקף יתר למצב "פרוץ" זה, שהאישה למעשה עצמאית, וזאת לאור מגמות הפסיקה התלמודית בדבר מקומה ה"ראוי" של האישה ומעמדה ה"רצוי" כספונה בביתה. אופייה זה של הפסיקה הרבנית ידוע היטב.
במהלך דיוני התלמודים בעניין רכוש האישה נזכרת המשנה בכתובות פ"ט מ"א: "הכותב לאשתו דין ודברים אין לי בנכסיך...". לפנינו נוסח של שטר הבא לעקוף את ההלכה שלפיה נכסי האישה, או לפחות הנאות השימוש מהן, מועברות למשק המשפחתי, כלומר לידי הבעל. כבר התנאים ניסו לצמצם את היקפו של הסדר זה והיו אף ששללו את תוקפו משום שיש בו תנאי הסותר "דין תורה". בתלמוד הארץ-ישראלי, ורק בו, מגמה זו מפורשת. לדעת הירושלמי דין זה חל רק לגבי אירוסין (כתובות פ"ט ה"א, לב ע"ג), ברם כפשוטו לפנינו תנאי עממי אשר עקף את ההלכה. חכמים התחבטו ביחס להיקפו ותוקפו, אך התנאי העממי היה חזק מהם, כפי שניתן לראות מהעדויות שהעלינו ועוד נעלה להלן.
בירושלמי שבועות מסופר על רבי מרינוס שהיה ערב לכלתו, הכלה ניהלה עסק כלשהו ולוותה, כנראה, כסף (פ"ו ה"ב, לז ע"א). לפנינו, אפוא, אישה משכבת החכמים המנהלת עסקים וזוכה לגיבוי מחותנה החכם. במקורות יש עדויות דומות בדבר נשים פעילות בתחום הכלכלי. כך, למשל, המדרשים עוסקים בדיני החזרת גזלה לנשים<sup class="footnote-marker">49</sup><i class="footnote">ספרי זוטא, ה ח, עמ' 231; ספרי במדבר, נשא ד, עמ' 7; במדבר רבה, ה ז. </i>, ובמדרש תהילים מסופר על דוד שבשיגעונו כתב שאשת אכיש חייבת לו סכום כסף נכבד (לד א, עמ' 20). הסיפור הוא כמובן אגדי לחלוטין, אך מבין השיטין מבצבץ "שיגעון נורמלי", ואישה היא בת חוב אפשרית במסכת סיפורית זו<sup class="footnote-marker">50</sup><i class="footnote">אשת אכיש אינה אישה יהודייה, כמובן, אך המדרש מתאר לעצמו מציאות קיימת המוכרת לו.  </i>.
בתוספתא שביעית (פ"ח ה"י) נזכרת אפשרות של כתיבת פרוזבול להלוואה של אישה נשואה שיש לבעלה קרקע. מההקבלה למשנה (שם, פ"י מ"ו, וראו פירושנו לה) עולה בבירור שהקרקע אינה מיוחדת לגבייה, האישה אפוא בעלת רכוש וההלוואה שהיא לקחה אינה קשורה לבעלה כלל.
בבבלי בבא קמא מסופר על אישה שהראתה דינר לרבי חייא כדי שיבדוק למענה את טיבו (צט ע"ב). רבי חייא חי ופעל כידוע בארץ ישראל, ואין לסיפור מקבילה ארץ-ישראלית. ברם, ראינו כי תופעה זו של נשים בעלות רכוש נזכרת גם במקורות ארץ ישראל, אם כי בבבל יש לה ייצוג יתר<sup class="footnote-marker">51</sup><i class="footnote">יש להניח שהסיפור הובא לבבל על ידי רב, שהשתתף אף הוא באירוע זה.  </i>. ברוח זו ניתן לאסוף עדויות נוספות, ודומה שבפועל היה לאישה רכוש שעליו שלטה וממנו נהנתה. רכושן של בבתא ושל שלומית, הידועות ממסמכי מדבר יהודה, אינו חריג ואינו מפתיע<sup class="footnote-marker">52</sup><i class="footnote">בבתא היא גיבורת מסמכי מדבר יהודה. לדיון על תולדותיה ראו ברושי, בבתא. </i>. בתוספתא נקבע במפורש: "לוה אדם מאשתו ומבניו ברבית אלא שמחנכן ברבית" (בבא מציעא פ"ה הט"ו), מותר ללוות בריבית מבני המשפחה אלא שחכמים מעמידים על הנזק החינוכי שבמעשה. עצם ההלוואה מהאישה היא, אפוא, אפשרות סבירה ורגילה, למרות ההלכה העקרונית שמה שקנתה אישה קנה בעלה. 
דיון דומה יש סביב משנת מעשר שני (פ"ב מ"ד). שם השאלה היא האם אישה יכולה לקבל מעשר עני והאם היא יכולה לפדות מעשר שני. בדיוננו שם ראינו שהמשנה אינה מזכירה את האישה, אבל בתוספתא (מעשר שני פ"ד ה"ז [ה"ד בכתב יד ערפורט]) נחלקו אם אישה נחשבת כידו של הבעל לעניין מעשר שני. רבי שמעון בן אלעזר סבור שאישה היא עצמאית ואין ידה כידו, ומוסיף ומודה "שאף על פי שפודה לו את המעשר, שאין נותנין לה מעשר עני". אם כן, העמדה לגבי האישה אינה אחידה מבחינה משפטית. לא רק שהיא נתונה במחלוקת הלכתית, אלא שאף המכיר בעצמאותה מכיר בה רק באופן חלקי.
שאלת רכוש האישה היא, אפוא, דוגמה נאה לכמה עיקרים למחקר: עד כמה ספרות חז"ל רבגונית, ועד כמה מבטאים החוק והמשפט רק חלקית את המציאות החברתית. לפנינו גם דוגמה נוספת לכך שלעתים ההלכות של חכמים אינן אחידות מבחינה משפטית, אף שניכרת החתירה לאחידות משפטית. 

Mishnah 9

<b></b>
המשנה חוזרת לראשית פרק י שבה נמנות אלו שהאב ו/או הבעל מפרים את נדריהן. על כך מונה המשנה את אלו שאין מפרים להן. משנתנו ערוכה כמדרש הלכה, היא מתחילה בפסוק וממנו נלמדת ההלכה. סדר ההלכות בגוש המשניות שבפרקים י-יא אינו עוקב אחר סדר הכתובים, וסגנון המדרש שבמשנה מעיד על מקור אחר. העיקרון הוא שאלמנה וגרושה הן עצמאיות ואין מי שיפר את נדרן, כולל אם הן קטנות ואביהן בחיים. 
<b>נדר</b> <b>אלמנה</b> <b>וגרושה</b> <b>יקום</b> <b>עליה</b> – (במדבר ל י), <b>כיצד</b><b> – </b>אלמנה ש: <b>אמרה</b> <b>הרי</b> <b>אני</b> <b>נזירה</b> <b>לאחר</b> <b>שלושים</b> <b>יום</b> – או שנדרה כל נדר אחר בהיותה אלמנה, <b>אף</b> <b>על</b> <b>פי</b> <b>שנישאת</b> <b>בתוך</b> <b>שלושים</b> <b>יום</b> <b>אינו</b> <b>יכול</b> <b>להפר</b> – נכתב משהו אחר ותוקן בידי המעתיק הראשון בשוליים, לאחר שלא הצליח לתקן את המקור. המשנה אינה מדברת על המקרה הרגיל שאין להפר נדר אלמנה, אלא על מקרה מיוחד של אלמנה שנדרהּ מתחיל לאחר נישואיה השניים. נדר כזה תקף משום שנדרה אותו בהיותה עצמאית. [<b>נדרה</b>] <b>והיא</b> <b>ברשות</b> <b>הבעל</b> <b>והיפר</b> <b>לה</b> – כך בשינויים בעדים רבים<sup class="footnote-marker">53</sup><i class="footnote">ב, ד, ז, ט, כ, נ, ן2, פ1, ף10, ת, ג25. </i>, ובשאר עדי הנוסח "הפר" או "מפר" במקום "והיפר" (עם וי"ו החיבור). אם האות וי"ו היא וי"ו החיבור הרי שזה המשך תיאור המקרה, ואילו בלעדיה הרי שהמשנה מחדשת את ההלכה שמותר לו להפר לה. כוונת המשנה שאם נדרה כשהיא ברשות הבעל הוא זכאי בהפרת נדריה, גם אם הנדר חל לאחר גירושיה או התאלמנותה. זכות ההפרה נקבעת לפי מעמדה בשעת הנדר בלבד. במשפט הבא תדגים המשנה מקרה כזה. ברוב עדי הנוסח נוסף "כיצד": <b>אמרה</b> <b>הרי אני</b> <b>נזירה</b> <b>לאחר</b> <b>שלושים</b> [<b>יום</b>] <b>אף</b> <b>על</b> <b>פי</b> <b>שניתאלמנה</b> <b>או</b> <b>ניתגרשה</b> <b>בתוך</b> <b>שלושים</b><b> יום </b><b>הרי</b> <b>זה</b> <b>מופר</b> – בשעת הנדר הייתה עדיין נשואה, ואולי אף כבר תוכננו הגירושין, או שבעלה נטה למות. ואמנם הנדר יתחיל רק בעוד זמן, אך בינתיים הנדר חל ויש לבעל זכות להפר את נדרה. זכות ההפרה עומדת לו גם אם בפועל קרוב לוודאי שלא יסבול מהנדר.
<b>נדרה</b> <b>בו</b> <b>ביום</b> <b>נתגרשה</b> <b>בו</b> <b>ביום</b><b> ו</b><b>החזירה</b> <b>בו</b> <b>ביום</b> <b>אינו</b> <b>יכול</b> <b>להפר</b> – היא נדרה והבעל גירשה באותו יום ולא הפר לה והחזירה בו ביום. לכאורה אם לא היה מגרשה הייתה עומדת לו זכות ההפרה. אבל: <b>זה</b> <b>הכלל</b> <b>כל</b> <b>שיצאת</b> <b>לרשות</b> <b>עצמה</b> <b>שעה</b> <b>אחת</b> <b>אינו</b> <b>יכול</b> <b>להפר</b> – מכיוון שהייתה גרושה לזמן קצר אבדה לו זכות ההפרה. זאת אף שלבעל רגיל הזכות להפר את נדרי רעייתו הטרייה, כולל נדרים שהיו עליה בעבר ונודע לו עליהם בזמן הנישואים. משנתנו מדגימה מצב של התנגשות בין שני כללים משפטיים: הכלל הראשון הוא שלבעל זכות הפרה של נדרי אשתו הבאה אליו עמוסה בנדרים, והכלל השני הוא שנדר גרושה אי אפשר להפר. במקרה זה הכלל השני גובר. המשפט "זה הכלל" הוא סיכום הכלל של המקרים הקודמים, אך גם פתיחה למקרים המנויים במשנה הבאה. כפי שהערנו פעמים רבות הכלל הוא שלב מתקדם יותר בעיצוב ההלכה, ופירושנו למשנה הבאה ידגים את הדבר. 
במדרש ספרי זוטא יש דרשה לביסוס ההלכה במקרה הפשוט שבמשנה (ספרי זוטא, ל י, עמ' 327). בתוספתא ובתלמוד הבבלי מובאת ברייתא העוסקת במקרה סבוך יותר: "אשת איש שאמרה 'הריני נזירה לכשאיגרש', רבי ישמעאל אומר לא יפר, רבי עקיבא אומר יפר. אלמנה שאמרה 'הריני נזירה לכשאנשא', רבי ישמעאל אומר יפר, רבי עקיבא אומר לא יפר, שרבי ישמעאל אומר 'נדר אלמנה וגרושה כל אשר אסרה על נפשה יקום עליה', עד שיהא איסור בשעה שהיא אלמנה וגרושה, רבי עקיבא אומר 'אשר אסרה על נפשה יקום עליה', עד שיהא אסור בשעה שאסרה על נפשה" (נזיר פ"ז ה"ו; בבלי, פט ע"א<sup class="footnote-marker">54</sup><i class="footnote">בחלק מהנוסחאות המקרה הפוך, שאמרה "הריני נזירה לכשאנשא". ראו ליברמן, תוספתא כפשוטה, עמ' 499. שמות החולקים כנראה מוחלפים, כפי שמעלה ליברמן שם. </i>). בשעת הנדר הייתה האישה עצמאית, אבל בשעה שהנדר יתבצע האישה כבר תהיה נשואה ובת הפרה. רבי ישמעאל אומר שהולכים אחר זמן הנדר, ורבי עקיבא אומר שהולכים אחר זמן תחולת הנדר; התלמוד הירושלמי מכנה זאת "שעת האיסר": "ונדר אלמנה וגרושה כול' הדא היא רבי ישמעאל אומר אחרי הנדר, רבי עקיבה אומר אחר האיסר. היה נדר ואסר כאחת: היך עבידא? אמרה הריני נזירה לאחר שלשים יום ושמע בעלה ולא היפר לה וגירשה והחזירה בתוך שלשים יום היינו נדר ואיסר כאחת" (מב ע"ד). לדעת הירושלמי משנתנו היא מקרה של "נדר ואיסר כאחת" משום שביצוע הנדר ("האיסר") לא הותנה בנישואים אלא בזמן, ללא קשר למה שיקרה באותו זמן. לא על מקרה זה נחלקו רבי עקיבא ורבי ישמעאל, אך הם נחלקו על מקרה קרוב. 
איננו עוסקים בהתפתחות הסוגיה ובקשרים שבין התלמודים לתוספתא, אך יש להעיר שכנראה גם הירושלמי הכיר את הברייתא וידע שהיא נלמדת במסגרת לימוד משנתנו. נראה שהירושלמי לא הכיר את התוספתא שלפנינו כמות שהיא ערוכה<sup class="footnote-marker">55</sup><i class="footnote">אם כי התלמוד הכיר רבות מהברייתות שבתוספתא. לעתים לא נשנו ברייתות אלו כברייתות אלא כדברי אמוראים. במקרים אלו משקפים האמוראים דברים שלמדו ושמעו כאילו היו דבריהם, אף שלמדום מברייתא. או שמא להפך, דברי אמוראים חשובים נשנו כברייתות? </i>, אך הכיר משנה קדומה שבה נשנו המשנה והברייתא (זו שבתוספתא) ברצף לימודי אחד. או לחילופין, עורכי התלמוד ידעו את סדר הלימוד הרווח שבו נלמדת הברייתא יחד עם המשנה, התייחסו אל הברייתא ופירשוה. גם בתלמוד הבבלי הכירו את הברייתא אך הדגישו שאינה על המשנה, ובדקו האם ניתן לומר שמשנתנו קרובה לשיטת רבי עקיבא, והתלמוד מתחבט בכך ומציע את שתי האפשרויות. 
אשר לנדר אלמנה וגרושה, המדרש מדגיש שמדובר באלמנות וגרושות מנישואין, אבל אלמנה מאירוסין אביה מפר לה כפי ששנינו לעיל (פ"י מ"ב): "ונדר אלמנה וגרושה – מן הנישואין. אתה אומר מן הנישואין או אינו אלא מן האירוסין? הרי אתה דן, הואיל ובעולה אין אביה מיפר נדריה, ואלמנה וגרושה אין אביה מיפר נדריה. מה בעולה שיצאת מרשות אביה, אף אלמנה וגרושה שיצאת מרשות אביה. או אפילו נתארמלה מזה, וניסת לזה, נתגרשה מזה, וניסת לזה? קורא אני עליה 'ונדר אלמנה וגרושה', לפי שמצינו באלמנה לכהן גדול, גרושה וחלוצה לכהן הדיוט. ת"ל ואם בית אשה נדרה מכל מקום" (ספרי במדבר, קנד, עמ' 205-204).
המשנה מדגישה שגרושה שבעלה החזירה – אין בעלה מפר נדריה, וכן מדגיש המדרש: "יכול אם היה עתיד להחזירה יהא זכאי להפר? ת"ל יקום" (ספרי זוטא, ל י, עמ' 327). ההדגשה באה משום הנוהג הרווח, לגרש אישה ולהחזירה. מהמקורות עולה שהחזרת גרושה הייתה תופעה רווחת. נראה שהדבר נבע מהקלות הרבה שבה ניתן היה לתת גט. אמנם הגט ניתן בפני שניים, אך לא נדרש אישור בית דין ודי היה ברצונו של הבעל<sup class="footnote-marker">56</sup><i class="footnote">ראו משנה, יבמות פ"ד מי"ב ופירושנו לה.  </i>.

Mishnah 10

<b>תשע</b> <b>נערות</b> <b>נדריהן</b> <b>קיימין</b> – שאין לאיש זכות הפרה לנדר, והאישה עצמאית. למשנה פתיחה מספרית. פרקים רבים מתחילים בפתיחות מספריות, וכן משניות רבות, ועסקנו בכך לעיל (פ"ג מ"א). לעתים המספר הוא בעל ערך סמלי (שלושה, ארבעה, חמישה או עשרה), אבל במקרה זה המספר נראה מקרי, פשוט סיכום מספרי של המקרים. התלמוד אומר שלמעשה כל המקרים הם שניים בלבד, יתומה ובוגרת, או אולי שלושה, כפי שננתח להלן. אבל התלמוד הירושלמי מסביר: "אמר רבי יוחנן שתים הן ולמה תנינן תשע בשביל לחדד את התלמידים" (מב ע"ד), כלומר לחדד את האבחנות. זו דוגמה ברורה לכך שהמשנה לא נערכה בצמצום, ואין מקום לחפש (ולמצוא) בכל משפט חידוש הלכתי<sup class="footnote-marker">57</sup><i class="footnote">על כך ראו במבוא הכללי לפירוש המשניות.  </i>. התירוץ "לחדד את התלמידים" מופיע פעמים נוספות במקורות. בספרות התנאים הוא בא להסביר מדוע אמר התנא דבר של תימא, כדי "לזרז את התלמידים" או "לחזק את התלמידים"<sup class="footnote-marker">58</sup><i class="footnote">תוס', אהלות פט"ז ה"ח, עמ' 614; פרה פ"ד ה"ז, עמ' 633; ספרי במדבר, קכז, עמ' 151. </i>. בתלמוד הבבלי בא המונח להסביר מדוע אמר התנא דבר שאינו נכון, כלומר מטרתו לבטל את האמירה של התנא או החכם הקודם<sup class="footnote-marker">59</sup><i class="footnote">בבלי, עירובין יג ע"א; נזיר נט ע"ב; זבחים יג ע"א. </i>. בירושלמי הוא מופיע רק בסוגייתנו. השימוש בו אינו הולם את שימושו במקורות התנאיים או בתלמוד הבבלי, שכן אין הוא בא להסביר מדוע נקט התנא עמדה שאינה "נכונה" אלא מדוע נקט לשון מיותרת. מעבר לכך, לא מן הנמנע שיש במשפט השפעה של התלמוד הבבלי שבו המונח מופיע פעמים מספר; השפעה דומה זיהינו בפירושנו למשנה ז לעיל, ולא כאן המקום להרחיב בכך.
עניין זה של רשימות מספריות נדון כמה פעמים בפירושנו והגענו למסקנה, בין השאר על סמך משנתנו, שבדרך כלל הפתיחה המספרית מאוחרת, אם כי לעתים רחוקות היא קדומה כמו במשנת נגעים (פ"א מ"א).
וזו רשימת המקרים שבמשנה:
[1] <b>בוגרת</b> [<b>והיא</b>] – נוסף בשוליים, <b>יתומה</b> – ברוב עדי הנוסח "בוגרת והיא יתומה", ולהלן נראה שגם סתם בוגרת היא עצמאית. אבל בכתב יד קופמן המקורי (לפני התיקון) "בוגרת ויתומה". כך ב- א, ב, נ, ן, ן2, ת, ואילו ב- ל, פ "בוגרת היא ויתומה". [2] <b>נערה</b> <b>בוגרת</b> [<b>והיא</b>] <b>יתומה</b> – נוסף בשוליים. בגרסה זו, או בגרסה הדומה "נערה והיא בוגרת", ב- מ, ף10, ר, ד, ז, כ, ל, נ, פ, ג8, ט, וביתר עדי הנוסח: "נערה ובגרה".
<b>נערה</b> <b>שלא</b> <b>בגרה</b> [<b>והיא</b>] – נוסף בשוליים, <b>יתומה</b> – גם כאן חילופי נוסח "והיא יתומה" ו"יתומה", אך דומה שאין הבדל ביניהם. [3] <b>בוגרת</b> <b>ומת</b> <b>אביה</b><sup class="footnote-marker">60</sup><i class="footnote">אין הכוונה שבוגרת שאביה חי רשאי הוא להפר את נדריה, וכפי שנראה להלן לא בכל שורה יש חידוש, וראו פירושנו לקידושין פ"ג מ"א.  </i>. [4] <b>נערה</b> <b>בוגרת</b> <b>ומת</b> <b>אביה</b> – היא יתומה ובוגרת כאחת. [5] <b>נערה</b> <b>שלא</b> <b>בגרה</b> <b>ומת</b> <b>אביה</b> – יתומה קטנה. [6] <b>נערה</b> <b>שמת</b> <b>אביה</b> <b>משמת</b> <b>אביה</b> <b>בגרה</b>. [7] <b>בוגרת</b> <b>ואביה</b> <b>קיים</b>. [8] <b>נערה</b> <b>בוגרת</b> <b>ואביה</b> <b>קיים</b>. [9] <b>רבי</b> <b>מאיר</b> – אבל בכל יתר עדי הנוסח, כולל סוגיית הירושלמי, "יהודה", <b>אומר</b> <b>אף</b> <b>המשיא</b> <b>את</b> <b>בתו</b> <b>קטנה</b> <b>וניתאלמנה</b> <b>או</b> <b>ניתגרשה</b> <b>וחזרה</b> <b>אצלו</b> <b>עדיין</b> <b>היא</b> <b>נערה</b> – המניין של תשע הוא לשיטת תנא קמא. המילה "אף" קשה. היא קיימת כמעט בכל עדי הנוסח (חוץ מ- א שהוא כתב יד טוב ממוסקבה), אך לפי ניסוחה היא באה להוסיף, אבל לפי רבי יהודה (מאיר) קטנה שהתאלמנה אינה נכללת ברשימה, ולכן לא מתאים להביא דין זה בלשון "אף". זאת ועוד, לפי הנוסח שלפנינו על סמך מה נאמר שקטנה שהתגרשה (או התאלמנה) נדריה קיימים? שתי אפשרויות יש לתיקון הנוסח במשנה. או שיש למחוק את המילית "אף", ואכן מילית זו קמה ונופלת רבות בחילופי הנוסח במשנה, ולעתים קרובות לא באה לניגוד אלא להדגשה, או שתנא קמא סבור שרק שמונה נשים נדריהן קיימין, ורבי מאיר (או רבי יהודה לפי רוב עדי הנוסח) סבור שגם קטנה שהתגרשה שייכת לרשימה זו. לפי הצעה זו יש לתקן ולמחוק את המילים "עדיין היא נערה". להצעה זו יתרון, שכן ניסוח הדברים "עדיין היא נערה" קשה, וצריך היה לומר נדריה "אינם קיימים" (או "נדריה מופרים"). הסגנון "עדיין היא נערה" אינו הולם את משנתנו, ולפי ההשערה המועלית היא נפתרת ומובנת כתיקון נוסח. מכל מקום, הירושלמי (להלן) סבור שרבי יהודה הוא הסבור שקטנה שהתגרשה נדריה קיימים, ואם כן או שיש לגרוס במשנה רבי מאיר, ורבי יהודה הוא תנא קמא (כבכתב יד קופמן), או שאכן רבי יהודה הוא אבי המשפט המסתייג שבסוף המשנה, והוא אכן סבור שקטנה שהתאלמנה נדריה קיימים, כמו ההשערה השנייה שהעלינו. מכל מקום, לבבלי הייתה גרסה ברורה: "אמר רב יהודה אמר רב: זו דברי רבי יהודה; אבל חכמים אומרים, שלש נערות נדריהן קיימין: בוגרת, ויתומה, ויתומה בחיי האב" (פט ע"א). אם כן, המשפט המסתייג הוא דברי חכמים, וגוף המשנה המונה רק שמונה נערות הוא שיטת רבי יהודה. 
כאמור, הירושלמי הדגיש שלמעשה שניים או שלושה כללים כאן: "אמר רבי יוחנן שתים הן ולמה תנינן תשע בשביל לחדד את התלמידים, וכרבי יודה שלש" (מב ע"ד). הכללים הם:
1. יתומה שאביה מת (ואין זה משנה מתי מת).
2. בוגרת, אף אם אביה חי (מס' 7).
3. אלמנה (גרושה) בחיי אביה (קטנה או נערה שהתאלמנה או התגרשה). זהו המקרה התשיעי. 
אין ספק שהמשנה מנוסחת בכבדות, שהרי ניסוח של שניים או שלושה כללים, כפי שהתלמוד מציע, פשוט וברור יותר. מעבר לכך, במשנה הקודמת כלל אחר, מקיף יותר: "כל שיצאת לרשות עצמה שעה אחת". ניסוח המקרים מתעלם מניסוחו של הכלל, וברור שלאחר שהכלל נוסח כבר אין טעם ברשימת המקרים. אין זאת אלא שהרשימה לא נוצרה כיחידה אחת, אלא להפך, כל מקרה נדון לגופו ובהקשר מקרי כלשהו (כאשר התרחש). רק בשלב מאוחר יותר נערכה המשנה. הכלל ההלכתי שהתלמוד רומז אליו נוסח ונקבע מאוחר עוד יותר, לאחר עריכת המשנה. שכן כאשר הכלל קיים, המשנה מנוסחת בכבדות ויש בה ייתורים. קשה להאמין שאילו היה הכלל ברור הייתה המשנה בוחרת בניסוח כה "כבד", וההסבר שהעורך רצה "לחדד את התלמידים" איננו היסטורי.
אשר למקרה התשיעי, האמוראים מכנים מקרה כזה "יתומה בחיי אביה" (ספרי במדבר, קנד, עמ' 205; בבלי, פט ע"א). המונח עצמו עוסק בדיני נישואין, שקטנה שהתגרשה או התאלמנה אין לאביה זכות לקדשה בשנית (משנה, יבמות פי"ג מ"ו). הזהות בין נישואין לנדרים אינה מובנת מאליה, אך מופיעה כבר במדרש התנאים ובתלמוד הבבלי. בירושלמי אין לו הד, אך ייתכן שרק במקרה לא נדונו הלכות אלו בתלמוד הירושלמי. הדין עצמו שנוי, כאמור, במחלוקת. לעיל (פ"י מ"א) נקבע שלאב זכות הפרה אם מת הבעל. אפשר שמשנה זו היא לשיטת תנא קמא אצלנו, או ששם מדובר במוות מאירוסין בלבד, ומשנתנו באלמנה (או בגרושה) מנישואין. פרשנות כזאת מצויה במדרש התנאים לפסוק "ונדר אלמנה וגרושה", והמדרש מדגיש שמדובר בנדר אלמנה מנישואין, שכן אלמנה מאירוסין אביה מפר נדריה (ספרי במדבר, קנד, עמ' 204).
העיקרון הוא שהנערה עצמאית כיתומה אף שאביה חי. למעשה זו מחלוקת בית שמאי ובית הלל כפי שהיא מנוסחת בירושלמי<sup class="footnote-marker">61</sup><i class="footnote">משנה, יבמות פי"ג מ"א; ירו', שם יג ע"ד; בבלי, נידה מ ע"א. </i>. לדעת בית הלל יש עדיין לאב זכויות מלאות על הבת, גם להשיאה בשנית אף שהיא קטנה, ולדעת בית שמאי פקעה זכותו של האב להשיאה. כפי שנראה שם גם בית הלל (או חכמים) אימצו חלק משיטת בית שמאי, באמרם "קטנה שהשיאה אביה ונתגרשה כיתומה בחיי האב" (משנה, יבמות פי"ג מ"ו).
במדרש התנאים שנינו: " 'ואם בית אישה נדרה' זו נשואה. או אינו אלא ארוסה? כשהוא אומר ואם היו תהיה לאיש הרי ארוסה אמורה, ומה ת"ל 'ואם בית אשה נדרה'? זו נשואה דברי רבי ישמעאל. ר"ע אומר זו יתומה בחיי האב" (ספרי במדבר, קנד, עמ' 205). הפסוק עוסק באישה שבעלה מפר את נדריה, ורבי ישמעאל מדגיש שהמדובר בנשואה, שכן ארוסה בעלה ואביה מתירים נדריה, ואילו רבי עקיבא אומר שמדובר ביתומה בחיי אביה. כלומר, הפסוק מדבר על קטנה שנישאה והתגרשה ועדיין לאביה זכות הפרת הנדרים.
אם כן, לפנינו שתי שיטות. לדעת בית הלל לאב זכות על בתו הקטנה גם לאחר גירושיה. הוא רשאי להשיאה, ולדעת רבי עקיבא רשאי להתיר את נדריה. סביר להניח שזו שיטת רבי מאיר, תלמידו המובהק של רבי עקיבא. לדעת בית שמאי אין אביה רשאי להשיאה בשנית אם היא מיאנה, וודאי שאין הוא רשאי להשיאה אם התאלמנה מנישואין, שכן לפי בית שמאי אין מיאון אלא מאירוסין (יבמות פי"ג מ"א), וממילא כל מיאון הוא באירוסין. כבר אז אסור לאביה להשיאה בשנית, וקל וחומר לאחר נישואין וגירושין (או מיתת הבעל). בשיטת בית שמאי מהלך רבי אליעזר (משנה, יבמות פי"ג מ"ו), וכאמור גם חכמים קיבלו מרכיב אחד משיטת בית שמאי שם<sup class="footnote-marker">62</sup><i class="footnote">התלמודים מנסים לעמעם את הקשר בין רבי אליעזר לבית שמאי, כדי שלא להעמיד סתם משנה (יבמות פי"ג מ"ו) כבית שמאי. ברם, אנו ראינו שלעתים קרובות נסתמו משניות כבית שמאי, או שמרכיבים משיטת בית שמאי חדרו להלכה. ראו ספראי, הכרעה כבית הלל, ופירושנו לסוכה פ"א מ"א ומשניות אחרות. </i>. בשיטת בית שמאי ורבי אליעזר מהלך גם האומר ש"יתומה בחיי אביה" עצמאית גם לגבי נדרים. מן הסתם רבי יהודה, שהוא תלמידו של רבי אליעזר, הוא המהלך בשיטתו. אם כן, לשיטת רבי יהודה "יתומה בחיי אביה" היא אחת מתשע הנערות שנדריהן קיימים, ולרבי מאיר לאביה זכות ההפרה. אם הגרסה המקורית במשנתנו היא כמו זו שלפנינו, הרי שהתוספת "המשיא את בתו קטנה..." היא דעת רבי מאיר (כמו בכתב יד קופמן והירושלמי), וגוף המשנה כרבי יהודה שיתומה בחיי אביה עצמאית. או שמא בתוספת יש לגרוס "רבי יהודה אף המשיא את בתו קטנה", וגוף המשנה כרבי מאיר הסובר שיתומה בחיי אביה אינה עצמאית.
תשע נערות

Mishnah 11

<b></b>
<b>קונם</b> <b>שני</b> <b>נהנת</b> <b>לאבה</b> <b>ולאביך</b> <b>אם</b> <b>עושה</b> <b>אני</b> <b>על</b> <b>פיך</b> – הנדר הוא מורכב. היא נודרת שאם תעשה לפיו של הבעל<sup class="footnote-marker">63</sup><i class="footnote">כלומר תכין לו מזון, ראו במשנה ד לעיל.  </i> תהיה אסורה לאביה או לאביו. מותר לה לנדור הנאה מאביה או מאביו, והבעל אינו רשאי להפר נדר כזה (לעיל מ"ד). אבל כאן הנדר הוא ממנו. ברור שמותר לו להפר נדר נגדו, לפי ההגדרות במשנה א נדר כזה הוא בבחינת "עינוי נפש" שלו. אבל לכאורה הוא לא יינזק אם הנדר לא יופר. אם "תעשה לפיו" יחול הנדר על אביה, ואין עליה כל מגבלה, אף על פי כן הוא רשאי להפר את הנדר. וכן: <b>שני</b> <b>נהנת</b> <b>לך</b> <b>אם</b> <b>עושה</b> [<b>אני</b>] – נוסף בשוליים. להלכה אין הבעל נפגע, אבל בפועל עלולה היא להימנע מלעשות לפיו, או שהוא אפילו יהסס מלבקש ממנה מזון כדי שלא תחריף את היחסים עם בני משפחתה או עם בני משפחתו. סיכון זה מספיק כדי להפר את הנדר. ניכר בהלכה שמעבר לפגיעה באינטרס של הבעל, ולבחנים המשפטיים, יש חשש מעצמת הנדר. כל הצדדים נוהגים זהירות יתר ונמנעים מהפרת הנדר, זהירות שמבחינה משפטית אולי מופרזת, אך מובנת לאור עצמתו המיסטית של הנדר.
<b>על</b> <b>פי</b> <b>אבא</b> <b>ועל</b> <b>פי</b> <b>אביך</b> – היא נודרת שאם תעשה משהו לאביה או לאביו תהיה מודרת הנאה מבעלה.
<b>הרי</b> <b>זה</b> <b>יפר</b> – היא תסייע לאביה ו"תיאלץ" להימנע מליהנות את בעלה, וכך עלולים האינטרסים של הבעל להיפגע.
לפי הירושלמי משנתנו שנויה במחלוקת ורבי נתן חולק ואומר "לא יפר" (מב ע"ד). הברייתא עצמה מובאת גם בתוספתא (פ"ז ה"ז), אלא שבתוספתא יש חילופי נוסח בשמות החולקים ולא ברור האם משנתנו כרבי נתן או כחכמים. על משנתנו נסובה מחלוקתם של האמוראים: "מפני מה הוא מיפר? חברייא אמרי מפני עינוי נפש שלו. רבי זעירא ורבי הילא תריהון אמרין מפני נדרי עינוי נפש שלה" (ירו', מב ע"ד). זו, כאמור, המחלוקת העקרונית מהו "עינוי נפש" שבמשנה הראשונה בפרק.
המשנה מקבילה בסגנונה למשנה ד לעיל, והמשנה הבאה קרובה בעניינה למשנה ג לעיל ("אני נהנה לבריות" שבמ"ג מקביל ל"נטולה מן היהודים" שבמשנה הבאה). זו תופעה ספרותית מיוחדת שאיננו יודעים מה עומד מאחוריה, להוציא את ההערכה שארבע המשניות נערכו ביד אחת.

Mishnah 12

<b></b>
<b>בראשונה</b> <b>היו</b> <b>אומרין</b> <b>שלוש</b> <b>נשים</b> <b>יוצאות</b> <b>ונוטלות</b> <b>כתובה</b> – כלומר טענה זו היא עילה לגירושין מסודרים, <b>האומרת</b> <b>טמאה</b> <b>אני</b> <b>לך</b> – לו היה משפט זה עומד בפני עצמו היה ניתן לפרשו באחת משתי אפשרויות: ש"טמאה אני" היא לשון נדר, כשם ששנינו לעיל "טהור וטמא, נותר ופיגול אסור" (לעיל פ"א מ"ג) שכולם לשון נדר, או שהאישה אומרת שנטמאה, כלומר שקיימה יחסי אישות עם אחר ולכן אסורה לבעלה<sup class="footnote-marker">64</sup><i class="footnote">להלכה זו ולמערכת הרגשית והחברתית שסביבה ראו המבוא למסכת סוטה. </i>. אפשר שאלו יחסי אישות עם אחר מרצונה, והיא נואפת ואסורה, או שהייתה בשבי ואז היא אסורה לבעלה הכוהן בלבד<sup class="footnote-marker">65</sup><i class="footnote">ראו פירושנו לסוטה פ"ד מ"ח, ושם הראינו כי היו דעות מחמירות שסברו ששבויה (אנוסה) אסורה גם לבעלה הישראלי, או לפחות שהיו חוגים עממיים שהחמירו וסירבו להחזיר לחיי אישות אישה שנאנסה.  </i>. להלן נכריע כהסבר השני.
<b>שמים</b> <b>ביני</b> <b>לבינך</b> – לשון "שמים" היא לשון נדר או לשון שבועה<sup class="footnote-marker">66</sup><i class="footnote">ראו מתי כג 22 המדבר על הנשבע ב"שמים", ולפי ההקשר שם מדובר בלשון נדר.  </i>. לפי האפשרות הראשונה היא נדרה שלא תיזקק לו, ולפי הפירוש השני זו לשון שבועה ולא נאמר מה תוכנה. הבבלי (צא ע"א), כפי שהבינוהו המפרשים, רומז לכך שהיא טוענת שהוא חסר כוח גברא, או שנפל פגם אחר בחיי הנישואים שלהם. מכל מקום, זהו פגם סמוי שלפי הבבלי יש בו בושה רבה. כדברי בעל הלכות גדולות: "שמים ביני לבינך מאי ניהו, דהיכא דלא קא הוו לה בני והוא אמר מינה והיא אמרה מיניה, איהי מהימנא, מאי טעמא, דאיהי קים לה ביורה כחץ, והכי קאמרה ליה השמים ביני לבינך דליכא יורה כחץ" (הלכות מיאון לב, עמ' שנב – שמים ביני לבינך מהו? שבמקום שאין להם בנים והוא אומר "ממנה" והיא אומרת "ממנו" היא נאמנה. מה הטעם? שהיא ידוע לה שאינו יורה כחץ, וכך היא אומרת השמים ביני לבינך שאינו יורה כחץ), וכן מפרשים הרא"ש, הר"ן ופרשנים נוספים<sup class="footnote-marker">67</sup><i class="footnote">שאילתות דרב אחאי גאון, שאילתא יח; רא"ש ליבמות פ"ו, סי' טו; הר"ן לנדרים צ ע"א; תוספות ליבמות סה ע"ב, ועוד. </i>. המפרשים רומזים לסוגיה בבבלי יבמות סה ע"א ושם נקבע שבדברים אינטימיים אלו היא נאמנת, אם כי אין זו הדעה היחידה שם. לגופו של עניין, זו תפיסה "פמיניסטית" מאוד הנותנת לאישה שאין לה ילדים, ואף לכזאת שנולדו לה ילדים, ליזום גירושין נגד רצונו, ומבלי לאבד את הכתובה, ונשוב לכך להלן<sup class="footnote-marker">68</sup><i class="footnote">על היחס לנישואי סריס ראו יבמות פ"ח מ"ז. נישואיו אינם תקפים, וכמובן גם פגומים. אמנם קיימות גישות שונות ביחס לחומרת התיעוב מהם, אך איש איננו תובע ממנו לגרש את אשתו.  </i>. 
נראה שהירושלמי הבין את משנתנו באופן שונה: " 'שמים ביני לבינך' כמא דשמייא רחיקין מן ארעא כן תהא האי איתתא רחיקא מן ההוא גברא" (מב ע"ד – כמו ששמים רחוקים מהארץ כן תהיה האישה רחוקה מאותו האיש, כלומר ממך). אפשר לפרש משפט זה כמו בתלמוד הבבלי, ברם כפי שנראה בהמשך אכן הירושלמי הבין את המשנה באופן שונה, שלפנינו מעין נדר, אך לא במובן הפורמלי אלא במובן של "מאיס עלי". האישה מואסת באיש ואינה יכולה לחיות עמו, והיא נשבעת שבפועל אין ביניהם כל קשר, לאו דווקא בתחום המיני<sup class="footnote-marker">69</sup><i class="footnote">ראו אלבק, בהשלמותיו, עמ' 369, שאיחד את הפירושים.  </i>. בהמשך הירושלמי: "תני כלוי אני ממך, פרוש אני ממך, רבי ירמיה בעי ולמה לא תנינן נטול? אמר רבי יוסה תניתה בסופא ונטולה אני מן היהודים" (מב ע"ד). במקביל ל"שמים ביני לבינך" מעלה הירושלמי עוד נוסחאות, "כלוי אני ממך" (כלואה אני ממך) וכיוצא באלו. התלמוד שואל מדוע אין דנים בנוסחה "נטולה אני ממך", ומסביר שנוסחה זו נידונה בהמשך המשנה. אם כן, הלשון "השמים ביני לבינך" היא לשון שבה מבטאת האישה את העובדה שמאסה בבעלה.
<b>ונטולה</b> <b>אני</b> <b>מן</b> <b>היהודים</b> – כאן אין ספק שזו לשון נדר, המקבילה לנדר "שאיני נהנה לבריות". לפי ההלכה את הנדר הנוגע אליו רשאי הבעל להפר, שכן זה עינוי נפש ונדר שבינו לבינה. אבל לפי אותה הלכה אין הוא יכול להפר את הנדר הנוגע לכל יתר בני האדם, שכן אין הוא עינוי נפש שלו, ואינו "בינו לבינה"<sup class="footnote-marker">70</sup><i class="footnote">ראו פירושנו למשנה א ולמשנה ג לעיל.  </i>. אם כן, הוא יכול להפר רק חלק מהנדר, ועל כך מצינו שלוש דעות. האחת שנדר שהותר מקצתו הותר כולו, והוא רשאי להתיר את הנדר. זו דעתו של רבי עקיבא, כפי שהיא מיוחסת לו בפרק ט משנה ו. אבל לעיל במשנה ו בפרקנו ראינו גם שתי דעות אחרות. האחת שההפרה למחצה אינה תקפה וההפרה בטלה והנדר קיים, והאחרת שאין להפר נדר למחצה, והנדר אינו תקף. משנתנו מהלכת בדעה השנייה: אי אפשר להפר נדר לחצאין, וההפרה בטלה.
<b>חזרו</b> <b>לומר</b> <b>שלא</b> <b>תהא</b> <b>אשה</b> <b>נותנת</b> <b>עיניה</b> <b>באחר</b> <b>ומקלקלת</b> <b>על</b> <b>בעלה</b> – בפרשנות ההיסטורית נעסוק להלן. המשנה מכירה בכך שהנימוקים הללו הם עילה לגירושין, אך היא מטילה ספק האם תביעתה של האישה מעוגנת במציאות או שמא היא מעלה תביעה זו מתוך שמאסה בבעלה מסיבות אחרות.
<b>אלא</b> <b>האומרת</b> <b>טמאה</b> <b>אני</b> <b>לך</b> <b>תביא</b> <b>ראייה</b> <b>לדבריה</b> – ברור שהמשנה הבינה שהאומרת מתכוונת לטעון שהיא זינתה מרצונה, או נאנסה, ואף על פי כן איננו מאמינים לה. המשנה האחרונה נסוגה אפוא מהגישה ה"פמיניסטית", מתוך החשש שהאישה תנצלה לרעה.
במשנת סוטה (פ"א מ"ה) נקבע שהאישה שנחשדה כ"סוטה" (כלומר שראוה נסתרת עם מי שבעלה התרה בה שלא תיפגש עמו), "אם אמרה טמאה אני שוברת כתובתה ויוצאת", כלומר בעלה מגרשה ללא כתובה. אבל במשנתנו נקבע שלפי משנה ראשונה אישה כזאת יוצאת ונוטלת כתובה, ומאוחר יותר נקבע שאפילו אינה יוצאת אלא "תביא ראיה לדבריה", ואם לא הביאה הרי שהיא מותרת לבעלה. רק בדוחק ניתן לפרש את המשנה שם שלפי המשנה האחרונה היא מגורשת ללא כתובה. מכל מקום, הירושלמי קובע במפורש שהיא מותרת לבעלה, וכך מפרש הירושלמי כאן (מב ע"ד). הירושלמי למשנת סוטה (טז ע"ד) רואה בכך סתירה בין המשניות: משנת סוטה קובעת שאינה אוכלת בתרומה ומגורשת ללא כתובה, ואינה כמשנה ראשונה בנדרים הקובעת שיוצאת בכתובה, ואף לא כמשנה אחרונה אצלנו הקובעת שאינה יוצאת כלל. הירושלמי מתרץ שבמשנת סוטה "רגליים לדבר", ולכן היא אסורה. תירוץ זה רומז לקצה הקרחון של ההבדל בין המשניות. אצלנו מדובר באישה המעוניינת שבעלה יגרשה, ומדובר בסדרת מקרים שבהם האישה יוזמת גט. החשש נאמר במשנתנו במפורש: "שלא תהא אשה נותנת עיניה באחר ומקלקלת על בעלה". במשנת סוטה מדובר בבעל החושד ובאישה החוששת ממעמד השקאת סוטה ומודה באשמה. הירושלמי כאן מבחין בין מקרה שבו האישה מודה שהיה מעשה מכוער (מיני), אך ללא מעשה אישות, וטוען שבמקרה כזה האישה אסורה. הנימוק הוא שהאישה רוצה לפתור את עצמה ולכן אנו חושדים בה, ובמקביל אם היא באה מרצונה לאסור את עצמה שוב אנו חושדים במניעיה. הירושלמי מנסח את חלקו השני של הנימוק כ"רגליים לדבר": היא באמת טמאה, והודאתה באה לפתור עצמה מעונש קשה יותר ופומבי יותר. 
הבבלי (צא ע"א) אינו עוסק ישירות בשאלת הסתירה בין המשניות, ברם הוא מניח שאישה האומרת "טמאה אני" אסורה לבעלה וודאי שאינה אוכלת בתרומה, אבל שם מדובר באשת כוהן הטוענת שנאנסה ולכן יוצאת בכתובה<sup class="footnote-marker">71</sup><i class="footnote">ראו כתובות פ"ב מ"ט ופירושנו לה.  </i>. הסבר זה מתאים לרישא, אך קשה להלום בו את הסיפא האומרת שמשנה אחרונה היא שעליה להביא ראיה לדבריה, ואם לא היא מותרת לבעלה. האם אשת כוהן שנשבית ומודה שנאנסה, אך אין לה ראיה, תהא מותרת לבעלה? מצד שני קשה לעייל ללשון המשנה את התפיסה שבמקרה כזה היא יוצאת בלא כתובה; הרי אין דינה גרוע מסתם שבויה שנשבית וזכאית לכתובה! יהא הסבר הבבלי אשר יהא, מדבריו עולה שבעצם אישה שאמרה "טמאה אני" אסורה לבעלה ואינה אוכלת בתרומה, כמשנתנו. גם בירושלמי למשנתנו (מב ע"ד) דעה המובעת בתמיהה, וכי ייתכן שאישה שאמרה "טמאה אני" תאכל בתרומה?!
דומה שמשנת סוטה מייצגת את ההלכה הרגילה שמי שהואשמה והודתה בניאוף אינה אוכלת בתרומה. מי שבאה מיזמתה וטוענת "טמאה אני" (באונס), ויש מקום לחשד שרוצה להשיג בכך גט מבעלה בכתובה וללא בושה רבה מדי, אין מאמינים לה, ודינה נדון במשנתנו.
עוד יש להעיר שלפחות שני התלמודים הבינו שמשנתנו אינה עוסקת באישה שזינתה, אלא במי שנאנסה, ומדובר באשת כוהן. בירושלמי לא נאמר הדבר כפרשנות, אלא ששני המעשים המדגימים את המשנה מדברים באשת כוהן כזאת. אפשר, אפוא, "לתרץ" שמשנת נדרים עוסקת באונס ומשנת סוטה בזנות.
שני התלמודים מעלים את השאלה האם אישה שאמרה "טמאה אני", ללא ראיה, אוכלת בתרומה. ההלכה מוצאת עצמה לכודה במערך של כללים הלכתיים שונים. מצד אחד אם היא נטמאה היא אכן טמאה לבעלה, כלומר אסורה עליו. מעבר לזכותו לגרשה, הרי שמוטלת עליו חובה לעשות כן. בעצם מעמד הסוטה נועד לברר חשד זה, ברם אפשרות בדיקה זו איננה קיימת עוד היום<sup class="footnote-marker">72</sup><i class="footnote">מבחינה הלכתית השקאת סוטה היא רק לאחר התראה וחשד שנסתרה, כך שאם יש חשד שנטמאה אין מקום להשקותה. </i>. מכל מקום, ודאי שאסור לבעלה לקיים אותה, ומצד שני כאמור אנו חושדים ב"הודאתה" ואיננו מחייבים אותו לגרשה. אם כן, היא אשתו והיא רשאית לאכול בתרומה. עבור חכמים הביטוי לנישואים כשרים הם זכות לאשת כוהן לאכול בתרומה. במקרה זה אנו חושדים בה, אבל מבחינה משפטית היא אישה כשרה. ואכן, בתלמודים יש מחלוקת בנושא (ירו', מב ע"ד; בבלי, צ ע"ב). בירושלמי מובאים אף שני סיפורים חיים של מקרים כאלו, בשניהם מדובר באונס ולא באישה שזינתה.
כפשוטה המשנה מהלכת בשיטה שגם אשת ישראל שנאנסה אסורה לבעלה, וראינו כי אכן הייתה גישה כזאת (כתובות פ"ד מ"ח). התלמוד הבבלי העמיד את המשנה באשת כוהן, אך אין צורך לפרש את המשנה שלא כפשוטה. 
אבל בספרי זוטא לדברים מצוטטת המשנה ובהמשכה: "וחכמים אומרים לא כל אשה שתאמר לבעלה טמאה אני לך הרי זה יגרש אלא אומרין תבדק" (כד א, עמ' 346). בעל המדרש הבין, אפוא, שמדובר באישה המאשימה עצמה בניאוף. יתר על כן, "תיבדק" היא לשון המופנית לסוטה, ובמקרה זה אין כאן מקום לדין סוטה, ואף לא לבדיקה אחרת. ספרי זוטא לוקט מתוך ציטוטיו של חכם קראי, ואחת השאלות המרכזיות במדרש היא האם לפנינו מדרש תנאי במיטבו, או עיבוד ממקורות קדומים. במקרה זה דומה שלפנינו עיבוד, ואולי אף עיבוד לא מוצלח של המשנה והתלמוד. להלן נחזור לפירושו של המדרש למשנתנו<sup class="footnote-marker">73</sup><i class="footnote">כהנא סבור שפירוש המדרש הוא תנאי, ואת משנתנו ואת המדרש יש להעמיד לפי הגישה שאישה טמאה אסורה לבעלה. גם אנו מסכימים שמשנתנו אינה דווקא באשת כוהן, אבל הצורה "תיבדק" איננה הולמת. </i>.
<b>שמים</b> <b>ביני</b> <b>לבינך</b> <b>יעשו</b> <b>דרך</b> <b>בקשה</b> – המשנה אינה קובעת פסק הלכה האם חייב הוא לגרשה, והאם היא זכאית לכתובה, אלא "פותרת את הבעיה" בהצעת דרך פעולה שתפתור את הבעיה. המונח "דרך בקשה" אינו מוגדר, ומשמעותו תלויה בהבנת המונח "שמים ביני לבינך". לפי הבבלי אין להם ילדים, ועל כן יש להתפלל ולבקש רחמים משמים שייוולדו להם ילדים. כך גם הבין רבי אבא המכירי בפירושו לבראשית מא טז: "ויען יוסף את פרעה לאמר. דרך בקשה, מכאן שנו רבותינו הוי מתפלל בשלומה של מלכות". אם כן, דרך בקשה היא תפילה. לעומת זאת הירושלמי מפרש: "יעשו דרך בקשה אמר רב הונא יעשו סעודה, והן מתרגלין לבוא דרך סעודה" (מב ע"ד).
הירושלמי אף מתייחס לאפשרות שדרך הבקשה אינה מועילה: "נתגרשה תלך ותידבק בערביים שחשקה נפשה בהם" (שם). יש בכך רוגז על האישה ונזיפה בה, אך בפועל זו אכן עילה לגירושים. לא נאמר האם היא זכאית לכתובה. יש להניח שמשפט זה נאמר גם על המקרה השלישי שבמשנה. 
הפתרון של חכמים לנסות ולפייס בין בני הזוג הוא דרך המלך של חכמים, אבל אין הוא פתרון משפטי אלא דרך פעילות חברתית. ההלכה עוסקת לא מעט בשני המצבים שפירשו התלמודים למשנה, גם במצב של איבה שהתפתחה בין בני הזוג וגם בבעיה של זוג ללא ילדים כאשר היא מאשימה אותו בכך. מצב זה, של זוג ללא ילדים, נדון במשנת יבמות פ"ו מ"ו, והמצב שבו האישה מואסת בבעל נדון במשנת כתובות פ"ז מ"ו, וראו פירושנו לה.
דרך הפתרון של "יעשו תפילה ובקשה" היא הפתרון הדתי-חברתי של חכמים (בניגוד לפתרון משפטי). כן מציג זאת המדרש: "מעשה בצידן באחד שנשא אשה ושהא עמה עשר שנים ולא ילדה, אתון לגבי רבי שמעון בן יוחי למשתבקה<sup class="footnote-marker">74</sup><i class="footnote">להתגרש. </i>. אמר לה, כל חפץ שיש לי בתוך ביתי טלי אותו ולכי לבית אביך. אמר להם רבי שמעון בן יוחי כשם שנזדווגתם מתוך מאכל ומשקה כך אין אתם פורשין זה מזה אלא מתוך מאכל ומשקה. מה עשת, עשת סעודה גדולה ושיכרתו יותר מדיי ורמזה לשפחתה ואמרה להון טלו אותו לבית אבא. בחצי הלילה ניעור משנתו, אמר להן, איכן אני נתון, אמרה לו, לא כך אמרתה כל חפץ שיש לי בתוך ביתי טלי אותו ולכי לבית אביך, וכדון הוא<sup class="footnote-marker">75</sup><i class="footnote">כזה הוא. </i> אין לי חפץ טוב ממך. כיון ששמע רבי שמעון בן יוחי כך, נתפלל עליהם ונתפקדו"<sup class="footnote-marker">76</sup><i class="footnote">פסיקתא דרב כהנא, פרשה כב ב, עמ' 327; בראשית רבה, מה ג, עמ' 449; שיר השירים רבה, א ד.  </i>. המדרש רומז לכך שהחכם יזם את הסעודה, כמו שפירש הירושלמי למשנתנו, אם כי לא נאמר שמטרת הסעודה הייתה לפייס בין בני הזוג. מכל מקום, תפקיד החכם הוא להתפלל על בני הזוג, "דרך בקשה", כמו שפירש הבבלי למשנתנו<sup class="footnote-marker">77</sup><i class="footnote">חשוב להעיר שלפי המדרש הגירושין נערכים על ידי החכם; זו עדות מעניינת לכך שהחכם הוא שמטפל בגיטין, וראו הדיון במבוא לגיטין ובמבוא למסכת זו. </i>.
המדרש המאוחר מדגיש את תפקידו ואת "סמכותו" של החכם להציל עקרוֹת, ומוסיף לסיפור: "הלכו להם אצל רבי שמעון בן יוחאי ועמד והתפלל עליהם ונפקדו, ללמדך מה הקדוש ברוך הוא פוקד עקרות אף צדיקים פוקדים עקרות" (שיר השירים רבה, א ד). הצדיק פוקד אפוא עקרות, וזו פרשנות סמויה ל"דרך בקשה" כשיטת הבבלי. הסיפור מופיע במדרש ארץ-ישראלי ואינו נסמך במפורש למשנתנו, אך להערכתנו הוא בא בהשראת משנתנו והוא משלב את פירוש הבבלי והירושלמי למשנה לפירוש אחד. מעבר לכך, הוא מגדיר את תפקיד החכם לא כפוסק הלכה בעניין הגירושין אלא כמתפלל ומסייע לבני הזוג לקבל רחמי שמים. תפילה דומה יש במסורת אחרת: "דלמא. תלת עשר אחין הויין ומתין תרין עשר דלא בנין, אתיון בעיון מתייבמה קומי רבי. אמר ליה רבי איזיל ייבם. אמר ליה לית בחיילי, והם אומרות כל חדא וחדא אנא מזייננא ירחי, אמר ומאן זיין ההוא ירחא דעיבורא? אמר רבי אנא זייננא ירחא דעיבורא, וצלי עליהון, ואזלון להון. בתר תלת שנין אתון טעינין תלתין ושיתא מיינוקין, אתון וקמנו להן קומי דרתה דרבי. סלקין ואמרין ליה לרע קרייא דמיינוקין בעיין מישאול בשלמך, אודיק רבי מן כוותא וחמתון. אמ' לון מה עיסקיכון? אמרין ליה אנן בעיין תיתין לן ההוא ירחא דעיבורא, ויהיב להון ההוא ירחא דעיבורא. כתיב 'וישב ארון ה' עם עובד אדום בביתו שלשה חדשים ויברך ה' וגו', במה בירכו? בבנים. הדא הוא דכתיב כל אלה מבני עובד אדום המה ובניהם ואחיהם..." (ירו', יבמות פ"ד הי"ב, ו ע"ב – מעשה: שלושה עשר אחים היו ומתו שנים עשר ללא בנים. באו להתייבם לפני רבי. אמר לו רבי [לאח המייבם] לך יבם. אמר לו [האח] אין בכוחי. והן אומרות כל אחת ואחת אני אפרנס את חודשי. אמר [האח] ומי יפרנס באותו ירח העיבור. אמר רבי אני אפרנס ירח העיבור. והתפלל עליהם, והלכו להם. לאחר שלוש שנים באו טעונים שלושים ושישה תינוקות, באו ועמדו מול מעונו של רבי. באו ואמרו לו בחוץ יש קול של תינוקות רוצים לשאול בשלומך. הציץ רבי מהחלון וראה אותם. אמר להם מה מעשיכם? אמרו לו אנו רוצים שתיתן לנו [תפרנסנו] אותו ירח עיבור, ונתן להם אותו ירח העיבור...").
לעומת כל זאת, משנת יבמות (פי"ג מי"ב) מציגה גישה שונה. שם מדובר באלמנה שיובמה וטוענת שיבמה אינו מקיים עמה יחסי אישות: "היבמה שאמרה בתוך שלשים יום 'לא נבעלתי', כופין אותו שיחלוץ לה. לאחר שלשים יום מבקשים הימנו שיחלוץ לה, ובזמן שהוא מודה אפילו לאחר שנים עשר חודש כופין אותו שיחלוץ לה", ובתוספתא: "יבמה שאמרה בתוך שלשים יום 'לא נבעלתי', בין שאמר 'בעלתי' ובין שאמר 'לא בעלתי', כופין אותו שיחלוץ לה. אחר שלשים יום מבקשים הימנו שיחלוץ לה. היא אומרת 'נבעלתי' והוא אומר 'לא בעלתי' – הרי זו יוצאה בגט" (יבמות פי"ג ה"ז – הוא אומר "בעלתי" והיא אומרת "לא נבעלתי", אף על פי שחזר ואמר "לא בעלתי", הרי זו יוצאה בגט). גם המשנה וגם התוספתא אינן שלמות ואינן מאוזנות. במשנה יש הגדרת זמן ולא נאמר האם יש לשקול את עדותו (הודאתו) אלא רק במקרה האחרון. לעומת זאת בתוספתא עמדתו מופיעה גם במקרה הראשון, אך עדיין לא בכל המקרים, כמבואר בטבלה.
יבמה שלא נבעלה
את המשנה יש לפרש כשהוא אינו מודה, את המקרה השני בתוספתא (אחר שלושים יום...) כשהוא מודה, ואת סוף התוספתא (הוא אומר "בעלתי" והיא אומרת "לא נבעלתי") בלאחר שלושים יום. לפי הסברנו אין בתוספתא אזכור של המקרה שהיא באה לאחר שנים עשר חודש. המחלוקת היא אם באה לאחר שלושים ויש ביניהם מחלוקת בעובדות. האם שומעים לה (משנה), והייבום בטל, או ששומעים לה אבל הנישואין תקפים (יוצאה בגט). למשנה ולתוספתא ברור שיש להלכה (לחברה) זכות כפייה של גט וחליצה, ואף מאפשרים לה לנצל זכות זאת. זה מקרה נדיר שבקשת האישה מתקבלת והיא רשאית לכפות גט מתוך הטענה שהוא אינו מקיים עמה יחסי אישות.
הדמיון בין המשניות בולט בעיקר לשיטת הפירוש של התלמוד הבבלי. עם זאת, ההבדל בין המשניות בולט גם בעצם קבלת דברי האישה וגם בכך שאין שם "משנה אחרונה", ואין מציעים את הפתרון של "יעשו דרך בקשה". דומה שלפנינו פסיקה המושפעת ממציאות מוכרת לחכמים. חכמים חוששים שהאח ייבם את אלמנת אחיו מטעמים צדדיים (לחץ חברתי, רצון לקבל את רכושה ורכוש בעלה או סיבות מפוקפקות אחרות<sup class="footnote-marker">78</sup><i class="footnote">על כך ראו במבוא למסכת יבמות. </i>). ייתכן גם שבמקביל יש לו אישה אחרת עם ילדים, כך שיודעים אנו שידיו רב לו, ואם נמנע מבעילה, סימן שאינו חפץ בחיי נישואים תקינים. מכל מקום, המשנה ביבמות מעניקה אמון רב לאישה הטוענת "לא נבעלתי", אם כי לא תמיד די בטענה זו כדי לחלצה מצפורני יבם שאינו הגון. כשם שמשנתנו הושפעה מהחשש (האמִתי או המדומה) שאישה תנצל את האמון כדי להתגרש מבעלה, כך משנת יבמות מושפעת מהמציאות שבה דווקא היבם ניסה לחמוק ממילוי תפקידו. 
עד כאן פירוש משנתנו. אבל בעל ספרי זוטא לדברים אומר: "לא כל אשה שתאמר לבעלה השמים ביני לבינך הרי זה יגרש, אלא אומרין תישאל על נדרה" (כד א, עמ' 346). המדרש הבין, אפוא, ש"שמים" הוא נדר שלה שלא תקרב לבעלה. הביטוי "שמים" הוא אמנם גם לשון נדר, אך אם זהו נדר מדוע אין הוא מפר אותו. יתר על כן, ברור שהמדרש מצטט את משנתנו אך מפרשה בדרך שאינה מתאימה למשנה. שוב אין אלא להסביר שבעל המדרש השתבש בהבנת המשנה, ודבריו משקפים תלמיד שלא דק בהבנת המשנה. מסקנה זו מחייבת ניתוח מפורט של דברי התורה במדרש ספרי זוטא לדברים, ויש בה השערה נועזת שהיו סופרים שציטטו מדרשים אך לא הבינו אותם על בוריים. ואכן יש בספרותנו גילויים מעין אלו, והדבר מחייב בירור<sup class="footnote-marker">79</sup><i class="footnote">ראו פירושו המלומד של כהנא, ספרי זוטא דברים, עמ' 350-346. </i>.
<b>ונטולה</b> <b>אני</b> <b>מן</b> <b>היהודים</b> <b>יפר</b><b> על </b><b>חלקו</b> <b>ותהא</b> <b>משמשתו</b> <b>ותהא</b> <b>נטולה</b> <b>מן</b> <b>היהודים</b> – הבעל יפר את חלקו והיא תהיה נטולה מכל שאר היהודים<sup class="footnote-marker">80</sup><i class="footnote">בספרי זוטא לדברים, כד א, עמ' 346: "לא כל אשה שתאמר לבעלה נטולה אני מן היהודים... הרי זה יגרש", ואין הסבר למה לא יעשה כן. </i>. כאמור, מסקנה זו היא רק לפי הדעה ההלכתית שמותר להפר נדר לחצאין, החלק שהופר מופר והחלק שלא הופר קיים. התוספתא מוסיפה שזו אכן דעה אחת בלבד מתוך מחלוקת: "נטולה היא מן היהודים אם משמשתך אני, יפר חלקו ומשמשתו. רבי נתן אומר לא יפר, וחכמים אומרים יפר" (פ"ז ה"ח). בתוספתא יש חילופי נוסחאות בשמות החולקים, אבל מכל מקום ברור שיש מי שחולק על המשנה.
לעיל במשנה ג מדובר בנדר שלה: "קונם שני נהנה לבריות". המשנה שם מניחה שהנדר חל על כל העולם אך לא עליו. התלמודים שואלים מדוע במקרה שלנו נדר "נטולה אני מן היהודים" חל על כל העולם, כולל על הבעל. כפשוטו סגנון נדרים הוא סגנון ייחודי, ובשפת העם "הבריות" הן כל האחרים, חוץ מהבעל עצמו. הבבלי שם (פג ע"ב) פירש שהנדר חל גם עליו, ואין הוא יכול להפר משום שהיא יכולה ליהנות מלקט, שכחה ופאה, וכפי שאמרנו תירוץ זה דחוק וסותר את כל שלמדנו לעיל. תירוץ זה אינו אלא לחריפות הדיון בלבד. בהמשך מציע הבבלי (פד ע"א) הסבר אחר שממנו משתמע ש"מן הבריות" אינו כולל אותו. ייתכן גם שמשנה ג מהלכת בשיטה שמותר להתיר מקצת הנדר, והוא הפר כבר את חלקו, ועבור המשנה הדבר פשוט ואיננו נזכר. 
ההבדל בין "משנה ראשונה" ומשנה אחרונה הוא למעשה ביחס השונה למקומה של האישה בתהליך הגירושין. משנה ראשונה מעניקה לה זכות רחבה לתבוע גט (וכתובה) ומאפשרת לה למעשה להוביל וליזום את תהליך הגירושין. המשנה מניחה שהבעל אולי יתנגד לגירושין (אחרת אין צורך ביזמתה), אך אין לו זכות וטו, וההלכה יכולה לכפות עליו לתת גט. אין במשנה התחבטות בשאלות, הנידונות רבות בספרות הראשונים, במקרה שהבעל מסרב לציית להלכה. אין אפילו אזכור של בית הדין שצריך לבצע את מעשה הכפייה. המשנה מסמלת את הראוי, והבעל יציית מרצונו. המשנה האחרונה מייצגת תפיסה הפוכה. לאישה אין זכות לתבוע גט, אלא אם כן ניאפה ויש לכך עדות (כלומר שלא מפיה אנו חיים)<sup class="footnote-marker">81</sup><i class="footnote">כך נוצר מצב מוזר שאם היא מודה, תחת לחץ, בניאוף, חובתו לגרשה, ואם היא עושה כן מיזמתה – אין מאמינים לה.  </i>. אין במשנה ביטוי לדרך הביניים שזכותה לתבוע גט, אך ללא כתובה<sup class="footnote-marker">82</sup><i class="footnote">דרך זו מוצעת, למשל, בתוס', כתובות פ"ז ה"ד. שם אם היא נודרת שלא להשאיל כלים לשכנים רשאי הוא לגרשה ללא כתובה. אין שם הצעה שיפר את הנדר.  </i>. אם האישה יוזמת גט חכמים מציעים פתרונות חברתיים שונים, אך יזמתה נדחית. כפי שראינו, לפחות במקרה השני הגישה "הפמיניסטית" לא נדחתה מההלכה התלמודית. במקרה השלישי יזמתה של האישה נישאת על גבי האיסור להפר חצי נדר, וביטולה של אפשרות זו נובע גם מתפיסה הלכתית שונה לגבי הנדרים. כלומר, מה שהשפיע על עיצוב ההלכה אינו רק שאלת מעמדה של האישה, אלא גם שאלות משפטיות הקשורות לנדרים. עם זאת, לאור רצף המשנה ברור שאכן "משנה אחרונה" מבטאת גישה "פמיניסטית" פחות השוללת מהאישה מעמד בתהליך ייזום הפירוק של שותפות הנישואים. 
קשה לקבוע מה עיצב את השינוי ההלכתי. פשוט לפרש שאלו שתי גישות עקרוניות שונות לגבי האוטונומיה של האישה. בספרות ההלכתית הבתר-תלמודית אנו עדים לתחושה של אזלת ידה של ההלכה לכפות גט. אזלת היד הכתיבה הכרה בכך שלמעשה הבעל הוא המחליט היחיד בנושא הגירושין. אין שמץ של רמז לביטוי של תחושה כזאת בספרות המשנה והתלמוד. בספרות זו ברור שההלכה אינה מתחשבת בקשיים כאלה, ואין ביטוי לכך שהתעוררו. דומה שחז"ל סמכו על כוחם החברתי, או שמכל מקום לא סברו שהיעדר כוח הכפייה משפיע על קביעת ההלכה. 
בראשית הפרק הצגנו את השאלה למה דואגים חז"ל במינוח "עינוי נפש". מרוב המשניות משמע שעינוי הנפש הוא עינוי הנפש שלו, וכן מודגש הדבר בפירושנו למשניות ב ו- ג. 
כפי שאמרנו, פרק ז בכתובות מעלה סדרת שאלות הדומות למשנתנו. שם מדובר בנדר שהבעל מדיר את אשתו, ואצלנו בנדר שלה המשפיע עליו. יש דמיון בין הנושאים, אבל הסדר והמינוח שונים. דומה שאין תלות ספרותית בין שני הפרקים, אלא שהעיסוק של שניהם באותה מציאות הוליד את הדמיון. 
ההשואה עם כתובות פרק ז
בנוסף לכך בפרקנו, ובעיקר בחציו השני, הלכות נוספות שאין להן מקבילות בכתובות פרק ז.

ביבליוגרפיה

<b><big>ביבליוגרפיה</big></b><b><big> </big></b><b><big>וקיצורים</big></b>
אבות דרבי נתן, מהדורת שכטר, ש"ז, וינה, תרמ"ז.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אבן שמואל, מדרשי גאולה – אבן שמואל, י', תשי"ד, מדרשי גאולה, תל אביב.
אברמסון, לשון שבדו – אברמסון, ש', תשל"ה, "לשון שבדו להם חכמים להיות נודר בו", סיני עו, עמ'
119-110.
אגדת בראשית, מהדורת ווארשה, תרל"ו. 
אגרת רב שרירא גאון, מהדורת לוין, ב"מ, חיפה, תרפ"א.
אדיקט המחירים של דיוקלטינוס – Lauffer, S., 1971, Diokletians Preisedikt, Berlin.
אהבת ציון וירושלים, ראטנער, ד', וילנא, תרס"א-תרע"ג. 
אהל דוד – Sasson, D.S., 1932, Ohel David I-II, London.
אהרוני, אבני גבול – אהרוני, י', 1955, "שלוש אבני גבול חדשות ממערב הגולן", עתיקות 1, עמ' 114-109.
אהרוני, עוד אבני גבול – אהרוני, י', 1959, "עוד שתי אבני גבול נוספות מעמק החולה", עתיקות 2, עמ' 154-152.
אהרוני ואחרים, אטלס מקמילן – Aharoni, Y. et al., 1993, The Mcmillan Bible Atlas, Jerusalem.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.
אורבך, אסקטיזם – אורבך, א"א, תשכ"א, "אסקזיס ויסורים, ספר היובל ליצחק בער", ירושלים.
אורבך, ההלכה – אורבך, א"א, 1984, ההלכה מקורותיה והתפתחותה, גבעתיים. 
אורבך, חז"ל – אורבך, א"א, תשל"א, חז"ל אמונות ודעות, ירושלים.
אורמן, דבש – אורמן, ד', תשל"ז, "בתי-גיתות לייצור דבש ענבים בגולן", טבע וארץ טז, עמ' 176-163.
אייזנשטדט, עילית – אייזנשטדט, ש"נ, תשל"ט, דיפרנציאציה חברתית וריבוד חברתי, ירושלים.
אייזנשטיין, אוצר המדרשים – אייזנשטיין, י"ד, ללא שנת דפוס, אוצר המדרשים, ירושלים.
איכה רבה, מהדורת באבער, ש', וילנא, תרנ"ט.
אלבק, השלמות – אלבק, ח', תשי"ב, השלמות לפירוש המשנה, מצוי בסוף אלבק, פירוש. 
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, עריכת המשנה – Albeck, Ch., 1936, Untersuchungen Ueber Die Redaction der Mischna, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, המשפט העברי – אלון, מ', תשל"ג, המשפט העברי, ירושלים.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, תל אביב.
אלון, תולדות – אלון, ג', תשט"ו, תולדות היהודים בארץ ישראל בתקופת המשנה והתלמוד, תל אביב.
אמלינג, כתובות – Ameling, W., 2003, Inscriptiones Judaicae Orientis , II, Tübingen.
אסתר רבה, קושטא, רע"ד או ר"פ.
אפלבאום וחבריו, כתובות – Applebaum, A. et al., 1978, "Varia Epigraphia", Scripta Classica Israelica 4, pp. 133-155.
אפלבאום וחבריו, כתובות 2 – Applebaum, A. et al., 1981, "Varia Epigraphia", Scripta Classica Israelica 6, pp. 98-118.
אפעל ונוה, אוסטרקונים – Eph`al, I. and Naveh, J., 1996, Aramaic Ostraca of the Fourth Century BC from Idumea, Jerusalem.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים לטהרות – אפשטיין, י"נ, תשמ"ג, פירוש הגאונים לסדר טהרות, ירושלים.
ארבעה טורים, רבי יעקב ברבי אשר, מהדורת וארשה, תרמ"ב.
אשל, קומראן – אשל, ח', 2009, קומראן: מגילות, מערות, היסטוריה, ירושלים. 
בוהק, מאגיה – Bohak, G., 2009, Ancient Jewish Magic, Cambridge.
בוטמור, עילית – Bottomore, T.B., 1993, Elites and Society, London.
בזק, סוד עריכה – בזק, י', תשכ"ב, "סוד נוסף מסודות עריכת המשנה", סיני עה, עמ' מב-ס.
ביכלר, בית שמאי – ביכלר, א', 1905, "הלכות למעשה כבית שמאי בזמן הבית ואחר החורבן", בתוך: Krausz, S. and Weisz, M. (eds.), Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch, Budapest, pp. 21-30 (= ספר היובל לכבוד ר' משה אריה בלאך).
ביכלר, לימוד תורה – Büchler, A., 1914, "Learning and Teaching in the Open Air in Palestine", JQR IV, pp. 485-491.
בן ציון, פולמוס – Ben Zion, S., 2006, The Quest for Social Identity through Group Interaction: Negotiating Social Position Through Imitation, Confrontation and Cooperation: a Focus on the Tannaitic Sages, Trondheim.
בעל המאור על הרי"ף, הודפס בתלמוד ש"ס וילנא.
בקון, אבן גבול – Bacon, B.R., 1907, "A New Inscription from Upper Galilee", AJA 2, pp. 315-320.
בר, אמוראי בבל – בר, מ', תשל"ה, אמוראי בבל, רמת גן.
בר-אילן, כוהנים – בר-אילן, מ', תשמ"ב, הפולמוס בין חכמים לכהנים בשלהי ימי הבית השני, עבודת דוקטור, אוניברסיטת בר-אילן, רמת גן. 
בראנד, כלי זכוכית – בראנד, י', תשל"ח, כלי זכוכית בספרות התלמוד, ירושלים.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
בראשית רבה, מהדורת טהעאדאר-אלבק, הוצאת צילום, ירושלים, 1965.
ברגר, חינוך – Berger, J., 1929, Elementary Education in the Talmud, Montreal.
ברודי, רב נטרונאי – ראו תשובות רב נטרונאי בר הילאי גאון.
ברוק, מעשה – Brock, S., 1973, "An Early Syriac Document of the Life of Maximus the Confessor", Analecta Bollandiana 91, pp. 314-315.
ברושי, בבתא – ברושי, מ', 2005, "סיפורה של בבתא: תולדותיה, ארחות חייה ושיגרתם",‫ קשת החדשה 14, עמ' 68-57‬.
ברסלבסקי, הארץ – ברסלבסקי, י', 1946, הידעת את הארץ? תל אביב.
גודבלאט, נשיא – גודבלאט, ד', תשמ"ד, "התואר 'נשיא' והרקע הדתי-אידיאולוגי של המרד השני", בתוך: אופנהיימר, א' ואחרים (עורכים), מרד בר-כוכבא, מחקרים חדשים, ירושלים, עמ' 132-113.
גודבלאט, נשיאות – גודבלאט, ד', תשמ"ח, "ראשיתה של הנשיאות הארץ-ישראלית המוכרת", מחקרים בתולדות עם ישראל וארץ ישראל ד, עמ' 101-89.
גודנף, סמלים – Goodenough, E.R., 1988, Jewish Symbols in the Greco-Roman Period, New Jersey.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
גיאוניקה – (Ginzberg, L., 1968, Geonica, New York (Second Edition.
גילת, פרקים – גילת, י"ד, תשנ"ב, פרקים בהשתלשלות ההלכה, רמת גן.
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
ג'ללבר ומוטרד, כתובות – Jalalbert, L. and Mouterde, R., 1950, Inscriptions grecques et latines de la Syrie, Paris.
גלנט, סיכון – Gallant, T.W., 1991, Risk and Survival in Ancient Greece: Reconstructing the Rural Domestic Economy, Stanford, Ca.
גסטר, ספר המעשיות – גסטר, מ', 1974, ספר המעשיות, חיפה. 
גרג ואורמן, גולן – Gregg, R.C. and Urman, D., 1996, Jews, Pagans, and Christians in the Golan Heights: Greek and Other Inscriptions of the Roman and Byzantine Eras, Atlanta.
גרוסמן וספראי, כפר תלת –Grossman, D. and Safrai, Z., 1980, "Satellite Settlement in Western Samaria", Geographical Review 70, pp. 446-462.
דה לנגה, טקסטים ביוונית – Lange, de N., 1996, Greek Jewish Texts from the Genizah, Tuebingen.
דה פריס, תולדות ההלכה – דה פריס, ב', תשכ"ב, תולדות ההלכה התלמודית, תל אביב.
דונר ורוליג, כתובות – Donner, H. and Röllig, W., 1962, Kanaanäische und Aramäische  Inschriften, Wiesbaden.
דינור, מסים – דינור, י', "המסים על סחר חוץ וסחר פנים בארץ ישראל בתקופת המשנה והתלמוד", בתוך: קדר, ב"ז ואחרים (עורכים), פרקים בתולדות המסחר בארץ ישראל, ירושלים, עמ' 158-140.
דינור, מערכת המסים – דינור, י', תשמ"ב, מערכת המיסים בארץ ישראל בתקופה הרומית על פי ספרות התלמוד, 63 לפסה"נ – 395 לסה"נ, עבודת דוקטור בהקלדה, האוניברסיטה העברית, ירושלים.
דלמן, טכנולוגיה – Dalman, G., 1928-1942, Arbeit und Sitte in Palaestina, 7 vols., Gütersloh.
דמסקי, ירושלים – Demski, A., 2002, "Hebrew Names in the Dual form and the Toponym 'Yerushalayim' ", These are the Names 3, pp. 2-11.
דן, העיר הביזנטית – דן, י', 1984, חיי העיר בארץ ישראל בשלהי העת העתיקה, ירושלים.
דקדוקי סופרים – ראו רבינוביץ.
דר, סומקה – דר, ש', 1988, סומקה: עיירה יהודית בכרמל, תל אביב.
דר, רקית – דר, ש', תשס"ג, רקית, אחוזתו של מרינוס בכרמל, תל אביב. 
דר, תפרוסת – דר, ש', תשמ"ב, התפרוסת היישובית של מערב השומרון בימי בית שני, המשנה והתלמוד והתקופה הביזנטית, תל אביב.
דר ואחרים, אום ריחן – דר, ש' ואחרים, תשמ"ו, אום ריחן, תל אביב.
דר וספראי, חורבת בירה – דר, ש' וספראי, ז', תשנ"ז, "חורבת בירה – בית אחוזה בשפלת לוד", בתוך: ספראי, ז' ואחרים (עורכים), חקרי ארץ – עיונים בתולדות ארץ-ישראל, מוגשים לכבוד פרופ' יהודה פליקס, רמת גן, עמ' 107-57.
הדר, בתי מרחץ – הדר, ד', בתי המרחץ בחברה הארץ-ישראלית בתקופת המשנה והתלמוד – תפקוד ותפקיד חברתי, עבודה לתואר שני, אוניברסיטת בר-אילן, רמת גן. 
הירשפלד, עין גדי – Hirschfeld, Y., 2007, En-Gedi Excavations II: Final Report (1996-2002), Jerusalem.
הירשפלד, רמת הנדיב – Hirschfeld, Y., 2000, Ramat Hanadiv Excavations, Jerusalem.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
הנשקה, ירושלים – הנשקה, ד', תשנ"ח, "קדושת ירושלים: בין חז"ל להלכה הכתתית", תרביץ סז, עמ' 28-5.
הר, נכרים – הר, מ', תש"ל, השלטון הרומי בספרות התנאים, דמותו והערכתו, עבודת דוקטור בשכפול, האוניברסיטה העברית, ירושלים.
הרשברג, חיי התרבות – הרשברג, ח"ז, תרפ"ט, חיי התרבות בישראל, וינה. 
והרנהורסט, נדרים – Vahrenhorst, M., 2002, Ihr sollt überhaupt nicht schwören  Matthäus im halachischen Diskurs, Neukirchen-Vluyn.
וויס, משניות שהן תוספתא – וויס, מ', תשנ"ד, "פרקי משנה בעלי אופי תוספתאי", קעמ"י 11, עמ' 62-55.
וויס, ציפורי – Weiss, Z., 2005, The Sepphoris Synagogue: Deciphering an Ancient Message through its Archaeological and Socio-historical Context, Jerusalem.
וולס, מיסוי – Wallace, S.L., 1969, Taxation in Egypt from Augustus to Diocletian, New York.
ויט, כלי חוה – White, K.D., 1977, Agricultural Implements and Farm Equipment in the RomanWorld, Oxford.
וייס ונצר, ציפורי – וייס, ז' ונצר, א', 1996, הבטחה וגאולה – פסיפס בית-הכנסת בציפורי, ירושלים.
וילד, טקסטיל – Wild, J.P., 1980, Textile Manufacture in the Northern Roman Provinces, Cambridge.
ויס, שרידים – ויס, מ', תשנ"ב, "שרידי שקלא וטריא מן התקופה שקדמה לבית שמאי ובית הלל", סידרא ח, עמ' 51-39.
זבולון ואולניק, כלים – זבולון, ע' ואולניק, י', 1979, כלים מתקופת המשנה והתלמוד: ממצאים ארכיאולוגיים לאור המקורות (התערוכה והקטלוג), תל אביב.
זוסמן, כתובת רחוב – זוסמן, י', תשל"ד, "כתובת הלכתית מעמק בית שאן – סקירה מוקדמת", תרביץ מג, עמ' 158-88.
זיסו, קרבן – זיסו, ב', תשס"ז, "כתובת 'קרבן' על גלוסקמה מירושלים", קתדרה 123, עמ' 12-5. 
חדושי הר"ן על מסכתות מגילה ומועד קטן, ירושלים, תשכ"ו. 
חדושים המיוחסים לר"ן – ראו חדושי הר"ן.
חוקי תיאודוסיוס – Theodosius, 1952, Codex, The Theodosian Code, Pharr, C. (tr.), Princeton.
חילופי מנהגים – מהדורת ב"מ לוין, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, החילוקים שבין אנשי ארץ-ישראל ואנשי בבל, ירושלים, תרצ"ח. 
חכלילי, גולית – חכלילי, ר', תשמ"א, "משפחה מן 'ירושלם' בקבר יהודי ביריחו", ארץ-ישראל טו, עמ'
	411-406.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
טור שלחן ערוך – ראו ארבעה טורים.
טפר וטפר, דרכי השיירות – טפר, י' וטפר, י', תש"ע, "דרכי השיירות", בתוך: ספראי, ש' וספראי, ז', משנת ארץ ישראל, נספח למסכת שקלים, ירושלים, עמ' 376-360.
ידין, מערת האיגרות – ידין, י', 1963, הממצאים מימי בר-כוכבא במערת האיגרות, ירושלים.
ידין ואחרים, תעודות – Yadin, Y., 2002, The Documents from the Bar Kokhba Period in the Cave of Letters, Jerusalem.
יוסף בן אפרים קרו – בתוך: ארבעה טורים. 
ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.
ירדני, תעודות – ירדני, ע', 2000, אוסף תעודות ארמיות עבריות ונבטיות ממדבר יהודה וחומר קרוב, ירושלים.
ירושלמי כפשוטו – ראו ליברמן, ירושלמי כפשוטו.
יתרון האור, פערלמן, ר' יי"ל, הודפס במשניות מהדורת וילנא.
כהן, מעשים – Cohen, S.J., 1992, "The Place of the Rabbi in Jewish Society of the Second Century", in: Levine, L.I. (ed.), The Galilee in Late Antiquity, New York - Jerusalem, pp. 157-174.
כהנא, דרישה – כהנא, מ', " 'דרישה וחקירה', לאור דרשה חדשה בספרי זוטא לדברים", בתוך: בויארין, ד' ואחרים (עורכים), עטרה לחיים: מחקרים בספרות התלמודית והרבנית לכבוד פרופסור ח"ז דימיטרובסקי, ירושלים, עמ' 128-112. 
כסלו, ורדים – כסלו, צ', תשנ"ז, "גינת ורדים", סיני 120, עמ' קכח-קלח.
כסלו, יתיר – Kislev, M.A., 1986, "A Barley Store of the Bar-Kochba Rebels (Roman Period)", Israel Journal of Botany 35, pp. 183-196.
כסלו, מערת אביאור – Kislev, M.A., 1992, "Vegetal Food of Bar Kokhba Rebels at Abi’or Cave near Jericho", Review of Palaeobotany and Palynology 73, pp. 153-160.
כסלו, מצבור – Kislev, M.A., 2003, "Cereals and Fruits from a Collapsed Cave South of Khirbet Qumran", Israel Exploration Journal 53, pp. 74-77.
כסלו, שליש – כסלו, מ', תשנ"ה, "הבאת שליש בתבואה", תחומין טו, עמ' 59-46.
כסלו ומרמורשטיין, רקית – Kislev, M.A. and Marmorstein, M., 2004, "Seed and Fruit Remains from Horvat Raqit", in: Dar, S. (ed.), Raqit: Marinus’s Estate on the Carmel, Israel, Oxford, pp. 299-302.
כסלו ושמחוני, מזון – כסלו, מ' ושמחוני, א', תש"ע, "מזונם של שוכני מערת הר-ישי", בתוך: אשל, ח' ופורת, ר' (עורכים), מערות המפלט מתקופת מרד בר-כוכבא, ירושלים, עמ' 253-129.
כסלו ושמחוני, עדות – כסלו, מ' ושמחוני, א', תש"ע, "עדות בוטנית להגעתם של פליטים מיהודה למערות המפלט בנחל ערוגות בסתיו של שנת 135 לספירה", בתוך: אשל, ח' ופורת, ר' (עורכים), מערות המפלט מתקופת מרד בר-כוכבא, ירושלים, עמ' 306-298.
כשר, נגד אפיון – כשר, א', תשנ"ז, נגד אפיון, ירושלים.
לאו, פלורה – Löw, I., 1967, Die Flora der Juden, 4 vols., Hildesheim.
לוי, מילון – Levy, J., 1924, Wörterbuch über die Talmudim und Midrashim, Vienna.
לוין, בית הכנסת – Levine, L.I., 1999, The Ancient Synagogue, New Haven.
ליברמן, זוטות – ליברמן, ש', תשכ"ז-תשכ"ח, "זוטות", פרקים בספר השנה של מכון שוקן א, עמ' 107-97.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי כפשוטו – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, עיר – בתוך ליברמן, מחקרים, עמ' 418-417.
ליברמן, עיר-פרקון – ליברמן, ש', תשנ"א, "עיר-פרקון", מחקרים, עמ' 418-417.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
לייבזון, נידוי – לייבזון, ג', תשל"ה, "על מה מנדין", שנתון המשפט העברי ב, עמ' 341-292.
ליכטנשטיין, מגילת תענית – Lichtenstein, H., 1931-2, "Die Fastenrolle: Eine Untersuchung zur jüdische-hellenistischen Geschichte", HUCA VIII-IX, pp. 257-351.
לפר ופררה, עמוד טריאנוס – Lepper, F. and Frere, S., 1988, Trajan’s Column: a new edition of the Cichorius plates – introduction and commentary, Gloucester.
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – DJD Discoveries in the Judean Desert, 1953-1995, in: Balliet, M. et al. (eds.), Oxford. 
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית.
מגן ואחרים, ארץ בנימין – Magen, Y. et al., 1995, The Land of Benjamin, Jerusalem.
מגן ואחרים, קרית ספר – מגן, י' ואחרים, תשנ"ט, "קרית ספר – עיירה יהודית ובית כנסת מימי הבית השני", קדמוניות לב, עמ' 32-25.
מגן ופינקלשטיין, סקר – מגן, י' ופינקלשטיין, י' (עורכים), תשנ"ג, סקר ארכיאולוגי בארץ בנימין, ירושלים.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מונטגומרי, קמעות – Montgomery, J.A., 1913, Aramaic Incantation Texts From Nippur, Philadelphia.
מזר, הרקם – מזר, ב', תשי"א, "הרקם והחגר", תרביץ כ, עמ' 319-316.
מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.
מיטצ'ל, כתובות – Mitchell, S., 1982, Regional Epigraphic Catalogues of Asia Minor II: the Ankara District : The Inscriptions of North Galatia, Oxford.
מילון בן יהודה – בן יהודה, א', 1959, מילון הלשון העברית, ירושלים - תל אביב. 
מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, אפשטיין-מלמד, ירושלים, תשט"ו. 
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.
מקלוג, קמעות – McCullough, W.S., 1967, Jewish and Mandaean Incantation Bowls, Toronto.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים. 
מרגליות, הלכות ארץ ישראל – מרגליות, מ', תשל"ד, הלכות ארץ ישראל מן הגניזה, ירושלים.
מרטינז, שלא תאכל – Martinez, D., " 'May she neither eat nor drink': Love Magic and Vows of Abstinence", in: Meyer, M. and Mirecki, P. (eds.), Ancient Magic and Ritual Power, Leiden, pp. 335-360.
משורר, אמצעי תשלום – משורר, י', תשל"ו, "אמצעי התשלום שלפני הופעת המטבעות והמטבעות הראשונות", קדמוניות ט, עמ' 60-51.
משורר, מטבעות – משורר, י', תשנ"ח, אוצר מטבעות היהודים, ירושלים.
משנה שלמה, מהדורת ורטהימר, ש"א, ירושלים, תשנ"ב.
נוה, כתובות – נוה, א', תשל"ז, על פסיפס ואבן, ירושלים.
נוה, כתובות ארמיות – נוה, י', תשמ"ט, הכתובות הארמיות והעבריות מבתי הכנסת העתיקים, ארץ ישראל כ, עמ' 310-302.
נוה, מצבות – נוה, י', תשנ"ה, "מצבות צוער", תרביץ סד, עמ' 498-477.
נוה, עוד מצבות – נוה, י', תש"ס, "שבע מצבות חדשות מצוער", תרביץ סט, עמ' 635-619.
נוה, צוער – נוה י', תשנ"ט, "עוד על מצבות צוער", תרביץ סח, עמ' 586-581.
נוה ושקד, מגיה – Naveh, J. and Shaked, S., 1993, Magic Spells and Formulae, Jerusalem.
נוה ושקד, קמעות – Naveh, J. and Shaked, S., 1985, Amulets and Magic Bowls, Jerusalem.
נוי, כתובות המזרח – Noy, D. et al., 2004, Inscriptiones Judaicae Orientis, I, III, Tübingen.
נון, דיג – נון, מ', תשכ"ד, הדיג העברי הקדום, מרחביה.
ניומן, מעשים – ניומן, ה', תשמ"ז, המעשים לבני ארץ-ישראל ורקעם ההיסטורי, עבודה לתואר שני, האוניברסיטה העברית, ירושלים. 
נצר, ארמונות – נצר, א', תש"ס, ארמונות החשמונאים והורדוס הגדול, ירושלים.
נצר, ארמונות יריחו – Netzer, E. and Rozenberg, S., 2008, Hasmonean and Herodian Palaces at Jericho: Final reports of the 1973-1987 Excavations, Jerusalem.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סוקולוף, ארמית – Sokoloff, M., 1990, A Dictionary of Jewish Palestinian Aramaic of the Byzantine Period, Ramat Gan.
סוקולוף, ארמית בבלית – Sokoloff, M., 2002, A Dictionary of Jewish Babylonian Aramaic, Ramat Gan.
סוקניק, חותמת – סוקניק, א"ל, תרצ"ג, "סתומות באפיגרפיה העברית", ידיעות א ב, עמ' 7-5.
סוקניק, עיר – סוקניק, א"ל, תרצ"ג, "עיר", ידיעות החברה לחקירת ארץ ישראל ב, עמ' 7-5. 
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
סמיט, מילון – Smith, W., 1890-1891, A Dictionary of Greek and Roman Antiquities, London.
ספר הישר, רבנו תם, מהדורת דן, י', מבוססת על הדפוס הראשון, ונציה, שפ"ה, ירושלים, תשמ"ו; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר יראים השלם, רבי אליעזר ממיץ, מהדורת גולדבלום-שיף, וילנא, תרנ"ב-תרס"ב; ד"צ, ירושלים, תשנ"ה. 
ספר ערוגת הבושם, ר' אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר שני לוחות הברית, ר' ישעיה הורוויץ, פיורדא, תקכ"ד.
ספרא דבי רב והוא ספר תורת כהנים, מהדורת פינקלשטיין, א"א, על פי כתב יד רומי (אסמני מס' 66), ניו יורק, תשמ"ט-תש"ן.
ספרא דבי רב עם פירוש הראב"ד, מהדורת שושנה, א', תשנ"ח ואילך, ירושלים.
ספראי, אנשי מעשה – ספראי, ש', תשמ"ה, "חסידים ואנשי מעשה", ציון נ, עמ' 154-133 (= בימי הבית, עמ' 539-518).
ספראי, בימי הבית - ספראי, ש', תשנ"ד, בימי הבית ובימי המשנה, א-ב, ירושלים.
ספראי, בית ליאונטיס – Safrai, Z., 2003, "The House of Leontis", in: Thomsen, P. (ed.), The Image of the Judeo-Christians in Ancient Jewish and Christian Literature, Tübingen, pp. 245-266.
ספראי, גבוה – ספראי, ז', תש"ס, "'גבוה מעל גבוה – וגבוהים מעליהם', חכמים ומערכות המשפט בתקופת התלמוד", בתוך: שגיא, א' ואחרים (עורכים), יהדות פנים וחוץ – דיאלוג בין עולמות, ירושלים, עמ' 234-219.
ספראי, גבולות ושלטון – ספראי, ז', תשמ"ב, גבולות ושלטון בארץ ישראל בתקופת המשנה והתלמוד, תל אביב.
ספראי, גליל – ספראי, ז', תשמ"ה, פרקי גליל, ירושלים.
ספראי, דבש – ספראי, ז', תשמ"ח, "גידול דבורים והפקת דבשן בתקופת המשנה והתלמוד", ישראל עם וארץ ד, עמ' 224-211.
ספראי, הגליל – Safrai, S., 1990, "The Jewish Cultural Nature of Galilee in the First Century", Immanuel 24-5, pp. 147-186.
ספראי, הכלכלה – Safrai, Z., 1994, The Economy of Roman Palestine, London.
ספראי, הכרעה כבית הלל – ספראי, ש', תשנ"ד, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?" בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= בימי הבית, עמ' 578-548).
ספראי, המשפחה – ספראי, ז', תשמ"ג, "מבנה המשפחה בתקופת השנה והתלמוד", מלאת א, עמ' 156-129.
ספראי, הקהילה – ספראי, ז', תשנ"ה, הקהילה היהודית בארץ-ישראל בתקופת המשנה והתלמוד, ירושלים.
ספראי, חסידות – Safrai, S., 1977, "The Pharisees and the Hasidim", Sidic 10, pp. 12-16.
ספראי, משנת חסידים – ספראי, ש', תשל"ג, "משנת חסידים בספרות התנאים", והנה אין יוסף, קובץ לזכרו של יוסף אמוראי, תל אביב, עמ' 152-136 (= בימי הבית, עמ' 517-501).
ספראי, עליה לרגל – ספראי, ש', תשכ"ה, העליה לרגל בימי הבית השני, ירושלים. 
ספראי, פשתן – ספראי, ז', תשמ"ח, "תעשיית הפשתן בארץ ישראל בתקופת המשנה והתלמוד", בתוך: בונימוביץ, ש' ואחרים (עורכים), ישובים, אוכלוסיה וכלכלה בארץ ישראל בעת העתיקה, תל אביב, עמ' 241-205.
ספראי, רבן יוחנן בן זכאי – ספראי, ש', בימי הבית, עמ' 364-341.
ספראי, תחומים – ספראי, ז', תשמ"ד, "לשאלת תחומי ארץ ישראל החייבים במצוות התלויות בארץ", בתוך: ישראלי, ש' ואחרים (עורכים), ספר יובל לכבוד מורנו הגאון רבי יוסף דוב הלוי סולובייצ'יק שליט"א, ירושלים, עמ' תרצז-תשיט.
ספראי ולין, גבע – ספראי, ז' ולין, מ', תשמ"ח, "המבנה הכלכלי של גבע", בתוך: מזר, ב' (עורך), גבע – חפירות במשמר העמק, ירושלים, עמ' 166-120.
ספראי ולין, חפירות – ספראי, ז' ולין, מ', תשמ"ח, "חפירות וסקרים באיזור משמר העמק", בתוך: מזר, ב' (עורך), גבע – חפירות במשמר העמק, ירושלים, עמ' 214-167.
ספראי וספראי, הגדת חז"ל – ספראי, ש' וספראי, ז', תשנ"ח, הגדת חז"ל, ירושלים. 
ספראי וספראי, חכמים בקהילה – ספראי, ז' וספראי, ח', תשנ"ח, "חכמים במאבק על הנהגת הקהל", בתוך: ספראי, ז' ושגיא, א' (עורכים), בין סמכות לאוטונומיה, תל אביב, עמ' 280-261.
ספראי וספראי, חכמים ואנשי קודש – Safrai, H. and Safrai, Z., 2004, "Holy Men and Rabbis in Talmudic Antiquity", in: Poorthuis, M. and Schwartz, J. (eds.), Saints and Role Models in Judaism and Christianity, Brill, pp. 45-58.
ספראי וספראי, קדושת ארץ ישראל – ספראי, ז' וספראי, ח', תשנ"ג, "קדושת ארץ-ישראל וירושלים: קווים להתפתחותו של רעיון", בתוך: אופנהיימר, א' ואחרים (עורכים), יהודים ויהדות בימי בית שני, המשנה והתלמוד, ירושלים, עמ' 371-344.
ספראי וספראי, תורה כמשאב כח – ספראי, ז' וספראי, ח', 2001, "לימוד תורה כמשאב כח", בתוך: שגיא, א' ואחרים (עורכים), ספר היובל לדוד הרטמן, ירושלים, עמ' 922-877.
ספראי וספראי, תרבות המחלוקת – ספראי, ז' וספראי, ח', תשס"ב, "תרבות המחלוקת", בתוך: שגיא, א' (עורך), תרבות יהודית בעין הסערה – ספר היובל לי' אחיטוב, עין צורים, עמ' 346-326.
ספראי ורגב, ארץ ישראל – ספראי, ז' ורגב, א', 2011, ארץ ישראל בתקופת הבית השני המשנה והתלמוד, ירושלים.
ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש. 
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל. 
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל. 
פורטוגלי, עמק יזרעאל – פורטוגלי, י', תשמ"ו, "מערך היישובים בעמק יזרעאל המערבי מן המאה השישית לפני הספירה ועד לכיבוש הערבי", בתוך: אופנהיימר, א' ואחרים (עורכים), אדם ואדמה בארץ-ישראל הקדומה, ירושלים, עמ' 19-7.
פורת, אבן גבול – Porat, Y., 1898-1990, "A New Boundary Stone from the Southern Golan", Scripta Classica Israelica 10, pp. 130-133.
פיצג'רלד, בית שאן –  F­­­­itzGerald, G.M., 1940, The Four Canaanite temples of Beth-Shan II, The Pottery, Philadelphia.
פיצ'ירילו, ירדן – Piccirilo, M., 1993, The Mosaics of Jordan, Amman.
פירוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד. 
פליניוס, היסטוריה של הטבע – Rackham, H., Jones, W.H.S. and Eichholz, D.E. (tr.), 1938–1962, Pliny – Natural History, 10 volumes, London.
פליקס, בשמים – פליקס, י', תשנ"ז, עצי בשמים יער ונוי, ירושלים.
פליקס, החי והצומח – פליקס, י', תשמ"ג, הצומח והחי במשנה, ירושלים. 
פליקס, כלאים – פליקס, י', תשכ"ז, כלאי זרעים והרכבה, מסכת כלאים, ירושלים. 
פליקס, מעשרות – פליקס, י', 2005, תלמוד ירושלמי מסכת מעשרות, רמת גן. 
פליקס, עולם הצומח – פליקס, י', 1968, עולם הצומח המקראי, רמת גן - גבעתיים.
פליקס, עצי בשמים – פליקס, י', תשנ"ז, עצי בשמים יער ונוי – צמחי התנ"ך וחז"ל, ירושלים. 
פליקס, עצי פרי – פליקס, י', תשנ"ד, עצי-פרי למיניהם, צמחי התנ"ך וחז"ל, ירושלים.
פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד. 
פסיקתא רבתי, מהדורת איש שלום, מ', וינה, תר"מ.
פפירוסי אוקסירינכוס – Grenfell, B.P. and Hunt, A.S. (eds.), 1898, POX – The Oxyrhynchus Papyri, London .
פרדה, סיגופים – Fraade, S.D., 1986, "Ascetical aspects of ancient Judaism", Jewish Spirituality I, pp. 253-288.
פרידהיים, קרדום – פרידהיים, ע', 2000, "הקדשת קרדום לעבודה זרה: מנהג אלילי אנטולי/סורי בפיו של ר' עקיבא", קתדרה 95, עמ' 36-25.
פריזנדנץ ואחרים, פפירוסים – Preisendanz, K. et al. (eds.), 1973-1974, Papyri Graecae Magicae: Die griechischen Zauberpapyri, Stuttgart.
פריץ, מקדוניה – Fritz, G., 1930, Makedonien bis zur thronbesteigung Philipps II, Muenchen.
פרנטיס, כתובות – Frentice, W.K., 1908, "Publication of an American Archaeological Expedition to Syria", III, Greek and Latin Inscriptions, New York.
פרנקל, דנעילה – פרנקל, ר', תשמ"ז, "חורבת דנעילה", חדשות ארכיאולוגיות פט, עמ' 11-10.
פרנקל ואחרים, סקר – Frankel, R. et al., 2001, Settlement Dynamics and Regional Diversity in Ancient Upper Galilee, Jerusalem.
פרנקל ואחרים, תעשיית השמן – Frankel, R. et al., 1994, History and Technology of Olive Oil in the Holy Land, Tel Aviv.
צ'לנקו, כפרים – Tchalenko, G., 1953-8, Villages Antiques de la Syrie du Nord I-III, Paris.
צ'צ'י, כלי ברונזה – Ceci, De C., 1854, Piccoli Bronzi del Real Museo Borbonico distinti per categorie in dieci tavole descritte e disegnate, Museo Nazionale di Napoly, Napoli.
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט. 
קונצל, רפואה – Künzel, E., 2002, Medizin in der Antike, Stuttgart.
קליין, ארץ יהודה – קליין, ש', תרצ"ט, ארץ יהודה, תל אביב.
קליין, ספר הישוב – קליין, ש', תרצ"ט, ספר הישוב, תל אביב.
קמפבל ואחרים, אנטיוכיה – Campbell, W.A. et al., 1941, Antioch on the Orontes, Princeton.
קראלינג, דורה אירופוס – Kraeling, C.H., 1956, The Synagogue, New Haven.
קרויס, ארכאולוגיה תלמודית – Krauss, S., 1910-1912, Talmudische Archäologie I-IV, Leipzig.
קרויס, קדמוניות התלמוד – קרויס, ש', תרע"ב-תרע"ט, קדמוניות התלמוד, א-ב, וינה - ירושלים.
קרום, תלבושת – Croom, A.T., 2002, Roman Clothing and Fashion, Port Stroud.
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רוזנטל, כתובת ארמית – Rosenthal, E.S., 1973, "The Giv`at ha-Mivtar Inscription", IEJ 23, pp. 253-312.
רוזנפלד ואחרים, שיניים תותבות – Rosenfeld, A. et al., 2000, "Bronze Single Crown-like Prosthetic Restorations of Teeth from the Late Roman Period", Journal of Archaeological Science 27, pp. 641-644.
רוט-גרסון, כתובות – רוט-גרסון, ל', תשמ"ז, הכתובות היוניות מבתי-הכנסת בארץ-ישראל, ירושלים.
רול, כבישים – רול, י', תשל"ו, "מערך הדרכים הרומיות בארץ-ישראל", קדמוניות ט, עמ' 50-35. 
רוסטובצף, דורה – Rostovtzeff, M.I., 1938, Dura-Europas and its Art, Oxford, pl. 35.
רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריבק, לשון נדרים – Ribak, S., 1980, The Aramaic Language of Nedarim, Diss., Yeshiva University, New York.
ריטב"א, חדושים למסכת שבת, מהדורת גולדשטיין, מ', ירושלים, תש"ן.
רייך, עוד תחום גזר – Reich, R., 2002, "Another 'Boundary of Gezer' Inscription Found Recently", IEJ 52, pp. 58-63.
רייך, תחום גזר – רייך, ר', תשנ"ח, "תחום גזר", ארץ וטבע 57, עמ' 66-62.
ריינך, ציורים – Reinach, S., 1897-1904, Répertoire de reliefs grecs et romains, I-III, Paris.
ריכטר ומרי, אמנות יוונית – Richter, G.M.A. and Marie, A.A., 1987, Handbook of Greek Art, a Survey of the Visual arts of Ancient Greece, London.
ריפנברג, המזרע והישימון – ריפנברג, א', תש"י, מלחמת המזרע והישימון, ירושלים.
ר"ן בפירושו לרי"ף, הודפס בתלמוד ש"ס וילנא.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שובה, כתובות – שובה, מ', תשט"ז, "הכתובות היווניות מימי הבית השני", בתוך: אבי יונה, מ' (עורך), ספר ירושלים, ירושלים ותל אביב, עמ' 368-358.
שוורץ, כלבים – שורץ, י', תשס"ג, "על כלבים בחברה היהודית בתקופת הבית השני ובתקופת המשנה והתלמוד", על אתר יב, עמ' 82-47.
שושנה והירשפלד, רבנו פרחיה – שושנה, א' והירשפלד, ב"ח, תשנ"ח, פירוש רבנו פרחיה ברבי נסים על מסכת שבת, ירושלים. 
שטרן, האנציקלופדיה – שטרן, א' (עורך), 1994, האנציקלופדיה החדשה לחפירות ארכיאולוגיות בארץ ישראל, ירושלים. 
שטרן, לוח – Srern, S., 2001, Calendar and Community: a History of the Jewish Calendar, Second Century BCE – Tenth Century CE, Oxford.
שטרן, מצבות – שטרן, י', תשנ"ט, "מצבות חדשות מצוער (אוסף מוסיוף)", תרביץ סח, עמ' 185-177. 
שטרן ומשגב, צוער – שטרן, י' ומשגב, ח', תשס"ה, "ארבע מצבות נוספות מצוער", תרביץ עד, עמ' 
	151-137.
שילה, דינא דמלכותא – שילה, ש', תשנ"ו, דינא דמלכותא דינא, ירושלים.
שכטר, קטעי גניזה – Schechter, S., 1898, "Genizah Fragments", JQR X, p. 636.
שליט, הורדוס – שליט, א', תשכ"ב, הורדוס המלך האיש ופעלו, ירושלים.
שנאן, תרגום – שנאן, א', תשנ"ג, תרגום ואגדה בו, ירושלים.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח. 
שרידי ירושלמי – ראו גינצבורג, שרידי ירושלמי.
תוספות יום טוב, נדפס במשניות דפוס וילנא, ד"צ תשל"ד, ומהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד. 
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תורתסוגלו, מקדוניה – Touratsoglou, I., 1937, Makedonien, Athen.
תיאור ערי העולם – Rouge, J. (ed.), 1966, Expositio Totius Mundi et Gentium, Paris.
תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.
תרגום השבעים – Rahlfs, H. (ed.), Septuaginta, 1935, Stuttgart.
תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב. 
תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.
תרגום ניאופיטי – Dies-Macho, A., 1968-1979, Targum Palestinese I-IV, Madrid.
תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
תשובות רב שר שלום, מהדורת וינברג, ר"ש, ירושלים, תשל"ו.