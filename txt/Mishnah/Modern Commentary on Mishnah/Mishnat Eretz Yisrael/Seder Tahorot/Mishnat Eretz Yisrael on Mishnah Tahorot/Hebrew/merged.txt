Mishnat Eretz Yisrael on Mishnah Tahorot
משנת ארץ ישראל על משנה טהרות
merged
https://www.sefaria.org/Mishnat_Eretz_Yisrael_on_Mishnah_Tahorot
This file contains merged sections from the following text versions:
-Kvutsat Yavne, 2020-2021
-https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה טהרות

פתח דבר

<b>מקורות</b>
<u>ויקרא יא (בדילוגים)</u>
(א) וידבר ה' אל משה ואל אהרן לאמר אלהם:
(ב) דברו אל בני ישראל לאמר זאת החיה אשר תאכלו מכל הבהמה אשר על הארץ:
(ח) מבשרם לא תאכלו ובנבלתם לא תגעו טמאים הם לכם:
(י) וכל אשר אין לו סנפיר וקשקשת בימים ובנחלים מכל שרץ המים ומכל נפש החיה אשר במים שקץ הם לכם:
(לא) אלה הטמאים לכם בכל השרץ כל הנֹגע בהם במֹתם יטמא עד הערב:
(לב) וכל אשר יפֹל עליו מהם במֹתם יטמא מכל כלי עץ או בגד או עור או שק כל כלי אשר יעשה מלאכה בהם במים יובא וטמא עד הערב וטהר:
(לג) וכל כלי חרש אשר יפֹל מהם אל תוכו כל אשר בתוכו יטמא ואֹתו תשבֹרו:
(לד) מכל האֹכל אשר יאכל אשר יבוא עליו מים יטמא וכל משקה אשר ישָתה בכל כלי יטמא:
(לה) וכל אשר יפֹל מנבלתם עליו יטמא תנור וכירים יֻתץ טמאים הם וטמאים יהיו לכם:
(לו) אך מעין ובור מקוה מים יהיה טהור ונֹגע בנבלתם יטמא:
(לז) וכי יפֹל מנבלתם על כל זרע זרוע אשר יזרע טהור הוא:
(לח) וכי יֻתן מים על זרע ונפל מנבלתם עליו טמא הוא לכם:
(לט) וכי ימות מן הבהמה אשר היא לכם לאכלה הנֹגע בנבלתה יטמא עד הערב:
(מ) והאֹכל מנבלתה יכבס בגדיו וטמא עד הערב והנֹשא את נבלתה יכבס בגדיו וטמא עד הערב:
(מא) וכל השרץ השֹרץ על הארץ שקץ הוא לא יאכל:
(מב) כל הולך על גחון וכל הולך על ארבע עד כל מרבה רגלים לכל השרץ השֹרץ על הארץ לא תאכלום כי שקץ הם:
(מג) אל תשקצו את נפשֹתיכם בכל השרץ השֹרץ ולא תִטמאו בהם ונטמתם בם:
(מד) כי אני ה' אלהיכם והתקדִשתם והייתם קדֹשים כי קדוש אני ולא תטמאו את נפשֹתיכם בכל השרץ הרֹמש על הארץ:
(מו) זאת תורת הבהמה והעוף וכל נפש החיה הרֹמשת במים ולכל נפש השֹרצת על הארץ:
(מז) להבדיל בין הטמא ובין הטהֹר ובין החיה הנאכלת ובין החיה אשר לא תֵאכל:
<u>ויקרא פרק טו</u>
(א) וידבר ה' אל משה ואל אהרן לאמר:
(ב) דברו אל בני ישראל ואמרתם אלהם איש איש כי יהיה זב מבשרו זובו טמא הוא:
(ג) וזאת תהיה טֻמאתו בזובו רר בשרו את זובו או החתים בשרו מזובו טֻמאתו הִוא:
(ד) כל המשכב אשר ישכב עליו הזב יטמא וכל הכלי אשר ישב עליו יטמא:
(ה) ואיש אשר יגע במשכבו יכבס בגדיו ורחץ במים וטמא עד הערב:
(ו) והיֹשב על הכלי אשר ישב עליו הזב יכבס בגדיו ורחץ במים וטמא עד הערב:
(ז) והנֹגע בבשר הזב יכבס בגדיו ורחץ במים וטמא עד הערב:
(ח) וכי ירֹק הזב בטהור וכבס בגדיו ורחץ במים וטמא עד הערב:
(ט) וכל המרכב אשר ירכב עליו הזב יטמא:
(י) וכל הנֹגע בכל אשר יהיה תחתיו יטמא עד הערב והנושא אותם יכבס בגדיו ורחץ במים וטמא עד הערב:
(יא) וכל אשר יגע בו הזב וידיו לא שטף במים וכבס בגדיו ורחץ במים וטמא עד הערב:
(יב) וכלי חרש אשר יגע בו הזב ישבר וכל כלי עץ ישטף במים:
(יג) וכי יטהר הזב מזובו וספר לו שבעת ימים לטהרתו וכבס בגדיו ורחץ בשרו במים חיים וטהר:
(יד) וביום השמיני יקח לו שתי תֹרים או שני בני יונה ובא לפני ה' אל פתח אהל מועד ונתנם אל הכהן:
(טו) ועשה אתם הכהן אחד חטאת והאחד עֹלה וכפר עליו הכהן לפני ה' מזובו:
(טז) ואיש כי תצא ממנו שכבת זרע ורחץ במים את כל בשרו וטמא עד הערב:
(יז) וכל בגד וכל עור אשר יהיה עליו שכבת זרע וכבס במים וטמא עד הערב:
(יח) ואשה אשר ישכב איש אֹתה שכבת זרע ורחצו במים וטמאו עד הערב:
(יט) ואשה כי תהיה זבה דם יהיה זֹבה בבשרה שבעת ימים תהיה בנדתה וכל הנֹגע בה יטמא עד הערב:
(כ) וכל אשר תשכב עליו בנדתה יטמא וכל אשר תשב עליו יטמא:
(כא) וכל הנֹגע במשכבה יכבס בגדיו ורחץ במים וטמא עד הערב:
(כב) וכל הנֹגע בכל כלי אשר תשב עליו יכבס בגדיו ורחץ במים וטמא עד הערב:
(כג) ואם על המשכב הוא או על הכלי אשר הִוא יֹשבת עליו בנגעו בו יטמא עד הערב:
(כד) ואם שכֹב ישכב איש אֹתה ותהי נדתה עליו וטמא שבעת ימים וכל המשכב אשר ישכב עליו יטמא:
(כה) ואשה כי יזוב זוב דמה ימים רבים בלא עת נדתה או כי תזוב על נדתה כל ימי זוב טֻמאתה כימי נדתה תהיה טמאה הִוא:
(כו) כל המשכב אשר תשכב עליו כל ימי זובה כמשכב נדתה יהיה לה וכל הכלי אשר תשב עליו טמא יהיה כטֻמאת נדתה:
(כז) וכל הנוגע בם יטמא וכבס בגדיו ורחץ במים וטמא עד הערב:
(כח) ואם טהרה מזובה וספרה לה שבעת ימים ואחר תטהר:
(כט) וביום השמיני תקח לה שתי תֹרים או שני בני יונה והביאה אותם אל הכהן אל פתח אהל מועד:
(ל) ועשה הכהן את האחד חטאת ואת האחד עֹלה וכפר עליה הכהן לפני ה' מזוב טֻמאתה:
(לא) והִזרתם את בני ישראל מטֻמאתם ולא ימֻתו בטֻמאתם בטמאם את משכני אשר בתוכם:
(לב) זאת תורת הזב ואשר תצא ממנו שכבת זרע לטמאה בה:
(לג) והדוה בנדתה והזב את זובו לזכר ולנקבה ולאיש אשר ישכב עם טמאה:
<u>במדבר לא יט-כג</u>
(יט) ואתם חנו מחוץ למחנה שבעת ימים כל הֹרג נפש וכל נֹגע בחלל תתחטאו ביום השלישי וביום השביעי אתם ושביכם:
(כ) וכל בגד וכל כלי עור וכל מעשה עזים וכל כלי עץ תתחטאו:
(כא) ויאמר אלעזר הכהן אל אנשי הצבא הבאים למלחמה זאת חֻקת התורה אשר צוה ה' את משה:
(כב) אך את הזהב ואת הכסף את הנחשת את הברזל את הבדיל ואת העֹפָרת:
(כג) כל דבר אשר יבֹא באש תעבירו באש וטהר אך במי נדה יתחטא וכל אשר לא יבֹא באש תעבירו במים:<u></u>
תוכן המסכת
מסכת טהרות עוסקת לדעתנו בשלושה נושאים עיקריים:
1. טומאת אוכלין
ראשית המסכת מוקדשת לדיני טומאת אוכלין. בכך המסכת שומרת על המבנה הרגיל בסדר שבו כל משנה מוקדשת לטומאה אחת.
2. טומאה בחיי הציבור
החלק השני פחות מוגדר. אלבק הציע שבמסכת שלושה נושאים: טומאת אוכלין, דיני ספק ועם הארץ<sup class="footnote-marker">1</sup><i class="footnote">אלבק, טהרות, עמ' 297; פורסטנברג, טהרות, עמ' 30-29. גם נויסנר, טהרות, מקבל חלוקה זו, תוך שהוא מדגיש שהחלק השלישי מאוחר יותר ונכתב כדי לגבש את שני החלקים השונים ליחידה אחת. </i>, ומפ"ח מ"ו סדרת "נספחים". לדעתנו החלק השני המתחיל בפ"ג מ"ה ונמשך עד סוף פ"ח מ"ו עוסק בטהרה בתחום החיים המשותפים בחצר המשותפת וברחוב. מכאן האבחנה היסודית בין רשות היחיד, שבה מחמירים יותר, לבין רשות הרבים. ברשות היחיד אדם בביתו, עליו להימנע ממצב של ספק, ובידיו לבצע זאת. עצם הספק הוא בבחינת מחדל, ולכן כל ספק דינו טמא, ויש בכך מרכיב של קנס. ברשות הרבים המצב היה בעייתי הרבה יותר. אם נחזור לבית שני הרי שהיו רמות שונות של הקפדה על טהרות. כל שכבה ראתה בחברה האחרת חברה עבריינית שאי אפשר לסמוך עליה. האיסיים לא סמכו על הכוהנים הצדוקים, וודאי שלא על חכמים. צדוקים פקפקו בשמירת הטהרה של מי שאינם צדוקים. חכמים פקפקו בטהרת עמי הארץ. בעינינו היום ייתכן שהפקפוק ההדדי היה מופרז. לפרושים, לצדוקים ולחכמים היו הלכות שונות בפרטים, אבל כל החומרות שאנו מכירים (ובוודאי המידע שבידינו חסר) מצויות בתוך עולמם הכללי של חכמים. יתר על כן, לעמי הארץ לא היו הלכות שונות, וגם ההבדלים בין טהרת חולין לטהרת תרומה ולטהרת קודש היו מועטים, ולמעשה זניחים למדי (משנה, חגיגה פ"א מ"א ואילך)<sup class="footnote-marker">2</sup><i class="footnote">ראו המבוא והנספח למסכת חגיגה, וראו המבוא למסכת פרה.</i>. כפי שכתבנו בנספח למסכת חגיגה, בממצא הארכאולוגי מאות ואלפי מקוואות, וקרוב לוודאי שגם עמי הארץ שמרו על טהרה בכלל, ועל טהרת המת בפרט. אבל מה שבעיני הציבור הרחב (עמי הארץ) היה נחשב להקפדה לא היה מספק בעיני חכמים, כשם שצדוקים חשבו שמה שחכמים עושים איננו הקפדה נאותה.
ברשות היחיד כל אחד עיצב את עולמו, ובסוף המבוא למסכת כלים כתבנו על עיצוב רשות הפרט של היחיד ועל התקנת "מקלטי טומאה" מתאימים. ברשות הרבים הבעיה הייתה קשה הרבה יותר. האיסיים פתרו את הבעיה בקלות. הם התבודדו ויצרו לעצמם עולם מלאכותי מנותק. מובן שעולם זה הוא אוטופי במקצת, ובפועל רק בודדים התבודדו במחנה הכיתתי. יש להניח שרבים מבני כתות מדבר יהודה, וההולכים בדרכם, היו מעורבים בחיי הכפרים שבהם התגוררו, אבל לפחות נוצרה אידאולוגיה של התבדלות. כוהנים, וגם חכמים (פרושים – שומרי הטהרה), לא היו יכולים לבחור בפתרון זה של התבדלות קיצונית. בחצר המשותפת חיו שומרי טהרה עם עמי הארץ, נשים טהורות עם טמאות. החלק השני אוגד בתוכו הלכות רבות העוסקות בנושא, כפי שנראה בדיוננו בסדר המסכת.
3. טומאת מאכלים
פורסטנברג רואה בחלק האחרון (מפ"ח מ"ו) את גרעין המסכת, וכנגד זאת אלבק רואה בו נספח. לדעתנו אין סיבה לראות ביחידה זו את גרעין המסכת. המושג "גרעין המסכת" אינו ברור לנו. יש במסכת, כמו ברוב מסכתות הש"ס, עיבוד וליקוט של חומרים שונים. ברור שיחידה זו כיחידה שלמה היא מדור רבי, שכן החכמים הנזכרים בה הם גם חכמי דור אושא. אנו רואים בגוש משניות זה חטיבה רגילה. החטיבה פותחת במשנה אחת העוסקת בדיני טומאת אוכלין (פ"ח מ"ו), ולאחריה שני פרקים ומחצה העוסקים בטומאה רגילה של אוכָלים. כנראה המשנה הראשונה, "כלל אמרו בטהרות...", היא סיום החלק העוסק בטומאת אוכלין (אכילת מאכלים טמאים), ומציגה את הכלל המרכזי של המסכת. ההמשך עוסק בטומאת אוכלין, אך לא באכילת מאכלים אלא בדינים שונים הנוגעים לשלבי הטומאה של מאכלים. הגוש מתחיל במשקים המטמאים בנגיעה (פ"ח מ"ז-מ"ט), לאחר מכן דן בזיתים (פ"ט מ"א - פ"י מ"ב) ובענבים (פ"י מ"ב-מ"ח). אין מדובר באכילתם אלא בשאלה ממתי הפרות הללו מקבלים טומאה, ובהלכות בית הבד והגת. זו אפוא יחידה נפרדת העוסקת בשאלות המיוחדות של התוצרת החקלאית הזאת.
במסכת עוקצין יש עיסוק נוסף בטומאת אוכלין. הפרק הראשון עוסק בשאלת חיבור לירק או פרי (ידות אוכלין), והוא עניין שונה אם כי קשור לטומאת אוכלין. החלק השני (פרקים ב-ג) עוסק בנושאים של המסכת שלנו ממש.
שם המסכת
בדרך כלל "טהרות" הוא שם כללי לעיסוק הממשי באוכלים טהורים, או בחפצים טהורים. מונח זה מופיע מאות פעמים בספרות התנאים והאמוראית. העוסק ב"טהרות" סתם הוא מי שעושה עבודה כלשהי בחפצים טהורים, ובעיקר במאכלים טהורים<sup class="footnote-marker">3</sup><i class="footnote">להלן פ"ח מ"ו; בבלי, פסחים מה ע"ב; בכורות ל ע"א.</i>. כך, למשל, מסופר על בית הלל ובית שמאי: "כל הטהרות והטומאות שהיו אלו מטהרין ואלו מטמאין, לא נמנעו עושין טהרות אלו על גבי אלו" (משנה, יבמות פ"א מ"ד), וכן: "אין מגדלין בהמה דקה בארץ ישראל, אבל מגדלין בסוריא ובמדברות שבארץ ישראל. אין מגדלין תרנגולים בירושלם מפני הקדשים, ולא כהנים בארץ ישראל מפני הטהרות" (משנה, בבא קמא פ"ז מ"ז). "טהרות" הם החפצים הטהורים. אבל לעתים רחוקות "טהרות" הוא מונח כללי ללימוד נושאי טומאה וטהרה. ככזה הוא מופיע ברשימת מקצועות התורה (משנה, חגיגה פ"א מ"ח וראו פירושנו לה) ובאזכורים נוספים, כגון "דיני הטומאות והטהרות מתחילין מן הגדול, דיני נפשות מתחילין מן הצד" (משנה, סנהדרין פ"ד מ"ב); "והיו שואלין לו בטהרות בטומאות במקוואות. אמרו לו רבי מה הוא זה? אמר להם טמא. מה הוא זה? אמר להם טהור. והיה משיב על טמא טמא ועל טהור טהור" (אבות דרבי נתן, נו"א פכ"ה, עמ' 80) ועוד. עד כאן טהרות הוא תחום לימוד, וממילא גלש המונח והפך במקורות אמוראיים גם לשם הסדר (בבלי, שבת לא ע"א; נידה ח ע"א ועוד). במספר קטן של מקרים יש אפשרות לפרש את המונח כשם של מסכת.
בבבלי עבודה זרה מצוטטת המשנה בפ"ה מי"א שם: "גת של אבן שזפתה גוי, מנגבה והיא טהורה. ושל עץ – רבי אומר ינגב, וחכמים אומרים יקלוף את הזפת. ושל חרס – אף על פי שקלף את הזפת, הרי זו אסורה" (עד ע"ב). הגמרא שם קובעת שכך גם הדין בטהרות: "כדרך שאמרו ביין נסך, כך אמרו בטהרות. כלפי לייא<sup class="footnote-marker">4</sup><i class="footnote">כלפי אפוא, או כלפי היכן, כלומר על מה נסוב המשפט. </i>? בטהרות קיימינן! אלא כדרך שאמרו בטהרות, כך אמרו ביין נסך" (עה ע"א). הטענה היא שבטהרות הדין מופיע במפורש, והכוונה למשנה האחרונה במסכת טהרות שלנו. אם כן "טהרות" כאן עשוי להיות שם המסכת. למען הדיוק, המשנה בעבודה זרה שונה ממשנת טהרות בפרטים. ייתכן שהבבלי התעלם מהשינויים הקלים (כך למשל כלי חרס אינם נזכרים במשנת טהרות), אך גם ייתכן שהבבלי מצטט לא את משנתנו אלא ברייתא מתחום טהרות ולא מהמסכת המוגדרת שלנו. עוד הוא מצטט טיעון המיוחס לאחד האמוראים הבא בטענות על חברו: "אמר ליה: לא מתני מר טהרות? [האם אדוני לא שנה את "טהרות"?] דתניא, רבי שמעון בן יוחי אומר: קבריהן של גוים אין מטמאין, שנאמר 'ואתן צאני צאן מרעיתי אדם אתם'..." (בבא מציעא קיד ע"ב). אם כן האמורא מצטט משנה בטהרות האומרת שקברי גויים אינם מטמאים. אמנם הציטוט שלפנינו הוא בלשון "תניא", שהיא הדרך להביא ציטוט מברייתא, אבל לא שמענו שברייתות מכונות בשם כוללני כזה "טהרות". אין צריך לומר שציטוט זה איננו במשנה ואיננו בתוספתא אלא הוא ברייתא בבבלי בלבד.
שני המקרים האחרונים מחזקים את ההשערה שהייתה פעם מסכת טהרות אחרת שאיננה המסכת שלנו אלא היא יצירה אחרת שאבדה (אולי קדומה יותר, אולי מאוחרת יותר). גם במבוא למסכת כלים הצענו שהבבלי והתנאים מכירים יצירה קדומה יותר שאותו כינינו "מסכת כלים הקדומה". שתי ההשערות מצטרפות. עם זאת יש להעיר שהברייתא הזאת מופיעה עוד פעמיים במקבילות בבבלי ללא המינוח "לא מתני מר טהרות?" (בבלי, יבמות ס ע"ב, כריתות ו ע"א). הציטוט הידוע יותר הוא מהירושלמי, שם התלמוד קובע ש"כל דתרומות ודטהרות שמועה בשם רבי לעזר" (תרומות פי"א ה"ג, מז ע"ד – כל המימרות בתרומות ובטהרות רבי זעירא למד מרבי ליעזר). גם זוסמן הביא ציטוט זה ושיער ש"תרומות" הוא כל סדר זרעים, זאת משום שלדעתו תרומות הייתה המסכת הפותחת בסדר, וגם "טהרות" היא שם הסדר. אנו מפקפקים בהסבר זה, גם משום שהטיעון ש"תרומות" היא ראש הסדר נראה מאולץ וגם משום ששמות הסדרים אינם מופיעים בירושלמי כלל ועיקר. סדר טהרות, למשל, אינו מופיע בירושלמי ולא במדרשי ארץ ישראל אלא רק במדרשים בבליים מאוחרים (במדבר רבה, קהלת רבה), וכן במדרש תהילים (יט יד) שהוא מאוחר ויש בו השפעה בבלית, גם אם עיקרו ארץ-ישראלי. שמותיהם של סדרים אחרים נזכרים במדרשים בבליים פעמים רבות למדי, אך רק במדרש ארץ-ישראלי מאוחר למדי (מאה שישית בערך) והוא מדרש תנחומא (בובר – תרומה א). מדרש זה זכה לעיבודים ותוספות וייתכן שהקטע נוסף מאוחר יותר, ועל כל פנים הוא עדות יחידאית לאזכור שמות הסדרים במקורות ארץ-ישראליים. אם אכן "תרומות" היא שם מסכת הרי שגם "טהרות" היא שם מסכת, וקשה, שכן כל העדויות שאסף זוסמן בשקדנות ובבקיאות הראו שהירושלמי לא עסק בלימוד מסודר של מסכתות מסדר טהרות. נראה, אפוא, שגם תרומות וגם טהרות אינן יחידות ספרותיות אלא תחומי הלכה, וזו עדות ללימוד אמוראי של נושאי טהרות אבל לא של יצירה ספרותית זו או אחרת.
כמו כל מסכתות סדר טהרות משניות המסכת כמעט אינן נידונות בתלמודים, אם כי בניגוד למסכתות אחרות (כלים, אהלות ועוד) לא מצאנו בתלמודים סוגיות שבהן התלמוד היה צריך להזכיר את משניות המסכת ונמנע מכך (או שציטט ברייתא הקרובה למשנה במקום את המשנה – תופעה שזיהינו במסכתות כלים ואהלות ועמדנו עליה במבואות למסכתות). איננו שומעים גם שאמוראים דנים בנושאי המסכת. אדרבה, בירושלמי מובא מעשה בחכמים בני הדור השלישי של האמוראים השואלים את רבי סימון ורבי יהושע בן לוי שאלה בדיני טומאת אוכלין, ולפחות רבי סימון אינו מגיב וטוען שראשו לא היה עסוק בנושא השאלה (ירו', שקלים פ"ח ה"א, נא ע"א). אפשר כמובן שלפנינו מקרה (בלתי אופייני) של רב שאינו דרוך כל הזמן לכל פנייה אפשרית, אך אם הובא מעשה כזה הוא נובע, מן הסתם, מחוסר עניין כללי במסכת. לעומת זאת מסכת עוקצין, שנושאי דיוניה קרובים לאלו של המסכת שלנו, הייתה מוכרת כסמל למשנה נידחת ובלתי נלמדת (ראו המבוא למסכת עוקצין).
למעשה, השם "טהרות" אינו מוצדק. במסכת יש כמובן עיסוק בפרשה אחת מדיני טהרות, אך היא ראויה לשם זה כמו כל אחת ממסכתות הסדר. השם "טהרות" הוא שמו של תחום הלימוד ולא של המסכת הזאת בדווקא.
מונחים מיוחדים
כמו בכל מסכת גם במסכת טהרות מופיעים מונחים שאינם מופיעים במסכתות אחרות. ביניהם:
כביצה מכוון – פ"ג מ"א<sup class="footnote-marker">5</sup><i class="footnote">בבעיות הנוסח נדון בגוף פירושנו.</i>;
יש/אין לטומאה מקום – המונח אינו מצוי במקום אחר מחוץ למסכת טהרות, אף שהדין עצמו נמצא בצורות שונות במקבילות שהבאנו (פ"ד מ"ג);
כיוון שיצאה טיפה הראשונה – פ"ג מ"א, מ"ג;
כעין החרדל – פ"ח מ"ט. המונח קיים במשניות אחרות אבל במשמעות שונה;
רוצצות משקה – פ"ח מ"ט. גם מונח זה מופיע אבל במשמעות שונה;
אין עמי הארץ בקיאים בהיסט – (פ"י מ"א). במקרה זה לא רק המונח ייחודי, אלא גם המשתמע ממנו חריג. עם הארץ נתפס כנאמן אך איננו בקיא בסוג מסוים של טומאה שבעצם אינה מופיע במפורש בתורה;
אוכל פרוד – פ"ח מ"ט;
שיעור של שלושה ימים (אז זיעת הזיתים מטמאת) – מונח ייחודי למשנת טהרות (פ"ט מ"א), ואיננו מופיע כשיעור לזמן טומאה. שיעור זה שנוי במחלוקת במשנה שם.
גמר מלאכה במשמעות שונה (פ"ט מ"א-מ"ד). בדרך כלל גמר מלאכה של זיתים הוא שלב מסוים בסחיטת השמן של כל זית וזית, ואילו במשנה שם "גמר מלאכה" הוא מונח לסיום של כמות הזיתים של אדם. אותו מונח משמש אפוא במשמעות שונה מהמקובל. פרשנות זו מקלה ביותר: אם אדם השאיר לעצמו כלי זיתים אחד שטרם טופל כל היבול אינו מוכשר לקבל טומאה. כך נוצר מעין "מקלט טומאה" המאפשר לעבד את כל הזיתים ללא חשש טומאה, וזאת על ידי השארת כמות קטנה בלתי מעובדת;
על פני האדמה – תוס', פ"י ה"ה, עמ' 671;
אם טהורין להן – פ"י מ"א ומ"ג;
משט(י)ח של אדמה – פ"י מ"ד, מופיע גם בתוספתא אך רק בטהרות;
מקום מופנה – פ"י מ"ה;
מיישנן – פ"י מ"ט. גם כאן לא רק הביטוי מיוחד אלא גם ההלכה, שחפץ טמא הופך לטהור לאחר זמן שלא נעשה בו שימוש. באופן כללי המשנה שם מקלה בצורה דרמטית ומאפשרת לטהר ללא טבילה, כולל אפשרות לטהר את הכלים בשיבולת הנהר.
מונחים מיוחדים יש כמעט בכל מסכת, ומיום שעמדנו על התופעה מצאנו אותה והצגנו אותה בפירושנו. לדעתנו היא מעידה על עריכות בבתי מדרש שונים, כך שלמרות העריכה המאחידה ניכר שבמקורן נוסחו ההלכות בנוסחים ובסגנונות שונים. יתר על כן, שימוש באותו מונח במשמעויות שונות מעיד ביתר שאת על התופעה<sup class="footnote-marker">6</sup><i class="footnote">ראו למשל הביטוי "העלם אחד" שבמשנת שבת (פי"ב מ"ד) משמעו שכחה אחת בזמן מרובה, ואילו במשנת כריתות פ"ג מ"ב, מ"ז ועוד משמעו בבת אחת. </i>. ייתכן שהבדלי המונחים מלמדים שאין למשנה עורך אחד (רבי), או שהשפעתו על סגנון הטקסט הייתה חלקית.
כללים
גם במסכת שלנו, כמו במסכתות אחרות, משניות רבות העוסקות בפרטים, וגם כללים מספר. כמו ביתר המסכתות בסדר טהרות בדרך כלל אין הם כללים מלאים, כלומר הם חלים רק על חלק מהמקרים, ונדון בכך בכל משנה ומשנה. דוגמאות:
כל הטמאות כשעת מציאתן (פ"ג מ"ד). שתי המשניות הבאות כוללות דוגמאות לכלל, והנמקות לו;
וכל שאין בו דעת להישאל ספיקו טהור (פ"ג מ"ו);
כל הנתלין, וכל הנגררין, ספקן טמא מפני שהן כמונחים. וכל הנזרקין ספיקן טהור, חוץ מכזית מן המת. וכל המאהילות שהן מטמאין מלמעלה כלמטה ואם היתה טהרה נזרקה על גבי כזית מן המת טהורה (תוס', פ"ג הי"ד, עמ' 663);
אלו ספיקות שטיהרו חכמין (פ"ד מ"ז). כל אחד מהספקות הללו הוא כלל בפני עצמו<sup class="footnote-marker">7</sup><i class="footnote">בפירושנו לפ"ד מ"ג ראינו שהתוספתא מנסה לזהות ולדרג את שני הכללים או האבחנות ("רשות יחיד/רבים" ו"יש דעת להישאל"), אבל למעשה אלו שני כללים שכל אחד מהם חל על סדרת מקרים ואף אחד מהם אינו חל על כל המקרים.</i>;
יש לטומאה מקום (פ"ד מ"ג).
הכלל הבסיסי שספק ברשות היחיד טמא וברשות הרבים טהור חוזר ונשנה בסדרת משניות: פ"ד מ"ה (בהסתייגות מה); פ"ד מ"ז; שם מי"א; פ"ה מ"א; פ"ה מ"ג; שם מ"ד; פ"ה מ"ז; שם מ"ט; פ"ו מ"ד; מ"ו. הכלל שנוי במחלוקת (ראו פירושנו לפ"ו מ"א ועוד).
בחלק מהמקרים התוספתא מנסה לאחד כללים, ובעיקר לקבוע היררכיה פנימית ביניהם. בין השאר היא משתמשת לשם כך במונח "במה (במי) דברים אמורים", ועמדנו על כך בפירושנו לפ"ד מ"ז; פ"ה מ"ה; פ"ה מ"ח; פ"ו מ"א; פ"ח מ"ג; פ"ט ה"ח-ה"ט; פ"י מ"ה.
במבואות למסכתות קודמות (כלים, אהלות, פרה) עמדנו על שני מרכיבים המיוחדים להלכות טהרה ואשר עיצבו את ההלכות השונות. האחד היה המרכיב המשפטי הטכני, והאחר חרדת הטומאה. המרכיב השני נובע מתפיסה פיזית של הטומאה כישות בלתי נראית. הישות קיימת ומפחידה ומובילה להחלטות בלתי לכידות מבחינה משפטית. במסכת טהרות מופיעים שני המרכיבים הללו. כך, למשל, הביטוי "כל הטמאות כשעת מציאתן" (פ"ג מ"ה) משקף גישה משפטית שלפיה אין לחשוש לטומאה בלתי נראית. בפירושנו למשנה אספנו דוגמאות נוספות להלכה זאת. דוגמה אחרת היא מדיני ספקות: "שני שבילין אחד טמא ואחד טהור, הילך באחד מהן ועשה טהרות ונאכלו, היזה ושנה וטבל טהר, הילך בשיני ועשה טהרות הרי אלו טהורות" (פ"ה מ"ג). ברור שאחד מהם טמא, אבל איננו יודעים מי הטמא. המשנה שם קובעת ששניהם טהורים, זאת אף על פי שהטומאה בעין והספק הוא משפטי בלבד, ובמציאות ברור שאחד מהם ממש טמא. זו עוד החלטה "משפטית" שמתעלמת מחרדת הטומאה. בכלל, כל דיני ספק טומאה שבמסכת (פ"ז מ"ז ואילך) מבטאים גישה משפטית המסתייגת מחרדת טומאה. לעומת זאת משניות אחרות מבטאות את חרדת הטומאה. דוגמה מובהקת לכך היא המשנה בפ"ד מ"ד העוסקת בעורב מעופף שבפיו כזית מן המת, והחשש הוא שהאהיל על אדם. העורב נבחר לדוגמה בגלל טיבו החשוד במיוחד. הוא מעופף בשמים וכמובן למעשה אי אפשר להיות בטוח שבפיו כזית מן המת, יש בפיו משהו, אך העורב השחור חשוד מעצם ברייתו. גם החשש שמא עף מעל אדם הוא מוגזם שכן קשה לדעת האם הוא בדיוק מעל האדם או סטה ממנו קצת, ובכלל, מי שמחפש בשמים עורב שמעליו מבטא חרדת טומאה. כן הוא במשניות נוספות. אם כן, שני המרכיבים משתקפים גם במסכת שלנו.
במסכת טהרות יש ריבוי רב יחסי של "משניות ספורות" (הפותחות במספרים), כגון פ"א מ"א (13 דבר בנבלה), פ"ב מ"ז (שלושתם שווים), פ"ד מ"ה (על שישה ספקות שורפים את התרומה – גזרות דור אושא), פ"ד מ"ז (ספקות שטיהרו חכמים – רשימה ללא מספר), פ"ה מ"א (שישה ספקות ברשות הרבים, ללא פתיחה מספרית, אבל במקבילה בתוספתא עדיות פתיחה מספרית), פ"ו מ"ב (ארבעה ספקות – בדיוננו במשנה נראה שהכותרת מאוחרת). כן יש במסכת סדרת משניות ריבועיות (פ"ז מ"ב; פ"ח מ"ג; פ"ח מ"ד; פ"ו מ"ב)<sup class="footnote-marker">8</sup><i class="footnote">וכן בתוס', פ"ג ה"ט, ארבע דרגות בתינוק.</i>. גם בתוספתא מובאת סדרת ברייתות ריבועיות (פ"ו ה"א-ה"ג, עמ' 666). משניות ספורות, ובמיוחד פתיחות במשניות ספורות, רגילות במשנה, אבל במסכת שלנו מספרן רב יחסית. בפירושנו לתרומות פ"א מ"א דנו בשאלה זו וראינו שבדרך כלל הפתיחה המספרית היא מאוחרת, אם כי מסכת נגעים נפתחת גם היא בפתיחה דומה והפתיחה שם קדומה ביותר (הייתה כבר לפני רבי עקיבא).
טומאת אוכלין
בתורה נזכרת אכילת נבלה בשני פסוקים עיקריים בפרק יא שבספר ויקרא:
(ח) מבשרם לא תאכלו ובנבלתם לא תגעו טמאים הם לכם:
(מ) והאֹכל מנבלתה יכבס בגדיו וטמא עד הערב והנֹשא את נבלתה יכבס בגדיו וטמא עד הערב:
איסור נגיעה הוא טבעי במסגרת דיני טומאה וחוזר בכל דיני טומאות – בשרץ, בזב, במת וכו'. לעומת זאת איסור אכילה נזכר רק בהקשר זה. איסור האכילה נדרש, לפחות לפי המתכונת ההלכתית, משום שאם נגע בשני לטומאה אינו נטמא, אבל אם אכל שני לטומאה הרי הוא טמא. לכאורה היה מקום להבחין בין אכילת נבלה, שהיא אסורה מסיבות של כשרות, לבין אכילת פרות טמאים, שהרי הפרות כשלעצמם מותרים. אבחנה זאת, למרות היותה מתאימה למחשבה ההלכתית של חז"ל, לא נעשתה לא בתורה ולא בדברי חכמים. זאת ועוד, תנאים נחלקו האם האדם האוכל אוכל טמא יורד בדרגת הטומאה (אם אכל אוכל ראשון לטומאה הופך להיות שני לטומאה וכו'), במדרג ההלכתי הרגיל, או שנשאר באותה רמת טומאה (אם אכל אוכל ראשון טמא כראשון לטומאה – פ"ב מ"ב). העמדה הראשונה היא המבנה המשפטי הרגיל של טומאה, וזו דעת רבי יהושע, ואילו רבי אליעזר בדעה השנייה. נראה שזה אחד ההבדלים בין בית שמאי לבית הלל, רבי יהושע מהלך במקרה זה בשיטת בית הלל הבונים את מערכת הלכות טומאה וטהרה על בסיס משפטי היררכי, ואילו בית שמאי מקפידים פחות על המבנה המשפטי. אין זה הבדל שיטתי בין הבתים, וראינו שבהלכות מי חטאת העמדות הפוכות (דווקא רבי יהושע מחמיר מעבר למבנה ההיררכי הרגיל, ורבי אליעזר סבור שמי חטאת טמאים יותר מתרומה בדרגה אחת במבנה היררכי מסודר)<sup class="footnote-marker">9</sup><i class="footnote">ראו המבוא למסכת פרה.</i>. מחלוקת דומה קיימת לגבי טומאת ידיים (משנה, ידים פ"ב מ"א, וראו פירושנו לה). רבי יהושע מציג מבנה היררכי ברור: טמא ידיים הוא שני לטומאה ומה שנגע בו הוא שלישי לטומאה. אך תלמידו, רבי עקיבא, טוען שהוא ראשון לטומאה, ופורץ בכך את ההיררכיה היורדת, הרגילה בהלכות טומאה וטהרה. אם כן, אין אחידות בגישה וקשה גם להבין את הנימוקים השונים שבכל מקרה.
במסגרת הדיון בטומאת אוכלין נידונים הנבלה (הנזכרת במפורש בתורה), לחם (פ"א מ"ז-מ"ט), ירק (בקצרה – פ"ב מ"א), רוטב, גריסין, חלב (פ"ג מ"א), זיתים וענבים (פ"ג מ"ג). במסגרת זו נזכר גם דינם של משקין (פ"ב מ"א), אך ללא כל ייחוד. אין בפרקים אלו רמז להלכה הידועה ממשניות אחרות שהנוגע במשקין טמא כראשון לטומאה. בפרקים הללו, העוסקים בטומאת אוכלין, אין לכך ביטוי לא לעניין אכילת משקין וגם לא לעניין נגיעה במשקין. הנוגע במשקין טמא, אך לא נאמר שטומאתו חמורה במיוחד. איננו יודעים אם יש כאן עמדה חריגה שלפיה משקין אינם חמורים מאוכלין, או שמא המשנה שלנו לא דנה בפרטים אלו. אבל היחידה השנייה העוסקת בטומאת אוכלין (פ"ח מ"ו ואילך) פותחת בדין משקין ובייחודם, אם כי לא בסגנון הרגיל ("משקין תחילה"), אבל כל התנאים מניחים שטומאת משקין, אפילו מועטה ביותר, גורמת לטומאה חמורה, ותנאי דור יבנה נחלקים בעצמת החומרה. כאמור לעיל אנו רואים במשנה זו סיום הדיון בטומאת אוכלין, סיום המציג את הכלל העיקרי של המסכת. כך נוצר גוש משניות הפותח בכללים של טומאת אוכלין ומסיים בכלל נוסף, כוללני הרבה יותר ונוגע לכלל טומאת אוכלין, ולא רק לנבלה.
מכל מקום התוספתא קובעת "יין שראה את הגוי שהוא מנסכו אם יש בו כזית מטמאין טומאה חמורה ואם לאו אין מטמאין אלא טומאת משקין ושאר יינו של גוי אף על פי שאסר משום יין נסך אין טמא אלא טומאת משקה בלבד<sup class="footnote-marker">10</sup><i class="footnote">ן</i>" (תוספתא זבים פ"ה ה"ח, עמ' 680). הביטוי 'טומאת משקה <u>בלבד</u>' מוקשה שהרי טומאת משקין היא כאב הטומאה. ייתכן שהתוספתא איננה מקבלת את ההחמרה בטומאת משקים.
ראשיתן של הלכות טומאת אוכלין
במבוא למסכת טהרות עמדנו על כך שבאופן כללי הלכות טהרה של התורה שבעל פה הן מההלכות הקדומות המוכרות לנו. כדי להבהיר את הדברים ולא להשאיר את הקורא תמה נסכם את עיקר שיטתנו.
כידוע, התורה שבעל פה מציגה מערכת הלכתית שלמה שחלקים גדולים ממנה אינם נובעים ישירות מהתורה. מאמץ מחקרי ותאולוגי רב מוקדש לשאלה מתי וכיצד נוצרה התורה שבעל פה, ומה מקומה של ההלכה הכיתתית במערך התפתחותי זה. העמדות רבות, וכמעט אין שני הוגים המתארים אותה תמונה היסטורית. בשני הקצוות שני תיאורים סותרים. התיאור המכונה "מסורתי" ("אורתודוקסי") הוא שכל התורה שבעל פה ניתנה כבר בסיני, והגיעה אלינו בזרימה תת-קרקעית שלא נותרו לה עדויות היסטוריות מסיבות שונות, אך היה זה נהר תת-קרקעי איתן ששושלת המסירה שלו איתנה. העמדה הקיצונית הנגדית היא שרק בסוף תקופת התנאים נוצרה ההלכה של חז"ל (זו המוצגת במשנה). ההלכה של קומראן, לתפיסה זו, היא ראשיתה של ההלכה של תורה שבעל פה, וממנה התפתחה מחשבת חז"ל.
אם כן, ראשית התורה שבעל פה היא בסביבות מאה לפני הספירה, והתגבשותה המלאה רק במאה השלישית לספירה (חתימת המשנה). בתווך נמצאות שלל עמדות שהן עמדות ביניים. בדרך כלל ההנחה היא שמול ההלכה הקומראנית ניצבו לפחות שתי מערכות הלכתיות, האחת היא זו של הצדוקים הידועה לנו רק מדברי מתנגדיהם, ואשר הייתה קרובה להלכה הכיתתית, ומצד שני ההלכה של הפרושים, שממנה התפתחה ההלכה של חז"ל. על ההלכה של חז"ל בסוף ימי בית שני אנו יודעים מעט מדברי מתנגדיה (הספרות הכיתתית, הברית החדשה, ספרות חיצונית, יוספוס וכו'), ובעיקר מהספרות שנכתבה 300 שנה מאוחר יותר בעת חתימת המשנה. השאלה עד כמה רחוקה המשנה מההלכה של הפרושים כפי שהייתה קיימת בימי מלכות חשמונאי היא שאלה נוספת שגם עליה דעות שונות. מכל מקום, אם הייתה הלכה של פרושים שהייתה בעימות עם ההלכה של קומראן במאה הראשונה לפני הספירה הרי שעדיין יש לשאול כיצד נוצרה, והאם חלקה ניתן למשה מסיני. אנו מותירים מחוץ לסקירה זו את הדעות הסבורות שמה שכינינו "התורה שבכתב" (שניתנה מסיני) היא גיבוש הלכתי מאוחר יותר, שכן לכל הדעות, גם החריגות ביותר, כתיבת התורה שבכתב אינה מאוחרת לתקופה הפרסית, ועבור בני תקופת המשנה היא כבר מוכרת וידועה ועטויה הוד קדומים וקדושת עולמים.
להערכתנו אין ספק שלעם שומר המצוות היו נוהגים ופרשנויות למצוות התורה. את אלו אנו מכנים "תורה שבעל פה", והיא קדמה לפעילותם המסודרת והמשפטית של חכמים. פרשנות זו זרמה בזרימה תת-קרקעית, איננה מוכרת משום שאיש לא כתב עליה, או לפחות לא השתמרו כתבים עליה. ההיסטוריון צריך להכיר במגבלותיו. אין הוא רשאי להביע דעה על מה שאין בידו חומר לגביו, וכל דעה שהוא יביע על השאלה כיצד התגבשה הפרשנות המקראית והמנהגים שנלוו לה היא היפותזה בלבד. כך, למשל, בתורה ניתנה מצוות תפילין. במשנה כבר ברור שיש צורה ברורה למצווה זו, דרכי כתיבה וקביעה מה ייכתב, איך תיראנה התפילין, כיצד יניחו אותן וכו'. המקורות הראשונים העומדים לרשותנו הם הממצא הארכאולוגי (מקומראן ומימי מרד בר כוכבא), ומעט רמזים בספרות התנאית על כך שבראשונה נכללה בין הפרשות הכתובות גם פרשת עשרת הדברות. ברם ההתחלות של המצווה אינן ברורות. כיצד הוחלט שהביטוי "וקשרתם לאות על ידך והיו לטֹטפֹת בין עיניך" (דברים ו ח) צריך להתפרש מילולית? ומתי הוחלט שצריך ממש להכין קלף ועליו פרשיות מסוימות? על כך אין למחקר כל רמז. ממילא כל ניסיון לתארך את ההתחלה או לתאר את סיבותיה הוא מדע בדיוני, ואיש מדע ההיסטוריה רצוי שלא יעסוק בזה. ההיפותזה שהנוהג חודש (התגבש) בימי המכבים טוב כמו הניחוש שעזרא ונחמיה חידשו את המצווה, או שזו הייתה הפרשנות המקובלת מאז שניתנה התורה (זו הפרשנות המסורתית). במקום שלמדע אין פתרונות יכולה האמונה לצמוח ולהציע כל הצעה. מכל מקום, מבחינה היסטורית כל ההצעות להשלים את חלקי התמונה החסרים הם חסרי ביסוס.
השאלה ההיסטורית שצריכה להישאל היא מצד אחד ממתי העדויות הראשונות, ואילו שלבי התפתחות אנו מוצאים; מותר גם לתת להערכה הכללית תפקיד בהשלמת התמונה, אך רק לאחר שיש בסיס עובדתי כלשהו המסייע לבירור. מצד שני, באותה תקופה שממנה יש עובדות, על החוקר לאסוף ולשקול אותן ולנסות לתאר תמונה הגיונית. כאן עליו להבדיל היטב בין עובדות לבין הדרך שבה תיארו קדמונים לעצמם את עובדות העבר. חז"ל במשנה, בתוספתא ובמדרשים הציגו לעצמם עולם שלם ולכיד של תהליך גיבוש ההלכה היהודית. עולם זה חלקו עובדתי (כלומר כיצד חכמים מפרשים את ימיהם), וחלקו אמונה דתית (כיצד הם תיארו לעצמם את העבר, או כיצד היו רוצים שהעבר ייראה). החוקר צריך להבחין בין השניים, תהליך שאיננו פשוט, ולחוקר שומר מצוות הוא גם בעייתי.
אם כן, שני נושאים לפנינו:
1. כיצד זרמה התורה שבעל פה באותו חלק בלתי ידוע ("נהר תת-קרקעי") – על כך אין בידינו מידע, ולפיכך אין לעסוק בנושא. ניתן ללמוד מעט מאוד מההיעדר (היעדר אזכורים בספרות, והיעדר ממצא ארכאולוגי במקום שיש לצפות לו), ותו לא.
2. מהם הגילויים הראשונים והמשך תהליך ההתפתחות. בדרך כלל הגילויים הראשונים מועטים, והם מתרבים והולכים. לעתים קרובות ניתן לראות כיצד התפתחו התפיסות ההלכתיות.
כיצד, אפוא, צריך להיראות המחקר? עליו לאסוף את הידיעות הראשונות ולאתר ממתי אנו יודעים על דרכי הקיום והפרשנות של מצווה. אנו מניחים שאם חכם אמר את דבריו על עניין מסוים, הוא מבטא לפחות את המקובל בימיו. אמנם ייתכן, ואף סביר, שהוא מביא את תורת מוריו, אבל איננו יכולים לקבוע ממתי הדברים. זמנו של החכם קובע את התאריך המאוחר ביותר האפשרי, אך לא את התאריך המוקדם ביותר.
הלכות טהרה הן תחום עניין המתאים מאוד לבירור יסודות התורה שבעל פה ותהליך התקבלותם והתקדשותם. על הלכות אלו הקפידו בסוף ימי בית שני. יוספוס ופילון מתארים אותם, וויכוחים מספר בין צדוקים לפרושים התנהלו עליהם. ויכוחים אלו מתועדים בספרות חז"ל מחד גיסא, ובספרות קומראן מאידך גיסא. בספרות קומראן יש עדויות לכך שבני כתות קומראן גם הם סברו, בדרך כלל, כצדוקים<sup class="footnote-marker">11</sup><i class="footnote">זוסמן, מקצת מעשי תורה. ליתר דיוק, העמדות שמייחסים חז"ל לצדוקים מופיעות בכתבים הכיתתיים כעמדות של בני הכת, כלומר כ"הלכה" לפי שיטתם (הם כמובן לא הגדירו עצמם ככת אלא כדרך האמִתית).</i>. אין בכך הוכחה שאכן זו הייתה עמדת הצדוקים (על כך מעידה רק ספרות חז"ל המאוחרת יותר), אבל ברור שהיו אלו נושאי ויכוח בין-כיתתי כבר במאה הראשונה לפני הספירה<sup class="footnote-marker">12</sup><i class="footnote">ספראי, זכרונם של חכמים.</i>. יתר על כן, להלכות טהרה עדויות ארכאולוגיות (מקוואות, כלי אבן, חדירת כלי יבוא<sup class="footnote-marker">13</sup><i class="footnote">שני הראשונים ברורים. חדירת כלי יבוא בעייתית יותר, וייתכן שיש לה סיבות נוספות. ראו ספראי וספראי, האם היו חכמים שכבת עילית, ובהרחבה אדלר, טהרה.</i>). העדויות מלמדות על ההלכות הנוהגות, ועל נוהגים שלא חדרו להלכה (כלומר הלכות שנדחו), ואולי גם ניתן ללמוד מהיעדר עדויות. כך, למשל, היעדר מקוואות לפני תקופת החשמונאים מעיד שאת הטבילה ביצעו בדרך אחרת, ברחצה, או בטבילה ללא מתקנים, או שאולי לא הקפידו כלל על הלכות טהרה. עסקנו בכך בנספח למסכת אהלות.
לטומאת אוכלין אין עדויות ארכאולוגיות. היא נדונה במשניות רבות בששת סדרי המשנה. ההלכות הקדומות בנושא מיוחסות, כרגיל, לבית שמאי ובית הלל. במשנת עוקצין מובאת מחלוקת בין בית שמאי לבית הלל בדינם של "פריצי זיתים", זיתים קשים במיוחד (עוקצין פ"ג מ"ו), כלומר כבר שני הבתים מסכימים לדין טומאת אוכלין העקרוני, ולכך שמה שאיננו ממש אוכל אינו מטמא באכילה. מחלוקת קדומה אחרת היא האם טומאת אוכלין היא בכביצה או בכזית (ראו פירושנו לפ"א מ"א), וזו כנראה מחלוקת בית שמאי ובית הלל, אם כי ההתייחסות המפורשת לטומאת אוכלין בהקשר זה מיוחסת לרבי אליעזר ורבי יהושע, מראשוני דור יבנה. במשנה אחרת מתדיינים בית שמאי ובית הלל על טומאת אוכלין הנמצאים בכלי חרס; זו מחלוקת חשובה משום שיש בה ביטוי להעדפת שיקולים חברתיים על פני לכידות משפטית (עדיות פ"א מי"ב; כלים פ"ט מ"ב ומקבילות). ברם שם אין מדובר על טומאה הבאה באכילה, ואפשר לפרש את המשנה בנגיעה במאכלים טמאים. בין שני הבתים יש מחלוקת בשאלה של השקת כלי אבן ובתוכו משקה טמא<sup class="footnote-marker">14</sup><i class="footnote">זו מחלוקת בית שמאי ובית הלל בביצה פ"ב מ"ג, אבל בתוספתא שבת פט"ז הי"א זו מחלוקת מאוחרת יותר, מימי רבי.</i> (כך שהמקווה יטהר את המשקה). זו עדות לכך שכבר שני בתים מסכימים שיש טומאה העלולה לבוא מאכילת המאכל או המשקה הטמא, אך שוב, אין כאן עדות ברורה לטומאה הבאה מאכילה, ואפשר שהחשש הוא מסתם נגיעה בטומאה.
אחד הביטויים המיוחדים להנחה שהאוכל מטמא מופיע דווקא במקור חוץ-הלכתי הטוען: "לא מה שנכנס אל הפה מטמא אלא מה שיוצא מן הפה מטמא"<sup class="footnote-marker">15</sup><i class="footnote">מרקוס ז 15; מתי טו 11.</i>. הדברים נאמרים במסגרת דיון על נטילת ידיים, לנוכח טענת הפרושים והסופרים שתלמידי מושיעם אינם נוטלים ידיים (וכנראה שהוא עצמו מקיים את ההלכה אך לא תלמידיו). פרשה זו עוררה ויכוח עז במחקר. המחקר מתמקד בעיקר בשאלה מה חשב ישו על הנושא; האם התנגד בדבריו לנטילת ידיים, או לכל האפשרות של טומאת אוכלין (בלשון המשפטית של חז"ל), או אולי רק רצה להדגיש שיש לשמור על טהרת הפה (לא לדבר רעות) לא פחות מאשר על דיני טומאה. לא נעסוק כאן בפרשה זו אלא נדגיש רק שהכתוב מציג כמוסכמה, המקובלת על הסופרים והפרושים, שאכילת אוכל טמא מטמאת. מעניין לציין שהצדוקים אינם נזכרים בהקשר זה, והשאלה היא האם מותר ללמוד מכאן שהצדוקים לא היו שותפים להלכה. אם כן, התפיסה שאוכלין מטמאים מופיעה כבר בראשית ההלכה הידועה לנו, והיא נשענת בבירור על דין תורה של אכילת נבלה, אם כי את פשט התורה ניתן היה לפרש גם אחרת (באכילת אוכל לא כשר בלבד).
אשר לספרות קומראן – האבחנה בין משקה למוצק מופיעה, כידוע, גם בספרות קומראן<sup class="footnote-marker">16</sup><i class="footnote">סרך הברכות ג, ה: "ואל יגע במשקה הרבים", מכאן שדין משקה חמור ממוצק, וכן פרשה ו שורה 20.</i>, אבל אין בכל הספרות הזאת ביטוי ברור לטומאת אוכלין. אמנם נזכר שאוכל או משקה מטמאים, אך לא נאמר שמדובר בטומאה מיוחדת בשל אכילה, ואפשר לפרש את כל המשפטים בנגיעה. בכל המערכת הקומראנית לא היו דרגות הטומאה מפותחות כמו בספרות חז"ל. אם אין הבדל בין שני לטומאה לשלישי לטומאה, אזי גם אין כל ייחוד בטומאה הבאה מאכילה. הרי אין אכילה בלי נגיעה, ואם אכל מזון שהוא אב הטומאה דינו כמי שנגע בטומאה, וטמא, ואם אכל ולד הטומאה הרי שבכך נגע בוולד הטומאה. לפיכך אין מקום ליצירת קטגוריה נפרדת לטומאה הבאה מאכילה.
גם הפן ההלכתי בעייתי. לפי רוב הדעות וההלכה הפסוקה בלוע אינו מטמא<sup class="footnote-marker">17</sup><i class="footnote">ראו פירושנו לאהלות פי"ז מ"א.</i>, אם כן אם אכל אוכל טמא אין הוא מטמא, כשם שהיולדת נפל אינה טמאה. אמנם ראינו בנושא מחלוקת סמויה ועמדות שונות ובלתי אחידות, אבל ברור שההנחה בדבר טומאת אוכלים (המטמאת את האוכל) אינה פשוטה. מצד שני, איסור האכילה והטומאה בעקבותיה נמסרים בתורה; אמנם, כפי שאמרנו<sup class="footnote-marker">18</sup><i class="footnote">ראו פירושנו שם שם.</i>, ניתן היה לצמצם איסור זה, אבל עצם הקביעה שאכילה מטמאת את האוכל מעבר לנגיעה עולה מהתורה. לפיכך צריך להסיק שהכלל שבלוע אינו מטמא (ככלל משפטי או כתפיסה כללית) מאוחר יחסית והוא כולל בתוכו חריגים מספר, כשם שהדיון שמחובר לקרקע אינו מטמא (ראו במבוא למסכת כלים) נאלץ להכיל את המקרים שבהם מדובר בתורה במפורש על טומאת חפץ המחובר לקרקע (קבר, תנור וכו').
הלכות טומאת אוכלין מבוססות על תפיסתם של חכמים (של החברה בתקופה) מהו אוכל. מבחינה זו הגדרת אוכל לצורך דיני טומאת אוכלין זהה באופן כללי להגדרות לצורך מעשרות, תרומות או מעשר שני. הבדל בולט הוא שלצורך דיני טומאה יש הבדל בין אוכל מוצק לנוזלים, דבר שקיים ביתר תחומי טהרה (בהכשר טומאה), אך אינו משמעותי בדיני מעשרות או תרומות. כן קובעת המשנה: "כל שחייב במעשרות מיטמא טומאת אוכלים, ויש שמיטמא טומאת אוכלין ואינו חייב במעשרות" (נידה פ"ו מ"ה). מטמא טומאת אוכלין ואינו חייב במעשרות הוא מה שאינו גדל מהקרקע, כגון נבלה, דגים וכיוצא באלו. בדיוני המשניות והתוספתא מופיעים עוד כמה פרטים המבדילים בין דיני תרומות לבין דיני טומאת אוכלין, אבל בסך הכולל מה שהוא אוכל מטמא, נותנים ממנו מעשר, מותר לקנותו בכסף מעשר שני, מה שהוא ספק אוכל לזה ספק אוכל גם לאלו, וכן הלאה (משנה, עוקצין, פ"ג מ"ו; ירו', תרומות פ"ג ה"א, מב ע"א; פי"א ה"א, מז ע"ג)<sup class="footnote-marker">19</sup><i class="footnote">כאמור זה הכלל, אבל בפועל היו מאכלים שהיו במעמד של ספק, ועליהם ניטשה מחלוקת. לא תמיד אנו יכולים לקבוע האם זו מחלוקת עקרונית ושיטתית לגבי אותו מאכל בכל הנושאים, או שמא לכל נושא נקבעו עמדות ייחודיות וכך נוצרו הבדלים קלים בין הגדרת מאכל לצורך תרומות, למשל, לבין הגדרתו לצורך טומאת אוכלין. הכרשינים שיוזכרו להלן הם דוגמה לכך. </i>.
הנחה זו היא מוסכמה, וכאשר רבי שמעון מחלק וקובע שכרשינים אינם מטמאים טומאת אוכלין אף על פי שהם חייבים במעשר, "אמר לו רבי יהודה יש לך דבר שהוא חייב במעשרות ואינו מטמא טומאת אוכלין? אמר לו רבי שמעון יש לך דבר שאינו מטמא טומאת אוכלין וחייב במעשרות? אמר לו רבי יהודה אף אתם כפרתם בהלכה" (תוס', עוקצין פ"ג הי"ג, עמ' 689)<sup class="footnote-marker">20</sup><i class="footnote">הביטוי ייחודי.</i>. אם כן, הקשר בין הגדרת אוכל לצורך טומאת אוכלין לבין הגדרתו לצורך מעשרות הוא בבחינת אקסיומה שהחולק עליה כופר בהלכה. לא נעסוק כאן במפורט בדין כרשינים, נעיר רק שמעמדם הוא מעמד ביניים, ולדעת רבי שמעון אין מפרישין מהם מעשר<sup class="footnote-marker">21</sup><i class="footnote">מעשר שני פ"ב מ"א-מ"ב וראו פירושנו להן, וראו תוס', דמאי פ"א הכ"ד.</i>. אם כן טענתו של רבי יהודה היא לשיטתו, הוא מנסה לשכנע את רבי שמעון שדין כרשינים צריך להיות אחיד (לראות בו אוכל רגיל), ואילו רבי שמעון מסכים עם עצם האחידות אלא שהוא חולק על דין כרשינים באופן כללי.
הטהרה בחיים הציבוריים
החלק השני של המסכת עוסק בחיים הציבוריים. המערכת המשותפת שחיים בה יחדיו שומרי מצוות ואלו שאינם שומרים מצוות (כולן או חלקן) מלווה את עם ישראל בתקופות שונות. גם בדורנו זו שאלה ציבורית מרכזית. בתקופת המשנה והתלמוד לא נדונה השאלה של חיים משותפים עם ציבור שאינו שומר את כלל המצוות, אלא מדובר בציבור המכונה לעתים בשם הכללי "עמי ארצות" (עם הארץ ביחיד), והם אינם שומרים על מצוות מעשרות, טומאה וטהרה. שומרי המצוות מכונים "חבר", או שהם סתם "אדם". אין בכך כדי לקבוע שעמי הארץ היו מיעוט. אדרבה, נראה שהם הרוב, שכן סתם פרי נתפס כ"דמאי", כלומר כפרי שספק אם הפרישו ממנו מעשרות, מכאן שהרוב נתפסו כמי שאינם מפרישים מעשר. תחום נוסף שבו נחשד רוב הציבור היה שמירת שביעית, אך אלו שאינם שומרי שביעית לא כונו "עמי ארצות" אלא סתם "מי שאינו שומר על שביעית" או "חשוד על שביעית". אמנם אנו שומעים גם על מעט נושאים נוספים ששמירתם הייתה רופפת, כמו לקיחת ריבית, הנחת תפילין, פעמים בודדות נדון דינו של מי שאינו מודה בעירוב חצרות ועוד, אבל שאלת החיים המשותפים עמם לא נדונה. יש להניח שהבעיות הנידונות היו הבעיות הרלוונטיות שהתעוררו. הבעיות היו מגוונות, ביניהן:
• האם מותר לשתף עמם פעולה בהנחה שהם לא ישמרו מצוות, וכך נמצא שומר המצוות מסייע לדבר עברה או לעבריינים;
• האם יש לחשוש שהם יחבלו בכוונה בשמירת המצוות של האחר;
• האם יש לחשוש שיחבלו בשמירת המצוות, מתוך טעות;
• האם עם הארץ נאמן בתחומים אלו, האם הוא רוצה להטעות, או שבורותו וחוסר הידיעה יכשילו אותו, וכן הלאה.
יש להניח שבפועל לא היו "עמי הארצות" דמות מונוליתית. היו בהם ששמרו בהקפדה רבה יותר והיו ששמרו פחות, וגם החברים לא היו כולם מקשה אחת. המדיניות הציבורית נוסחה כדבר הלכה; אנו עסקנו בכך אגב פירושנו במשניות בולטות, כגון דמאי פ"ב מ"ב-מ"ג; שביעית פ"ה מ"ו-מ"ט; גיטין פ"ה מ"ח; כלים פ"ג מ"ד-מ"ז; פ"ה מ"ח-מ"ט; מקואות פ"ח מ"ה, וכמובן גם אגב משניות טהרות להלן (פ"ג מ"ה; פ"ה מ"ח; פ"ז מ"ד). בתחום זה ניכרות עמדות שונות, החל משלילת כל קשר הדדי עד כדי איסור נתינת מה שאינו מעושר ומה שמקבל טומאה לעם הארץ, ועד ניסיונות להכין כלים שהם חסיני טהרה. כך, למשל, משנה אחת להלן קובעת שסתם תינוק שנמצא במבוי, והיה טהור כשהניחו אותו, נשאר בטהרתו (פ"ג מ"ה), אפילו אם הנסיבות הסביבתיות מטות את הדעת שניטמא (שם מ"ז). כנגד זה: "ארבע ספיקות אמרו חכמים בתינוק. הניחתו אמו ובאת ונמצאת כמו שהוא טהור, אמר רבי יהודה, במה דברים אמורים, בזמן שהניחתו מלוכלך, אבל הניחתו נקי טמא, מפני שהנשים נדות מגפפות אותו ומנשקות אותו. אמר לו כדבריך אפילו הניחתו מלוכלך נמי, מפני שמעבירין אותו מפני רגלי אדם ומפני רגלי בהמה" (תוס', פ"ג ה"ח, 663). מהמשך התוספתא ברור שדין זה שורר ברשות היחיד וברשות הרבים, כלומר לא זו סיבת ההבדל בין המשנה לתוספתא, ולפנינו שתי גישות שונות. למעשה אלו שלוש גישות שונות, שכן בתוספתא עצמה יש מחלוקת.
אם כן, בכל הנושאים המוצגים היו מחלוקות ועמדות ביניים, אבל בכולם ניכרות שתי גישות יסוד, הגישה המחמירה והגישה המחפשת פתרונות של שילוב. מעניין לציין שהנימוק להלכות שבמשנת שביעית (פ"ה מ"ח-מ"ט) ובמשנת גיטין הוא "מפני דרכי שלום". אבל בשמו של נימוק זה באות הלכות שהן מחמירות יותר ומחייבות מידה רבה יותר של ניתוק מאשר בהלכות העולות ממרבית העדויות שבמשניות מסדר טהרות. אבל בסדר טהרות לא מופיע הנימוק "מפני דרכי שלום"; אדרבה, בדרך כלל ההלכות מנומקות בצורה טכנית, האם יש חשש טומאה או לא, אבל יש להניח שהסיבה העיקרית לגישות השונות היא היחס לשאלת חיי השילוב בתחום הציבורי.
ארגון החומר במסכת טהרות (בחלק השני – הנדון כאן) טומן בחובו מסר ברור של שיתוף, או לפחות חתירה אליו. כמו במסכת אבות (פרקים א-ג) כך גם כאן עצם הסידור של ההלכות הוא המסר של העורך<sup class="footnote-marker">22</sup><i class="footnote">למסר הטמון בסידור מסכת אבות ראו במבואנו לה.</i>. המסר העולה מעריכתו של חלק זה הוא שהחשש מפני עם הארץ אינו בלתי מוגבל. עם הארץ הוא בעל כוונות טובות, ולכל היותר הוא שוגה וטועה ואינו בקי בפרטים, אך לא בעל רצון רע. יתר על כן, אין במשניות אלו שדר של חרדה מפני טומאה, אלא מסר מרגיע המחפש פתרונות שיאפשרו חיים בצוותא, למרות כל החששות. בפירושנו למשניות הפרק עמדנו על הפרטים השונים.
סדר המסכת
חטיבה א – דיני טומאת אוכלין. חטיבה זו מתחילה בראשית המסכת ומסתיימת בפ"ג מ"ב. חטיבה זו מתחלקת לשלוש יחידות ספרותיות:
1. דיני נבלה (פ"א מ"א-מ"ד);
2. טומאת אוכלין (פ"א מ"ה-פ"ג מ"ב);
3. כמות טומאת האוכלין (פ"ג מ"ב-מ"ד). שלוש משניות אלו מהוות יחידת חיבור בין שתי החטיבות. משרשר אותן המינוח "כביצה מכוון", והן עוסקות עדיין בטומאת אוכלין, אבל למעשה הדינים בהן נכונים לכל הטומאות. עם זאת, הבעיות שבמשניות ג-ד מתעוררות מחברה מעורבת ומאפיינות אותה. משנה ג עוסקת בטמא מת שסחט זיתים; בחברה תקינה מצפים היינו שטמא מת לא יבוא במגע עם חומרים העשויים להיטמא, ובוודאי שלא ייגע במשקין, אבל בחברה מעורבת (נורמלית) הדברים קורים. כמו כן המקרה של משנה ד מתעורר משום שהטומאה הוזנחה ולכן טפחה; מקרה כזה אופייני לחברה מעורבת, משום שבחברה "תקינה", כלומר חברה של שומרי טהרה, אסור היה להשאיר טומאה ללא השגחה. כלומר, הבעיה מאפיינת חברה מעורבת.
חטיבה ב – החיים בצוותא, או החיים בחברה מעורבת. כלומר התנהלות החיים בחברה מעורבת שיש בה שומרי טהרה, שאינם שומרי טהרה, ועוד משתתפים שעצם מעמדם ורמת השמירה שלהם מוטלת בספק: תינוק (פ"ג מ"ז), חרש, שוטה וקטן (שם מ"ו). במסגרת זו כמה יחידות ספרותיות, עם זאת המכנה המשותף ברור. זו הבעיה של רשות הרבים, זו הבעיה של עם הארץ שחדר או נכנס ברשות לבית החבר, וכיוצא באלו בעיות נוספות. ההלכות שבחטיבה עוסקות בנושא המרכזי, כולל סטיות מספר, כרגיל בפרקי המשנה. ברור שאם נצפתה נגיעה בטומאה הרי שהחפץ טמא; הבעיה מתחילה כאשר נוצר מצב של ספק נגיעה, על כן החטיבה מתחילה בבירור ענייני ספקות. דיני הספקות מנויים בשתי יחידות משנה ספרותיות, ובחטיבה כולה ארבע יחידות:
1. כל הטומאות כשעת מציאתן (פג מ"ה-מ"ח). מדובר במצב שבו הייתה ספק נגיעה. ברור שאם ברגע הבירור, או ברגע אחר, נצפתה נגיעה – הרי שהחפץ טמא. הבעיה מתעוררת כאשר יש חשש שהייתה נגיעה. כלומר זה מקרה של ספק. המשפט "כל הטומאות כשעת מציאתן" הוא אפוא ניסוח אחר ל"ספק טהרות מותר".
2. דיני ספקות (פ"ד מ"ב - פ"ד מי"ג). יחידה זו מתאפיינת בשימוש חוזר במונח "ספק" או "ספקות". ביחידה זו קבוצות משנה. כך פ"ד מ"א-מ"ד עוסקות בשאלות הנובעות מטומאה ניידת, ועולה שם לדיון הכלל "האם יש לטומאה מקום". בפירוש נָראה שיש שם סתירות פנימיות בין המשניות. הווה אומר, העורך הראשון של היחידה ליקט עמדות שונות ממשניות קדומות שונות וסותרות. הוא לא נמנע מהצגת הסתירות, ובלבד שכל המשניות תעסוקנה באותו נושא. רבי יוסי במקואות פ"ב מ"ב מכיר את משנת טהרות פ"ד מי"א ומ"ז, משמע שכבר לפני רבי יוסי היה מונח טופס קדום לימיו של משנת טהרות. איננו מניחים שלפניו היה הטופס שבידינו, אלא שהייתה משנת טהרות קדומה שהייתה תשתית למשנתנו, ואותה הכיר רבי יוסי. למסקנה דומה הגענו במבוא למסכת כלים<sup class="footnote-marker">23</sup><i class="footnote">רבי יוסי היה שותף פעיל בבירור הלכות טהרות. הווה אומר, הוא מופיע בסדר זה יותר פעמים, יחסית, מאשר בתחומים אחרים. כל זאת בניגוד לאפשטיין שסבר שמשנת כלים כולה (זו שבידינו) היא משנת רבי יוסי. ראו על כך במפורט במבוא למסכת כלים.</i>.
3. פ"ה מ"א עד סוף פ"ו – דיני ספקות בטומאות אחרות (בדיני טומאה וטהרה, אך כאלה שאינם קשורים לטומאת אוכלין). זו יחידה הכוללת כמה יחידות משנה, ופירטנו אותן בפירוש.
4. פ"ז עד פ"ח מ"ה – השארת עם הארץ עם חפצי שומר הטהרה. שומר הטהרה אינו מוגדר כ"חבר" אלא כסתם אדם, "המפקיד".
חטיבה ג – טומאת אוכלין:
1. פ"ח מ"ו – כללי טומאת אוכלין. הכלל הבסיסי שאתו צריך היה להתחיל את המסכת.
2. דיני משקין של טומאת אוכלין, והכשר משקין (פ"ח מ"ז - פ"ט מ"ט). יחידה זו אינה עוסקת בטומאת אוכלין אלא במשקין המהווים הכשר לטומאה בזיתים וענבים. הטומאה שמדובר עליה אינה טומאת אוכלין אלא טומאתם של האוכָלים (או החפצים) עצמם שנטמאו בנגיעה. בעצם המסכת שייכת למסכת משקין, והובאה כאן אגב המשניות הקודמות העוסקות במשקה. בתוך יחידה זו זיהינו יחידת משנה (פ"ט פ"א-מ"ד); אנו חושדים שהיא יחידה "כוהנית" שיש בה הלכות מקלות ומונחים מיוחדים. מ"ה באה מעריכה אחרת. ייתכן שהמשנה הכוהנית מתחילה כבר בראשית היחידה; את המונח "משנה כוהנית" ואת שיקולינו נסביר בפירוש המשניות הללו.
3. המשך הכשר טומאה בזיתים – פ"ט מ"ה. היא נערכה באותה יד שבה נערכה המשנה בפ"ג מ"ה, והיא שונה באופייה מהמשניות הקודמות, כפי שנראה בפירושנו. אם כן, עורך המסכת ליקט שתי יחידות משתי עריכות קדומות נפרדות וצירפן ליחידה אחת.
4. שמירת טהרה בבית הבד (פ"י מ"א-מ"ג) ובגת (מ"ג-מ"ח). משנה ג היא יחידת מעבר בין בית הבד לגת.
עדי הנוסח – ראו הטבלה המסכמת בסוף המבוא למסכת כלים.





Chapter 1



Mishnah 1

הקדמה
הפרקים הראשונים, עד פ"ג מ"ד, עוסקים בטומאת אוכלין ומשקין, ופותחים בטומאת נבלה. טומאת נבלה נדונה במפורש בתורה. לעומת זאת טומאת אוכלין אינה מוזכרת במפורש, ורק במשתמע נרמזים פרטים הקשורים אליה. אבל לפי דרכם השיטתית של חכמים נבלה היא אוכל וטומאת נבלה היא או טומאת נגיעה או טומאת אכילה, ואם באכילה עסקינן אין הבדל בין בשר לכל אוכל טמא אחר. מהלך שיטתי זה מתעלם מכך שהמונח "טמא" בתורה לגבי אוכל (בהמה טמאה) אין משמעו טמא במישור טומאה וטהרה, ברם היעדר אבחנה זו מצוי כבר בתורה. על כל פנים ארבע המשניות הראשונות עוסקות בנבלה ואילו ההמשך בטומאת אוכלין רגילה, מבלי לקבוע באיזה סוג אוכל מדובר. דיני כשרות של בשר נידונים במפורט בפרק יא בספר ויקרא. שם נקבע אילו בהמות ניתנות לאכילה ואילו אסורות באכילה. המינוחים שהתורה משתמשת בהם הם כאמור מתחום הטהרה והטומאה.
הפסוקים הרלוונטיים הוצגו במבוא.
מתוך ארבעים ושבעה פסוקי הפרק עשרים וארבעה מתנסחים במונחים מתחום טומאה וטהרה. עולה מהפרק שכל הנוגע בנבלת חיה שאינה טהורה, או בנבלת חיה טהורה, טמא טומאת ערב. פסוקים כד-כה עוסקים בנבלת עוף טהור, ואף הוא מטמא. במפורש נזכרת נגיעה בנבלה ונשיאת הנבלה. משנתנו אינה עוסקת בכל אלו אלא רק בטומאת אוכלין, הווה אומר שהאוכל מהנבלה נטמא בעת האכילה, וכן נאמר בתורה: "ואיש איש מבני ישראל ומן הגר הגר בתוכם אשר יצוד ציד חיה או עוף אשר יאכל... וכל נפש אשר תאכל נבלה וטרפה באזרח ובגר וכבס בגדיו ורחץ במים וטמא עד הערב וטהר. ואם לא יכבס ובשרו לא ירחץ ונשא עונו" (ויקרא יז יג-טז).
המונח "וכבס בגדיו" מופיע פעמים מספר בתורה בדין מצורע, זב, השורף את הפרה האדומה והאוכל נבלה. חכמים הבינו אותו כמתייחס לכך שאדם מטמא בגדים במגע. ברם הלכה כזאת ברורה ביחס למצורע או לזב, שהם טמאים שבעה, והבגדים טמאים כדין שני לטומאה (מה שנגע בראשון) וצריכים טבילה: " 'וכבס המטהר את בגדיו', אמר רבי שמעון מה זה בא ללמדינו? אם ללמוד לטמא בגדים במגע והלא קל וחומר הוא, ומה אם בימי ספרו שאינו מטמא בביאה מטמא בגדים במגע, בימי גמרו שמטמא בביאה אינו דין שיטמא בגדים במגע?! אם כן למה נאמר 'וכבס המטהר את בגדיו' מלטמא משכב ומושב, מפני שהם שני כבוסי בגדים. אחד מלטמא משכב ומושב, ואחד מלטמא בגדים במגע" (ספרא, מצורע פרשה ב ה"ו, עא ע"א). אם כן טומאת מגע פשוטה, ומן הפסוק ניתן ללמוד הלכה נוספת שמטמא משכב ומושב (והכביסה מטהרת את הבגד מטומאה זו). כל זה פשוט במי שטמא טומאת שבעה, אבל האוכל נבלה שטמא רק עד הערב, האם מטמא בגדים במגע? אין זה סביר, ואין בדברי חז"ל הסבר לפסוק. אין גם הסבר האם כיבוס בגדים משמעו טבילת הבגדים או די בכיבוס פשוט. לכאורה היה מקום לצפות לכך שכיבוס בגדים יהיה שונה ולא יחייב טבילה, שהרי הכתובים הבחינו בין כיבוס לרחיצה, ואם רחיצה היא טבילה, אז מהו כיבוס? עד כמה שהדבר מפתיע אין לכך תשובה פשוטה במקורות התנאיים.
אין מסכת העוסקת בטומאת נבלה האמורה בתורה. דיניה פזורים במשניות האחרות, כל אחת בהקשר הראוי לו, כאילו רצו עורכי המשנה להצהיר שקורפוס דיני טהרות איננו הרחבה של המקרא אלא הוא עצמאי בארגונו ובתפיסתו העקרונית.
מהפסוקים העוסקים בטומאת נבלה חכמים לומדים שהאוכל נבלת עוף טהור ניטמא באכילתו. נפתח בדרשת הכתוב (ספרא, אחרי מות פרק יא ה"ב-הט"ו, פד ע"ב - פה ע"א – בדילוגים). הדרשה מנוסחת כבר בהשראת משנת טהרות, או בהשראת המקורות שגם משנתנו משתמשת בהם:
ב) אשר תאכל אין אכילה פחותה מכזית. 'או אשר תאכל נבילה' פרט לחרטום ולצפורניים ולכנפיים ולנוצה ולבצים – אכילה היא כזית, וחרטום וצפורניים אינם בכלל אכילה.
ג) יכול יהא מטמא בגדים בתוך המעיים? תלמוד לומר 'יכבס בגדיו ורחץ במים וטמא עד הערב וטהר', אינו מטמא בגדים בתוך המעיים. יכול לא יטמא בגדים בתוך המעיים אבל תטמא בגדים בתוך הפה? תל 'נפש', (אבבית) [בבית] נפש היא מטמאה, ולא בתוך המעיים ולא בתוך הפה" – הטומאה היא טומאת גוף בלבד, ואינה מטמאה את בגדי האוכל לא בעת האכילה ולא לאחר מכן.
ה) יכול תהא נבלת בהמה מטמא בגדים אבית הבליעה? תלמוד לומר 'נבילה וטריפה לא יאכל לטמאה בה', את שאין לה טומאה אלא אכילתה, יצאת נבלת בהמה שהיא מטמאה עד שלא יאכלנה – נבלת עוף טמא אינה מטמאה באכילה.
ו) יכול נבלת עוף תטמא מן הכתוב 'ונבלת בהמה' מקל וחומר? תלמוד לומר 'בה', בה את מטמא בגדים בבית הבליעה, אין את מטמא בנבלת בהמה בבית הבליעה – נבלת בהמה אינה מטמאה באכילה.
ז) יכול אף נבלת עוף הטמא תהא מטמא בגדים בבית הבליעה? תלמוד לומר 'אשר תאכל נבלה וטריפה', את שאיסורו משום בל תאכל נבילה, יצא עוף טמא שאין איסורו משום בל תאכל נבילה, דברי רבי יהודה... – כמו ה, וחכמים בהמשך נשענים על דרשה אחרת.
ח) ...ואם כן מה תלמוד לומר 'נבילה'? פרט לשחוטה – עוף שחוט אינו מטמא, גם אם לאחר מכן התברר שהשחיטה פסולה.
ט) אמר רבי מאיר ומה אם נבלת בהמה שהיא מטמא במגע ובמשא שחיטתה מטהרת טריפה מטומאתה, נבלת העוף שאינה מטמא במגע ובמשא, אינו דין שתהא שחיטתה מטהרת טריפה מטומאתה?... – עוף שנשחט שוב אינו מטמא, גם אם התברר שהשחיטה פסולה ויש לו דין נבלה (כמו ח).
...רבי יוסי אומר, דיה כנבלת בהמה שחיטתה מטהרת ולא מליקתה – נמלק העוף והתברר שהמליקה פסולה, העוף מטמא.
יג) נמצאת את אומר היה אוכל בנבלת עוף טהור וידו אחת על גבי התנור וידו אחת על גבי חבירו, שניהם טהורים – הטמא מאכילת עוף אינו מטמא.
יד) מנין שאינו מדבר אלא בטומאת מקדש וקדשיו? הזהיר וענש על ידי טומאה וחייב קרבן על ידי טומאה, מה קרבן שחייב להלן על ידי טומאה בטומאת מקדש וקדשיו, אף עונש ואזהרה אמורים כאן על ידי טומאה בטומאת מקדש וקדשיו – העונש הכתוב במקרא חל על הנכנס טמא למקדש. אדם רגיל אינו חייב בטהרה, ואם נטמא ולא נטהר אינו נענש.
כל הרעיון של טומאת אוכלין יש בו רובד מוזר. לכאורה אין אכילה ללא נגיעה. אם הנוגע בנבלה, או בכל אוכל טמא אחר, טמא, מה המיוחד באכילה? תאורטית אולי יש דרך לאכול בלי נגיעה, אבל בפועל איסור אחד מייתר את האחר. הצורך בשתי טומאות הוא במצבים מיוחדים כאשר אוכל מטמא טומאת אוכלין אבל לא טומאת נגיעה, וזאת כאשר יש לכל אחת מהטומאות תנאים אחרים. טומאת אוכלין צריכה מחשבה והכשר (וטומאה רגילה אינה נזקקת להם); במקרים כאלה יש חשיבות הלכתית לסטטוס ההלכתי המדויק.
<b>שלשה עשר דבר נאמרו –</b> כך גם בכתב יד מינכן (<b>מ</b> ),<b> ו</b> ביתר עדי הנוסח ללא "נאמרו". הצורה "נאמרו" מפנה למשנה קדומה, ועל פניה נראה שאכן לפנינו סדרה של אמירות, ממשניות קדומות ערוכות, שרוכזו לרשימה אחת (מאוחרת יותר). <b>בנבלת העוף הטהור</b> – והמשנה מונה אותם. פתיחת המשנה מספרית. ראינו שמשניות רבות נפתחות בצורה מספרית<sup class="footnote-marker">1</sup><i class="footnote">ראו הדיון בפתיחת תרומות, נגעים ומשניות נוספות.</i>. בדרך כלל הפתיחה המספרית מאוחרת, לאחר שגובשו פרטי ההלכה. המספר שלושה עשר עשוי להיות סמלי (כמו שלוש עשרה מידות, שלושה עשר שערי המקדש, שקלים פ"ו מ"א). כך או כך, אי אפשר להכין רשימה מספרית אלא לאחר שנקבעו פרטי ההלכה, או חלק מהם. <b>צריכה מחשבה</b> – העוף מטמא רק אם חשב לאכלו, אבל אם בטעות נכנסה חתיכה לפיו אין הוא מטמא.<b> ואינה צריכה הכשר</b> – אוכל צריך הכשר, כלומר הכנה מתאימה לאכילה. כללי ה"הכשר" הם פשוטים וברורים: מה שנאכל במצבו הטבעי אינו צריך הכשר, אך מה שצריך הכנה (טבילה במים [שטיפה] או בישול) איננו בחזקת אוכל עד שיוכשר. כדברי משנת עוקצין (בסוגריים ההסברים למשנה): "1. יש צריכין הכשר ואינן צריכים מחשבה, 2. מחשבה והכשר, 3. מחשבה ולא הכשר, 4. לא הכשר ולא מחשבה. 1. כל האוכלים המיוחדים לאדם צריכין הכשר ואינן צריכים מחשבה [מכיוון שנועדו לאכילה אין צריך מחשבה מיוחדת לאכילתם, שכן הם מיועדים באופן טבעי לאכילה. אבל הם צריכים הכשרה, כדי שיהיו מוכנים לאכילה]. 2. החותך מן האדם, ומן הבהמה, ומן החיה, ומן העופות, מנבלת העוף הטמא... הרי אלו צריכין מחשבה והכשר [הם צריכים מחשבה משום שאינם אוכל רגיל, ורק אם אדם חשב ותכנן לאכלם הם הופכים לאוכל. הם גם צריכים הכשר שכן אין רגילים לאכלם ללא הכנה (בישול)]. 3. נבלת בהמה טמאה בכל מקום, ונבלת העוף הטהור בכפרים, צריכין מחשבה [מכיוון שאין הם אוכל טבעי, ובכפרים אין גויים שניתן למכור להם אוכל בלתי כשר זה] ואינן צריכין הכשר [מכיוון שאינם אוכל של יהודי אי אפשר להכשירם לאכילת אדם, והם מוכנים, כמות שהם, לאכילת כלב]. נבלת בהמה טהורה בכל מקום ונבלת העוף הטהור והחלב בשווקים אינן צריכין מחשבה ולא הכשר [אפשר למכור את נבלת העוף והבהמה לאכילה, ואין הם צריכים מחשבה משום שהם מטמאים גם אם אינם אוכל]" (פ"ג מ"א-מ"ג). משנת עוקצין היא אפוא הסבר לניסוח של משנתנו, הסבר הבנוי בצורה ריבועית משוכללת.
במשנתנו ההלכה פשוטה ומוסכמת, אבל להלן (פ"ח מ"ו) רבי יוחנן בן נורי אומר שאינה צריכה מחשבה, או שהתאמה לאכילת כלב נחשבת כמחשבה, ובכך חולק על משנתנו ועל משנת עוקצין, כמו גם על דעת חכמים במשנת פרק ח (איור 1). מחשבת האכילה היא מעין גמר מלאכה המתקין את האוכל לאכילה שאיננה רגילה, כמו כל כלי שמטבעו מיועד למלאכה אחת (וגמר המלאכה שלו הוא
<b>איור 1א.</b> הכלב היה חיית בית מקובלת ומופיע רבות באיורי התקופה. כלב על ציור קיר מאוסטיה. צילמה ד' ספראי..
<b>איור 1ב.</b> כלב על פסיפס נהריה. צילם י' פיקסלר.
<b>איור 1ג.</b> כלב מחמד ליד אורגת, פסלון מתוך אוסף מוסאיוף ובאדיבותו. צילם ע' פטנקין.
הכנתו לתפקידו), ואם שינה את מלאכתו (את ייעודו) משתנה גם אופי גמר המלאכה. נמצאנו למדים
שדיני טומאת אוכלין הם למעשה התאמה (אדפיזציה) של הכללים הרגילים לצורכי אכילה.
משנת עוקצין, כמשנתנו, קובעת שנבלת העוף הטהור צריכה מחשבה (תכנון לאכילה) ואינה צריכה הכשר, שהרי ממילא אדם (יהודי) אינו יכול לאכלה. בלשון התוספתא: "אמר רבי יוסי מפני מה אמרו 'נבלת העוף טהור אינה צריך הכשר' מפני שהיא מטמא טומאה חמורה, וכל המטמא טומאה חמורה אינו צריך הכשר" (עוקצין פ"ג ה"ה, עמ' 689). מכיוון שטומאתה איננה רק טומאת אוכל אלא גם טומאת נגיעה אין צורך בהכשרתה לאכילה. בירושלמי הסבר קרוב: "התיב רבי ירמיה, הרי נבלת עוף הטהור הרי הוא מטמא טומאת אוכלין בלא הכשר, בלא טומאה, מפני שסופן ליטמות טומאה חמורה..." (יומא פ"ו ה"ו, מד ע"א; חגיגה פ"ג ה"ב, עט ע"א). משנת עוקצין מוצגת בצורה רעיונית משוכללת, וגם צורה זו היא ניסוח מאוחר.
<b>ומטמא טומאת אכלין בכביצה</b> – אם נגעה בחפץ היא מטמאה אותו, והמינימום המטמא הוא כביצה. ממשנתנו, ממשנת ערלה (פ"ב מ"ה ומ"ו) וממשניות אחרות עולה, לכאורה, כי מקובלת הייתה ההלכה גם על בית שמאי וגם על בית הלל כי אוכל אינו מטמא אלא כביצה, והם חלוקים רק במחמץ ובמתבל (ערלה שם). כך אף נדרש בסתם בתורת כהנים: " 'אוכל יטמא' (ויקרא יא לד), מלמד שהוא מִטָמא<sup class="footnote-marker">2</sup><i class="footnote">כלומר נטמא.</i> בכל שהוא, יכול יְטָמא לאחרים בכל שהוא? תלמוד לומר 'אשר יאכל', הא אינו מטמא אלא כביצה" (פרשת שמיני ראש פ"ט, נד רע"ג, וראו עוד בבלי, שבת צא ע"א). ברם אנו יודעים שהמידה של כביצה אינה מקובלת על הכול ויש שדרשו שכבר "כזית" מטמא. מידות אלו של כזית וכביצה מופיעות רבות כמידות המינימום לברכה, לזימון ולהלכות כיוצא באלו<sup class="footnote-marker">3</sup><i class="footnote">משנה, ברכות פ"ז מ"ב ועוד, וראו פירושנו לה. </i>. בית הלל אומרים בדרך כלל ב"כביצה" ובית שמאי ב"כזית", ברם שמות מוסרי המסורות מתחלפים במקורות. הירושלמי מעיר "אית תני ומחלף", והבבלי מצטרף לאפשרות זו. כלומר, יש השונה ומחליף את השמות<sup class="footnote-marker">4</sup><i class="footnote">אפשטיין, מבוא, עמ' 125; 714; ירו', פסחים פ"ג ה"ח, כט ע"ד; הבבלי, ברכות מט ע"ב, מסיק שמוחלפת השיטה בגלל הסתירה הפנימית בין המסורות השונות על עמדתו של רבי יהודה.</i>. ההבדל בשמות המוסרים מפלג בין מסורות ארץ ישראל ובבל, בין הירושלמי לבבלי ובין כתבי היד השונים למשנה פסחים פ"ג מ"ח. מצד אחד ניצבים כתב יד קופמן, <b>מג</b> , <b>מגקב</b> , <b>מיל</b> , <b>מל</b> , <b>מפי</b> , <b>מרא</b> , <b>מרש</b> , <b>מת</b> וכן הגיליון של <b>ש</b> ; אלו הם כתבי היד ממסורת ארץ ישראל וכתבי יד טובים ממסורת בבלי, ומצד שני יתר עדי הנוסח שרובם דפוסים ראשונים ומאוחרים. מעניין שבגיליון של כתב יד קופמן הנוסח "תוקן", כפי שבגיליון של <b>ש</b> הוא תוקן ההפך<sup class="footnote-marker">5</sup><i class="footnote">ראו עוד פירושנו לתרומות פי"א מ"א; מעשר שני פ"ב מ"ג-מ"ד; פסחים פ"ג מ"ח.</i>. המחלוקת אם "כזית" או "כביצה" היא כבר מחלוקתם של רבי אליעזר (כזית) ורבי יהושע (כביצה), ובתוספתא זבים אנו שונים: "וזה אחד משלשה עשר דברים שנאמרו בנבלת העוף הטהור, כביצה לטמא טומאת אוכלין, דברי רבי יהושע, רבי אליעזר אומר זה וזה כזית ורבי חנינא אומר זה וזה כביצה" (פ"ה הי"א, עמ' 680).
קרוב אפוא לומר כי רבי אליעזר מוסר את דעת בית שמאי לעומת רבי יהושע ששונה את דעת בית הלל, ורבי יהודה מהלך בשיטת רבו. נראה שבמקור ניצבו שני הבתים זה מול זה; בית הלל אמרו זה וזה כביצה, ובית שמאי זה וזה כזית. רבי חנינא בתוספתא מייצג כאן את בית הלל. עמדת המשנה היא, אפוא, מעין פשרה בין שתי העמדות, ואין זה חריג שעמדת בית שמאי השפיעה על ההלכה המאוחרת, גם אם ברוב המקרים ההלכה כבית הלל<sup class="footnote-marker">6</sup><i class="footnote">ראו ספראי, הכרעה כבית הלל.</i>. רבי אליעזר, שעליו נאמר שהשווה מידותיו (להלן פ"ב מ"ב), אומר זה וזה כזית, ורבי חנינא גם הוא משווה מידותיו, אך זה וזה כביצה<sup class="footnote-marker">7</sup><i class="footnote">אבל לבבלי מסורת שונה (יומא פ ע"א), שכל השיעורים כזית חוץ מטומאת אוכלין, וברור שהבבלי אינו מכיר במסורת שהייתה מחלוקת שיטתית בין הבתים בנושא. </i>.
חכמים רבים נשאו את השם חנינא, אך לכולם נוסף שם אביהם. רבי חנינא סתם היה אחד, תלמיד רבי אליעזר: "וילחם עם ישראל ברפידים, א"ר חנינא דבר זה שאלתי את רבי אלעזר במתיבתא רבא רפידים מהו? אמר לי כמשמעו. ועוד אמר רבי חנינא שאלתי..." (מכילתא דרבי ישמעאל, בשלח, מסכתא דעמלק פ"א, עמ' 177). מכיוון שכאן הוא נוקט בשיטת בית הלל לכן סביר שאין זה רבי חנינא שלנו. חכם אחד בשם זה מתדיין עם רבי יונתן בן המשולם. רבי יונתן הוא חכם הנזכר רק בספרי זוטא (טי ג, עמ' 302; יט כא, עמ' 314), והיה כנראה מבני דור אושא, ורבי אליעזר בן יעקב מוסר משמו. יש להניח שהוא אחיו של רבי יוסי בן המשולם, מתלמידי רבי מאיר, שעליו נאמר פעמיים "העיד רבי יוסי בן המשולם משם רבי נתן אחיו שאמר משם רבי לעזר חסמא" (תוס', דמאי פ"ג ה"א; פ"ו ה"ז). רבי יונתן הוא כנראה רבי נתן. רבי יוסי זה היה מחברי הקהילא קדישא דבירושלם, חבורת חכמים, תלמידי רבי מאיר, שחיו חיי תורה וצדקה בעיר הקודש שהפכה לנכרית<sup class="footnote-marker">8</sup><i class="footnote">ספראי, קהילא קדישא, עמ' 173.</i>.
עם זאת המחלוקת אינה חייבת להיות עקבית ושיטתית, כלומר מי שאומר כזית לעניין אחד עשוי לומר כביצה לעניין אחר (ראו להלן, וכן פ"ג מ"ד). מכל מקום, שתי הדעות מופיעות במקורות רבים. משנתנו נוקבת במידה של "כביצה". אם אכן הדעות אחידות ושיטתיות, הרי שעורך המשנה מציג את בית הלל כדעת בית שמאי. הם חולקים על בית שמאי בהלכה העקרונית וטוענים שכדי לטמא צריך מידת מינימום, אבל מקבלים את דעתם שמידת המינימום היא כביצה. קרוב להניח שבית הלל נותרו בדעתם ש"כזית", ורק העורך או התנא של הקובץ שממנו נלקטה המשנה סבר כבית שמאי ש"כביצה". משנתנו מצטרפת אפוא למשניות שהן סתומות כבית שמאי. אמנם רוב המשניות נסתמו כבית הלל, וכן נהגו לדורות, אבל משניות רבות הן כבית שמאי ומשנתנו אחת מהן<sup class="footnote-marker">9</sup><i class="footnote">לרשימה חלקית ראו ספראי, הכרעה כבית הלל.</i>.
<b>וכזית בבית הבליעה</b> – טומאה היא כביצה, אבל לעניין אכילה די בכזית כדי לטמא. עמדה זו אינה עקבית, כפי שהראינו מתוספתא זבים שציטטנו. כאמור יש מסורות המחליפות את שמות החולקים, ולפיהן אפשר שגם במשנתנו ישתנו שמות החולקים.<b> והאוכלה טעון הערב שמש</b> – כאמור בתורה ובספרא שציטטנו הטומאה היא טומאת הערב שמש,<b> וחייבין עליה על טומאת המקדש</b> – אם נכנס למקדש חייב. כפי שראינו בספרא שציטטנו, כך פירשו חכמים את העונש הכתוב במקרא "ואם לא יכבס ובשרו לא ירחץ ונשא עונו" (ויקרא יז טז). פירוש זה נאמר בפשטות, אך הוא בעייתי עד למאוד. לפי התורה כל מצוות טהרה חלות על כוהנים בלבד: "ויאמר ה' אל משה אמר אל הכהנים בני אהרן ואמרת אלהם לנפש לא יטמא בעמיו" (ויקרא כא א). אם כן, רק על הכוהנים מוטל לשמור על מצוות טהרה. חז"ל החילו כידוע את המצווה גם על כלל ישראל, אך גם הם לא סברו שכל אדם מישראל חייב בטהרה, אלא שראו בכך חשיבות, נוהג ראוי, מידת חברים, ולא הלכה של ממש. לכאורה הפסוק שציטטנו מפרק טו מורה על שמירת טהרה של כל אדם מישראל, ואם לא נטהר, "ונשא עונו". חז"ל פירשו את הפסוק בנכנס לבית המקדש, ולכן סעיף זה רשום גם במשנה. אבל יוספוס אומר בפשטות שהוא חל על כל אדם בכל מצב (קד', ג 262), ואם התעכב בטומאה ולא טיהר עצמו חייב בקרבן<sup class="footnote-marker">10</sup><i class="footnote">ראו נחמן, הלכה, עמ' 212-211.</i>. משנתנו מהלכת בשיטת חז"ל הרגילה ויוספוס משקף כאן עמדה כיתתית, מן הסתם עמדה של הצדוקים שהיו בית גידולו הרוחני.
<b>ושורפין עליה את התרומה</b> – אם נגעה הנבלה בתרומה טימאתה, שכן אוכל שני או שלישי פוסל את התרומה (להלן פ"ב מ"ג ואילך). הלכה זו ברורה: אם היא מטמאת אוכלין הרי שתרומה טמאה דינה שרפה. אין זאת אלא שהעורך מתאמץ להגיע למספר שלושה עשר, על משקל שלוש עשרה מידות של הקב"ה ושל לימוד ההלכה ושלושה עשר שערי המקדש, ובכך להפוך את דיני האוכל נבלה לעמוד תווך במבנה ההלכתי<b>,</b> מעין "על ארבעה דברים העולם עומד: על האמונה, על המקדש, על ההלכה ועל טומאת אוכלין".<b> והאוכל אבר מן החי ממנה</b> – משפט זה צורף לרשימה ואין מקומו כאן; הרי מדובר על נבלת העוף הטהור, והאוכל אבר מן החי אינו אוכל מהנבלה. <b>סופג את הארבעים</b> – כדין כל אוכל אבר מן החי: "האוכל אבר מן החי, ומן הבהמה, ומן החיה, ומן העופות טהורין כל שהוא, ומן הטמאין עד שיהו בו כזית. האוכל אבר מן החי ומן העוף טמא, הרי זה סופג שמונים, דברי רבי יהודה ורבי אלעזר, וחכמים אומרים אינו סופג אלא ארבעים" (תוס', זבים פ"ה הי"ב, עמ' 680), וכן משמע מברייתות אחרות<sup class="footnote-marker">11</sup><i class="footnote">תוס', מכות פ"ד ה"ט; חולין פ"ז ה"י, עמ' 509, ועוד. </i>.
<b>שחיטתה ומליקתה מטהרות את טרפתה דברי רבי מאיר</b> – אם לאחר שחיטת העוף או מליקתו (כנדרש בהלכה) התברר שהוא נפסל, ויש לו דין נבלה, הרי שאין לנבלה דין טומאה הנזכר לעיל, וכן בתוספתא זבחים (פ"ז מ"ו).<b> רבי יהודה אומר אינן מטהרות רבי יוסה אומר שחיטתה מטהרת אבל לא מליקתה</b> – רבי יהודה חולק, ורבי יוסי נוקט עמדת פשרה.
ההלכה חוזרת במשנת זבחים הדנה בעולת עוף שהוקרבה כהלכה והתברר שנפסלה: "וכולן אינן מטמאות בבית הבליעה, ומועלין בהן, חוץ מחטאת העוף שעשאה למטה כמעשה חטאת לשם חטאת" (פ"ז מ"ג), וכן: "מלק ונמצא טריפה, רבי מאיר אומר אינה מטמאה בבית הבליעה. רבי יהודה אומר מטמאה בבית הבליעה. אמר רבי מאיר, מה אם נבלת בהמה שהיא מטמאה במגע ובמשא שחיטתה מטהרת את טריפתה מטומאתה, נבלת העוף שאינה מטמאה במגע ובמשא אינו דין שתהא שחיטתה מטהרת את טריפתה מטומאתה? מה מצינו בשחיטתה שהיא מכשרתה באכילה ומטהרת את טריפתה מטומאתה, אף מליקתה שהיא מכשרתה באכילה תטהר את טריפתה מטומאתה. רבי יוסי אומר דיה כנבלת בהמה, שחיטתה מטהרתה אבל לא מליקתה" (פ"ז מ"ו). רבי מאיר לשיטתו שנבלת עוף טהור במקרה זה אינה מטמאת את אוכלה, קל וחומר מנבלה, ורבי יוסי מצמצם את הלימוד. הרי נבלה אינה נמלקת, לכן אפשר ללמוד רק על עוף שחוט ולא על עוף שנמלק.
הרשימה במשנתנו אינה מלאה. כך, למשל, בספרי זוטא יש תוספת: "האוכל מנבלת העוף הטהור טמא ומטמא בגדים אבית הבליעה, והוא עצמו אין מטמא בגדים. הרי זה אומר מטמאיך לא טמאוני ואתה טמאתני..."<sup class="footnote-marker">12</sup><i class="footnote">ספרי זוטא, יט יא, עמ' 305, וראו פירושנו לפרה פ"ח מ"ב.</i>. בוודאי אפשר היה להוסיף מה הדין אם נגעה בקודש, או בחטאת, אם מטמא בהקאה וכיוצא באלו שאלות נוספות, כגון אלו הנידונות בתוספתא זבים (פ"ה הי"א, עמ' 680). עוד נציין, כבר בשלב זה, שלרוב ההלכות יש מקבילות, אך אלו מצטטות את משנתנו: "וזה אחד משלשה עשר דברים שנאמרו בנבלת העוף הטהור", מכאן שכל הרשימות האחרות מאוחרות למשנתנו.
כבר אמרנו שמשנה א היא מהמשניות הספורות, כלומר משניות המתחילות במספר, ואלו מצויות לעתים קרובות בראש מסכת (יבמות פ"א מ"א; תרומות פ"א מ"א; שבועות פ"א מ"א; נגעים פ"א מ"א ועוד). את מניין שלושה עשר הפריטים נבדוק במשנה הבאה, ושם אף נדון באופייה של משנתנו כמשנה "ספורה".

Mishnah 2

 [<b>אבל</b>]<b> –</b> נמחק? על כל פנים איננו בעדי נוסח אחרים. <b>הכנפים והנוצה מִטמות ומְטמאות –</b> נטמאות אם נגעה בהן טומאה, ומטמאות כדין הנבלה עצמה, אף על פי שאין הן חלק מהעוף הטהור, שהרי אינן נאכלות. <b>ולא מיצטרפות</b> – עם חלקי גוף אחרים להיות כזית או כביצה. <b>רבי ישמעאל אומר הנוצה מיצטרפ</b>[<b>ו</b>]<b>ת</b> – הנימוקים להלכות ולדעות השונות יתבררו להלן.<b> החרטום והצפרנים מִטמין ומְטמין ומצטרפין</b> – כאוכל לכל דבר.<b> רבי יוסה אומר אף ראשי גפיים</b> – ראשי הכנפיים, ולא נאמר שמישהו חולק עליו, אך מן הסתם חכמים סבורים שראשי הכנפיים אינם מטמאים.<b> וראש הזנב</b> – הבסיס של הזנב,<b> מצטרפין שכן מניחים בפטומות</b> – פטומות הן עופות שגודלו לפיטום ובשרן עדין, כמו בסיפור המלבב שבירושלמי ובמקבילות: "יש שהוא מאכיל את אביו פטומות ויורש גיהנם, ויש שהוא כודנו בריחים ויורש גן עדן (איור 2). כיצד מאכיל את אביו פטומות ויורש גיהנם? חד בר נש הוה מייכיל
<b>איור 2ב.</b> זוג אנשים המניעים את הרחיים לקסיקון העתיקות, עמ' 198.
<b>איור 2ג.</b> בהמה מניעה את הרחיים ריינך, תמונות ב, עמ' 230. ראו להלן איור 19.
לאבוי תרנוגלין פטימין. חד זמן אמר ליה אבוי, ברי, אילין מנן לך? אמר ליה סבא סבא אכול ואדיש, דכלביא אכלין ומדשין. נמצא מאכיל את אביו פטומות ויורש גיהנם" (פאה פ"א ה"א, טו ע"ג ומקבילות – מעשה באדם שהיה מאכיל את אביו תרנגולים מפוטמים. פעם אחת אמר לו אביו, בני, אלו מנין לך? אמר לו זקן זקן אכול ודוש<sup class="footnote-marker">13</sup><i class="footnote">ביטוי זה משמש גם ככינוי גנאי לקיום יחסי אישות.</i>, שכן כלבים אוכלים ודשים...). האכלת תרנגולים מפוטמים היא האכלה מעולה ואלו יקרים ביותר. המשנה בשבת אף מתארת כמה מדרכי הפיטום הללו: "מלעיטין", "ממרים", "מהלקטין" (שבת פכ"ד מ"ג).
משנת עוקצין מסבירה את משנתנו ומרוממת אותה לכלל ריבועי: "כל שהוא יד ולא שומר מיטמא ומטמא ולא מצטרף. שומר אף על פי שאינו יד מיטמא ומטמא ומצטרף. לא שומר ולא יד לא מיטמא ולא מטמא" (פ"א מ"א). "יד" משמעה שהאוכל משתמש בה להחזקת האוכל, למשל שורשי השום לחים (שם מ"ב) ואילו שורשים יבשים הם יד בלבד ואינם שומרים על האוכל (שם מ"ג). דברי רבי יוסי מוסיפים להסבר. נראה שבתרנגולים מפוטמים השאירו את ראשי הכנפיים כדי שישמשו כיד וכשומר, כלומר ישמרו את האוכל שלם לבל יינזק בקצוות, ועל כן גם בתרנגול רגיל הם נחשבים לחלק מהאוכל.
מעתה עלינו לחזור לחישוב שלושה עשר הדברים שנאמרו בנבלת העוף הטהור. לדעתנו לפנינו הסבר הלכתי-טכני למצב חברתי. את בשר העוף השאירו על העצמות במגמה שהאוכלים בסעודה החגיגית (בסעודת הסימפוזיון)<sup class="footnote-marker">14</sup><i class="footnote">ראו המבוא למסכת ברכות.</i> ישתמשו בהם לאחיזה, שכן לרשותם עמדה רק יד אחת לתפיסת האוכל, ללא כלי העזר המקובלים היום (מזלג). על כן הושארה הכנף על הבשר (מה שילדינו קוראים היום "בשר על מקל"). נוהג זה מנוסח בניסוח משפטי טכני ואחיד, "שומר" ו"יד".
אלבק מונה עשרה פרטים במשנה א ושלושה במשנה ב, קהתי מונה תשעה במשנה א וארבעה במשנה ב, אך שניהם סבורים שהכותרת מתייחסת לשתי המשניות. המחלוקת מעידה שהמניין אינו פשוט, כפי שעולה גם מהמניין להלן. אפשר למנות במשנה א שלושה עשר דינים, כדלהלן:
1. צריכה מחשבה
2. ואינה צריכה הכשר
3. ומטמאה טומאת אוכלין
4. בכביצה
5. וכזית בבית הבליעה
6. והאוכלה טעון הערב שמש
7. וחייבין עליה על טומאת המקדש (כניסה אליו)
8. ושורפין עליה את התרומה
9. והאוכל אבר מן החי ממנה סופג את הארבעים
10. שחיטתה
11. ומליקתה מטהרות טריפתה, דברי רבי מאיר
12. רבי יהודה אומר אינן מטהרות
13. רבי יוסה אומר שחיטתה מטהרת אבל לא מליקתה.
אפשר גם לצרף את שחיטתה ומליקתה ואת כל הדעות השונות, ואז יש ברשימה עשרה סעיפים, או ששחיטה ומליקה יהיו שני סעיפים נפרדים, ואז יש במשנה אחד עשר פריטים.
במשנה ב מקסימום שישה פריטים:
1. כנפיים
2. נוצה
3. חרטום
4. צפורניים
5. ראשי גפיים
6. ראש זנב.
אפשר גם לצרפם לשלושה פריטים:
1. כנפיים ונוצה
2. חרטום וצפורניים
3. ראשי גפיים וראש זנב,
אבל אין עדיפות למניין זה או אחר. נמצאנו למדים כי המספר שלושה עשר הוא בעייתי. יתר על כן, ראינו שיש פריטים שאינם במשניות, ויש פריט (אבר מן החי) שמקומו ברשימה בעייתי, ולמעשה אין הוא מתאים לכותרת.
פרקים רבים מתחילים בפתיחות מספריות, וכן משניות רבות<sup class="footnote-marker">15</sup><i class="footnote">מסכתות: שבת (ראו פירושנו לפ"א מ"א שם), פאה, תרומות (ראו פירושנו לפ"א מ"א שם), בבא קמא, שבועות ועוד, וראו במבוא הכללי לפירוש המשניות.</i>. הפתיחה המספרית הייתה חשובה לקדמונינו ומהווה כלי עזר חשוב ביותר לזיכרון תורה שבעל פה. ייתכן שמשניות מטיפוס זה הן חלק ממשנה קדומה שרבות ממשניותיה היו סדורות בצורה מספרית, או לחילופין שהייתה זו שיטת עריכה, אולי של בית מדרש מסוים, אך אין לראות בהן רובד הלכתי קדום ואף לא שיטת עריכה קדומה, כי לחלק מן המשניות המספריות דווקא אופי מסכם של מידע מפורט נתון. סביר להניח שזו דווקא שיטת עריכה מאוחרת יחסית. כך עולה בבירור מן העיון בפתיחה המספרית בירושלמי המייחסת את הגישה המספרית לתקופת הסופרים: "אמר רבי אבהו כתיב 'משפחות סופרים יושבי יעבץ' (דברי הימים א ב נה), מה תלמוד לומר 'סופרים', אלא שעשו את התורה ספורות ספורות, 'חמשה לא יתרומו' (משנה, תרומות פ"א מ"א), 'חמשה דברים חייבין בחלה' (משנה, חלה פ"א מ"א), 'חמש עשרה נשים פוטרות צרותיהן' (משנה, יבמות פ"א מ"א), 'שלשים ושש כריתות בתורה' (משנה, כריתות פ"א מ"א), 'שלשה עשר דבר בנבלת העוף הטהור' (משנתנו, טהרות פ"א מ"א), 'ארבע אבות נזיקין' (משנה, בבא קמא פ"א מ"א), 'אבות מלאכות ארבעים חסר אחת' (משנה, שבת פ"ז מ"ב). אמר רבי אחא: כתיב 'לעזרא הכהן הסופר', מה תלמוד לומר 'סופר'? אלא כשם שהיה סופר בדברי תורה, כך היה סופר בדברי חכמים" (ירו', שקלים פ"ה ה"א, מח ע"ג). זו עדות למודעות אמוראית שאכן מדובר בשיטת עריכה ייחודית, ואין זו עדות או הוכחה בדבר הכרונולוגיה של השיטה<sup class="footnote-marker">16</sup><i class="footnote">אורבך, סופרים, פיתח שיטה שלמה על תקופת הסופרים כתקופת היסוד של תורה שבעל פה. לא כאן המקום לפתח את הנושא, אך להערכתנו המינוח "סופרים" בספרות חז"ל כמתייחס לחכמי העבר רווי תפיסות סטראוטיפיות ואינו משקף זיכרון היסטורי רֵאלי. עם זאת, בכתובות בית שני מכונים אישים מספר בשם "סופרים" (בעיקר ביוונית); "סופרים" הוא הכינוי הקדום לחכמים (נושאי התואר "רבי"), וההסבר שהם כתבו משניות ספורות הוא הסבר דרשי.</i>.
יתרה מזאת, בחלק מהמקרים ניתן להוכיח שהפתיחה המספרית היא מאוחרת, ובאה לאחר שהמשנה כבר הייתה שנויה. כך היא משנת תרומות (פ"א מ"א): בהמשך המשנה מופיעות כפילויות, ומן הסתם ניתן להסבירן בהליך העריכה שבו כלל גרעין המשנה רק את ההלכה עצמה, ללא הפתיחה המספרית; בשלב עריכה מאוחר יותר נוספה פתיחה מספרית שסיכמה את המפרט של המשנה ועמה הפכו גם מילים מספר למיותרות<sup class="footnote-marker">17</sup><i class="footnote">ראו דיוננו בסופה של משנתנו וכן במשנת תרומות פ"א מ"א.</i>. סיוע להערכתנו שהמספר הוא סך כל המקרים ללא משמעות ספרותית נרמזת יש במשנה זו במספר "חמש עשרה" שבו פותחת משנת יבמות (פ"א מ"א). מספר כזה אינו שגור בספרות חכמים, ודומה שלא ניתן לייחס לו משמעות ספרותית בדומה למספרים כארבעה, שבעה או ארבעים (ארבעים חסר אחת). עם זאת המספר איננו רק סיכום המקרים, שהרי ניתן להגיע גם לסיכום מספרי אחר.
דוגמה אחרת היא משנת נדרים (פי"א מ"י) הפותחת במילים "תשע נערות נדריהן קיימין". עיון במשנה מצביע על כך שהמספר הוא רק לשיטת תנא קמא החולק על רבי יהודה. התלמוד אומר שלמעשה כל המקרים הם שניים בלבד, יתומה ובוגרת, או אולי שלושה, כפי שהעלינו בפירוש המשנה שם. אבל התלמוד הירושלמי מסביר: "אמר רבי יוחנן שתים הן, ולמה תנינן תשע, בשביל לחדד את התלמידים" (נדרים פי"א הי"א, מב ע"ד), כלומר לחדד את האבחנות. זו דוגמה ברורה לכך שהמשנה לא נערכה בצמצום ואין מקום לחפש (ולמצוא) בכל משפט חידוש הלכתי<sup class="footnote-marker">18</sup><i class="footnote">ראו על כך במבוא הכללי לפירוש המשניות. </i>. התירוץ "לחדד את התלמידים" מופיע פעמים נוספות במקורות. בספרות התנאים הוא בא להסביר מדוע אמר התנא דבר של תימא – כדי "לזרז את התלמידים" או "לחזק את התלמידים"<sup class="footnote-marker">19</sup><i class="footnote">תוס', אהלות פט"ז ה"ח, עמ' 614; פרה פ"ד ה"ז, עמ' 633; ספרי במדבר, קכז, עמ' 151.</i>. בתלמוד הבבלי בא המונח להסביר מדוע אמר התנא דבר שאינו נכון, כלומר מטרתו לבטל או לשלול את תוקפה ההלכתי של האמירה של התנא או החכם הקודם<sup class="footnote-marker">20</sup><i class="footnote">בבלי, עירובין יג ע"א; נזיר נט ע"ב; זבחים יג ע"א.</i>. בירושלמי הוא מופיע רק בסוגיית נדרים. מכל מקום המספר איננו קדום, והוא סיכום בלתי מדויק של המשנה.
במשנת שבועות פ"א מ"א הפתיחה המספרית היא "שבועות שתים שהן ארבע...". נראה שהיו אלו ארבע משניות קדומות נפרדות ולכולן פתיחה מספרית דומה, והעורך ריכז את כל המשניות שנפתחו בדרך זו. כל ארבעה מרכיבי הרשימה מוכרים ממקורות אחרים ושובצו בראשי מסכתות, חוץ מ"ידיעות הטומאה" שבוארו בהמשך המשנה שם, והשבועות, שהן עיקרה של מסכת זו, ואף הן בוארו בהמשך המשנה שם. ליציאות השבת ומראות נגעים הוקדשו משניות מפורטות הפותחות את המסכתות בנושאים הללו (שבת פ"א מ"א ונגעים פ"א מ"א). משנת שבועות הכירה משניות אלו וידעה שהן משובצות במשנה ומבוארות במקומן, על כן אין במשנת שבועות הסבר למושג, וכל שהיא מסבירה הוא המושגים הרלוונטיים למסכת שבועות, או אלו שאין להם הסבר במקום אחר. מכאן נראה שעורך מסכת שבועות כבר הכיר את הפתיחות למסכתות נגעים ושבת, ומהן ריכז את החומר למשנתו. איננו מכירים עוד פתיחות של "שתים שהן ארבע" שאינן במשנתנו.
משנת נגעים נפתחת אף היא בפתיחה מספרית: "מראות נגעים שתים שהן ארבע" (פ"א מ"א). במשנה ד בהמשך נחלקים חכמים אחרים ומציעים מראות נגעים במספרים גדולים יותר. החכמים הנחלקים מקבלים את החלוקה לבהרת ולשאת, אבל מגיעים לאבחנות משנה נוספות בצבעי הכתמים. החלוקים הם קבוצה חריגה בספרות חז"ל, כולם בני החלק הראשון של דור יבנה, המאוחר שבהם הוא רבי ישמעאל. עקביא בן מהללאל ודוסא בן הרכינס הם מראשוני דור יבנה שעוד פעלו בימי הבית. בדור יבנה היה רבי דוסא כבר אחד מזקני הדור ולא השתתף באופן פעיל בישיבות בית המדרש<sup class="footnote-marker">21</sup><i class="footnote">ראו פירושנו ליבמות פ"א מ"ד.</i>. דומה, אפוא, שהקביעה בדבר החלוקה לשתיים היא קדומה, מראשית דור יבנה לכל המאוחר. על זמנה וטיבה אפשר ללמוד ממסורת אחרת המופיעה בתוספתא ובתלמודים למשנתנו. מעטות המסורות המלמדות על דרכי הניסוח, הטיעון והוויכוח המקוריים של קדמונינו, וזו אחת החשובות שבהן.
אמר רבי יוסי, שאל יהשע בנו של רבי עקיבא את רבי עקיבא. אמר לו, מפני מה אמרו 'מראות נגעים שנים שהן ארבע'? אמר לו אם לאו מה יאמרו? אמר לו יאמרו 'מקרום ביצה ולמעלה טמא'. אמר לו ללמד שמצטרפין זה עם זה. אמר לו יאמרו 'מקרום ביצה ולמעלה טמא ומצטרפין זה עם זה'. אמר לו ללמדך שאם אינו בקי בהן ובשמותיהן לא יראה את הנגעים<sup class="footnote-marker">22</sup><i class="footnote">תוס', נגעים פ"א ה"א, עמ' 617; ירו', שבועות פ"א ה"א, לב ע"ד; בבלי, שם ו ע"א.</i>. בנו של רבי עקיבא שאל את אביו למה המשנה מנוסחת בצורה מספרית, ואכן למעשה אין כאן חלוקה של שניים כפול שניים אלא ארבע רמות. ניכר שרבי עקיבא מתקשה בהבנת השאלה,
הדיון בין רבי עקיבא ובנו על מהות המספרים במסכת נגעים (תוס', נגעים פ"א ה"א, עמ' 617) הוא "דו-שיח של חרשים". הבן (רבי יהושע) שואל שאלה ספרותית על סגנון, ורבי עקיבא מחפש תשובה של תוכן. ברור שאין לרבי עקיבא תשובה מוכנה, שכן שתי התשובות הראשונות שלו נדחות. רבי עקיבא אינו עונה את התשובה הסגנונית הפשוטה, זו המוצעת כאן, שהעורך בחר בפתיחה סגנונית מטעמי זיכרון ומטעמי מבנה. הרי המשנה אומרת ארבע, וחכמים אחרים מציעים מספרים אחרים שהם כפולות אחרות של ארבע (12, 16, 36, 72), על כן פתיחה מספרית מתבקשת במקרה זה. רבי עקיבא אינו מסתפק בהסבר פשוט זה, הוא גם אינו מוכן לשקול שינוי הסגנון, ומחפש הסבר "עמוק" יותר. על כן רבי עקיבא מסיק מהניסוח מסר נוסף בעל חשיבות תאולוגית חברתית: האדם המורה את ההלכה צריך לדעת את כל פרטיה, ואי אפשר לסמוך על מי ש"מתמחה" רק בחלק מההיבטים. לענייננו ברור שרבי עקיבא כבר הכיר את הפתיחה המספרית "מראות נגעים שתים שהן ארבע".
לדעתנו זו תשובה מדרשית. דרשות למשנה אינן תופעה תדירה, אך בהחלט ניתן למצוא בתלמודים הסברים דרשניים למשניות<sup class="footnote-marker">23</sup><i class="footnote">ראו פאה פ"ד מ"א; פ"ה מ"ו; ויקרא רבה, פ"ג ז, עמ' עב.</i>. לעיל קבענו שהפתיחות המספריות מאוחרות; הדבר נכון לפתיחה של מסכת שבועות ולפתיחות אחרות (תרומות ונדרים), אך אינה נכונה לגבי מסכת נגעים.
בפרק יג באותה מסכת (נגעים) יש שוב פתיחה מספרית: "עשרה בתים...". כפי שנעלה בפירוש המשנה הסיכום המספרי (עשרה) הוא מאוחר לרשימה, ובמידת מה מלאכותי. לפני התנא עמדה רשימת מקרים והוא צירף פרטים שלא מעניין המשנה כדי להגיע למספר הספרותי שהיה חשוב לו. אם כן, גם פתיחה מספרית זו אינה קדומה.
אשר למשנתנו (טהרות פ"א מ"א) ראינו שהמספר בעייתי, קשה להתאימו ונראה שהוא בא להעניק נופך של מספר חשוב לרשימה שמספר הפריטים בה אינו ברור. הדעת נותנת שהמשנה הקובעת את הכלל היא מאוחרת, שכן יש בה כבר סיכום של משניות קודמות. ייתכן אפילו שזו חתימת ידו של עורך המשנה האחרון. הוא הדין במקרה שלנו, אם כי ההלכות עצמן קדומות וחלקן מדור יבנה. גם משנת מגילה היא כזאת. ההלכה בדבר קריאת מגילה במועדים שונים היא הלכה קדומה שבטלה בדור אושא<sup class="footnote-marker">24</sup><i class="footnote">ראו פירושנו למגילה פ"א מ"א ומ"ג.</i>. את הניסוח הכוללני שבמשנה א יש להבין כסיכום ההלכות הקדומות, ולא כקביעה המשקפת את ההלכה בימי מחבר המשפט.
עוד נוסיף שמבחינת ההיגיון הפנימי הגדרה מספרית עשויה לנבוע מאחד משני קווי התפתחות: או שהיא מטיבה מאוחרת, רק לאחר שנקבעה ההלכה בכמה מקרים, או שהיא קדומה, פרי עיון מקדמי ותאורטי בנושא. כאמור כזאת היא משנת נגעים, אבל ביתר המשניות הפתיחה המספרית מאוחרת, ואכן משנת נגעים היא מיוחדת ואינה אופיינית לתורה שבעל פה. אין שם תורה שבעל פה שהתפתחה ברחוב שומר המצוות מתוך זיקה לבית המדרש, אלא במנותק מהציבור. כפי שהעלינו בפירושנו למשנה פנה הציבור לכוהנים בבקשת הדרכה ופסק הלכה, וחכמים עסקו בנושא במנותק ממנו, ולא בדרך הרגילה שבה התפתחה תורה שבעל פה<sup class="footnote-marker">25</sup><i class="footnote">ראו על כך במבוא הכללי לפירוש המשניות. </i>.

Mishnah 3

במקביל לשלושה עשר הדברים שבנבלת עוף טהור נמנים שמונה שיש בנבלת עוף טמא, רובם עומדים בניגוד לנבלת העוף הטהור שבמשנה א.
<b>נבלת העוף הטמא צריכה מחשבה</b> – נבלת עוף טמא אינה מטמאת טומאת אוכלים, שכן איננה אוכל, בניגוד לנבלת עוף טהור שאילו הייתה נשחטת או נמלקת הייתה כשרה לאכילה. לכן היא "צריכה מחשבה", כלומר בעליה צריך לתכנן לאכול אותה, או למכור אותה לגוי לשם אכילה, ואז יהיה לה דין טומאת אוכלים. הסיבה והמקבילות נדונו לעיל. <b>והכשר</b> – צריך להכינה לאכילה, אין לגביה הנימוק שהיא עתידה לטמא טומאה חמורה יותר, <b>ומטמא טומאת אכלים כביצה</b> – אם הבעלים יחשוב עליה לאכילה ויכשירה היא תטמא בכביצה כרגיל, כלומר אם ייפול בשר טמא בכמות של כביצה לתבשיל טהור הוא ייטמא. <b>וכחצי פרס לפסול את הגוייה –</b> האוכל ממנה כמות של חצי פרס (להלן) גופו טמא, כלומר אסור לו לאכול תרומה וחייב טבילה. הלכה זו היא המקבילה ל"כזית בבית הבליעה". בעוף טהור די בכזית כדי לטמאו, או בכביצה לדעת רבי חנינא (ראו המשנה הקודמת). אבל באוכל שהוא טרף במהותו אין טומאה בבית הבליעה, אלא רק באכילה ממש, ונדרשת כמות של חצי פרס. מידה זו איננה בנבלת עוף טהור, שכן שם הטומאה היא בכזית בבית הבליעה. על כן [<b>ו</b>]<b>אין בה כזיית בבית הבליעה</b> – זו התוצאה של ההלכה הקודמת, וכן: "נבלת העוף הטמא כחצי פרס לפסול את הגויה, כזית טהור אבית הבליעה" (תוס', זבים פ"ה הי"א, עמ' 680). בבית הבליעה אין הנבלה מטמאת, אבל אם אכל חצי פרס נטמא גופו. אם כן הרשימה במשנה היא של תוצאות המשניות הקודמות, ולא יצירה ספרותית-משפטית עצמאית.
מידה זו של חצי פרס חוזרת בסדרת מקורות: "כל האוכלין מצטרפין לפסול את הגויה בכחצי פרס..." (משנה, מעילה פ"ד מ"ה)<sup class="footnote-marker">26</sup><i class="footnote">וכן משנה, מקואות פ"י מ"ז; תוס', נגעים פ"ז ה"י, עמ' 627, ועוד.</i>. בתוספתא מוצג הסבר מהו "כדי אכילת פרס": "וכמה הוא פרס? חצי ככר משלש ולקב. ושלשה שיעורין היה רבי שמעון אומר בה בה, שתי ידות מזון שתי סעודות שאמרו חכמים בערובי תחומין, רביעי נקרא חצי פרס לפסול את הגויה, חציו נקרא פרס לאכול בבית המנוגע. מסב ואוכלה בלפתן בבינונית של כל אדם" (נגעים פ"ז ה"י, עמ' 627). אם כן "פרס" משמעו חצי. ביוונית משמעו מסביב, ליד (πρỏς – פְּרוֹס), ובהשאלה "בערך" או "לפני". משנתנו משתמשת במונח היווני לא במשמעותו המילונית אלא במשמעותו בשפת היום-יום במזרח<sup class="footnote-marker">27</sup><i class="footnote">לתופעה לשונית זו ראו פירושנו לשבת פ"ו מ"ב; פט"ז מ"ד, ועוד.</i>. ה"פרס" הוא חצי (כיכר), הכיכר היא שליש קב. הקב הוא שישית הסאה. מידת הסאה נדונה בנספח למסכת פסחים, וראינו שהיא 13-10 ליטר. העדות במשנה ובמקבילותיה נדונה בפירושנו לפאה (פ"ח מ"ה-מ"ו) ובמשנת נגעים (פי"ג מ"ט), ולא נרחיב בכך במשנה זו.
<b>והאוכלה אינה טעון הערב שמש</b> – אין זו טומאה רגילה, ולכן לא צריך לטבול אחריה. האיסור בא מדין כשרות ואינו כרוך בטומאה. <b>ואין חייבין עליה על ביאת המקדש</b> – אם נכנס אינו חייב כרת, <b>אבל שורפין עליה את התרומה</b> – אם נפל ממנה כביצה לתוך תבשיל תרומה התרומה נטמאת, <b>והאוכל אבר מן החי ממנה אינו סופג את הארבעים</b> – כמו במשנה הקודמת.
הצגת השאלה של אכילת אבר מן החי מעידה שלעורכי המשנה לא הייתה תחושת גועל נפש מעצם האכילה. יש כאן שאלה הלכתית, ותו לא.
<b>ואין שחיטתה מטהרתה –</b> שכן מדובר בעוף טמא, ושחיטה לא תעזור במקרה זה. <b>הכנפים והנוצה מיטמות ומטמות ומצטרפות</b> – כל חלקי העוף אסורים באותה מידה, וכן: <b>החרטום והציפורנים מיטמין ומטמין ומיצטרפין –</b> הרשימה במשנה מקבילה למשניות א-ב. אפשר שהיא קודמת להן ועיצבה את הרשימה במשניות הקודמות, אך הדבר אינו ודאי.

Mishnah 4

הקטע בסוגריים מרובעים במשנה הבאה איננו בכתב יד קופמן, ונמחק על ידי הדומות מ"מצטרפין" עד "מצטרפין".
המשנה הקודמת (משנה ב) עסקה בשאלה אילו חלקי לוואי מצטרפים לגוף נבלת העוף להוות כזית או כביצה, ועתה נשאלת שאלה זו על הבהמה הכשרה או הטרפה. ההצטרפות היא להיות יחדיו כזית או כביצה לכל צורך שהוא.
ובבהמה – אלו חלקים מצטרפים לבשר הבהמה, העור – אין אוכלים אותו, אך הוא בבחינת "שומר" של האוכל. מונח זה פורש לעיל במשנה ב. והרוטב – הרוטב הוא תערובת של שומן הגוף של הבהמה עם הנוזלים שבהם בושל הבשר, והקופה – הקופא או הקופה הוא הרוטב שהצטנן והפך לנוקשה. בקיפה נבלעו גם חתיכות בשר, ואף על פי כן אינה ממש בשר. כך פשוטם של דברים. צירוף זה של רוטב וקיפה חוזר במקורות נוספים. הם נחשבים כחלק מהתבשיל לעניין טהרה, אך לא ממש חלק מנבלת הבהמה (משנה, חולין פ"ט מ"א ולהלן). לעניין זבחים אין הם חלק מהקרבן<sup class="footnote-marker">28</sup><i class="footnote">שאם שחט קרבן והתכוון לאכול את הרוטב או את הקיפה שלא כהלכה לא פסל את הקרבן. </i>, ולעניין נדרים מחלוקת היא האם הנודר מהבשר נודר גם מהרוטב והקיפה (נדרים פו מ"ו). במקורות אלו מופיעים הרוטב והקיפה ברשימה ארוכה יותר, אך רק הם מאכל לכל דבר. "טמאים לאסור צירן ורוטבן, ואת הקיפה שלהם, הן פרט לשאין בהם בנותן טעם"<sup class="footnote-marker">29</sup><i class="footnote">ספרא, שמיני פרק ד הי"ב, נ ע"א; פרשה ג ה"ח, מט ע"ד; השוו בבלי, חולין ק ע"א; קיב ע"ב; בכורות ו ע"ב ועוד. </i>. ציר, רוטב וקיפה הם אפוא חלק מהמאכל שיש בו טעם בשר של ממש, וכן "אמר רבי חנינא: כשהן משערין, משערין ברוטב, ובקיפה, ובחתיכות, ובקדרה" (בבלי, חולין צז ע"ב). בפירושנו לנדרים הרחבנו בפירוש המונח "קיפא".
<b>והאלל</b> – הבבלי מסביר: "והאלל. מאי אלל? רבי יוחנן אמר: מרטקא, וריש לקיש אמר: בשר שפלטתו סכין" (חולין קכא ע"א). האלל הוא בשר שאין בו ממש (בבלי, מעילה ז ע"א). הסבר זה מתאים לפירוש שמדובר בפירורים שנשרו בעת החיתוך, או בשר שנדבק אל העור בשעת ההפשטה (איור 3). מרטקא הוא לפי רש"י גיד השדרה והצוואר (רש"י לחולין שם), והראשונים חוזרים על הסבר זה. <b>והעצמות והגידים והקרנים והטלפים מיצטרפים לטמא טומאת אכלים</b> – להיות כביצה,<b>אבל לא טומאת נבילות כיוצא בו</b> – כל אלו הם אפוא חלק מנבלת בהמה, אך לא במלוא מובן המילה. משנת חולין (פ"ט מ"א) חוזרת על כל משנתנו בתוספת המשפט על האלל שכינסו.
<b>איור מס' 3א.</b> קצב. בובה מטנגרה. צילם ע' ספראי במוזאון הלובר בפריס.
<b>איור 3ב.</b> חנות הקצב. מתוך למר, תרבות, עמ' 137.
שאלה דומה לזו של משנתנו עולה גם בנושאים הלכתיים אחרים:
1. האם רצון לפגל את החלקים הללו פוסל את הקרבן – משנת זבחים (פ"ג מ"ד) מונה את כל הרשימה שלנו וקובעת שאין הם חלק מהקרבן, וכן במקבילותיה של המשנה.
2. האם הנודר מבשר נדר מחלקים אלו (משנה, נדרים פ"ו מ"ו). בהקשר זה נזכרים רק הרוטב והקיפה שהם אוכל, כל יתר החלקים אינם אוכל.
עושה רושם שרשימה זו היא צירוף מקובל, רשימה ספרותית מגובשת, בבחינת מטבע לשון שהוטבע לצרכים הלכתיים או אולי לצרכים נוספים.
<b>השוחט בהמה טמאה לנוכרי והיא מפרכסת מטמא טומאת אכלין</b> – בכתב היד נכתב "טומאת שבע" ולא נוקד. כנראה הייתה לפניו נוסחה "טומאת שבע" והיא תוקנה ל"טומאת אכלין". אם שחטה לאכילת נכרי הרי שזו "מחשבה" ו"הכשר" והיא כאוכל, <b>אבל</b> [<b>לא</b>]<b> טומאת נבילות עד שתמות</b> – עד אז אין היא נבלה,<b>או עד שיתיז את ראשה</b> – רק מוות סופי הופך את הבהמה לנבלה, כרגיל בהלכה.
<b>ריבה לטמא טומאת אוכלין ממה שריבה לטמא טומאת נבילות</b> – טומאת האוכלין חלה על מקרים רבים יותר מאשר טומאת נבלות. אין כאן הערכה מציאותית אלא סיכום הלכתי שטומאת אוכלין חלה על יותר מקרים הלכתיים, שכן בכל הסעיפים לעיל יש טומאת אוכלים ואין טומאת נבלות, וכן: "שריבה טומאת מגע מטומאת משא" (ספרי זוטא, יט טז, עמ' 312<sup class="footnote-marker">30</sup><i class="footnote">בניסוח שונה בתוס', אהלות פ"ג ה"ז, עמ' 600.</i>). המונח "ריבה טומאה" לעתים משמעו שהטומאה חמורה יותר, כגון "תאמר במת שמטמא טומאת שבעה. מועטת אמרת? וכי היכן ריבה והלא במת ריבה, שהמת מטמא טומאת שבעה, ונבילה מטמא טומאת ערב..." (ספרי במדבר, קכז, עמ' 164), וכן במקורות נוספים.
תפקידו של המשפט לקשר את היחידה העוסקת בנבלה ליחידת ההמשך העוסקת בטומאת אוכלין סתם.

Mishnah 5

בכתב היד משנה זו מצויה ברצף עם המשנה הקודמת, ומ"כיצד" משנה חדשה.
<b>האוכל שניטמא באב הטומאה ואת שניטמא בוולד הטומאה מיצטרפין זה עם זה לטמא כקל שבשניהן</b> – עד כאן לשון הכלל, ומכאן והלאה סדרת דוגמאות. <b>כיצד</b> – מכאן ואילך זו "משנה תוספתאית". אנו משתמשים במינוח זה שכן בדרך כלל הסברים מסוג זה אופייניים לתוספתא<sup class="footnote-marker">31</sup><i class="footnote">ויס, משניות תוספתא.</i>. <b>כחצי ביצה אוכל ראשון</b> – אוכל בכמות של חצי ביצה הטמא טומאה ראשונה (שנגע בשרץ או במת), [<b>ו</b>]<b>כחצי ביצה אוכל שני</b> – מצטרף לחצי ביצה שהוא שני לטומאה, שנגע במה שנגע במת,<b> שבללן זה בזה</b> – והם עתה תערובת שאי אפשר להפרידה,<b> שני</b> – כל חצי כשלעצמו אינו מטמא, אך יחדיו הם מטמאים, כטומאה הקלה שבהם. [<b>שבללן זה בזה שני</b>] – נמחק, <b>כחצי ביצה אוכל שני</b> – שטמא טומאת "שני לטומאה", [<b>ו</b>]<b>כחצי ביצה אוכל שלישי</b> – שטמא טומאת "שלישי לטומאה"<sup class="footnote-marker">32</sup><i class="footnote">מה שנגע בשני לטומאה. </i>,<b> שבללן זה בזה</b> – והן תערובת אחת,<b> שלישי</b> – יחדיו הם טמאים בדרגת שלישי לטומאה, שהוא ולד הטומאה.<b> כביצה אוכל ראשון</b> [<b>ו</b>]<b>כביצה אוכל שני שבללן זה בזה</b> – כל אחד מטמא לעצמו,<b> ראשון</b> – התערובת היא ראשון לטומאה, שכן יש בתערובת כביצה טמא בטומאה ראשונה. <b>חלקן</b> – את התערובת,<b> זה שיני וזה שיני</b> – בכל אחד משני החלקים פחות מכביצה אוכל הטמא טומאה ראשונה, והרי הם מצטרפים לטומאה הקלה שבהם, <b>נפל זה לעצמו וזה לעצמו לתוך –</b> ברוב עדי הנוסח ובדפוס "לתוך" או "על",<b> ככר שליתרומה פסלוהו</b> – והוא שלישי לטומאה, שכן שני עושה שלישי. בשאלה זו נעסוק במשניות הבאות. למעשה על הכיכר נפל גם ראשון וגם שני, והוא פסול מכל מקום. <b>נפלו שניהן כאחת עשאוהו שיני</b> – אם נפלו שניהם הרי שהם יחדיו טמאים כאב הטומאה, ואב הטומאה הנופל על תרומה עושה אותו שני לטומאה, כשיטת רבי יהושע להלן (פ"ב מ"ג ואילך).
שאלה זו של הצטרפות טומאות לכשיעור תופסת מקום רב בספרות, ומצינו כמה כללים או כמה ניסוחים מתי טומאות שונות מצטרפות. בתוספתא שלנו הכלל לגבי הצטרפות טומאה הוא: "אמר רבי שמעון מפני מה אמרו אוכל שנטמא באב הטומאה ושנטמא בולד הטומאה מצטרפין זה עם זה? מפני שאיפשר לשלישי ליעשות שני ואיפשר<sup class="footnote-marker">33</sup><i class="footnote">בכי"ע ובכי"ו "ואי אפשר", וצ"ל "איפשר", כמו שגרס הר"ש (ליברמן, תוספת ראשונים, עמ' 49).</i> לשני לעשות ראשון. ומפני מה אמרו אין השרץ והנבלה והמת מצטרפין זה עם זה? לפי שאי אפשר לשרץ לעשות נבלה ולא נבלה לעשות מת" (פ"א ה"א, עמ' 661). שרץ אינו יכול להפוך לנבלה, אבל שני לטומאה יכול להפוך לראשון (אם ייגע במת עצמו). אם כן הצטרפות היא כאשר יש אפשרות, ולו תאורטית, ששני החפצים יהיו טמאים באותה טומאה.
במשנת מעילה ניסוח דומה: "כל הפיגולין מצטרפין זה עם זה, כל הנותרין מצטרפין זה עם זה, כל הנבלות מצטרפות זו עם זו, כל השרצים מצטרפין זה עם זה, דם השרץ ובשרו מצטרפין. כלל אמר רבי יהושע, כל שטומאתו ושיעורו שוין מצטרפין זה עם זה, טומאתו ולא שיעורו, שיעורו ולא טומאתו, לא טומאתו ולא שיעורו<sup class="footnote-marker">34</sup><i class="footnote">בתוס', מעילה פ"א הכ"ח-ה"ל, עמ' 559, מובאת סדרת דוגמאות למקרים שלא שוו שיעוריהם ואינם מצטרפים.</i>, אין מצטרפין זה עם זה" (פ"ד מ"ג; בבלי, יומא פא ע"א ועוד).
אם כן הכלל הוא שנדרשים שני תנאים, שהשיעורים יהיו שווים ושהטומאה תהיה אותה טומאה, והמשנה שאחריה מסבירה: "הפיגול והנותר אין מצטרפין זה עם זה, מפני שהם שני שמות. השרץ והנבלה, וכן הנבלה ובשר המת, אין מצטרפין זה עם זה לטמא אפילו כקל שבשניהם. האוכל שנטמא באב הטומאה ושנטמא בולד הטומאה מצטרפין זה עם זה לטמא כקל שבשניהם" (מעילה פ"ד מ"ד). "טומאתו שווה" הוא מונח אחר ל"שני שמות". כלל זה של "שני שמות אינם מצטרפים" בא לידי ביטוי גם בהלכות אחרות, כגון בהלכות שבת (ירו', שבת פ"ז ה"ד, ח ע"ד).
אבל במשנת אהלות יש מחלוקת על הצטרפות של שני חצאי כזית. רבי דוסא בן הרכינס מטהר וחכמים מטהרים, והמשנה מסבירה "זה הכלל, כל שהוא משם אחד טמא, משני שמות טהור" (פ"ג מ"א; עדיות פ"ג מ"א). הכלל חוזר לתחילת המשנה שם, ולדברי חכמים שאפילו נגיעה ואוהל אינם מצטרפים, וכמובן הוא רק לשיטת חכמים שמטמאים במקרים של צירוף; לדעת רבי דוסא כל צירוף הוא טהור, אפילו מאותו שם. היו מפרשים שניסו להעמיד את הכלל לדעת הכול (הרא"ש), וכאילו נגיעה ואוהל הם "שם אחד". הסבר זה בא כדי ש"זה הכלל" יהיה באמת דעת הכול (תפארת ישראל, גולדברג לאהלות שם ועוד), ברם בחינה מדוקדקת של הכלל מצביעה על כך שלעתים בא הכלל לאחר מחלוקת, או שיש תנא החולק עליו<sup class="footnote-marker">35</sup><i class="footnote">ראו פירושנו לשבת פי"ב מ"א; פי"ג מ"ה; פסחים פ"ג מ"א; נדרים פ"י מ"ג ופי"א מ"ט ועוד.</i>. לפנינו אפוא מקרה בלתי שגרתי שהמשפט "זה הכלל" איננו סיכום אלא המשך דברי אחד החולקים, אך אין זה מקרה חריג.
אם כן, דין ההצטרפות שנוי במחלוקת.
עיון בסדרת הלכות במסכת מעילה (פ"ד מ"ד-מ"ו) מוכיח שהמונח "שני שמות" אינו לגמרי אחיד. פיגול ונותר הם שני שמות (מ"ד), שרץ ונבלה הם שני שמות, אב טומאה וולד טומאה הם שני שמות, אבל ערלה וכלאיים נחשבים לשם אחד (שם מ"ו). בפרק שם מופיעות עוד שתי הגדרות אלטרנטיביות מתי איסורים מצטרפים: או כאשר ניתן למדוד אותם באותם מונחים, "שטומאתו ושיעורו שוין" (שם מ"ג), או כשהם ראויים לטמא באותה טומאה (שם מ"ו). אפשר אפוא בדוחק שגם במשנת אהלות ייחשבו מגע ומשא כ"שם אחד", אך להערכתנו הסבר כזה הוא מאולץ, ואין בו צורך. פשוט יותר להניח ש"זה הכלל" הוא ניסוח מופשט של אחת הדעות בלבד.
לדעתנו "שני שמות" הוא ניסוח פורמליסטי של הרעיון "טומאתו ושיעורו שוין"; שינוי הניסוח מעיד על תהליך ספרותי-משפטי של הפשטה. בשלב שני הבדלי הניסוח יוצרים מחלוקות, או אולי אפילו חכמים מחפשים מה ה"נפקא מינא" ההלכתית בין שני הניסוחים.
מכל מקום הכלל של שני שמות הוא ברור, אך כאמור אין הוא על דעת הכול. במשנה שם יש הסתייגויות ממנו, ובתוספתא הדברים מופרשים יותר: "כל המתים מצטרפין זה עם זה לכזית. כחצי זית בשר וכחצי זית נצל מצטרפין זה עם זה, ושאר כל הטמאות שבמת אין מצטרפות זו עם זו, מפני שלא שוו בשעורין" (מעילה פ"א ה"ל, עמ' 559). אם כן, טומאת מגע וטומאת משא אינן מצטרפות לא משום שני שמות אלא משום שלכל אחת מהן כללים ושיעורים שונים, וזו שיטת רבי יהושע במשנת מעילה (פ"ד מ"ג). לדעתו מגע ומשא או מגע ואוהל אינם מצטרפים בכל מצב ומקרה. לדעה זו אין ביטוי במשנת אהלות. אם כן במשנתנו מובאת דעה אחת, ובמשנת אהלות עוד שתי דעות.
דין זה של הצטרפות נדון גם במשנת חולין: "עור שיש עליו כזית בשר... היו עליו כשני חצאי זיתים, מטמא במשא ולא במגע, דברי רבי ישמעאל. רבי עקיבא אומר לא במגע ולא במשא, ומודה רבי עקיבא בשני חצאי זיתים שתחבן בקיסם והסיטן שהוא טמא, ומפני מה רבי עקיבא מטהר בעור, מפני שהעור מבטלן" (פ"ט מ"ד). אם כן נדרש תנאי נוסף והוא שההצטרפות תהיה ממשית, ובמשנתנו מדובר במקרה ששני החצאים נבללו, והיא אפוא לדעת הכול בעניין זה של ההצטרפות.
דין "חיבור" קרוב לדין הצטרפות. למעשה בשניהם מדובר על איחוד הלכתי של שתי חתיכות איסור, אבל תנאי החיבור שונים. להערכתנו בשלב קדום היו שני המונחים מעשיים ותנאיהם שווים, אבל במהלך התפתחות ההלכה הם הפכו למושגים שונים יותר ויותר ולכל אחד תנאים הלכתיים מיוחדים.

Mishnah 6

המשנה ממשיכה בעוד ארבע דוגמאות שאין בהן כל חדש, אלא הן ממשיכות להדגים את הכלל הקודם.
<b>כביצה אוכל שיני כביצה אוכל שלישי שבללן זה בזה שיני</b> – משום שיש בהם כביצה הטמאה טומאת שני. <b>חלקן זה שלישי וזה שלישי</b> – משום שאלו שני חצאי ביצים מדרגות שונות שהתערבבו, והם מצטרפים לטומאה הקטנה יותר. <b>נפל זה לעצמו וזה לעצמו על ככר של תרומה לא פסלוהו</b> – שלישי אינו מטמא תרומה.<b> נפלו שניהן כאחת עשאוהו שלישי</b> – אם הם מעורבים יש להם דין שני לטומאה, ושני מטמא את הנוגע בו להיות שלישי (להלן פ"ב מ"ג).
<b>כביצה אוכל ראשון וכביצה אוכל שלישי שבללן זה בזה ראשון</b> – משום שיש בתערובת ביצה הטמאה באב הטומאה (ראשון לטומאה).<b> חלקן זה שיני וזה שיני</b> – ראשון ושלישי ששניהם פחות מכביצה הופכים לשני. לכאורה היה מקום לחשוב שהם מצטרפים לטומאה קלה יותר (לשלישי), אך במקרה כזה של פער הם שניהם שני. <b>שאף השלישי שנגע בראשון נעשה שיני</b> – זה הכלל החל במקרה כזה.
<b>כשתי ביצים אוכל ראשון</b> [<b>ו</b>]<b>כשתי ביצים אוכל שני שבללן זה בזה</b> – עתה הם תערובת שיש בה ארבע ביצים, ולפחות שניים הם טומאה ראשונה לכן דינה <b>ראשון</b> – כל התערובת היא ראשון לטומאה. <b>חלקן זה ראשון וזה ראשון</b> – אם חלקה לשניים עדיין בכל חצי יש בממוצע כביצה הטמאה טומאה ראשונה,<b> לשלשה ולארבעה הרי אלו שיני</b> – כיוון שבכל תערובת יש פחות מכביצה הטמאה טומאה ראשונה.
<b>כשתי ביצים אוכל שיני</b> [<b>ב</b>]<b>שתי ביצים אוכל שלישי שבללן זה בזה שיני</b> – כיוון שיש בתערובת יותר מכביצה הטמאה טומאת שני.<b> חלקן זה שיני וזה שיני שלשה ולארבעה הרי אלו שלישי</b> – כמו במשנה הקודמת.
כאמור כל אלו דוגמאות, ויש בהן חזרה. כבר במבוא הכללי לפירוש המשניות עמדנו על כך שבמשניות יש לעתים חזרות ופירוט יתר, ואין צורך לחפש חידוש בכל משפט. באופן כללי המשנה מדגימה שינויים והצטרפות בשלושה מרכיבים:
כמות – חצי ביצה, ביצה, שתי ביצים;
טומאה – ראשון, שני, שלישי;
מצב – בללן, חילקן, נפלו כאחת.

Mishnah 7

<b>מקרצות</b> – טיבן של המקרצות שנוי במחלוקת ראשונים. בפירושנו לחלה (פ"ג מ"א) הסברנו ש"קרץ" משמעו חתך, וכנראה הכוונה לחלה שקולעים מחתיכות בצק מגולגלות, והיא עשויה כמעין צמה. מקרצות הן אפוא הצמות הללו, בצק מגולגל שנראה כצינור. את המקרצות קולעים לחלה. ייתכן גם שרבי יהודה (בן בתירא), הקובע שחובת חלה היא "משתעשה מקרצות" (תוס', חלה פ"א הי"ב; ירו', שם פ"ג ה"א, נט ע"ד), מתכוון לכך שהבצק הגיע לשלב שבו ניתן לחתוך ממנו חתיכה.
<b>נושכות זו בזו</b> – והן דבוקות למחצה. אם נרים אחת תיפרד ממנה האחרת, אבל ייתכן שקצת בצק מצמה אחת יישאר דבוק לצמה האחרת. התוספתא מסבירה: "ואיזו הוא הנושך? והתולש ממנו כל שהוא, אבל אם היו ממעכין זה את זה, כגון הדבלה והתמרים והגרוגרת והצימוקין, הרי אלו אינן חבור. מפני מה אמרו בזיתים חבור? שמתחלה לא נתנן אלא על מנת שינקו זה מזה" (פ"א ה"ב, עמ' 661). בדין דבלה נעסוק בסוף המשנה הבאה אך כבר עתה ברור, "נשיכה" היא כאשר בפירוד לא יהא ניתוק מלא אלא תלישה הדדית מצומצמת. <b>וככרים נושכין זה בזה</b> – דבוקות כאותן מקרצות,<b> נטמאת אחת מהן בשרץ כלם תחילה</b> – הכיכרות נחשבות לחיבור, וממילא אם נגע השרץ באחת כולן טמאות. <b>פרשו</b> – לאחר שנטמאו,<b> כולם תחילה</b> – שכן כבר נטמאו,<b> במשקין כלם</b> [<b>שניות</b> – המשקה ראשון לטומאה, ומה שנגע בו הוא שני לטומאה. העורך נקט "משקין" משום שהם תמיד נחשבים לראשון לטומאה (תוס', טבול יום פ"א ה"ג, עמ' 684; משנה, זבים פ"ה מ"א ועוד), אבל <b>פרשו</b> – לפני שהמשקין נגעו בהם,<b> כולם</b>]<b> שניות בידיים כלם שלישיות</b> – ידיים הן שני לטומאה (משנה, זבים פ"ה מ"א ומי"ב), והופכות את הנוגע בהן לשלישי. במונח "ידים" הכוונה למצוות נטילת ידיים, כלומר אם נגעו ידיים בחלה שפרשה לא נטמא גופו של האדם משום ששני אינו מטמא שלישי. כך הדין בחולין (להלן פ"ב מ"ג). זו תמונת המצב הכללית, ברם מצינו גם מחלוקת האם ידיים הן ראשון או שני (ידים פ"ג מ"א). זו עמדה חריגה המיוחסת לרבי עקיבא. בפירושנו לידים יהא עלינו לפרש משנה קשה זו. יתר על כן, רבי יהושע אומר ששני מטמא ידיים להיות שניות (ידים פ"ג מ"ב), והמשנה כאן חולקת עליו וטוענת שהידיים שלישיות.
<b>פרשו</b> – לאחר הנגיעה,<b> כלם שלישיות</b> – פירשנו בפשטות ש"פרשו" הוא לאחר הנגיעה, אבל במשקין הכוונה ל"פרשו" לפני הנגיעה; הסבר זה קשה, שהרי לאותו מונח הסברים שונים. אין זאת אלא שיש כאן הקלה בדין משקין. בדין משקין שוררות שתי גישות, האחת מחמירה וסבורה שמשקין שהם ולד הטומאה הופכים להיות תחילה, אבל גם מצויה מגמה מקלה שכל האיסור הוא מדברי סופרים, או שכלל איננו קיים. הזכרנו זאת במבוא לאהלות, ונדון בכך במבוא למסכת מכשירין.
במשנת טבול יום מופיעה מחלוקת: "המכנס חלות על מנת להפריש ונשכו, בית שמאי אומרים חבור בטבול יום, ובית הלל אומרים אינו חבור. מקרצות נושכות זו בזו, וככרות נושכות זו בזו... בית שמאי אומרים חבור בטבול יום, בית הילל אומרים אינו חבור. ומודים בשאר כל הטומאות, בין קלות בין חמורות" (פ"א מ"א), ובתוספתא שם: "המכניס חלות, בין להפרישן ובין שלא להפרישן, נשכן נפסלו במניין... כיוצא בהן טהורין באב הטומאה, ואין צריך לומר בטבול יום, דברי רבי מאיר, וחכמים אומרים טהורין בטבול יום וטמאים בכל הטמאות" (טבול יום פ"א ה"א, עמ' 684). רבי מאיר הוא כדעת בית שמאי, וחכמים כדעת בית הלל. אם כן לפנינו מחלוקת קדומה המוצגת כמחלוקת חכמי דור אושא.
משנתנו עוסקת בטומאה של שני וראשון, לכן היא כדעת הכול, ועל כן ניתנה הדוגמה של משקין ולא של אוכלין, שכן משקין הם תמיד ראשון. אבל בסיפא של משנת טבול יום מדובר בטומאת ידיים שדינן הוא כדין טבול יום, לפיכך יש לומר שמשנתנו נסתמה כבית שמאי. אמנם בדרך כלל נסתמו המשניות, ונפסקה ההלכה, כבית הלל, אך מצינו גם דוגמאות רבות למשניות שנסתמו כבית שמאי<sup class="footnote-marker">36</sup><i class="footnote">ראו ספראי, הכרעה כבית הלל, ובמהלך פירושנו מצאנו לכך עשרות דוגמאות נוספות.</i>. כאמור, גם רבי יהושע חלוק על משנתנו.
ההחלטה במשנה אינה תואמת את המדיניות ההלכתית הרגילה בשלושה היבטים: א. קודם כול מתברר שההחלטה האם חיבור מסוים הוא "חיבור" במובנו ההלכתי תלויה בטיב הטומאה, וזו הרי החלטה בלתי לכידה, שהרי מעמדו של החיבור צריך להיות תלוי רק בטיבו העצמי ואולי גם בכוונת האדם. ב. יתר על כן, במשקין הקלו, בניגוד למדיניות הכללית שמשקין מטמאין כל דבר להיות "תחילה", כלומר טומאה חמורה. ג. נקבע כלל "שאין חבורי אדם חבור" (משנה, אהלות פ"ג מ"ד). את השאלה השנייה ניתן לתרץ בכך שמשנתנו כדעת המיעוט המקלה בדיני טומאת משקין (ראו במבוא למסכת משקין), אבל שתי השאלות האחרות מצרפות את משנתנו לסדרה הארוכה של דוגמאות להלכות שאינן לכידות.

Mishnah 8

<b>מקרצת שהיתה תחילה</b> – כלומר טמאה באב הטומאה,<b> והש</b> [<b>ל</b>]<b>יך י<sup class="footnote-marker">37</sup><i class="footnote">אות שנכתבה בטעות.</i> לאחרות</b> – "השיך" היא הצורה הפעילה של "נשכו",<b> כלן תחלה</b> – מכיוון שכולן בצק אחד והפכו ל"חיבור", <b>פרשו היא תחלה וכלן שניות</b> – הלכה זו חוזרת על מה שנאמר במשנה הקודמת והובאה בשל ההמשך, <b>היתה שניה והשיך לה אחרות כלן שניות פרשו היא שניה וכולן שלישיות</b> – זו דוגמה נוספת לאותו כלל. כל זמן שהנשיכה קיימת החלות מחוברות והטומאה חלה על כולן. <b>היתה שלישית והשיך לה אחרות היא שלישית וכולן טהורות בין שפרשו בין שלא פרשו</b> – אמנם החיבור הוא אותו חיבור, אך כפי שראינו לדעת בית הלל ברמת טומאה "נמוכה" של טבול יום נשיכה איננה חיבור. ההלכה חוזרת גם בתוספתא (פ"א ה"ב, עמ' 661).
משנתנו אינה משתמשת במונח ההלכתי "חיבור", אף שהיא ניסוח מאוחר של ההלכות הקדומות. המינח עצמו מופיע בהמשך (פ"ח מ"ט), והיעדרו כאן מעיד על בית מדרש אחר שנמנע מלהשתמש במונח, או שלא הכיר אותו.
עמדתם של בית הלל שבטבול יום נשיכה אינה חיבור לוקה מבחינה משפטית. אין בה עקיבות הלכתית, שהרי טיב החיבור אינו צריך להיקבע על ידי רמת הטומאה אלא על ידי מצב החיבור עצמו. המשנה הקודמת נוסחה לדעת בית שמאי, שהרי היא קבעה שכיכר שהיא שנייה לטומאה ונגעה בכיכר אחרת הכיכר האחרת היא שלישית לטומאה (טבול יום פ"א מ"א). לפנינו אפוא תופעה מעניינת שבה כבר נקבעה שפה הלכתית אחידה, אך שתי המשניות באו ממקורות שונים. במקביל מתברר שהשאלה האם מצב מסוים נקרא "חיבור" איננה שאלה טכנית עובדית. לו הייתה זו שאלה עובדתית צריך היה הדין להיות תמיד אחיד (בכל סוגי הטומאות ורמותיהן), אבל הדין משתנה, ובטבול יום שהוא טומאה קלה (לא סתם ולד טומאה אלא מעין טומאה מפוקפקת) החיבור מוגדר בצורה קלה יותר. במבוא למסכת טבול יום נעסוק בכך.
כאמור נקבע בתוספתא גם שדין נשיכה לא חל על דבלה. הדבלים הדבוקות זו לזו אינן נחשבות כחיבור, "אבל אם היו ממעכין זה את זה, כגון הדבלה, והתמרים, והגרוגרת, והצימוקין, הרי אלו אינן חבור. מפני מה אמרו בזיתים חבור, שמתחלה לא נתנן אלא על מנת שינקו זה מזה" (תוס', פ"א ה"ב, עמ' 661), ואכן במקבילות נקבע במפורש שעיגול דבלה שנגע קצתו בשרץ רק המקום הנוגע טמא (תרומות פ"ב מ"א; טבול יום פ"ב מ"ג).
מבחינה הלכתית הלכה זו תמוהה, שכן הדבלים הן חיבור לכל דבר ונדבקות זו לזו לגוש אחד. אלא שאכן הלכות חיבור אינן אחידות מבחינה משפטית (ראו במשנה הקודמת). ראינו כבר שלטומאת משקין הלכה נפרדת, ששם החיבור אינו חיבור, וכן הבדל בין רמות הטומאות הקובע את טיב החיבור. ההלכה כנראה לא הייתה אחידה, והמחלוקת העקרונית בין בית שמאי לבית הלל הולידה סדרת עמדות ביניים. היעדר לכידות משפטית והחרגת פריט אחד (דבלה) מכלל משפטי מהווים לדעתנו אות להלכה קדומה שקדמה להיווצרותו של הכלל בדבר חיבור או אי-חיבור.

Mishnah 9

<b>כיכרות הקדש</b> – למונח "קודש" שתי משמעויות. האחת היא אכילה בטהרת הקודש, וזו טהרה ברמה גבוהה שבה אוכלים קודשים, והשנייה היא אכילת לחם שהוא קודש, כלומר כיכרות לחם הפנים שהוסרו משולחן לחם הפנים. את בשר הקודשים אוכלים ישראלים שהביאו קרבן שלמים למקדש או כוהנים ששחטו והקריבו אותו. משנת חגיגה מספרת: "בגדי עם הארץ מדרס לפרושין. בגדי פרושין מדרס לאוכלי תרומה. בגדי אוכלי תרומה מדרס לקודש. בגדי קודש מדרס לחטאת. יוסף בן יועזר היה חסיד שבכהונה, והיתה מטפחתו מדרס לקודש. יוחנן בן גודגדא היה אוכל על טהרת הקדש כל ימיו, והיתה מטפחתו מדרס לחטאת" (פ"ב מ"ז). יוחנן בן גודגדא היה לוי שנהג בחסידות מופגנת, ושמירתו על טהרת קודש אינה קשורה לכניסה לפנים המקדש, שכן כלוי היה מנוע מכך. גם לאחר החורבן היו שהמשיכו לאכול על טהרת הקודש. על התקופה שלאחר החורבן אנו שומעים: "רבן גמליאל היה אוכל על טהרת חולין כל ימיו, והיתה מטפחתו מדרס לקודש. אנקלוס הגר היה אוכל על טהרת הקודש כל ימיו, והיתה מטפחתו מדרס לחטאת" (תוס', חגיגה פ"ג ה"ג). אונקלוס הגר, המכונה בספרותנו גם "עקילס", ודאי לא היה כוהן, אך לאחר החורבן עדיין הקפיד על טהרת הקודש.
מאוחר יותר הפך נוהג זה לנדיר, או שנעלם לחלוטין: "התיב רב חסדא, והתני 'מעשה בריבה אחת בעייתלו שהפסיקה לה שלש עונות ולא ראת, ואחר כך ראת, ובא מעשה לפני חכמים ואמרו דייה שעתה'<sup class="footnote-marker">38</sup><i class="footnote">די שתהא טמאה מרגע הראייה ולא קודם. </i>, וכי יש קדשים בעייתלו? אלא בשנעשו לטהרת הקודש. ולא כחולין הן? תיפתר שנעשו לטהרת מי חטאת, שמי חטאת חמורין מן הקודש" (ירו', נידה פ"א ה"א, מח ע"ד). לפני חכמים בא מעשה באישה, והם מניחים שחלים עליה דיני טהרת קודש, על כן הירושלמי תמה האם ייתכן שבעייתלו שבגליל (לאחר החורבן) שומרים על טהרת קודש, ומתרץ שהאישה שמרה על טהרת חטאת, שהיא חמורה עוד יותר מקודש<sup class="footnote-marker">39</sup><i class="footnote">על טהרת החטאת והשמירה עליה ראו במבוא למסכת פרה. </i>. הירושלמי מניח, אפוא, שאין שמירה על טהרת קודש מחוץ למקדש. דבריו משקפים כנראה את המציאות המאוחרת. המעשה עצמו הוא תנאי ומצוי בתוספתא (נידה פ"א ה"ט, עמ' 642), ואפשר שהיה באישה ששמרה על טהרת קודש. אפשר גם שכל ההלכה ש"מעת לעת" הוא רק בטהרת קודש היא כבר פיתוח אמוראי מאוחר, ובימי התנאים בדור יבנה שבו אירע המעשה הניחו שהלכה זו חלה גם על שומרת טהרת תרומה או טהרת חולין.
ההבדלים בין שמירה על סוגי הטהרה השונים הם מעטים ונמנים במסכת חגיגה. הירושלמי מוסיף הבדל נוסף לגבי נידה שראתה כתם, שבקודש היא טמאה מעת לעת<sup class="footnote-marker">40</sup><i class="footnote">כל היום, מראייתה הקודמת.</i>, או שהיא טמאה רק מרגע שראתה את דם הנידה. ההדרגה והפערים בין הקבוצות הדתיות הללו (שומרי טהרת חולין, שומרי תרומה, שומרי חטאת וכו') אין לה אפוא הצדקה הלכתית. ההצדקה העיקרית שלה היא חברתית. אוכלי תרומה, כלומר הכוהנים, נמנעים מלהתערב בשומרי טהרה שאינם כוהנים. ישראלים האוכלים קרבן נזהרים מכוהנים, וכוהני המקדש מפגינים התבדלות (ועליונות דתית) בפני סתם כוהנים.
בניית מערכת ההדרגות היא חידוש שאיננו בתורה ואף אינו מוכר בתורתן של הכתות האחרות, אם כי המידע שבידינו על הכתות האחרות אינו שלם. ייתכן אפוא שגם כתות אחרות אימצו הדרגות אלו, ואכן יצירת מעמדות והיררכיה היא מאפיין של כל חברה, ובמיוחד של חברות אידאליסטיות שבהן המנהיגים מטילים על עצמם חובות יתר. יצירת ההיררכיה היא גם סממן למסירות היתר וגם סוג סמוי של דרבון (גם אם מתנגדים לדירוג זה). השאלה המרתקת היא האם ההפרדות החברתיות נוצרו על ידי שומרי החומרות מלמטה, מתוך הקפדת היתר, או שצמחו מלמעלה כיזמה מנהיגותית, במקרה זה פעולה של חכמי התורה שבעל פה. אנו מניחים שהמדרגות צמחו מתוך הנוהג. חכמים הכירו נוהגי הקפדה חמורים מאלו הנדרשים בהלכה, והסבירו לעצמם, ולאחרים, שהם חלים רק על מקרים מיוחדים. אין מדובר על הבדלים מובנים ומנומקים, אלא על תחושות קדושה (או חרדה) וזהירות יתרה. מעתה עלינו לשאול האם מערכת ההדרגות היא זיכרון היסטורי מימי בית המקדש, או פרשנות של בית המדרש. להערכתנו הרקע להדרגות אלו הוא כאמור הדרישה לזהירות יתרה, והיא משרתת בעיקר את הצורך החברתי להתבדל ולבדל את אוכלי הטהרה הגבוהה יותר מכלל ישראל (ישראל שומרי הטהרה). קשה להניח שמערכת אבחנות חברתית כזאת תצמח רק מעיון בית-מדרשי. יתר על כן, מערכת ההבחנות יוצרת מבנה חברתי שבאי בית המדרש מצויים בו בעצם בתחתית המדרגה. העליונים הם כוהנים, וכלל ישראל מביאי הקרבנות. על כן יצירת חברה מרובדת איננה אינטרס של בית המדרש, אלא להפך. לפיכך איננו מוצאים סיבה להניח שהמשנה אינה משקפת זיכרון היסטורי. אילו הייתה מערכת ההדרגות מבנה ספרותי-משפטי תאורטי היה בית המדרש גם מפתח אבחנות הלכתיות של ממש. כך, למשל, סוגיית הירושלמי פותרת סתירה בדיני טהרה בנימוק שלפנינו מדרגות טהרה שונות (חגיגה פ"ב ה"ה, עח ע"ב, ומקבילות להלן). כך נראית קונסטרוקציה ספרותית תאורטית. אבל במקורות התנאיים כמעט אין דרישות הלכתיות שונות משומרי הטהרה במדרגות השונות. אם כן, אין כאן הבחנה בית מדרשית אלא זיכרון לפערים חברתיים שהם למעשה בלתי מובנים מבחינה משפטית.
ההבחנה במדרגות קדושה היא פעולה של הלכה משוכללת, ואם הדבר התחולל בימי הבית הרי שזו עדות לפיתוח הלכתי כה מוקדם. יתר על כן, זו הייתה כנראה דרכם של הפרושים להסיט את הטענה שהם אינם מקפידים על כללי הזהירות של שומרי הטהרה (כללי זהירות שאינם נדרשים ל"הלכה" כפי שהונהגה על ידי הפרושים, והם אפוא הפרזת יתר). הנימוק הוא שדרישות מופרזות כאלה הן מוצדקות רק בטהרת קודש או בטהרת תרומה ואינן חלות על המוני העם שומרי הטהרה.
ואכן, בממצא הארכאולוגי אנו עדים ל"הפרזת יתר". אנו מגדירים "הפרזה" בעזרת שני מאפיינים:
1. פעולה שאיננה הנוהג הרווח בכל שדרות האוכלוסייה;
2. פעולה או נוהג שהם מחמירים יותר מההלכה שבידינו.
נוהגי הפרזה כאלו אנו מזהים בשימוש בכלי אבן. רוב האוכלוסייה השתמש, רוב הזמן, בכלי חרס, ואכן כלי חרס סגור מהווה מעין "מקלט טומאה" לאוכל שבו וקל לשמור עליו מנגיעה של טמא (באב הטומאה). השימוש בכלי חרס מאפשר אפוא שמירת טהרה, וראיה לכך היא אלפי כלי החרס שהתגלו בכל אתר מתקופה זו. השימוש בכלי אבן הוא טהרת יתר, כלומר "הפרזה" מבחינה הלכתית (איור 4).
נוהג הפרזה דומה הוא המקוואות המחולקים (איור 5). אנו טוענים שזו הפרזה לא רק משום שאין בכך צורך הלכתי, אלא משום שרוב המקוואות אינם מחולקים. מכאן שלפנינו נוהג חריג. נוהג חריג מעיד או על הלכה אחרת, או על שמירת טהרה בזהירות "מופרזת". על מגמה זו של הקלה עמדנו במבוא למסכת אהלות.
<b>איור 5ב.</b> אותו מקווה במבט מבפנים החוצה. צילם ב' זיסו.
מכל מקום, אמוראי בבל וארץ ישראל נחלקו האם חולין שנעשו על טהרת קודש דינם כטהרת חולין או כטהרת תרומה<sup class="footnote-marker">41</sup><i class="footnote">ירו', חגיגה פ"ב ה"ה, עח ע"ב; בבלי, חגיגה כ ע"א; חולין ב ע"ב; לד ע"א, ועוד.</i>. הירושלמי שציטטנו אף מניח שחולין שנעשו לשם טהרת קודש דינם כחולין טהורים בלבד, אבל בסוגיה אחרת משמע שחולין כאלה הם בדרגת טהרה גבוהה יותר (חגיגה פ"ג ה"ב, עט ע"א). אין צורך לאחד את כל הדעות השונות. אונקלוס הגר שמר על טהרת קודש ממש ואכל חולין ברמת טהרה גבוהה; מאוחר יותר טושטש נוהג זה וטהרת קודש נשארה למעשה כרמה תאורטית החלה רק במקדש. להלן נשוב לעניין (פ"ב מ"ז) ונראה שראשיתו של השינוי הוא בדור יבנה, אבל אז הוא היה מוגבל. חולין שנעשו לטהרת קודש נטמאו כקודש ולפי חומרותיו, אבל גם טימאו כקודש, וגם על כך רבי אליעזר חולק.
את משנתנו ניתן אפוא להבין בלחם של המקדש, כיכרות לחם הפנים ושתי הלחם, או בחולין שנעשו על טהרת הקודש. התוספתא מדגישה כפירוש הראשון: "באיזה קודש אמרו? בקדשי מקדש המקודשין, כגון חלות תודה, ורקיקי נזיר שנשחט עליהן את הזבח, והמנחות שקדשו בכלי. אבל חלות תודה, ורקיקי נזיר שלא נשחט עליהן את הזבח, והמנחות שלא קדשו בכלי, אינן לא בקודש ולא בחולין אלא הרי הן כתרומה. והשרץ מטמא שנים ופוסל אחד בהם" (פ"א ה"ה, עמ' 661). דברי התוספתא מעידים על כך שכבר בתקופת התנאים ברור היה שטהרת קודש היא במקדש בלבד, ועדות זו משקפת את סוף ימי התנאים, בניגוד לעמדתו ונוהגו של אונקלוס הגר בן דור יבנה<sup class="footnote-marker">42</sup><i class="footnote">וכאמור גם המעשה בריבה מעייתלו הוא מדור יבנה, אך אפשר שהוא היה באישה שומרת טהרה רגילה.</i>.
<b>בתוך גומותיהם</b> [<b>ה</b>]<b>מים מקודשים</b> – עדי הנוסח ורוב המפרשים גורסים כך במשנה ומפרשים שהמים מצויים בתוך גומא שבכיכרות. מים כאלה נספגים בכיכר, ולמעשה המדובר במה שמכונה בהמשך "משקה טופח", כלומר רטיבות (שומן ומים) הנראית בוהקת על הקרום החיצוני של המאפה. במעט עדי נוסח "ובתוך גומותיהן" (<b>מפ</b> , <b>ג9</b> ), ואין זה אלא חילוף וי"ו-שי"ן. <b>ניטמת אחת מהן בשרץ כלם טמאות</b> – לפי פירוש זה המים הם "תחילה לעולם", ואם מים יטמאו מים הרי שהם תמיד אב הטומאה. הר"ש פירש אחרת והציע לראות במשנה שני נושאים נפרדים: נושא אחד הוא כיכרות קודש שמונחות בכלי, כל אחת בגומתה, ושנגעו זו בזו נגיעה קלה בלבד, והן תחילה לעולם משום השמירה המיוחדת על טהרת הקודש והחמירו בה, כשם שמה שנשמר לחטאת ונטמא מטמא את חברו וחברו את חברו אפילו הן מאה (פרה פי"ב מ"ח). הנושא השני הוא מים מקודשים, שגם הם מטמאים אלה את אלה ורמת הטומאה אינה יורדת אלא נשמרת כ"תחילה". אפשר שהר"ש גרס "והמים המקודשים" או "ומים מקודשים"; גרסה שנייה זו מצויה בכתב יד מינכן, אבל וי"ו החיבור היא כנראה תוספת מעתיק. היא איננה בכל עדי הנוסח הטובים של המשנה, אך כך גורסת התוספתא המקבילה (להלן). עם זאת, גם בגרסה הנוכחית אפשר לפרש כפירוש הר"ש ויש בו היגיון רב, שכן המים שבגומות הלחם נספגים עד מהרה בלחם עצמו. גם הרעיון שבכיכרות קודש הקפידו שכל הנוגע בחברו טמא "תחילה", כלומר אינו יורד בטומאתו, הוא הגיוני ביותר, וכאמור מצינו דין זה לגבי משקים ולגבי מי חטאת. <b>ובתרומה</b> – אם הכיכרות הן של תרומה, <b>מטמא שנים</b> – אב הטומאה מטמא את הכיכר הנוגעת בו להיות שנייה לטומאה, והכיכר השנייה מטמאת את השלישית להיות כשלישי לטומאה, <b>ופוסל אחד</b> – הכיכר השלישית נגעה ברביעית ופוסלת אותה לאכילה כתרומה (יש לשרוף אותה), אך בכך נפסקת שלשלת ההיטמאות. <b>אם יש ביניהם משקה טופח אף בתרומה הכל טמא</b> – משום שהמים הנוגעים במים הם "תחילה לעולם"<sup class="footnote-marker">43</sup><i class="footnote">תוס', טבול יום פ"א ה"ג, עמ' 684; להלן פ"ג מ"א; משנה, זבים פ"ה מ"א ועוד.</i>. למונח "משקה טופח" ראו להלן (פ"ג מ"א).
בתוספתא שנינו: "ככרות הקדש בתוך גומותיהן, והמים המוקדשין, נטמאת אחת מהן בשרץ, כולן תחלה. בתרומה מטמא שנים ופוסל אחד. בחולין מטמא אחד ופוסל אחד. אין לך משקה הקדש הנוגע בשלישי טמא אלא קדש בלבד. רבי אליעזר ברבי צדוק אומר, האוכל אוכל שני לא יעשה בית<sup class="footnote-marker">44</sup><i class="footnote">כלומר לא יעבוד בבית הבד.</i> הבד, מפני שהוא עושה שני, והשני מטמא את המשקין לעשות תחלה. אבל שני שנגע במשקין בית הבד טמאין" (פ"א ה"ז, עמ' 662). אם כן, המקרה שונה. כיכרות הקודש נמצאות בתבנית גדולה, כל כיכר בגומתה, ויש חיבור של מים הצפים מעל הגומות, נוגעים ומתערבים זה בזה. המים הם חיבור לכל דבר, משום שהם מי קודש.
פירשנו, בעקבות הר"ש, שקודש מטמא את חברו שבקודש להיות תחילה. אבל בתוספתא שנינו: "השרץ מטמא שלשה ופוסל אחד בקודש, ומטמא שנים ופוסל אחד בתרומה, מטמא אחד ופוסל אחד בחולין. משקין מטמאין שנים ופוסלין אחד בקודש, מטמאין אחד ופוסלין אחד בתרומה, ופוסלין את החולין. הידים מטמאות אחד ופוסלת אחד בקודש ופוסלות את התרומה, ואין ידים לחולין. רבי שמעון בן אלעזר אומר משום רבי מאיר, הידים תחלה לקדש ושניות לתרומות" (פ"א ה"ה, עמ' 661). אם כן הקודש נטמא רק בדרגת חומרה אחת יותר מתרומה, כשם שתרומה נטמאת בדרגת חומרה אחת יותר מחולין. בתפיסה זו נעסוק להלן (פ"ב מ"ג ואילך). אפשר שיש כאן מחלוקת בין המקורות, או שמא זו סיבה שלא לקבל את הצעתו הפרשנית של הר"ש, למרות קִסמה. על הפירוש הראשון שהצענו, שהוא פירושם של רוב הפרשנים, קשה סגנון המשנה: ברישא מדובר במים בגומות ובסיפא ב"משקה טופח". למעשה שני המינוחים חד הם, בשניהם הכוונה שהכיכר הנטמאת מטמאת את המים, והמים הופכים תחילה ומטמאים את הכיכר וכן הלאה. למה אפוא שינתה המשנה מסגנונה, אף שהיא נראית כיחידה ספרותית והלכתית אחת? זאת ועוד, משתמע מהמשנה שהכיכרות נטמאות כולן להיות תחילה! ולא היא, המים הם תחילה והכיכר הנוגעת בהם היא תמיד שנייה, ואף מהיבט זה סגנון המשנה אינו מדוקדק<sup class="footnote-marker">45</sup><i class="footnote">הרמב"ם, הלכות טומאת אוכלין פ"ט ה"י, פירש שהכיכרות כולן תחילה בגלל החמרה מיוחדת של טהרת הקודש. בכך הוא מאמץ חלקית את פירוש הר"ש, אף שאינו נוקט בו. </i>.
אנו מעדיפים, אפוא, את פירושו של הר"ש, הנשען על הלכה ז שבתוספתא, אף על פי שבכך תיווצר מחלוקת עם הלכה ה שבתוספתא על דין העברת הטומאה בקודש.

Chapter 2



Mishnah 1

<b>האשה שהיתה כובשת ירק בקדירה</b> – נראה שהאישה טמאה, והירקות נועדו לאכילה בטהרה רגילה או בטהרת תרומה. קשה לדעת האם המקרה הוא דיון תאורטי או מעשי, אך נראה לנו שלפנינו בעיה מעשית. הבעל הוא חבר ושומר על דיני אכילת חולין בטהרה. האישה טמאה, כאשת חבר היא שומרת על טהרה בדרך כלל, אבל עכשיו היא טמאה, מן הסתם לא בטומאת נידה כיוון שאיננה אלא שני לטומאה (להלן). אבל היא צריכה להכין אוכל לבעלה, שכן הכנת האוכל היא חלק מתפקידיה כרעיה<sup class="footnote-marker">1</sup><i class="footnote">ראו פירושנו לכתובות פ"ה מ"ה.</i>. כך נוצרת בעיה הלכתית כיצד לקיים את משק הבית כאשר היא טמאה. העיקרון הוא שהיא תבשל ירקות ומאכלים שטרם הוכשרו לקבל טומאה, במקרה זה ירק שטרם נשטף, שכן רק שטיפת הירק באחד מהמשקים המטמאים מכשירה אותו לקבל טומאה<sup class="footnote-marker">2</sup><i class="footnote">משנה, מכשירין פ"א מ"א, וראו להלן פ"ג מ"א.</i>. כיבוש הירקות הוא בחומץ או במלח, ואלו אינם מכשירים לקבל טומאה (עוקצין פ"ב מ"א). אי אפשר לפרש שהיא כובשת בטהרה, שכן אז העלה שמחוץ לקדרה אינו גורם כל נזק. אבל הר"ש פירש שהאישה טהורה, ואף על פי כן אם נגעו ידיה בתרומה התרומה נטמאת (זבים פ"ה מי"ב), ומשנתנו עוסקת דווקא בתרומה. ברם גם במשנת זבים סביר לפרש שמדובר בידיים טמאות, שאם לא כן למה שיטמאו תרומה? ובכלל, כיצד ניתן לאכול תרומה אם טהור שידיו נגעו בתרומה טימאו אותה?
<b>ונגעה</b> – האישה,<b> בעלה חוץ לקדירה מקום הנגוב</b> – העלה נרטב בעבר, אבל עתה הוא יבש; מכיוון שנרטב הוא מוכשר לקבל טומאה. האישה עצמה טמאה ומניחים שהיא איננה ראשונה לטומאה אלא שנייה, ואם נגעה בעלה בידיה העלה הפך לשלישי לטומאה. עם זאת היא נגעה במקום יבש, כך שלא מתעוררת בעיה של נגיעה במשקין. <b>אף על פי שיש בו כביצה הוא טמא</b> – כשלישי לטומאה,<b> והכל טהור</b> – כל מה שבקדרה נשאר טהור, וכן כל מה שייגע בו העלה. הנגיעה בעלה כללה כנראה גם נגיעה של תוכן הקדרה בעלה, שאם לא כן לא הייתה עולה שאלת טומאת הקדרה. אבל העלה הוא שלישי לטומאה, ושלישי אינו מטמא את הרביעי. המשנה מדברת אפוא על מקרה מיוחד, ולפי הסברנו, שהוא הסבר המפרשים המקובל, נדרשות הנחות בסיסיות שאינן במשנה. לפי המשניות בהמשך שלישי לטומאה יש רק בתרומה, אם כן משנתנו עוסקת בתרומה, והיא מצטרפת ל"משניות הכוהניות", משניות שהעיסוק בבעיות הקשורות לכוהנים עומד במרכזן<sup class="footnote-marker">3</sup><i class="footnote">ראו ברכות פ"א מ"א ופירושנו לה. </i>. אפשר גם שהאישה היא ראשון לטומאה, כלומר היא נידה או שנגעה במת, לכן העלה שני לטומאה, ושני לטומאה טמא ואינו מטמא בחולין (ופוסל בתרומה) (להלן מ"ב). אם כן הרי שלפנינו הדרך הרגילה של התנהגות הנידה בעת נידתה בבית שומר טהרה. היא ממשיכה בעבודות הבית, אבל מקפידה לטפל בפרות ובירקות שטרם הוכשרו לקבל טומאה.
<b>נגעה במקום משקה</b> – אם האישה נגעה בעלה רטוב, כלומר היא נגעה במשקין,<b>אם יש בו כביצה הכל טמא</b> – העלה מקבל טומאה שכן הגודל המינימלי לקבלת טומאה הוא כביצה<sup class="footnote-marker">4</sup><i class="footnote">כאמור לעיל היו גם שתבעו שהגודל המינימלי יהיה כזית, ראו לעיל פ"א מ"א.</i>. משקין שנטמאו הם "תחילה לעולם", כלומר הופכים לראשון לטומאה, ומה שנגע בהם הוא שני לטומאה, לפי העיקרון שנקבע במשנה הקודמת. אם הקדרה היא תרומה היא שני לטומאה, ואם היא חולין היא שלישי לטומאה. כך או כך, הכול טמא. <b>אין בו כביצה הוא טמא והכל טהור</b> – הירק בקדרה טהור משום שלא נגעה בו טומאה כביצה. אבל קשה מדוע הירק עצמו טמא, הרי אין הוא כביצה. המפרשים אומרים שטומאת אוכלין היא גם בפחות מביצה, אבל טיעון כזה הוא בניגוד למה ששנינו לעיל (פ"א מ"א) שנבלת העוף הטהור מטמאת באוכלין מכביצה. כן משמע מהמשניות בפרק ג הדנות במשהו שהוא גדול "כביצה מכוון", כלומר שאם האוכל פחות מכביצה אין הוא מטמא.
בדפוס נפולי הגרסה שונה: "אם יש בו כביצה הוא טמא והכל טהור", ותו לא. לפי נוסח זה העלה עצמו טמא כי יש בו כביצה, אבל עדיין הכול טהור. אמנם האישה נגעה במשקין, אבל המשקין עצמם אינם כביצה, הם טיפה קטנה על ירק גדול, ולכן העלה טמא רק כשלישי ולא בטומאת משקין שהיא כראשון. נראה שהרמב"ם גרס כך, ובפירושו הוא מפרש לפי נוסח זה או מעין זה. ברם נוסח זה איננו בכתבי היד הטובים (<b>קופמן</b> , <b>פרמא</b> , <b>פרמא ב</b> , <b>מינכן</b> , <b>לאו</b> ) ונראה כתיקון של תלמיד חכם, או סתם כהשמטה בין הדומות. יתר על כן, ברישא מודגש "אף על פי שהוא כביצה". ברישא אין לכך חשיבות והגודל אינו משפיע על ההלכה, והנוסח מובן רק לאור ההמשך ששם הוא משמעותי. ברם לפי הנוסחה של הרמב"ם בעצם הגודל כביצה אינו קובע גם אם נגעה במקום משקין. מכל מקום, המינוח "מכוון" במשמעות זו מופיע רק במסכת טהרות, וקשה להציע שמעתיק המציא מונח חדש מדעתו.
מבחינה טקסטואלית יש להעדיף את הנוסח הקשה יותר שהצגנו. הוא קשה מבחינת מבנה המשנה, אינו מעוגן בעדי הנוסח וקשה מבחינה הלכתית. מעיון בפירוש הר"ש נראה שהוא לא גרס את המילים "הוא טמא" אלא "אם אין בו כביצה הכל טהור", וכמובן לפי גרסה זו הכול אתי שפיר. אלא שאותה בעיה מופיעה גם בהמשך, ושם כנראה גרס גם הר"ש "הוא טמא".
משנתנו נזכרת בתלמוד הבבלי: "אמר ליה רב פפא לאביי: מאי שנא ראשונים דאתרחיש להו ניסא, ומאי שנא אנן דלא מתרחיש לן ניסא? אי משום תנויי – בשני דרב יהודה כולי תנויי בנזיקין הוה, ואנן קא מתנינן שיתא סדרי! וכי הוה מטי רב יהודה בעוקצין 'האשה שכובשת ירק בקדרה', ואמרי לה 'זיתים שכבשן בטרפיהן טהורים', אמר הויות דרב ושמואל קא חזינא הכא, ואנן קא מתנינן בעוקצין תליסר מתיבתא!" (אם משום הלימוד בשנותיו של רב יהודה – כל הלימוד היה בנזיקין, ואנו שונים שישה סדרים! וכאשר היה רב יהודה מגיע בעוקצין... אמר הוויות דרב ושמואל אני רואה – ברכות כ ע"א; תענית כד ע"ב; סנהדרין קו ע"ב). הביטוי מעיד על שתי עובדות, האחת שבשנות האמוראים הראשונות לא למדו סדר טהרות באופן שיטתי, והאחרת שהמשנה שלנו נחשבה לקשה ומסובכת, ולנו לא נותר אלא להצטרף להערכה זו.
מן הראוי להעיר שמשנת "זיתים שטרפם" אכן שנויה בעוקצין, אבל משנתנו איננה בעוקצין. במקבילה בסנהדרין לא נאמר "כי הוה מטי רב יהודה בעוקצין" והמילה האחרונה חסרה, אך בפירוש רש"י היא מופיעה. רש"י לברכות אומר שהיא משנה בעוקצין, ורש"י לסנהדרין אומר שלא מצאה בעוקצין. אחרונים התחבטו בדבר, כך לדוגמה בעל שפת אמת מציע שלפנינו שתי נוסחאות למשנת עוקצין, או לאיזו ברייתא בתוספתא עוקצין. כפשוטה המילה "בעוקצין" מתייחסת רק למשנה השנייה, בחלק מהנוסחאות היא איננה<sup class="footnote-marker">5</sup><i class="footnote">כך, למשל, באיגרת רש"ג היא איננה. </i>, וכל הציטוט מעיד על ההיכרות הקלושה של הראשונים עם סדר טהרות, טענה שרמב"ם משמיע בבירור במבואו למסכת כלים.
מדברי הגמרא אפשר להבין שאישה הכובשת ירק היא אותה בעיה כמו זיתים שטרפם בעליהם, ואולי העלה מחובר לירק והוא מדין חיבור, והשאלה היא האם הוא נחשב ליד או לשומר (עוקצין פ"א מ"א).
הסברנו שהדין שבמשנה הוא למעשה דוגמה לכללים שבפרק הבא.
עד עכשיו הסברנו שהחידוש במשנה הוא שהעלה הטמא אינו מטמא את כל הקדרה, אבל אולי החידוש הוא הפוך, בחומרה שבו. הירק "נגוב", כלומר טרם הוכשר לקבל טומאה, או שאיננו בגודל המתאים, ואף על פי כן הוא טמא כחומרה מיוחדת בנידה, אבל יתר הירק בקדרה טמא רק אם הירק נטמא בצורה תקנית ומלאה (שיש בו כשיעור, ומקבל טומאה). ועדיין אנו תמהים כיצד האישה כובשת את הירק בלי לגעת בו, והאם הירק הכבוש הוא העלים (למשל חסה) או שהוא כרוב או בצל (או זיתים) והעלה כלל איננו אוכל? וקשה.
<b>חזר</b> – הירק, <b>לקדירה הכל טמא</b> – שכן יש כאן תערובת שבה יש יותר מכביצה טמא.<b> היתה מגע טמא מת</b> – האישה היא אב הטומאה,<b> ונגעה</b> [<b>בין</b>]<b> במקום משקה בין במקום הנגוב אם יש בו כביצה הכל טמא</b> – העלה יהיה שני לטומאה או ראשון לטומאה, ויטמא את הירק שבקדרה להיות שני או שלישי לטומאה, <b>אין בו כביצה הוא טמא</b> – כאמור, משפט זה בעייתי.<b> והכל טהור</b> – כי העלה אין בו כביצה ואין הוא מקבל טומאה. אם כן למה הוא טמא? הסברנו זאת בחומרה מיוחדת.<b> היתה טבולת יום מנערת את הקדירה בידים מסואבות</b> – ואין הקדרה נטמאת, שכן טבול יום הוא שני ואינו מטמא שלישי. בתוספתא מובאת דעה חולקת, של רבי שמעון בן אלעזר, שלטבול יום אין טומאת ידיים כלל ועיקר (פ"א ה"ג), והוא חלוק על משנתנו מכול וכול ואומר שאף במשקין טמאים הכול טהור. <b>ראת משקין על ידיה ספק מן הקדירה נתזו ספק שהקלח נגע בידיה הירק פסול והקדירה טהורה</b> – גופה מטמא את המשקין והמשקין את הירק, אבל הקדרה עצמה טהורה.
מבנה המשנה
באותיות נטויות השלמות מתוך ההיגיון הפנימי של המשנה
באותיות מעובות החידוש העיקרי של המשנה (ההחמרה המיוחדת)
במהלך המשנה נותרה סדרת שאלות בלתי פתורות, ונראה שניתן לפתרן לאור מבנה המשנה. המשנה מדברת על שלושה מצבים, ובדרך כלל בסדרה כזאת נתון אחד משתנה והאחרים יציבים. במקרה שלנו נראה שהאישה טמאה קצת פחות (ידיים מסואבות), וההבדל בין המקרים הוא ברמת הטומאה של האישה:
1. האישה סתם (ללא הסבר)
2. מגע טמא מת
3. טבולת יום.
לא מוסבר מה מצבה של האישה שברישא, וראינו בכך מחלוקת תנאים. אבל עתה ברור שמצבה חמור בהרבה מטבולת יום. בטבולת יום טומאה חלה רק אם ראתה משקין על ידה, מכאן שאין מדובר באישה טהורה. יתר על כן, בדרך כלל במשניות כאלה יש דירוג ברור. המקרה השלישי (טבולת יום) עוסק בספק טומאה, השני בוולד הטומאה, וממילא הראשון הוא באישה טמאה ממש. לכן בשורה 1 מצבה חמור יותר מאשר טמא "מגע מת". בתאוֹריה אפשר שהיא טמאת מת, אבל מבחינה לשונית סביר שסתם "אישה" היא אישה נידה. מעבר למסקנה הלכתית זו יש כאן ביטוי חברתי; האישה חודרת להלכה קודם כול בטומאתה המיוחדת, וסתם אישה נחשבת טמאה (נידה) עד שייוודע לך שהיא "רק" טמאת מת. כפשוטם של דברים היא לא נגעה בירקות עצמם, היא מנערת את הקדרה הסגורה ותו לא, אבל נגעה בירק שאינו חלק מהפרי הכבוש (כמו זיתים שהם עדיין ירוקים וטרם נכבשו). החידוש הוא שירק יבש כזה טמא בעצמו, אבל ברור שאין הוא מטמא את הירקות הכבושים.

Mishnah 2

<b>רבי אליעזר אומר האוכל אוכל ראשון</b> – אוכל שהוא ראשון לטומאה,<b> ראשון</b> – טמא טומאת ראשון לטומאה, כגון כיכר לחם שנגעה במת, האוכל אותה הופך טמא מת. לו רק נגע באוכל הטמא הייתה טומאתו יורדת דרגה, אך אכילה שומרת על רמת הטומאה.<b>אוכל שיני שיני</b> – דין האדם האוכל כדין מה שאכל, וכן אם <b>אוכל שלישי שלישי</b> – טמא טומאת שלישי לטומאה. <b>רבי יהושע אומר האוכל אוכל ראשון אוכל</b> – הוכפל בטעות, <b>אוכל שני שני</b> – גם האוכל אוכל ראשון טמא רק טומאת שני לטומאה, אבל האוכל אוכל שני נשאר בטומאתו.<b> שלישי</b> – טהור לחולין, ושלישי לתרומה, אך לקודש הוא עולה מדרגה והופך לשני. <b>שיני לקודש לא שיני לתרומה</b> – בדפוס ובכתב יד <b>מ</b> נוסף "בחולין שנעשו",<b> שנעשה לטהרת תרומה</b> – לפי נוסח הדפוס רבי יהושע מדבר על חולין שנעשו בטהרה ולא על תרומה, שאז דינה שונה, כאמור במשנה ד. גם לפי כתב יד קופמן המשפט מתייחס לדברי רבי יהושע שעוסקים בחולין, שאם אכל אוכל שני אינו נטמא. האוכל אוכל שני נטמא רק לקודש אבל לא לתרומה, וכמובן לא לחולין. פרשנות זו מהווה מפתח להבנת המשנה הבאה. כתבי יד <b>פרמא</b> , <b>לאו</b> ודפוס<b> נפולי</b> מהלכים בשיטת כתב יד קופמן, ובכתב יד מינכן "<u>כ</u>חולין שנעשו לטהרת תרומה". גרסת דפוס וילנא מושפעת מציטוט משנתנו בחולין לג ע"ב.
דברי רבי יהושע קטועים ולא ברור מה עמדתו אם אכל שלישי לטומאה, האם הוא טמא לחולין ולתרומה. "רבי יונתן בשם רבי: האוכל אוכל שלישי בתרומה, נפסל גופו מלוכל בתרומה. רבי שמואל בר רב יצחק בעי, מה, רבי כרבי אליעזר? דתנינן תמן, האוכל אוכל ראשון ראשון, האוכל אוכל שני שני, האוכל אוכל שלישי שלישי! דברי הכל היא, כדי שיהא בדל מן התרומה" (ירו', חגיגה פ"ג ה"ב, עט ע"א). אם כן הירושלמי מפרש שהאוכל שלישי נפסל מלאכול תרומה אך איננו מטמא, וזו דעת הכול, כחומרה מיוחדת בתרומה. מהברייתא ברור גם שלדעת רבי יהושע האוכל אוכל ראשון טמא כשני לטומאה, דבר שלא נאמר במפורש. להלן נצטט את התוספתא (פ"ד ה"י, עמ' 664), שגם ממנה משתמעת מסקנה זו. לא מן הנמנע שלפנינו חומרה כוהנית. הנימוק "בדל מן התרומה" הוא נימוק השובר את המדרג ההלכתי ותובע חומרה מיוחדת לעיסוק בתרומה. יש לזכור שאכילת תרומה היא ההזדמנות הנפוצה ביותר והמעשית ביותר לשמירת טהרה; כפי שנראה להלן ההסבר "כדי שיהא בדל" מטעה. אין כאן "חומרה מיוחדת", אלא כל ההחלטות לגבי טומאה או טהרה נגזרו משיקולים דומים. זו תפיסה מובהקת של הרחבת הטומאה, והיא מתבטאת בהלכות רבות, אך איננה אחידה ואיננה קבועה.
בתוספתא מובאים הנימוקים של שני החולקים: "אמר לו רבי יהשע לרבי אליעזר, היכן מצינו טומאה בתורה שהיא עושה טומאה אחרת כיוצא בה, שאתה אומר יעשה ראשון? אמר לו, אף אתה אומר יעשה שני?! אמר לו מצינו שהשני מטמא את המשקין לעשות תחלה, והמשקין מטמאין את האוכלין לעשות שניים, אבל לא מצינו ראשון שהוא עושה ראשון בכל מקום" (פ"ב ה"א, עמ' 662)<sup class="footnote-marker">6</sup><i class="footnote">ראו עוד: "חומר במשקין שהמשקין תחלה לעולם, ומטמאין כל שהן, שמהן נעשו את הטומאה לטמא אדם, ולטמא בגדים, ולטמא אוכלין ומשקין, וכלי שטף מאחוריו וכלי חרס מאוירו, מה שאין כן באוכלין" (תוס', טבול יום פ"א ה"ו, עמ' 684), ולהלן פירושנו למ"ו.</i>. בתחילה רבי יהושע טוען טענה עקרונית, שמעבר הטומאה גורם תמיד לירידה ברמתה. על כך טוען רבי אליעזר: הרי גם לשיטתך אוכל שני עושה שני ולא שלישי, ורבי יהושע עונה שלא מצינו שטומאה המועברת היא ראשון לטומאה.
במשנתנו המחלוקת היא בין חכמי דור יבנה, אבל בתלמודים היא מנויה כאחת המחלוקות בין בית שמאי לבית הלל שהוכרעו במסגרת גזרות יח דבר<sup class="footnote-marker">7</sup><i class="footnote">סדרת החלטות שנפלו בשלהי ימי הבית השני והוכרעו כבית שמאי, ראו פירושנו לשבת פ"א מ"ד. </i>: "תמן תנינן, אילו פוסלין את התרומה: האוכל אוכל ראשון, והאוכל אוכל שיני, והשותה משקין טמאין, והבא ראשו ורובו במים שאובין, וטהור שנפלו על ראשו ורובו שלשת לוגין מים שאובין, והספר, והידים, והטבול יום, והאוכלים, והכלים שניטמאו במשקין" (ירו', שבת פ"א ה"ד, ג ע"ג). הרשימה חוזרת גם בבבלי (שבת יז ע"ב). כפי שרמזנו בפירושנו למשנה בשבת אנו מטילים ספק אם הרשימה האמוראית משקפת את רשימת הגזרות, מכל מקום התלמוד יודע שזו מחלוקת בית שמאי ובית הלל. הרשימה כולה מפנה למשנה זבים (פ"ה מי"א) ולברייתא בתוספתא טהרות: "וכשם שהאוכל אוכל ראשון, ואוכל שני, והשותה משקין טמאין, והבא ראשו ורובו במים שאובין, והטהור שנפלו על ראשו ועל רובו שלשה לוגין מים שאובין, ספקו לטמא אחרים טהור, כך משקון הנוגעין בו, ספקו לטמא אחרים טהור. ורבי יוסי ברבי יהודה אומר משקין הנוגע בו כנוגע בשרץ. וכשם שהראשון עושה שני, ושני עושה שלישי, כך ספק ראשון עושה ספק שני, וספק שני עושה ספק שלישי. ספק משקין לטמא, טמא, ולטהר, טהור, דבר רבי מאיר. וכן היה רבי אלעזר אומר כדבריו, ורבי יהודה אומר לכל הוא טמא. רבי יוסי ורבי שמעון אומרים ספיקן המשקין לאוכלין טמא ולכלים טהור" (פ"ה ה"ט-ה"י, עמ' 665).
הברייתא אינה אומרת מה דינו של האוכל אוכל ראשון או שני, היא קובעת שהוא טמא וספקו טהור. ספקו אינו נדון במשנתנו, והקביעה שהוא טמא היא לדעת הכול. אם כן, אפילו לפי המסורת האמוראית ההחלטה במסגרת יח דבר הייתה על עצם העניין שהאוכל טמא, אך פרטיה ונימוקי הדעות השונות שנויים כאן במחלוקת. בית הלל התנגדו לכל העניין (שהאוכל טמא) ורבי יהושע, ממשיך דרכם, הקל בדין זה<sup class="footnote-marker">8</sup><i class="footnote">הבבלי מדייק שהאוכל נפסל ואינו מטמא, ושהגזרה היא כרבי יהושע. הפירוש מאולץ ונובע מהמגמה שלא ליצור החלטות שהן כדעת רבי אליעזר השמותי. ראו עוד הסוגיות בבבלי, סוטה ל ע"א וחולין לג ע"א המערבות אכילת אוכל טמא בנגיעה באוכל טמא, ברם כל דין נגיעה הוא שונה ונדון במשניות הבאות.</i>. ספקם טהור משום שאלו מוגדרים כדברי סופרים (להלן פ"ד מי"א). הבבלי (שבת יד ע"ב) מסביר עוד את טעמה של ההחלטה בגזרה מיוחדת, שמא תוך כדי אכילה ייגע בתרומה, ולהלן נשוב לטיעון זה. כפי שנראה אכן ההחלטה שהאוכל אוכל טמא נטמא אינה פשוטה, ואינה תואמת את החשיבה המשפטית של חז"ל. בלשון חכמים זו החלטה "מדברי סופרים", או "גזרה" מיוחדת (אחת משמונה עשרה הגזרות של יח דבר, או שאינה נכללת ברשימה זו). בלשוננו זו החלטה המעידה על חוסר חשיבה משפטית סדורה ולכידה, או נכון יותר על מגבלותיה של המערכת המשפטית הלכידה. כפי שהראינו במבוא הכללי לפירוש המשניות התפתחו החלטות רבות מתוך תקדים שהוכרע על ידי הציבור, עוד לפני שבית המדרש התפתח. לאחר מכן עמלו חכמים לתעל החלטות אלו למערכת משפטית והצליחו במידה רבה, אך לא כל ההלכות מתאימות לאותה חשיבה, ומבחינת החשיבה המשפטית נמצא שתקדים אחד סותר את משנהו. במקרה כזה מה שיוצא מהכלל הוחרג וניתנו לו מונחים שונים. מכל מקום ההחלטות בנושא מקלות למדי, ורבי יהושע מוביל את ההקלות כהמשך לערעורם של בית הלל על עצם האיסור.
המשנה פשוטה. לפי כל התנאים האוכל אוכל טמא נטמא. אין מדובר בנגיעה רגילה שבה רמת הטומאה יורדת מנגיעה לנגיעה, אלא במשהו שהוא יותר מנגיעה, אף פחות מחיבור. לפי רבי יהושע האדם האוכל לא יהפוך לראשון לטומאה, אבל ביתר המקרים האדם האוכל נשאר באותה רמת טומאה, או יורד ברמה אחת (אם אכל שלישי?), או עולה ברמת הטומאה במקרה של קודש. לפי רבי אליעזר הוא תמיד נשאר ברמתו. זהו ביטוי ברור לעמדתו הקבועה של רבי אליעזר שעליו נאמר שהשווה מידותיו. שיטה זו עוררה התפעלות בין החכמים: "אמר רבי ישמעאל חיזרתי על כל מדת חכמים ולא מצאתי אדם שמדתו שוה..." (תוס', יבמות פי"ג ה"ד ומקבילות)<sup class="footnote-marker">9</sup><i class="footnote">נראה שהשוואת המידות היא קו במחשבתו ההלכתית של רבי אליעזר כפי שהראה גילת, משנת רבי אליעזר, עמ' 80-74.</i>. במשנה אחרת רבי עקיבא מעדיף את דברי רבי אליעזר על החולקים עליו, ושוב משום שרבי אליעזר השווה את מידתו (משנה, שקלים פ"ד מ"ז). הדיון ההלכתי שם מצביע על כמה מהטיעונים שעמדנו עליהם. מתברר שרבי יהושע וחכמים אחרים שחולקים עליו ביותר מתריסר מחלוקות לא "השוו את מידותיהם", ולא חשו שיש בכך חולשה הלכתית.
בתוספתא שנינו: "וכשם<sup class="footnote-marker">10</sup><i class="footnote">מילית זו מתייחסת למשנת זבים פ"ה מי"ב המונה טומאות אלו כפוסלות את התרומה, מבלי לברר מהי רמת הטומאה. </i> שהאוכל אוכל ראשון ואוכל שני, והשותה משקין טמאין, והבא ראשו ורובו במים שאובין, והטהור שנפלו על ראשו ועל רובו שלשה לוגין מים שאובין, ספקו לטמא אחרים טהור, כך משקון הנוגעין בו ספקו לטמא אחרים טהור, ורבי יוסי ברבי יהודה אומר משקין הנוגע בו כנוגע בשרץ. וכשם שהראשון עושה שני ושני עושה שלישי, כך ספק ראשון עושה ספק שני וספק שני עושה ספק שלישי..."<sup class="footnote-marker">11</sup><i class="footnote">עוד משתמעת מהברייתא מחלוקת רבת משתתפים על דין משקין, ברם אין היא שייכת למשנתנו אלא למשנה להלן (פ"ד מי"א).</i> (פ"ה ה"ט-ה"י, עמ' 665). הרשימה היא רשימת הטומאות קלות<sup class="footnote-marker">12</sup><i class="footnote">ראו פירושנו להלן פ"ד מי"א.</i>, והברייתא הובאה לכאן בשל דברי רבי יוסי ברבי יהודה המחמיר במשקין, שכן משקין חמורים מאוכלין (להלן מ"ו). המשך הברייתא (ה"י שצוטטה) הוא לשיטת רבי יהושע, ופותר את הספק מה דין האוכל אוכל ראשון שקודם התחבטנו בו.
עם זאת, המפרשים המסורתיים התקשו במשנה עד מאוד<sup class="footnote-marker">13</sup><i class="footnote">ראו רמב"ם, ר"ש וסיכומיהם של קהתי ונויסנר על אתר.</i>. קשה היה להם להסביר את המחלוקת בין התנאים. כאמור הבבלי ראה בכל הדין של טומאת האוכל גזרה מיוחדת מדברי סופרים, ואם זו החלטה יוצאת דופן כזאת כיצד נוצרו מחלוקות על חומרת הטומאה? המפרשים לא קיבלו את ההסבר הפשוט שהאוכל המצוי בגוף האדם מטמא. לדעתם כמובן אין מדובר בטומאת מגע, שהרי מגע הוא נושא בפני עצמו הנדון במשניות הבאות ודיניו ברורים. אנו מכירים העברת טומאה על ידי מגע, משא, היסט, מדרס וכו', אבל לא שמענו על העברת טומאה על ידי אכילה.
המינוח ההלכתי לאכילה הוא "בלוע", ובלוע אינו מטמא. המשנה מדגימה את השאלה על כלב שאכל אבר מן המת ולועו פתוח לפתח הבית (אהלות פי"א מ"ז). בפירושנו לאהלות דנו במשנה ובדין בלוע וראינו כי הלכה זו נמצאת בצומת של מעין רב-שיח וירטואלי שבו מעורבים שלושה גורמים: ההלכה המשפטית, חרדת הטומאה ואי-הימצאות הטומאה בעין. במסורת אחת אנו שומעים כיצד הוכרעה ההלכה בדור יבנה<sup class="footnote-marker">14</sup><i class="footnote">תוס', מקואות פ"ז הי"א, עמ' 660; ספרי, במדבר קכד, עמ' 158; בבלי, פסחים יז ע"א - יח ע"א. המסורת בבבלי שימרה את ההלכה אבל לא את הרקע הסיפורי המרתק, ועיינו שם. </i> , אך למרות זאת בדור אושא עדיין נחלקים בנושא. אוכל טמא שנאכל הוא בעצם בלוע, והעולה מדיוננו הוא שלמרות הניסוח הכוללני לא הייתה עמדה אחידה לגבי הבלוע. בכל המקרים הללו לא דובר על אדם האוכל אוכל טמא. מהמקורות שהבאנו עולה שלגבי "בלוע" "רגיל" היו עמדות שונות, וקשה לנסח מערכת לכידה. דומה שהיו בנושא שתי עמדות עקרוניות שונות, ושלל עמדות ביניים. כל מי שלא פסק שהבלוע טהור הניח שהאוכל הבלוע קיים ומטמא, וממילא אפשר להבין שגם אוכל בגוף האדם מטמא, אם מתוך ההנחה שהטומאה קיימת ואם מתוך ההנחה שהאדם הבולע טמא. על רקע המחלוקות וגישות הביניים, ועל רקע הפחד המיתי מהטומאה וסכנותיה, קל להבין גם את העמדות שבמשנתנו. גם רבי אליעזר ש"השווה מידותיו" לא נקט בדרך משפטית לכידה, אבל קבע ניסוח הלכתי אחיד יחסית. הדיון המשפטי בדין בלוע הפך, או למעשה ביטל, את דיני טומאת האוכלין: אם בלוע אינו מטמא לא נותרה טומאת אוכלין אלא טומאת נגיעה בלבד, אבל טומאת אוכלין מצויה בתורה במפורש. נראה, אפוא, בבירור שהדיון המשפטי על "בלוע" התקיים הרבה לאחר שנקבע דין טומאת אוכלין, וכל המתדיינים על בלוע מניחים שהדיון אינו חל על טומאת אוכלין, שכן דיניה של טומאת אוכלין כבר סוכמו בתורה.

Mishnah 3

מעתה המשנה עוברת לדון במקרים של טומאה "רגילה" של נגיעה או מדרס, וקובעת את הכללים של העברת טומאה. הכלל הבסיסי הוא שההעברה גורמת לירידה ברמת הטומאה. עם זאת, הניסוח של משנתנו שונה מהמשנה הקודמת. אין מדובר ב"מטמא שניים" או "מטמא אחד" אלא ב"טמא ומטמא", ואין גם התייחסות ישירה לרמת הטומאה, כפי שנדגיש להלן.
<b>הראשון שבחולין</b> – חפץ או אדם שנגע במת או בשרץ, והוא טמא כאב הטומאה. המשנה עוסקת ב"חולין", כלומר בישראלי הרוצה לשמור על טהרה ולאכול בטהרת חולין. להלן (פ"ד מי"ב) נרחיב בכך. <b>טמא</b> – בעצמו, ולא נאמר באיזו רמה. בכך שונה עריכת משנה זו מעריכתה של המשנה הקודמת שעיקר עיסוקה היה ברמת הטומאה. שוני נוסף הוא שמשנתנו עוסקת בנגיעה ולא באכילה, אבל בהמשך נדון גם עניין האכילה. בשלב זה ה"ראשון" יכול להיות חפץ או אדם, אבל בהמשך מדובר באוכל, וממילא גם ה"ראשון" הוא האוכל שנגע בטומאה עצמה (זב או מת).<b> ומטמא</b> – את מה שנגע בו. מההמשך משמע שמה שהוא נגע בו הוא שני לטומאה. <b>השיני</b> – מה שנגע באב הטומאה, <b>פסול</b> – לאכילה כתרומה, או אף פסול לאכילה לאוכלי תרומה (להלן מ"ז). כך בכל עדי הנוסח הטובים. אבל בדפוס וילנא "פוסל", כלומר השלישי פסול לאכילה, והשני ודאי פסול לאכילה, אבל אולי גם מטמא. עדיין היה מקום לברר האם "פוסל" זהה ל"טמא", ואם לא – מה ההבדל ביניהם. אבל נוכח מצב עדי הנוסח ברור שנוסחת דפוס וילנא דחויה, וכן בהמשך. <b>ולא מטמא</b> – השלישי טהור. לעיל ראינו שהשלישי אינו נטמא, אבל הנגיעה בשני מחייבת נטילת ידיים (פ"א מ"ז). זו העמדה הכללית. אבל במסכת ידים מופיעה גם עמדה אחרת של חכמים שמה שנטמא בוולד הטומאה אינו מטמא את הידיים: "וחכמים אומרים את שנטמא באב הטומאה מטמא את הידים, בולד הטומאה אינו מטמא את הידים" (פ"ג מ"א). עמדתם של חכמים צריכה הסבר: הרי מי שנגע באב הטומאה (הראשון) הופך להיות כולו טמא בטומאה קלה, כוולד הטומאה, אבל כל גופו טמא. זו עוד אחת מהתמיהות המתעוררות סביב העמדות הייחודיות שבמסכת ידים, ונדון בה במקומה.
<b>השלישי נאכל בנזיד הדמע</b> – "דמע" הוא מונח מקביל לתרומה, וכן "אוכל בדמעו" (אהלות פט"ז מ"ד), כלומר מותר לו לאכול תרומה, על שם הפסוק "מלאתך ודמעך לא תאחר" (שמות כב כח) וכפרשנותם של חז"ל: "'מלאתך ודמעך לא תאחר', מלאתך – אלו ביכורים הניטלין מן המלא, ודמעך – זו תרומה" (מכילתא דרבי ישמעאל, משפטים מסכתא דכספא, יט, עמ' 318; בבלי, תמורה ד ע"א ועוד). כמו כן: "אין תורמין שמן על זיתים הנכתשין ולא יין על ענבים הנדרכים, ואם תרם תרומתו תרומה ויחזור ויתרום. הראשונה מדמעת בפני עצמה וחייבין עליה חומש, אבל לא שניה" (משנה, תרומות פ"א מ"ח), וכן: "התורם זתים על זתים העתידין ליכתש, ענבים על ענבים העתידין לידרך, תרומה ויחזור ויתרום. הראשונה מדמעת, שנייה אין מדמעת. הראשונה חייבין עליה חומש, שנייה אין חייבין עליה חומש, [וצריך לקרות להם שם]<sup class="footnote-marker">15</sup><i class="footnote">המשפט מנותק מהקשרו וראו דברי ליברמן, תוספתא כפשוטה, עמ' 332. אפשר לפרש את המשפט כהוראה כללית לכל מקרה של "יחזור ויתרום".</i>. חזר ועשה זתים הראשונה שמן, וענבים ראשונות יין, תרומה ואין צריך לתרום שנייה" (תוס', שם פ"ג הי"ד), וכן מקורות רבים נוספים.
הבבלי בחולין (לג ע"ב - לד ע"ב), בסוגיה ארוכה ומפותלת, דן בסדרת מקבילות שמהן משתמעות הלכות אחרות. כך הוא מביא את המשנה הקודמת האומרת שהאוכל אוכל שני הוא בעצמו שני, לדעת רבי אליעזר, ולדעת רבי יהושע הוא שני לקודש ולא לתרומה. כאמור במשנה הקודמת, לפי גרסת הגמרא גם לדעת רבי יהושע הוא מטמא תרומה, ואזי יוצא שמשנתנו אינה לא לפי רבי יהושע ולא לפי רבי אליעזר, שהרי במשנתנו שני לטומאה מותר לאכילה בתוך נזיד תרומה, כלומר אינו מטמא תרומה וגם אינו פוסל. על כן הבבלי, ובעקבותיו המפרשים המסורתיים, מסבירים שמדובר במי שאוכל פחות מכביצה שעורב בנזיד תרומה. ההסבר חריף, אבל אינו כתוב במשנה. לדעתנו בפשטות משנתנו היא כרבי יהושע לפי כתב יד קופמן, ושני אינו עושה שלישי גם לא בתרומה; המשנה הבאה מציגה דין אחר וחולקת על משנתנו, למרות הקושי המבני ששתי משניות סמוכות, באותו מבנה ספרותי, חולקות זו על זו. אבל הסבר זה עדיף על פני הסברת המשנה על בסיס נתון שאינו כתוב בה. זאת ועוד, קשה להסביר שהרישא עוסקת בטומאה כביצה והסיפא בטומאה פחות מכביצה.

Mishnah 4

בתרומה הדין חמור יותר ברמה אחת.
<b>הראשון והשיני שבתרומה טמאין ומטמין</b> – בניגוד לחולין ששם השני "פסול ולא מטמא". זו החמרה מיוחדת החלה על אוכלין לתרומה<b>.</b> לא נאמר האם הנוגע בשני חייב נטילת ידיים, שכן המשנה עוסקת באוכלין בלבד. <b>השלישי פסול</b> – שאסור לאכלו. משפט זה סותר לכאורה את המשנה הקודמת שבה נקבע שהשלישי "נאכל בנזיד הדמע", כלומר אינו פסול באכילה. כאמור במשנה הקודמת התלמוד הבבלי מפרש שהכוונה לכמות קטנה מכביצה, ואנו התקשינו בקבלתו של פירוש זה. כפשוטו הנזיד במשנה הקודמת הוא תערובת והטומאה (ברמת שלישי לטומאה) מתערבת בכמות גדולה יותר, ומכיוון שכל האיסור אינו אלא מדברי סופרים (פ"ד מי"א) הקלו בתערובת זו, והיא מותרת באכילה לאוכלי תרומה. אבל במשנתנו מדובר על אכילת האוכל השלישי לבדו, והדבר אסור בתרומה. אפשר גם שההבדל בין תרומה (משנה ד) לחולין (משנה ג) אינו רק שתרומה נטמאת בקלות רבה יותר, אלא שהיא גם מטמאת יותר, ולכן שני שבטהרת חולין אינו מטמא כלל את השלישי, ואינו פוסלו לאכילה, גם אם השלישי הוא תרומה. אבל שני שבתרומה פוסל שלישי שבתרומה לאכילה. פירוש זה עדיף משום שהוא ממקד את ההבדלים בפער בין חולין ותרומה ולא בהבדל בין הטמא עצמו לבין תערובת, זאת משום שעניין התערובת אינו נזכר במפורש במשנה אלא לכל היותר נרמז. <b>ולא מיטמא</b> – הרביעי טהור,<b> והרביעי נאכל בנזיד הקודש</b> – הרביעי טהור לחלוטין, גם לקודש. עד כאן דין תרומה, ומשתמע ממנה שקודש חמור יותר ודינו נדון במשנה הבאה.
הביטוי "נאכל בדמע" מקביל בתוכנו ל"טהור", אלא שהוא מקפל בתוכו נימה מיוחדת. טהור הוא מצב של מותר, אבל מן הסתם ירא שמים עלול לפקפק בו וירצה להחמיר, הרי הייתה כאן טומאה של ממש, וההיתר המשפטי מזמין החמרה בשל קדושת תרומה או חרדת טומאה (אלו שני הצדדים של אותו מטבע). במשנה א בפרק ראינו דוגמה להחמרה כזאת בתרומה, ומתאים שהכוהנים יחמירו לעתים במקום שחכמים הקלו. "נאכל בנזיד בדמע" הוא שימוש במונחי התורה ומבטא, להערכתנו, היתר מלא. אין כאן מקום להחמיר, ההיתר פשוט ומלא. אנו רואים בו פולמוס נסתר נגד מגמות החמרה. במבוא למסכת כלים עסקנו בשאלה זו של רצון ההחמרה של כוהנים, ואנו רואים במשנתנו ביטוי להתנגדות להחמרת היתר.

Mishnah 5

דין קודש חמור יותר מתרומה.
<b>הראשון והשיני</b> – שבקודש דינם כתרומה (מ"ד),<b> והשלישי שבקודש טמאין ומטמין</b> – בניגוד לשלישי של תרומה שפוסל ואינו מטמא, כמו שפירשנו,<b> הרביעי פסול ולא מטמא</b> – את החמישי. הוא פסול לאכילה כשלעצמו אבל בתערובת הוא מותר, כפי שפירשנו במשנה הקודמת, או שכוחו של השלישי לקודש לטמא ולפסול גדול משל השלישי לתרומה, ואף זאת הצענו לעיל. <b>והחמישי נאכל בנזיד הקודש</b> – ואינו טמא או פסול כלל. לא נאמר באיזו טומאה טמא הקודש שנטמא. אפשר להבין שכל העברת טומאה מורידה ברמה, אבל איננו מכירים הלכות מיוחדות להבדל בין שני לשלישי (חוץ מעניין העברת הטומאה לאחר), וודאי שאיננו מכירים הבדלים בין שלישי לרביעי.
המשנה אינה עוסקת בטהור לחטאת, בכך עסקה רק משנת פרה, וגם במסכת חגיגה שבה נמנות דרגות הטומאה אין עיסוק שוטף בטהרת חטאת. זו נחשבה לטהרה מיוחדת, חריגה ונדירה, ולא הרבו לעסוק בה. כפי שפירשנו במבוא למסכת תרומה רק כוהנים עסקו במי חטאת, וגם בין הכוהנים נבחרו לכך רק המיוחדים שבהם, ולכן אין נושא זה מעסיק את המשניות העוסקות בציבור. במבוא למסכת פרה עמדנו על המגמות ההלכתיות המיוחדות של העיסוק בחטאת, ראינו במגמות אלו (שרבי יהושע בן חנניה הוביל אותן ומזוהה אתן) תוצאה של המונופול הכוהני ושל המאבק על שמירת הייחוס החברתי של המחמיר.

Mishnah 6

עד עתה עסקנו באוכל מוצק, כולל נזיד שהוא דייסה נוזלית מעט, אך עדיין בבחינת אוכל. מעתה המשנה דנה במשקין.
<b>השיני שבחולין</b> – וקל וחומר הראשון שבחולין,<b> מטמא משקה חולין ופוסל לאוכלי תרומה –</b> משקה דינו חמור בדרגה אחת, ולכן שני לחולין מטמא משקין כאילו היה שני לתרומה. לא ברור האם "פוסל" משמעו זהה ל"טמא". לדעתנו בפשטות שני המונחים זהים, כפי שגם עולה מהמשנה הבאה. <b>השלישי שבתרומה מטמא משקה קודש ופוסל לאוכלי קודש שנעשה לטהרת קודש</b> – דין המשקין חמור בדרגה אחת ולכן משקה תרומה הוא כמוצק שנעשה לטהרת הקודש.<b>אבל אם נעשה לטהרת תרומה</b> – ראשון שנעשה לטהרת תרומה,<b> מטמא שנים</b> – שני ושלישי,<b> ופוסל אחד</b> – את הרביעי,<b> בקודש.</b> 
במשנתנו משקין חמורים ממוצקים בדרגה אחת, וזו הלכה חריגה, כך למשל אין לה ביטוי במשנת טבול יום פ"ב מ"ב<sup class="footnote-marker">16</sup><i class="footnote">ראו שאלת הגמרא בבלי חולין לה ע"ב. הבבלי מעמיד את המשנה בחולין שנעשו על טהרת הקודש, ומתעלם כליל מההבדל בין משקה למוצק, זאת בניגוד לכך שגם בהמשך הפרק בטהרות חוזר ההבדל בין משקה למוצק. ראו עוד ירו', ערלה פ"ב ה"א, סא ע"ד, שבה נרמז הבדל כלשהו בין אוכל לבין משקה. אך לפי הגמרא שם חולין כתרומה, ותרומה כקודש, ולא ברור האם ההבדל בין משקה למוצק שם הוא ספרותי, או שמדובר בהבדל הלכתי. וראו עוד ירו', סוטה פ"ה ה"ב, כ ע"ב שגם שם נרמז שלמשקה דין מיוחד, אך אין ההבדל מפורט. </i>. במסורות אחרות נקבע שמשקין מטמאים להיות תחילה, כלומר אם נטמא משקה בראשון לטומאה (אב הטומאה) או בשני לו הוא הופך להיות אב הטומאה: "מצינו שהשני מטמא את המשקין לעשות תחלה, והמשקין מטמאין את האוכלין לעשות שניים, אבל לא מצינו ראשון שהוא עושה ראשון בכל מקום" (תוס', פ"ב ה"א, עמ' 662)<sup class="footnote-marker">17</sup><i class="footnote">ראו לעיל פירושנו למשנה ב, וראו עוד משנה, ידים פ"ג מ"א.</i>.
ההלכה שבמשנתנו נדונה גם במשנה במסכת סוטה: "בו ביום<sup class="footnote-marker">18</sup><i class="footnote">לפירוש "בו ביום" ראו פירושנו לסוטה פ"ה מ"ב.</i> דרש רבי עקיבא 'וכל כלי חרש אשר יפול מהם אל תוכו כל אשר בתוכו יִטמא' (ויקרא יא לג), אינו אומר טמא אלא יְטַמא, לטמא אחרים, לימד על ככר שני שמטמא את השלישי. אמר רבי יהושע, מי יגלה עפר מעיניך רבן יוחנן בן זכאי שהיית אומר עתיד דור אחר לטהר ככר שלישי שאין לו מקרא מן התורה שהוא טמא, והלא עקיבא תלמידך מביא לו מקרא מן התורה שהוא טמא, שנאמר 'כל אשר בתוכו יטמא' " (פ"ה מ"ב)<sup class="footnote-marker">19</sup><i class="footnote">ראו עוד בבלי, פסחים יח ע"א.</i>. דברי רבי עקיבא מנוסחים באופן כללי. אין בהם אבחנה בין קודש לבין תרומה ולבין חולין; אין בהם גם אבחנה בין נגיעה לבין פסילה למאכל. בתוספתא יש דוגמה גם ל"ראשון לטומאה", והוא התנור (פ"ה הי"ג; ספרא, שמיני פרשה ז הי"ב, נד ע"ב). אם כן, הדוגמה היא שרץ שנפל לתנור. התנור ראשון לטומאה, הכיכר שני לטומאה, מי שנגע בכיכר הוא שלישי לטומאה. כל זאת בניגוד לאדם, שאם נגע המת באדם הוא טמא שבעה אבל כלי או אדם שנגע באדם הטמא טמא רק טומאת ערב (אהלות פ"ב מ"ב-מ"ג). התלמודים מעלים את השאלה האם לדעת רבי עקיבא שני מטמא שלישי לתרומה או גם לחולין<sup class="footnote-marker">20</sup><i class="footnote">ירו', סוטה פ"ה ה"ב, כ ע"א; בבלי, שם כט ע"א; בחולין לג ע"ב מהלך הדיון דומה, אך בכל אחד מהתלמודים מובאים גם מקורות שאין בחבריו. הירושלמי מייחס את ההגדרות כבר לחגי הנביא. דוגמאות לשני מטמא פזורות במקורות התנאיים. ראו, למשל, משנה, כלים פ"ח מ"ה.</i>. במשנה אין השאלה עולה, ולהלן ננסה לברר מה עמדת המשנה כפשוטה בנושא. לכאורה, לפי שיטת התלמודים עצמם הייתה שאלת הפרשנות לדברי רבי עקיבא צריכה להיות פשוטה, שכן במשנתנו נקבע בפשטות שבחולין שני אינו מטמא שלישי ובתרומה שני מטמא שלישי, ואם רבי עקיבא מדבר על תרומה ועל טומאת אוכלין הכול אתי שפיר ופשוט<sup class="footnote-marker">21</sup><i class="footnote">ראו למשל הקדמת הרמב"ם לסדר טהרות פכ"ג וראשונים נוספים. </i>.
הדרשה עצמה אינה מדגישה במפורש שמדובר בטומאת אוכלין אך סביר שלכך הכוונה, אחרת תיווצר מחלוקת בין משניות. לדעתנו אין ליצור מחלוקת בין משניות אלא אם כן יש במקורות ראיה לכך.
אם כן ניתן להעמיד את דברי רבי עקיבא בתרומה, ואזי כל המשניות מציגות אותה עמדה. משניות נוספות נסתמו כדעה זו, כגון "אוכל... ונגע בו טבול יום<sup class="footnote-marker">22</sup><i class="footnote">טבול יום הוא שני לטומאה שטובל בערב ובכך נטהר. </i> או ידים מסואבות, מפרישין ממנו תרומת מעשר בטהרה מפני שהוא שלישי והשלישי טהור לחולין" (טבול יום פ"ד מ"א, והשוו שם מ"ב-מ"ג), וכן משמע ממשנת פרה: "כל הטעון ביאת מים מדברי סופרים... ופוסל את התרומה ומותר בחולין ובמעשר"<sup class="footnote-marker">23</sup><i class="footnote">במשנה נשמע הד לדעה שמעשר ראשון יש בו מעלה מיוחדת, מעין מצב ביניים בין תרומה לחולין, ועל כך ראו במבוא למסכת מעשר. </i> (פי"א מ"ה)<sup class="footnote-marker">24</sup><i class="footnote">וראו עוד משנה, מעשר שני פ"ג ה"ח, שגם בה מדובר בוולד הטומאה (שני) המטמא את המעשר השני, וראו את פירושנו לה. </i>. רבי יהושע המשבח את רבי עקיבא הוא אפוא בעליה של המשנה בפרה, ובמשנתנו.
בירושלמי (סוטה פ"ה ה"ב, כ ע"א) מובאת מחלוקת נוספת אם לוקים על טומאת שלישי. מחלוקת זו היא תוצר נלווה של המחלוקת הקודמת העוסקת בשאלה מה עצמת טומאה זו של "שלישי".
הסברנו את רבי עקיבא בשיטת תנא קמא (רבי יהושע) במשנת טהרות. ברם, אפשר שרבי עקיבא מציג עמדה שונה ממשנתנו. אצלנו עומדת במרכז האבחנה בין קודש לבין תרומה ולבין חולין, ואילו במשנת סוטה אין הדעת ניתנת לאבחנה זו. פירשנו את המשנה כעוסקת רק בתרומה, ואזי היא נמנית עם "המשניות הכוהניות", כלומר אלו המתמקדות בבעיות המעניינות את הכוהנים ולא את כלל ישראל<sup class="footnote-marker">25</sup><i class="footnote">ראו פירושנו לברכות פ"א מ"א ובנספח למסכת שקלים. </i>. ברם כפשוטם של דברים רבי עקיבא מציג עמדה שונה ולפיה אין הבדל בין חולין לתרומה.
העברת טומאה (לפי משניות ד-ה לעיל ומקורות נוספים)
אם כן, לפי שיטת הלימוד האמוראית טבעי היה לפרש שרבי עקיבא מדבר על תרומה<sup class="footnote-marker">26</sup><i class="footnote">אם אכן המשנה (רבי עקיבא) עוסקת רק בתרומה אזי היא נמנית עם "המשניות הכוהניות", כלומר אלו המתמקדות בבעיות המעניינות את הכוהנים ולא את כלל ישראל. ראו פירושנו לברכות פ"א מ"א.</i>, וכדעת הכול, וכאמור אנו מפקפקים אם רבי עקיבא הכיר את כל האבחנות שבמשנתנו.
הירושלמי מעלה מחלוקת נוספת, האם ההיתר של שלישי בחולין (רביעי בתרומה) הוא לכתחילה, כלומר שמותר לערב את השלישי (של חולין) בתרומה, או שאם עשה כן אין האוכל פסול בדיעבד. שוב, לפי דעתנו ניסוח המשנה שלנו (טהרות) הוא ניסוח של "לכתחילה": "השלישי נאכל בנזיד הדמע" (כך לפי כתב יד קופמן), וקשה להבין למה מתעוררת המחלוקת התלמודית. במסגרת הדיון על המשנה הירושלמי מביא אפשרות שדברי רבי עקיבא לא נאמרו רק על תרומה. אין זאת אלא שהתלמודים זכרו שהייתה פעם עמדה כזאת, ורק ההלכה התנאית המאוחרת הדירה אותה מחוץ למערכת ההלכתית, ואכן דברי רבי עקיבא נאמרים בלשון כללית ואינם מדגישים שמדובר בתרומה בלבד. יתר על כן, הדברים שרבי יהושע מייחס לרבן יוחנן בן זכאי הם שהדור הבא עתיד לטהר את הכיכר השלישי (להלן). אפשר לפרש את דברי רבן יוחנן בן זכאי כחשש שהתבטל, אך סביר יותר שהם מבטאים תחזית שהתרחשה<sup class="footnote-marker">27</sup><i class="footnote">תחזית שרבי יהושע העריך, ואילו עורך המשנה כבר הכיר כמציאות.</i>, שאכן הדור הבא עתיד לטהר כיכר שלישי (של חולין), ורבי עקיבא ורבן יוחנן בן זכאי עצמו סברו שכיכר שלישי של חולין טמא. הדרשה לא סייעה, אפוא, להלכה, ולפי הבבלי אפילו רבי יהושע עצמו לא קיבל את ההלכה אלא חלק עליה למרות הדרשה ששיבח.
כפי שראינו לעיל, כבר התלמוד עמד על כך שכנראה לפנינו מחלוקת תנאית בין משנה א למשניות ב ואילך. כפשוטו, ולדעתנו, המשניות המדוברות עוסקות במינים שונים, ברם אפשר שאכן מחלוקת תנאית לפנינו. כך או כך, אנו רואים שאכן יש דעה שלפיה ההלכה המקובלת (ששני אינו מטמא שלישי) שנויה במחלוקת. רמז זה הכירו התלמודים (חלק מהאמוראים), ולכן הציעו אפשרות שרבי עקיבא חולק על מה שלימים יתגבש כהלכה הקבועה ששני אינו מטמא (בחולין).
זאת ועוד, עמדה זו ששני מטמא שלישי מופיעה גם לעניין נטילת ידיים, ובכלל, אם ידיים מסואבות הן שני לטומאה (לכל היותר, שהרי נגעו בטומאה כלשהי), הן מטמאות רק אם שני מטמא<sup class="footnote-marker">28</sup><i class="footnote">מחלוקת משניות היא האם דין נטילת ידיים הוא בתרומה בלבד או גם בחולין, ונעסוק בכך במבוא למסכת ידים. </i>. ואכן נושא זה שנוי במשנה קשה בהלכות נטילת ידיים. חכמים שם מתבטאים: "אין שני עושה שני" (ידים פ"ג מ"ב), ורבי יהושע חולק וטוען ששני מטמא את השלישי להיות כשני, כלומר שני מטמא שלישי בחולין. המסורת ההלכתית שם קשה ונדון בה במקומה, אך יש בכך רמז לדעה הלכתית שונה, הקשורה לרבי יהושע, ששני מטמא שלישי בכל מקרה (גם בחולין).
לסיכום: ההלכה הקדומה הכירה מחלוקת האם שני מטמא (בחולין). ההלכה המאוחרת קבעה ששני אינו מטמא שלישי (בחולין – 1), וחכמים עמלו לעקור את ההחמרה ששני יטמא שלישי (2), אך נותרו שני חריגים ושניהם שנויים במחלוקת. האחד הוא דין האוכל בידיים מסואבות (ללא נטילת ידיים) בחולין (1א), והשני הוא דין האוכל עצמו (1ב). הווה אומר, היו שסברו שהדין ששני אינו עושה שלישי (בחולין) הוא רק בתערובת אבל כיכר שנייה שנגעה בכיכר שלישית טימאה אותה (2א), והיו שסברו שהדין חל בכל המקרים ותמיד שני אינו מטמא שלישי (2ב). רבי עקיבא תמך בעמדה הקדומה של רבן יוחנן בן זכאי ששני תמיד מטמא שלישי (1), או שתמך רק בעמדה 2א. כפשוטם של דברים הוא תמך בעמדה הראשונה הקדומה, זו שנדחתה מהמסורת ההלכתית המאוחרת. בהלכה המאוחרת התגבשו כללים מדויקים ששני אינו מטמא שלישי בחולין, אבל פוסל שלישי בתרומה, אבל נטילת ידיים נותרה כחריג. התפתחות זו היא עדות לתהליך של התגבשות ההלכה מלמטה<sup class="footnote-marker">29</sup><i class="footnote">תהליך זה הצענו, במבוא לפירוש המשניות, כתהליך המרכזי בעיצוב ההלכה, אם כי לא כתהליך היחיד.</i>, בתחילה ללא כללים ומימי רבי יהושע בניסוח של כללים מפורטים ומופשטים.
ההלכה עצמה היא קדומה. אנו שומעים שרבן יוחנן בן זכאי הכיר אותה כהלכה ידועה. הלכה מעינה שנויה כבר בפי בית הלל ובית שמאי (משנה, מעשר שני פ"ג מ"ח; תוס', פ"ב הט"ז). שני הבתים יודעים שמעשר שני שנטמא בוולד הטומאה טמא, אם כי שם לא נקבע שוולד הטומאה הוא אוכל בעצמו, וגם שם אין הדגשה שזו טומאת אוכלין, אך בפועל מדובר במזון מעשר שני שהוא כעין תרומה. לעיל ראינו שבפרטי ההלכה נחלקים ראשוני דור יבנה (רבי אליעזר ורבי יהושע – מ"ב), אבל עם כל זאת לא היה מעמדה של ההלכה איתן.
דבריו של רבי יהושע בן חנניה מאירים את שאלת היחס שבין ההלכה למדרש ואת תפקידה של הדרשה בעיצוב ההלכה<sup class="footnote-marker">30</sup><i class="footnote">לדרכנו ראו במבוא הכללי לפירוש המשניות.</i>. באופן כללי מדרש ההלכה הוא אחיה של המשנה. ההבדל בין מדרשי ההלכה והמשנה הוא בשיטת הלימוד והכתיבה. המשנה כתובה כסדרת פסקי הלכה, או כדעות של חכמים שונים (מחלוקות) שהם פסקי ההלכה שכל תנא פסק לעצמו. הנימוק המשפטי או המדרשי אינו מופיע בדרך כלל במשנה עצמה. לעומת זאת מדרשי ההלכה הם לימוד ההלכה מהפסוק, או ליתר דיוק לימוד הפסוק לאור ההלכה. משנת סוטה חריגה בכך שיש בה מדרשי הלכה רבים, ואף הרחבות של הדיון ההלכתי לעבר נושאים מדרשיים-אגדיים מובהקים. כזאת היא משנת סוטה שציטטנו, והמשניות הבאות שם העוסקות במדרש אגדה. רוב מדרשי ההלכה שבידינו היום הם קובצי ברייתות שנערכו בעקבות המשנה, והם תלויים בה במידה רבה. אין בכך כדי לקבוע האם ההלכה נלמדה ממדרש הלכה או לא; כל שאמרנו התייחס לעריכה הספרותית של החיבור שבידינו. הוויכוח על מקומו של המדרש בגיבוש ההלכה ויצירתה הוא רחב, ולא באנו אלא להציע את דרכנו. ניכר שיש הבדל ביחס למקומו של המדרש, ובחופש המדרשי, אצל תנאים לעומת אמוראים, והפרשנים המסורתיים ברובם ייחסו למדרש תפקיד משמעותי יותר מאשר זה המוצג כאן.
משנת סוטה מהווה מקרה מיוחד המאיר את היחס למדרש. ברור שההלכה לא נלמדה מהכתוב המקראי, היא הייתה קיימת עוד לפני הדרשה; עם זאת, התנא אינו מזלזל במדרש. הלכה ללא מדרש, או ללא שורש במקרא, נתונה כביכול בסכנה, והמדרש מחזק את תודעת ההלכה ומעגן אותה בנוף הלימודי. גם אם אנו טוענים שהמדרש לא יצר את ההלכה, וגם אם להלכה זכות קיום עצמאית ללא דרשת הכתוב, הרי שהדרשה הייתה מרכיב חשוב בחיי ההלכה. היא מעניקה להלכה מקור וחיות. כך קל להבין כיצד התפתחה הדרשה בתקופת האמוראים והפכה למקור לגיטימציה להלכות. דומה שאמוראים בכלל, ואמוראי ארץ ישראל בפרט, כבר סברו שהדרשה היא מקור להלכה. הדרשה מגדירה את ההלכה כ"דאורייתא"<sup class="footnote-marker">31</sup><i class="footnote">ראו למשל בבלי, עירובין כא ע"ב; ראש השנה לד ע"א, ועוד. </i>, ובכך מכילה עליה הגדרות הלכתיות. תפיסה זו אומצה בהתלהבות על ידי ראשונים. אם בתלמוד הבבלי מופיעות מימרות ברוח זו ומימרות אחרות שמהן משתמע שהדרשה אינה אלא "זכר לדבר", הרי שבספרות הראשונים ברור שהדרשה היא המקור להלכה ולהגדרתה כ"דאורייתא" או "דרבנן". על כל פנים, במקרה זה הדרשה זכתה לשבח, אך לא עזרה לסייע לקביעתה כפסק הלכה.
הבבלי קובע בפשטות ששלישי לטומאה אינו טמא מהתורה, אך מדברי סופרים חייבו אותו טבילה (בבלי, פסחים יד ע"ב - טו ע"א), אבל בירושלמי יש מחלוקת בדבר האם ולד הטומאה מטמא מדבר תורה או מדבריהם (ירו', שקלים פ"ח ה"ג, נא ע"ב; מעשר שני פ"ג ה"ח, נד ע"ב). גם בשתי סוגיות אלו אין מזכירים במפורש שמדובר בטומאת אוכלין, אבל הדיון הוא באוכלין. מכל מקום, חכמים סברו שטומאת מה שנטמא בוולד הטומאה היא טומאה קלה (ספרא, זבים פרק ה הי"א, עז ע"ב)<sup class="footnote-marker">32</sup><i class="footnote">דיון זה הוא כללי, ולא נאמר שהוא מוגבל לטומאת אוכלין.</i>. רבי עקיבא מצא להלכה זו מדרש, אך בכך לא הפכה ההלכה לדבר תורה. המקורות שבידינו אינם רואים, במקרה זה, סתירה בין הדרשה לבין ההגדרה שההלכה היא "מדברי סופרים", זאת בניגוד לסוגיות אחרות שבהן התלמוד מתקשה. אם הלכה מסוימת מוגדרת כ"תקנת נביאים" או כ"הלכה למשה מסיני" הרי שאין לה פסוקים, ואם יש לה מקור מהפסוקים לא ייתכן שהיא מדבריהם, ויש לראות בכך שתי גישות (מחלוקת) תנאיות בדבר מקור ההלכה<sup class="footnote-marker">33</sup><i class="footnote">ראו למשל הסוגיה במועד קטן ג ע"ב; נזיר נט ע"א; קידושין לט ע"א ועוד. </i>. עניין זה שלפנינו מצביע עד כמה היו המונחים "תקנה" או "דבר תורה" נזילים עוד בתקופת האמוראים. הדרשה המפורשת של רבי עקיבא לא הפכה את ההלכה לדבר תורה, והשלישי שנגע בשני נשאר כטומאה קלה, "מדבריהם", כפי שהיה בימי רבן יוחנן בן זכאי.
ההבדל בין משקין לכלים עלול להוביל לאבסורד משפטי. רבי יוסי מתאר מקרה שבו המשקים שבתוך הכלי טמאים אך הכלי עצמו טהור (פ"ד מ"י), ונרחיב בכך מעט בפירושנו שם.
העברת טומאה (לפי חכמים)

Mishnah 7

<b>רבי לעזר אומר שלשתן שווים</b> – אין הבדל בין סוגי הטהרה השונים, כללי העברת הטומאה הם אחידים. זהו רבי אליעזר שחכמים משבחים אותו שהשווה מידותיו<sup class="footnote-marker">34</sup><i class="footnote">ראו לעיל פירושנו למשנה ב.</i>, ואנו דנו בשיטה זו בפירושנו לשקלים פ"ד מ"ז. מתברר שרבי יהושע וחכמים אחרים שחולקים על רבי אליעזר ביותר מתריסר מחלוקות לא "השוו את מידותיהם", ולא חשו שיש בכך חולשה הלכתית. זאת ועוד, רק בשלהי תקופת יבנה ראו חכמים ב"השוואת המידות" יתרון הלכתי. עד אז לא נחשב היעדר תפיסה שיטתית כחולשה כלל ועיקר, אבל בשלהי דור יבנה הפכה האחידות ההלכתית לתנאי, ויותר מאוחר לאבן פינה בדרך החשיבה ההלכתית.
<b>הראשון</b> – בדפוס וילנא "האחד"; אין שימוש במונח זה בספרות, ובמשנתנו להלן המילה "אחד" באה לתאר טומאות מרמות שונות. לפיכך נראה שהנוסח "הראשון" הוא הנכון, והנוסח "האחד" בא בהשראת ההמשך.<b> שבקדש שבתרומה שבחולים מטמא שנים</b> – שני ושלישי,<b> ופוסל אחד</b> – את הרביעי<b> בקודש מטמא אחד ופוסל אחד בתרומה</b> – מטמא שני ופוסל שלישי,<b> ופוסל את החולין</b> – שני רק פוסל את השלישי מאכילה בטהרת חולין. <b>השיני שבכלם מטמא אחד</b> – את השלישי,<b> ופוסל אחד</b> – את הרביעי,<b> בקודש</b> – ולא יותר, <b>ומטמא משקה חולים</b> – אבל לא אוכלין,<b> ופוסל לאוכלי תרומה השלישי שבכלם מטמא משקה קודש ופוסל לאוכלי קודש</b> – ואינו פוסל תרומה, ואפילו משקין. אם כן קיים דירוג בין אוכלין למשקין, וקיים גם דירוג בין היטמאות תרומה לבין היטמאות חולין ולבין היטמאות קודש. השוואת המידות היא רק בכך שכולם מטמאים אותו דבר.
משנתנו מסכמת את המשניות הקודמות וחוזרת על הדין שבהן, אבל בסגנון אחר: "פוסל שניים ומטמא אחד" או "מטמא אחד ואינו פוסל". זה סגנון עריכתי שכמוהו אנו מוצאים גם בברייתות.
בפרק הקודם דובר על כך ש"קודש" הם רק קודשי מקדש ולא חולין שנעשו על גב הקודש (פ"א מ"ט); קרוב להניח שמשנתנו עוסקת בקודש שלאחר החורבן (חולין שנעשו על טהרת קודש), שהרי רבי אלעזר ברבי צדוק (להלן מ"ח) מדבר על חולין שנעשו על טהרת הקודש ודבריו מוצגים כמי שחולק על רבי אליעזר, ורבי אליעזר חולק על משניות ד-ו. רק בדוחק ניתן לפרש ש"קודש" לחוד ו"חולים (חולין) שנעשו על גבי הקודש" (מ"ח) הם עניין אחר.
יתר על כן, דברי רבי אלעזר ברבי צדוק במשנה קשורים לדבריו בתוספתא שנצטט להלן. דבריו בתוספתא מתייחסים ישירות לקודש של משנה ו<sup class="footnote-marker">35</sup><i class="footnote">ולפי פירושנו: בתוספתא (פ"א ה"ו, עמ' 661) יש עירוב של שני נושאים, של כיכרות הקודש שהן כיכרות המקדש (לעיל פ"א מ"ט), וקודש שהוא חולין שנעשו על טהרת קודש. העירוב בתוספתא אינו מלמד דבר, שכן עריכתה תלויה במשנה, ושני המשפטים בתוספתא מתייחסים כל אחד למשנה אחרת. </i>. עם זאת, ראיה מכרעת אין כאן.
העברת טומאה (לפי רבי אליעזר)
הביטוי "מטמא" במשנה זו ובמשניות קודמות לפעמים משמעו מטמא ממש, ולפעמים רק פוסל לאכילה.

Mishnah 8

<b>האוכל אוכל שיני</b> – טמא,<b> לא יעשם</b> – כך בכתב היד ובדפוסים (כבר בדפוס ראשון), אבל בפרמא, לאו, קטע גניזה (<b>ג2</b> ), כתב יד מינכן וכן בתוספתא ובעדים אחרים "לא יעשה", <b>בבית הבד</b> – לא יעבוד בבית הבד. לפי משנה ב האוכל אוכל שני לכל הדעות טמא בשני לטומאה. הוא אינו מטמא חולין, אבל מטמא משקין. העיסוק בבית הבד הוא עיסוק באוכלין (זיתים שלמים), ובעצם אין העובדים נוגעים בנוזלים עצמם (בשמן). אבל תוך כדי עבודה, כבר בשלב הבדידה, יוצא מעט שמן ויש חשש שהם יטמאו אותו, ולפי הדעה ש"משקין תחילה לעולם" המשקין יטמאו את הזיתים (איור 6). בתוספתא
<b>איור 6ב.</b> בית הבד בקצרין. צילם י' לביא.
<b>איור 6ג.</b> בית הבד הוא המפעל שבו נעשו שלוש הפעולות להוצאת (סחיטת) השמן. בשלב ראשון נטחנו הזיתים ורוסקו וזב מעט שמן, בשלב שני הוכנסו הזיתים המרוסקים לסלים (עקלים), ובשלב שלישי נלחצו (נטענו) על ידי משקל רב. שלב הריסוק (טחינה) נעשה בכלים המכונים ים וממל. באיור בית הבד בכורזין. צילמה ד' ספראי.
שנינו: "רבי אליעזר ברבי צדוק אומר האוכל אוכל שני לא יעשה בית הבד, מפני שהוא עושה שני והשני מטמא את המשקין לעשות תחלה. אבל שני שנגע במשקין בית הבד טמאין" (פ"א ה"ו, עמ' 662). אם כן, האיסור לעשות בבית הבד נובע מכך שהוא עלול לגעת במשקין, ולכן גזרו שלא יעבוד גם בנקודת העבודה שבה רוב הזיתים הם עדיין מוצק (וטרם הוכשרו לקבל טומאה).
כמו כן: "...טבול יום, וטמא מת, בועל נדה, עושה בית הבד. מן הזב ומן הזבה ואפילו יום השביעי שלו, הרי זה לא עשה כלום, ואם עשה הרי זה תלוי. ואחד טהור שידיו טמאות, מטמא משקין חולין ופוסל אוכלי תרומה, ורבי אלעזר ברבי שמעון אומר אין ידים לטבול יום" (תוס', פ"א ה"ג, עמ' 661). "עושה בית הבד" פירושו מטמא את בית הבד. דומה שהברייתא הזאת מרחיבה את האיסור וקובעת שלא רק אסור לו לעבוד פן יטמא, אלא שאפילו אם לא נגע במשקין בית הבד טמא. להלן נחזור ונדון בעמדות שונות אלו (פ"ט מ"ה; פ"י מ"ב).
<b>וחולים שנעשו על גבי הקודש הרי אלו כחולין</b> – חולין שטיפלו בהם כדי לאכול אותם בטהרת קודש דינם כטהרת חולין, ולפי ההקשר מדובר שהם מטמאים כחולין. וי"ו החיבור נובעת מכך שגם המציעתא (המשפט הקודם) היא דברי רבי אלעזר ברבי צדוק, כאמור בתוספתא שציטטנו.<b> רבי אלעזר ברבי צדוק אומר הרי אלו כתרומה לטמא שנים ולפסול אחד</b> – הם מטמאים כתרומה. פירשנו שהמחלוקת היא עד כמה הם מטמאים שכן אם נפרש שהדיון הוא כיצד הם נטמאים בטלה כליל טהרת קודש. ואכן, כל המשנה מדברת על יכולתם לטמא אחרים, וכן גם הדיון בבית הבד. כאמור, מסתבר שרבי אליעזר חולק גם על כך ולדעתו חולין שנעשו לטהרת קודש נטמאים כקודש. דבריו הם כלליים, וקרוב לוודאי שהוא מדבר על קודש של ימיו ולא על קודשי המקדש.

Chapter 3



Mishnah 1

<b>הרוטב</b> – שומן הבשר. כאשר מבשלים בשר במים יוצאים השומן ונוזלי הגוף ויוצרים משקה מעובה, <b>והגריסין</b> – הגריסים הם מסוגי העדשים, והם בושלו לדייסה מעובה. הגריסים נעשים נוזל רק לאחר שהופכים לדייסה, ושלב זה נקרא בלשון חכמים "מגיס": "השחליים והגריסין בזמן שמגיס בהן את הקדרה מטמאין טומאת אוכלין, נתנן לקערה והיוצא מהן משקין, משקין היוצאין מהן מטמאין טומאת המשקין" (תוס', פ"ב ה"ב, עמ' 662). "מגיס" משמעו מערבב בכף, שכן μαγίς (מגיס) משמעו ביוונית כף, כמו ששנינו: "כיני מתניתא 'את הכף ואת הבזך', מהו כף? מגיס" (ירו', יומא פ"ה ה"א, מב ע"ב)<sup class="footnote-marker">1</sup><i class="footnote">בראנד, כלי חרס, עמ' רע-רעב.</i>. התוספתא מדייקת יותר מהמשנה, ואולי אף חולקת עליה. המשקין הם רק הנוזלים ולא הגריסים עצמם, והמשנה מדברת כנראה על גריסים שכבר נכתשו לחלוטין. <b>והחלב</b> – כל אלו מוגדרים במשנה כמשקין. המשנה מניחה כדבר ידוע שהמשקין תחילה לעולם, כלומר אם נטמאו הם הופכים להיות אב הטומאה (ראו לעיל פירושנו לפ"א מ"ט). <b>בזמן שהן משקה טופח</b> – המונח "משקה טופח" כהגדרה לנוזלים חוזר במקורות, אך מובנו עמום. הרמב"ם בפירושו למשנת כלים (פ"י מ"ח) פירש "והיא רטיבות המלחלחת את היד", רש"י פירש מונח מקביל, "טופח ומטפיח", בתור ו"אין בו טופח על מנת להטפיח, שאם טפח בהן בידו, לא יעלה בה משקה שיוכל להטפיח דבר אחר" (פירושו לבבלי, עבודה זרה עב ע"א), ורבנו עובדיה מברטנורא פירש "משהתחילו המים לבעבע" (פירושו למשנה, מקואות פ"י מ"ד). מדובר אפוא בנוזלים, אך כמותם אינה מוגדרת דיה.
במשנתנו מדובר על משקה טופח שקרש ונימוח, כלומר התגבש בשנית. הנוזל מהווה אפוא שכבה דקה על המוצק, או על הרצפה. אין מדובר במעט לחלוחית אלא בשכבת חומר ממשית, וכן משמע מהמשנה: "המטנן בטיט הנגוב, רבי שמעון אומר אם יש בו משקה טופח בכי יותן ואם לאו אינו בכי יותן" (מכשירין פ"ג מ"ה). המדובר במים המהווים שטיפה לפרי ומכשירים אותו לקבל טומאה. טיט נגוב הוא טיט מוצק, ויש בו מעט מים בגומות. אין הכוונה שהטיט נוזלי, שכן אז לא היה מכונה "טיט נגוב". כמו כן אנו שומעים על אדם שעל ידיו משקה טופח (תוס', כלים בבא בתרא פ"ג ה"י, עמ' 593), ובמשנה אחרת: "היתה כפויה ופיה לאויר התנור השרץ בתנור משקה טופח שבשולי החבית טהור" (כלים פ"ח מ"ג). מדובר במשקה של ממש, ולא בסתם נוזל. כך מובן גם הדיון האם משקה טופח הוא חיבור לטומאה. מים הם כמובן חיבור, אבל משקה טופח אינו חיבור (להלן פ"ח מ"ט). אבל לירושלמי מסורת שלפיה רבי יהודה חולק (שבת פ"ב ה"ד, ה ע"א; עירובין פ"י ה"ה, כו ע"ב)<sup class="footnote-marker">2</sup><i class="footnote">בבלי, עבודה זרה עב ע"א. משקה טופח הוא חיבור לעניין יין נסך, שבו החמירו.</i>. כן מופיע המונח "טופח ומטפיח" (משנה, עדיות פ"ד מ"ו), כלומר נוזל המרטיב חומרים אחרים.
אם כן "טופח" משמעו נוזלים של ממש אך בכמות קטנה, כדברי בעל פירוש הגאונים לכלים פ"ח מ"ג: "משקין שנשפכו לארץ או על גבי כלי ולא נבלעו יפה יפה. אם יש בהן ממש, שמניח ידו עליהן נדבקין בידו ונעשין לחה. שיעור כשיניח ידו על בגד או על כלי, אם לא יודע מקום ידו זהו משקה טופיח, ואם יודע מקום ידו זהו טופח על מנת להטפיח". להערכתנו משקה טופח הוא משקה שיש בו ממש, ואם הוא כזה הרי שאם ייתן אדם עליו את ידו ויניחה אחר כך על בגד, ודאי הוא בבחינת "יודע מקום ידו" וייווצר שם כתם רטיבות. על כן יש להבין שמשקה טופח הוא מעט נוזלים בעין, ו"טופח על מנת להטפיח" הם מים (או נוזלים) בכמות כזאת שאם נעבירם למקום אחר (ביד או בכלי) ונשפוך אותם לארץ עדיין יהיו בבחינת משקה של ממש.
משקה טופח נדרש משום שמדובר בשכבה רדודה ביותר על פני הקרקע (קרום נוזלי), או על גוף אדם. אבל בעיקרון הנוזלים מטמאים בכל שהוא, כגון טיפת חלב על דד אישה (בבלי, שבת קמד ע"ב; כריתות יג ע"א), או קצת שמן שזב מזיתים (להלן מ"ג), או קצת מים שנדבקו לרגלי תרנגול או לכנפיו (להלן מ"ח).
<b>הרי אלו תחילה</b> – רוטב או גריסים בכמות כזאת הם נוזלים המהווים "תחילה לעולם". <b>קרשו הרי אלו שניים</b> – אין הם משקין אלא מוצק, ואם נגע בהם אב הטומאה הם שנִיים. <b>חזרו ונמחו</b> – אם מהחום בטלה הקרישה והמים שוב נוזלים, דינם כנוזלים.
<b>כביצה מכוון טהור</b> – זהו עניין חדש. אם הכמות היא כביצה היא מטמאת, ואין טומאה בכמות קטנה יותר. אם נוזלים כביצה קרשו ונימוחו ודאי שמעט מהמשקה התאדה בתהליך, ועתה אין בו כביצה.<b> יתר מכביצה טמא</b> – שכן יש שם טומאה בכביצה, <b>שכיוון</b> – השי"ן היא במשמעות של וי"ו החיבור, כרגיל בעברית התנאית<sup class="footnote-marker">3</sup><i class="footnote">ראו אונא, וו שין.</i>.<b> שיצאת טיפה ראשונה ניטמאות בכביצה</b> – ברגע שהחומר החל להימס הוא מטמא.
כביצה היא כמות המינימום לשיעורי טומאת אוכלין, וכאמור לעיל לא מן הנמנע שבית שמאי חולקים ומשתמשים בשיעור של כזית (ראו לעיל פירושנו לפ"א מ"א). גם משקה טופח הוא מושג הלכתי מקובל, אך לעתים בית שמאי חלוקים עליו, כמו ששנינו: "ואם היה שמן טמא מתחלתו, בית שמאי אומרים כדי סיכת אבר קטן<sup class="footnote-marker">4</sup><i class="footnote">"סיכת אבר קטן" מופיעה כמידה של שמן בשימוש מינימלי, ראו משנה, שבת פ"ח מ"א; תוס', שם פ"ח ה"ט. גם במשנת עדיות ובמקבילתה בתוס', עדיות פ"ב ה"ב, עמ' 457, מופיע שיעור זה לעניין שונה במקצת, הפעם בדברי בית הלל. בתוספתא, שבת שם: "שמן כדי סיכת אבר קטן. רבי שמעון בן לעזר אומר: קטן בן יומו". רבי שמעון בן אלעזר מקטין את השיעור ומעמידו על שיעור סיכת אבר קטן של קטן בן יומו, כמו ששנינו בסתם בירושלמי: "ובלבד אבר קטן של קטן בן יומו" (שבת פ"ח ה"א, יא ע"ב). בתלמוד הבבלי, לעומת זאת, נמסר בשם דבי רבי ינאי: "שמן כדי לסוך אבר קטן של קטן", ובהמשך הסוגיה הדברים מובאים כברייתא בשם רבי שמעון בן אלעזר, אך רבי נתן חולק עליו, ואומר: "שמן כדי לסוך אבר קטן" (שבת עז ע"ב - עח ע"א), ולא כשיעור הקטן הימנו. ייתכן שבמקור הקדום נאמר רק "שמן כדי לסוך אבר קטן", כבמשנתנו, והמחלוקת היא אם קטן הוא הנסמך של אבר, כלומר "אבר של קטן", או שמא אין קטן אלא תואר של אבר, ופירוש הצירוף שלפנינו: "אבר קטן של אדם גדול". המחמירים אומרים שהכוונה ל"אבר קטן של קטן".</i>, ובית הלל אומרים משקה טופח, רבי יהודה אומר משום בית הלל טופח ומטפיח" (משנה, עדיות פ"ד מ"ו; ירו', ברכות פ"ח ה"ג, יב ע"ב).
משנתנו מנוסחת כבית הלל ורבי יהודה, תלמידו של רבי אליעזר השמותי, מצדד בעמדת ביניים. בתוספתא שנינו: "השמן לא אוכל ולא משקה. כיצד אמרו<sup class="footnote-marker">5</sup><i class="footnote">זו תוספתא המכוונת להסביר את המשנה הבאה.</i> שמן תחלה לעולם, שאם נטמא ולא נשתייר הימנו אלא כאפיל [כאפול – כפול]<sup class="footnote-marker">6</sup><i class="footnote">ליברמן, תוספת ראשונים על אתר, עמ' 50.</i> משקין היוצאין הימנו מטמאין טומאת המשקין" (פ"ב ה"ג עמ' 662). השמן נזכר במשנה הבאה ובמשנת עדיות, ורבי יהודה נוקט עמדת ביניים אחרת, קרובה עוד יותר לעמדת בית שמאי<sup class="footnote-marker">7</sup><i class="footnote">לתנאים מאוחרים הממשיכים לנקוט עמדות בית שמאי ראו ספראי, הכרעה כבית הלל.</i>. המידה שבה נוקט רבי יהודה היא חריגה, "כפול". בגלל חריגותה אנו מציעים לראות בה הלכה קדומה, אולי בשיטת בית שמאי.
המונח "כיוון שיצאת טיפה ראשונה" נמצא רק במשנתנו ובמשנת טהרות פ"י (להלן), ואף פעם לא בתוספתא.
המונח "משקים" משמעותי לשתי הלכות. הראשונה היא שאם פרי הורטב במשקים אלו "נגמרה מלאכתו" והוא "מקבל טומאה", כלומר אם תיגע בו טומאה הוא ייטמא, אבל פרי יבש או שהורטב על ידי נוזל אחר אינו מקבל טומאה. הרשימה של המשקים מנויה במקום אחר: "שבעה משקין הן: הטל, והמים, היין, והשמן, והדם, והחלב, ודבש דבורים, דבש צרעים טהור ומותר באכילה" (משנה, מכשירין פ"ו מ"ד). אחד המשקים ברשימה של שבעת המשקים הוא הדבש. ממשנת תרומות מתברר שרבי אליעזר חולק על הרשימה ומוסיף לה דבש תמרים (פי"א מ"ב). מהמשנה שהבאנו לעיל אנו רואים שלשמן הוקדש דיון עצמאי. אנו משערים, אפוא, שקודם כול נדון כל משקה לגופו, ורק אחר כך הורכבה הרשימה של שבעת המשקים. המשמעות ההלכתית השנייה היא שמשקים מטמאים ונטמאים באופן חמור יותר מאוכלים, ומשקים הם תחילה לעולם. כפי שראינו לעיל (פ"ב מ"ו) גם על כך יש חולקים, אך במשנת טהרות אין חולקים על כך שמשקים מטמאים באופן חמור יותר מאוכלים. במבוא למסכת משקין נביא גם עמדה חריגה שמשקים מטמאים כמו אוכלים, או אולי פחות מהם.
המשנה מבחינה בין רוטב נוזלי, קרוש ונימוח, ובתוספתא שכבר הזכרנו: "נמצאת אומר שלש מדות במשקין: הרוטב, והחלב, והגריסין, בזמן שהמשקה טופח הרי אלו תחלה. קדשו, אין צריכין מחשבה לאוכלן" (תוס', פ"ב ה"ד עמ' 662). התוספתא מזכירה רק שני מצבים ומתייחסת בבירור למשנה שבה נמנה גם השלישי. היא מוסיפה שרוטב קרוש הוא אוכל לעניין טומאת אוכלין, אף שאינו משקה, והרי זו השלמה למבנה המשפטי של המשנה.

Mishnah 2

רבי מאיר אומר השמן תחילה לעולם וחכמים אומרים אף דבש – גם שמן וגם דבש מנויים ברשימת המשקים המכשירים לקבל טומאה. כפי שראינו לעיל (משנה, עדיות פ"ד מ"ו שצוטטה בפירוש למשנה הקודמת) כבר בית שמאי ובית הלל מסכימים שהשמן מטמא, אם כי רק בית הלל משתמשים במינוח "משקה טופח" על השמן. השמן נמנה גם עם שבעת המשקים המכשירים לקבל טומאה (משנה, מכשירין פ"ו מ"ד שצוטטה לעיל). לעיל הבאנו את עמדת רבי אליעזר (בית שמאי) שהשמן אינו לא אוכל ולא משקה, ואת עמדת הביניים של רבי יהודה.
גם הדבש נמנה עם משקים אלו, והחלב שבמשנה הקודמת. רבי שמעון השיזורי אומר אף היין – גם הוא נמנה עם המשקים המכשירים לקבל טומאה. רבי מאיר, רבי שמעון השזורי (שניהם מדור אושא) וחכמים אינם חולקים. כל אחד מוסיף על המשנה הקודמת משקה נוסף. קשה להתעלם מהקשר שבין "שבעת" המשקים למשנתנו. אמנם מדובר בנושא הלכתי אחר, אך הקשר הספרותי ברור. שבעת המשקים הם למעשה סיכום או איסוף של המשקים שבמשנתנו. עם זאת, לרשימת שבעת המשקים מתייחס כבר רבי יהושע בדיון המשנה על מי תמרים: "ורבי אליעזר מטמא משום משקה. אמר רבי יהושע, לא מנו חכמים שבעה משקים כמוני פטמים, אלא אמרו: שבעה משקין טמאין ושאר כל המשקין טהורין" (תרומות פי"א מ"ב). המפתח להבנת הקטע הוא דברי רבי יהושע, ונפתח בהם. המשפט בניסוחו זה קשה, אבל תוכנו ברור. חכמים מנו שבעה משקים שהם "מטמאין", וכפי שביארנו לעיל אם הורטב פרי במשקים אלו "נגמרה מלאכתו" והוא "מקבל טומאה", כלומר אם תיגע בו טומאה הוא ייטמא, אבל פרי יבש או שהורטב על ידי נוזל אחר אינו מקבל טומאה. אם כן לפי הסבר זה רבי אליעזר חולק על הרשימה של שבעת המשקים המנויה במסכת מכשירין (פ"ו מ"ד) ומוסיף לה דבש תמרים. אחד המשקים ברשימה הוא הדבש, ורבי אליעזר מבין שדבש כולל דבש תמרים, או שמא לדעתו רשימת המשקים אינה חתומה וניתן להוסיף עליה. ברם קושייתו של רבי יהושע תמוהה. לפנינו שלוש שאלות נפרדות: הראשונה אילו משקים מכשירים פרות לקבל טומאה, ורק על שאלה זו יש תשובה ברשימה של שבעת המשקים, השנייה האם דבש טמא טומאת אוכלין או משקין וטומאת משקין חמורה מטומאת אוכלין<sup class="footnote-marker">8</sup><i class="footnote">לעיל פ"ב מ"ו. בדרך כלל המקורות קובעים שמשקים הם "תחילה לעולם" (תוס', פ"ב ה"ג, עמ' 662; טבול יום פ"א ה"ג, עמ' 684; ה"ו ועוד), וראו המבוא למסכת משקין.</i>, והשלישית האם מי פרות הם בכלל הפרי ונחשבים לאוכל, או שהם נוזל חסר ערך. במשנה מתנהל דיון מפורש בשאלה השלישית, ואולי גם דיון בשאלה הראשונה או השנייה. רבי יהושע מקשר בין המשקים המכשירים לקבל טומאה לבין משנתנו, ברם אין למשנתנו קשר ישיר לשאלה האם מי פרות נכללים בשבעת המשקים, היא עוסקת בשאלה אחרת. התוספתא מתמודדת גם היא עם שאלות אלו: "דבש תמרים, 1. רבי ליעזר מחייב במעשרות. 2. אמר רבי נתן מודה רבי ליעזר שפטור מן המעשרות, אבל אומר היה רבי ליעזר שלא יאכל מן הדבש עד שיתקין את התמרים. מודה רבי ליעזר שאם תיקן תמרים כן [כלומר כאן, בארץ ישראל] ודובשן באספמיא<sup class="footnote-marker">9</sup><i class="footnote">אספמיא היא אפמיאה שבסוריה. אמנם סוריה אינה חלק מארץ ישראל, אבל פרות של יהודים חייבים במצוות התלויות בארץ גם בסוריה. השאלה מה גבולה הצפוני של סוריה זו אינה פשוטה, אך בסדרת מקורות אפמיאה מופיעה כנקודת גבול או כקצה "סוריה" המוכרת לחכמים. הנושא מחייב הרחבה שלא כאן מקומה.</i> שמותר. 3. דבש תמרים רבי ליעזר מטמא משם משקה. 4. אמר רבי נתן מודה רבי ליעזר שאין זה מטמא משם משקה, על מה נחלקו, על שנתן לתוכו מים, שרבי ליעזר מטמא משם משקה וחכמים אומרים הולכין אחר הרוב" (תרומות פ"ט ה"ח). לפי המשפט הראשון המחלוקת היא האם דבש תמרים הוא אוכל, ורבי אליעזר סבור שהוא אוכל. לדעת רבי נתן (מס' 2) הוא נוקט עמדת ביניים בשאלה. המשפט השלישי טוען שרבי אליעזר סבור שמי תמרים הם משקה, ורבי יהושע רואה בהם "מוצק" או שאינם אוכל כלל. רבי נתן סבור שגם לרבי אליעזר אין דבש תמרים נוזל, והמחלוקת היא רק על המים שניתנו בו וזורמים ממנו.
נמצאנו למדים שטענתו של רבי יהושע אין בה ממש מבחינה הלכתית, אבל מבחינה ספרותית ומבחינת עיני הרואה יש קשר בין מה שהוא משקה לעניין הכשרת טומאה ומה שהוא משקה לעניין טומאת משקין. ייתכן גם שרבי יהושע הבין שרבי אליעזר חולק על הרשימה של שבעת המשקים, וזאת בניגוד לפרשנותו של רבי נתן לנושא המחלוקת. משנתנו משקפת אף היא קשר ספרותי בין הרשימה של שבעת המשקים לבין טומאת משקין שכן החלב, הדבש, היין והשמן מנויים שם.
עוד מן הראוי להעיר שיין, שמן ודבש הם קבוצה המופיעה תדירות בנושאים שונים, גם ללא קשר לשבעת המשקים, אלא שאצלנו מצטרף אליהם גם החלב<sup class="footnote-marker">10</sup><i class="footnote">מכילתא דרבי שמעון בר יוחאי, יב כ, עמ' 25, לעניין לישת מצה; משנה, מעשר שני פ"ב מ"ג, ועוד. </i>.
בתוספתא שנינו: "דבש הזב מכוורת דבורים מטמא טומאת משקין. חישב עליו לאוכלין, מטמא טומאת אוכלין. שמן לא אוכל ולא משקה, חשב עליו לאוכלין ולא למשקין בטלה דעתו. הדם שקרש לא אוכל ולא משקה, חישב עליו לאוכלין מטמא טומאת אוכלין, ולמשקין בטלה דעתו. [דבש תמרים לא אוכל ולא משקה, חישב עליו לאוכלין מטמא טומאת אוכלין, ולמשקין בטלה דעתו]<sup class="footnote-marker">11</sup><i class="footnote">חסר בכתב יד וינה.</i>. ושאר כל מי פירות לא אוכל ולא משקה, חישב עליו בין למשקין בין לאוכלין בטלה דעתו..." (פ"ב ה"ה, עמ' 662). הברייתא חולקת על משנתנו לעניין השמן, שנחשב לא לאוכל ולא למשקה, ואפילו חשב לשתותו בטלה דעתו מול המקובל בציבור הרחב. לא כאן המקום לברר את פרטי ההלכות האחרות שאינן נוגעות לענייננו, מכל מקום במשנה דבש הוא נוזל, ובברייתא סתם דבש הוא נוזל, אך אם חשב לאכלו הוא בבחינת אוכל מוצק. ספק אם זו מחלוקת או פרשנות למשנה<sup class="footnote-marker">12</sup><i class="footnote">למעמדם של מי פרות ראו פירושנו לתרומות פי"א מ"ב ולהלן פ"ח מ"ג.</i>.
גוש שלזיתין שנפל לתנור והוסק – וממילא הזיתים פולטים את השמן והמוהל, כביצה מכוון טהור – השמן והמוהל הם פחות מהזיתים עצמם, ולכן יש שם פחות מכביצה טומאת משקין. יתר מכביצה טמא – שכן יש שם טומאה (נוזלים) בכביצה, והזיתים מטמאים כטומאת אוכלין. שכיוון שיצאת הטיפה הראשונה ניטמת בכביצה – זה דין חדש, וצריך להבין כאילו כתוב "וכיוון שיצאת..."; האות שי"ן מתפקדת כווי"ו החיבור, כמו במשנה הקודמת. מעט המשקה כבר מטמא את כל האוכל. הזיתים כמובן טמאים, אך אינם מטמאים משום שאין בהם שיעור אוכלין כביצה. אם היו פרורין – בחלק מעדי הנוסח "פרודין", ולמעשה בחלק מעדי הנוסח אי אפשר לקבוע מה כתוב בהם, פרורין או פרודין, אפילו הן סאה טהור – מכל זית יוצא מעט שמן, ואין שם כביצה. המשנה מניחה שבשלב הראשון אין הטיפות מצטרפות, אף על פי שכשיהיו ממש שמן הכול יצטרף. הגר"א פירש שהן נבלעות בתנור, ופירוש זה אינו רֵאלי, שהרי החרס של התנור צרוף ואינו בולע נוזלים. לדעתנו יש לפרש בכיוון שונה. אם הזיתים פרודים הרי גם כמות גדולה אינה מטמאת, משום שאין הם משקה (טרם נסחטו), ואין הם אוכלין כביצה משום שאינם מחוברים. אם יצא מהם שמן כמובן יטמאו וייטמאו. למשנה ברור שהמשקה הבלוע בפרי אינו נחשב משקה שכן אין הוא עומד בפני עצמו אלא מובלע בתוך תאי הפרי<sup class="footnote-marker">13</sup><i class="footnote">ראו עוד סוגיית הבבלי, פסחים לג ע"ב, האם המשקה נחשב לבלוע. בגמרא ובמפרשים נעשו ניסיונות אחדים ליישב את המשנה גם לדעת הסבור שמשקה בלוע הוא כמשקה. </i>.
אפילו הן סאה היא נוסחת משנתנו, וכן בכל כתבי היד הטובים, אבל בדפוס הראשון "מאה", וכן גרס הר"ש. "אפילו הן מאה" הוא מונח מתחום העברת טומאה, ואילו זיתים מודדים בסאה.

Mishnah 3

<b>טמא מת שסחט זיתים וענבים כביצה מכוון טהור</b> – הוא אמנם סחט נוזלים וטימאם אך הם פחות מכביצה, שהרי לא כל האוכל הוא נוזלים. העיקרון ההלכתי נשנה כבמשנה הקודמת, אלא שבשמן הנוזלים (שמן ומי המוהל) הם כ-90% מהפרי ואילו ביין הם לא יותר מ-60% מהפרי. אף על פי כן המשנה אינה מדקדקת בכמויות, והחישוב הוא באומדנה. במפרשים<sup class="footnote-marker">14</sup><i class="footnote">ראו סיכומו של קהתי.</i> מתנהל דיון מדוע אין טמא מת מטמא את הזיתים, הנחתם היא שאין כאן מגע, והדברים קשים. פירשנו כפשוטה של משנה שאין בזיתים כמות כדי לטמא, וכשיש כמות כזאת הזיתים טמאים. אין ספק שטמא מת מטמא את הזיתים שהוא סוחט, אף שייתכן שהסחיטה היא במכשיר ובשלב הסחיטה אין מגע ידני בין האדם לזיתים. ברם בכל מעשה סחיטה מעורבת יד אדם ולכן נקבע שטמא לא יעשה זיתים בבית הבד (לעיל פ"א מ"ט)<sup class="footnote-marker">15</sup><i class="footnote">המפרשים הילכו בדרך זו משום שפירשו את המילה "שכיוון" כסיבה ולא כעניין חדש. </i>, ולפי דרכנו הכול אתי שפיר. <b>ובלבד שלא יגע במקום משקה</b> – שהרי משקה מטמא בכמות קטנה, כמשקה טופח, כסיכת אבר קטן, או כמשקה טופח ומטפיח.<b> יתר מכביצה טמא</b> – משום שיש שם אוכלין (מוצקים) בכביצה.<b> שכיוון</b> – וכיוון, כמו שהסברנו לעיל,<b> שיצאה הטיפה הראשונה ניטמאת בכביצה</b> – טיפה של משקין מטמאת כביצה של אוכלין<sup class="footnote-marker">16</sup><i class="footnote">ראו עוד להלן פ"י מ"ה .</i>. [<b>ו</b>]<b>אם היה זב או זבה אפילו גרגר יחידי טמא שכיוון שיצאה</b> [<b>ה</b>]<b>טיפה הראשונה ניטמת במשא</b> – המשפט קשה, וההבדל בין הזב לטמא מת אינו ברור. כמה אפשרויות לפירוש המשפט. האחת היא שבשורה זו "שכיוון" משמעו אכן נימוק להלכה, ואם הזב סחט טיפה מגרגיר שמן השמן כבר נטמא, אלא שאם כך מה ההבדל בין זב לטמא מת? טיפה אחת נוזלת היא אולי פחות ממשקה טופח, אבל לא שמענו שזב מטמא משקין בשיעור פחות. אפשרות שנייה היא שגם בסיפא "שכיוון" משמעו וכיוון, והוא עניין חדש החל על טמא מת ועל זב כאחד. אם כן, יש לקרוא "אם היה זב או זבה ונגע במקום המשקה, אפילו גרגר יחידי טהור". "אם היה זב" הוא חזרה על הדין הקודם, ודין זה כדין טמא מת. בשניהם המוצק מטמא בכביצה, ואם השמן זב הרי הם כמשקין ומטמאין בכלשהו. המשפט האחרון מוסיף שהוא הדין במשא (דין סחיטה), אם כן אין כאן ניגוד בין הדעות ולא השלמה, אלא כל תנא שנה בבית מדרשו והדגים את ההלכה העקרונית על דוגמה אחרת, האחד בטמא מת והאחר בזב.
גם במשניות אחרות ראינו תופעה זו ששני תנאים ניסחו אותה הלכה בניסוחים שונים, ושני הניסוחים הובאו או כדוגמאות מקבילות או אפילו כאילו הייתה זו מחלוקת, ואין אלו אלא דברים עצמאיים<sup class="footnote-marker">17</sup><i class="footnote">ראו הרשימה בפרה פ"ג מ"ה. </i>.
עם זאת, במשפט שבו אנו עוסקים אין אזכור של ההלכה "כביצה מכוון" או "כזית מכוון", והתנא של משפט זה לא התעניין בהלכה זו, או שהעורך השמיט את ההלכה כדי לא לחזור יתר על המידה. בדוחק אנו מציעים אפשרות נוספת שהמשפט האחרון הוא לשיטת בית שמאי שטומאה כזית. אם היה גרגיר הזית יחידי לא היה טמא, כיוון שהנוזלים בו אינם כזית, אבל טיפת המשקה מטמאת ברגע שהיא נוטפת.
מבין כל האפשרויות נראית לנו האפשרות הראשונה כמקורית. אכן זב מטמא משקין בכל שהוא, וההלכה אכן איננה אחידה ולפנינו ביטוי נוסף לחוסר הלכידות של הלכות טהרה. האפשרויות השונות מחייבות תיקון בטקסט, וקשה לתקן סיוע בעדי הנוסח. בתחילת הפרק ראינו שנידה מטמאת עלה יבש, או פחות מכביצה, ועתה מופיע חידוש דומה שזב מטמא משקה בכלשהו.
ממשנתנו משמע שכבר בשלב הסחיטה ניתן לטמא את הזיתים אם יש בהם כמות מספקת, ואכן בדרך כלל סוחטים כמות גדולה בהרבה מכביצה. אלא שהלכה זו אינה כה פשוטה. בתוספתא להלן שנינו: "ענבים עד מתי מטמאים טומאת אוכלין? משהילכו בהן שתי וערב. הולך בהן שתי וערב ונשתיירו מהן גרוגרת שלימין<sup class="footnote-marker">18</sup><i class="footnote">שלמים.</i> מטמאין טומאת אוכלין. זיתים עד מתי מטמאין טומאת אוכלין? משיטחנו, ורבי שמעון משיסחטו. טחנן ונשתיירו מהן גרוגרין שלמין, מטמאין טומאת אוכלין" (פי"א ה"ד, עמ' 672). סדר הבדידה כך הוא: בשלב ראשון טוחנים את הזיתים במתקן מעין רחיים ונוצרת עיסה דביקה של זיתים שבורים, ואותה מניחים בעקלים (איור 7). בשלב זה עדיין אין שמן נוזל, אם כי במשך הזמן מטפטף מהעקלים מעט שמן. את העקלים מניחים בערמה ועליה כובשים את קורת בית הבד, וזו פעולת הסחיטה המניבה שמן.
אם כן, לדעת תנא קמא בזיתים הטחינה היא השלב שבו הזיתים מקבלים טומאה, ואם טמא מת סחט את הזיתים, כמו במשנתנו, הם בוודאי מקבלים טומאה, שהרי טמא המת העבירם לערמת העקלים ונגע בהם (מגע ומשא). אולם לדעת רבי שמעון נשיאת העקלים אינה מטמאת, משום שהזיתים טרם הוכשרו לקבל טומאה. הסחיטה עצמה נעשית באופן אוטומטי, האדם מניח את הקורה ואינו נוגע בשמן, ורק פירוק הערמה או סחיבת השמן עשויים לטמא את השמן. לדעתו גמר המלאכה הוא אפוא סיום העבודה באופן סופי.
הקורה מקובעת בצד אחד אל הקיר ולכן ייתכן שהזזתה, מבחינה הלכתית, איננה משא אלא היסט. הנוגע בה מטמא כמובן תמיד, אבל ייתכן גם שהזזתה נעשית על ידי מוט עזר, או שהכבדתה היא על ידי קשירת משקולות לקורה (איור 8) ואין כאן נגיעה ישירה. עוד אפשר שהכבדת הקורה היא עצמה מהווה היסט.
אשר להיסט – זב מטמא גם בהיסט, הקורה שאותה הסיט הזב היא שני לטומאה, והשמן שלישי לטומאה והוא רק פוסל תרומה ומטמא לקודש (לעיל פ"ב מ"ד ומ"ה). לגבי היסט טמא מת שנינו:
הנוגע בזובו של זב... אחד הנוגע ואחד המסיט, רבי אליעזר אומר אף הנושא (משנה, זבים פ"ח מ"ז); התוספתא חוזרת על כך ומוסיפה: "...נושא ומסיט אין בהם, שאין לך דבר שאין בו רוח חיים ומטמא בהיסט אלא דבר שיש בו רוח חיים" (זבים פ"ה ה"ד, עמ' 680). אדם, אפילו טמא מת, אינו מטמא בהיסט. כמו כן: "חומר בזב דאין בטמא מת, ובטמא מת מה שאין בזב. שהזב עושה... זובו ורוקו ומימי רגליו מטמאין טומאה חמורה ומטמאין כלי שטף במגע וכלי חרס בהיסט, וחייב בקרבן וטעון ביאת מים חיים, מה שאין כן בטמא מת" (תוס', שם פ"ג ה"ג, עמ' 678). אם כן טמא מת אינו מטמא בהיסט, ולכך ראיות רבות<sup class="footnote-marker">19</sup><i class="footnote">בבלי, שבת פג ע"ב; ספרי במדבר, קל, עמ' 168.</i>. אבל בספרי במדבר שנינו על הנוגע במת או בחרב: "מנין שמטמא בהיסט? אמרת קל וחומר הוא, מה נבילה קלה הרי היא מטמאה בהיסט, המת חמור דין הוא שיטמא בהיסט. אי מה להלן טומאת ערב אף כאן טומאת ערב? אמרת מקום שמגעו טומאת שבעה, היסטו טומאת שבעה. מקום שמגעו טומאת ערב, היסטו טומאת ערב. רבי מאיר אומר בהרגו בדבר שמקבל טומאה הכתוב מדבר, שמטמא בהיסט" (ספרי במדבר, קכז, עמ' 164). אם כן, גם בנושא זה יש מחלוקת.
<b>איור 7א.</b> הקורה לא הייתה מספיק כבדה והכבידו עליה בכמה שיטות. בשלב ראשון הכבידו בעזרת משקלות קטנים.. שחזור המתקן, לפי פרנקל, בתי בד, איור 42.
<b>איור 8א.</b> שיטה אחרת להכבדת הקורה הייתה בעזרת בורג, ולכך הופעלו כמה שיטות. שחזור הקורה והבורג לפי פרנקל, בתי בד, איור 46.
<b>איור 8ב.</b> שחזור המצוי בעין יעל. צילמה ד' ספראי על קצה הקורה מכביד בורג (לולב בלשון המשנה).
<b>איור 8ד.</b> בסיס מתקן בורג בחורבת חמאם. צילם י' לביא.
<b>איור 8ה.</b> בית הבד בדיר סמעאן בשומרון. צילם א' ליסי.
על כן בזב העקלים הם שניים לטומאה (כיוון שהוסטו בידי הזב על ידי טעינת הקורה והכבדתה), ובטמא מת אין הם נטמאים בהיסט (לדעת רוב המקורות), ואם המת נגע בקורה הם שלישי לטומאה, ובחולין לא חשו לשלישי לטומאה (לעיל פ"ב מ"ג). לפיכך אפשר לפרש שהמשפט שאנו עוסקים בו התמקד בזב משום שטמא מת מטמא את העקלים רק במקרים מסוימים של נגיעה ישירה, ואילו הזב מטמא כבר בהיסט.
מכל מקום משנתנו מתפרשת בקלות כדעת תנא קמא, ולדעת רבי שמעון יש לומר שטמא המת נגע בקורה, או הסיט את העקלים שמתחת לקורה (לדעת הספרי). כפי שנראה להלן אין ספק שענבים שסחטם מקבלים טומאה, והזיתים כמו הענבים מקבלים טומאה, כלומר מדובר לדעת תנא קמא.
עם זאת, בסדרת מקורות מצינו הגדרות אחרות שלפיהן גמר המלאכה בזיתים ובענבים הוא ברגע הבציר, או בשלבים הבאים אך כבר לפני יציאת הנוזלים. הרחבנו בכך בפירוש לאהלות פי"ח מ"א ולתרומה פ"ג מ"ד.
<b>זב שחלב את העז החלב טמא</b> – משום משא,<b> שכיוון שיצאת</b> [<b>ה</b>]<b>טיפה הראשונה ניטמת במשא</b> – משא הוא כהיסט, והזב שחלב את העז טימא כמובן את החלב<sup class="footnote-marker">20</sup><i class="footnote">בלשון הבבלי: "בטיפה המלוכלכת על פי הדד" (שבת קמד ע"ב), הטיפה הראשונה מכשירה את החלב שבתוך הדד לקבל טומאה. ההסבר קשה, שהרי הדד של העז לא נטמא (בהמה אינה מקבלת טומאה), והטיפה עצמה נטמאה מהחולב אותה. אלא שהנימוק מועבר מבבלי כריתות יג ע"א המקשה מדוע אם היא טמאה אין היא מטמאת את הבן היונק אותה, הרי הוא נטמא בטיפה המלוכלכת (הלחה) שעל פי הדד.</i> (איור 9). לכאורה קשה. למה המשנה מדגישה 'במשא' הרי הוא טמא בהיסט (שגרם לטיפה לצאת) ולא במשא. הסברנו שמשא והיסט דומים, וזה נכון מבחינה הלכתית, אבל למה לא השתמשה המשנה במונח המתאים? ייתכן שהמינוח ב'משא' בא בגלל הפן הריאלי. החולב עשוי להניח את הכד על הרצפה, ולכוון את החלב שהוא סוחט מהעז אל הכד. אם כן בשלב זה אין משא. אבל המשנה מדגישה כיון שיצאה טיפה ראשונה, כלומר שהחולב טרם העביר את הכד וטימא במשאו את החלב. אלא שכאשר החולב מתחיל הוא איננו יודע באיזו עוצמה יפרוץ החלב. על כן הוא מחזיק את הכד באויר, סמוך לעטין. וחולב חליבה ראשונה (טיפה ראשונה). לאחר שהחלב זורם הוא יודע היכן בדיוק למקם את הכד. מאז כבר אין משא (עד סיום החליבה ונשיאת הכד לבית. אבל הטיפה הראשונה טמאה, וכל שמצטרף אליה ניטמא מיד. זו הלכה המבוססת על הכרה מקרוב של תנאי החליבה.
<b>איור 9א.</b> בית הבד בחורבת שחדה. צילם ד' רביב.
<b>איור 9ב.</b> בית הבד בחורבת בית לויה. צילם מ' בר דרומא.
משנתנו קובעת בפשטות שזב רגיל מטמא במשא ההלכה הזאת מטמא במשא חוזרת במקורות רבים. ואדרבה שומעים אנו שיש דברים שהזב מטמא במשא, ואילו המת איננו מטמא באוהל. כלומר כלי הנמצא באוהל המת טהור, ואם הזב נושאו טמא. כאלה הם הלפסים העירניות (חורניות, אירניות) שאינן צרופות, ולכן אינן כלי. רבי אלעזר בר' צדוק חולק וסבור שאינן כלי גם לגבי טומאת הזב. אך ברור שבדרך כלל הזב מטמא במשא (משנה עדיות פ"ב מ"ה ומקבילות). וכן משמע מסדרת משניות (כלים פ"א מ"ג; טהרות פ"ג מ"ג; זבים פ"ד מ"ג ומקבילות רבות נוספות).
בספרות חז"ל מדגישים שהכבשה גודלה לבשר (וולדות) ולצמר ועז לחלב, כדברי התוספתא: "שמין את העזים מפני שהן חולבות, ואת הרחלים מפני שהן גוזזות..." (בבא מציעא פ"ה ה"ד), וכן: "הגוזל את הרחל ונטענה אצלו וגזזה, אפילו ארבעה וחמשה פעמים. עז וחלבה..." (תוס', בבא קמא פ"י ה"א). אם כן, כדוגמה לגנבה נאמר שהרחל (כבש) נגזזה והעז נחלבה. לכן "וראשית הגז אינו נוהג אלא ברחלות" (משנה, חולין פי"א מ"א)<sup class="footnote-marker">21</sup><i class="footnote">ספראי, הכלכלה, עמ' 171; משנה, בבא מציעא פ"ה מ"ד; חולין פי"א מ"א ועוד. כבר הרשב"א על אתר עמד על כך. </i>. כן חוזר הביטוי "עז לחלבה, ורחל לגיזתה" (בבלי, שבת יט ע"ב; כתובות עט ע"ב ועוד<sup class="footnote-marker">22</sup><i class="footnote">במקרה זה המקורות הבבליים משקפים לא רק את בבל אלא גם את ארץ ישראל; אנו קובעים זאת לאור המקבילות התנאיות שהבאנו.</i>), וכן מסופר שכאשר החסיד זקוק לחלב קונים לו עז (תוס', בבא קמא פ"ח הי"ג), ומקורות נוספים. אבחנה זו בין כבש לעז מופיעה כבר בספר משלי: "כבשים ללבושך ומחיר שדה עתודים. ודי חלב עזים ללחמך ללחם ביתך וחיים לנערותיך" (כז כו-כז).

Mishnah 4

המשנה ממשיכה את העיסוק ב"בביצה מכוון", אך לא באותו מינוח.<u></u>
<b>כביצה אכלין שהיניחן בחמה ונתמעטו</b> – ועתה אין בהם כביצה, <b>וכן כזית מן המת</b> [<b>ו</b>]<b>כזית מן הנבילה</b> [<b>ו</b>]<b>כעדשה מן השרץ</b> – כל אלה הם השיעורים המינימליים של טומאה. <b>כזית פיגול</b> – בשר קרבן שנפסל,<b> וכזית נותר</b> – בשר קרבן שלא נאכל במועדו. פיגול ונותר הם קודשים שנפסלו ומטמאים. <b>כזית חלב</b> – חֶלֶב שאינו כשר לאכילה, <b>הרי אלו טהורין</b> – משום שאין בהם כשיעור, שהרי התמעטו. המשנה מניחה ששיעור שאינו מלא הוא טהור, אבל בספרות האמוראית החמירו והניחו שאמנם אין כאן לאו של ממש (מהתורה) אבל אכילתם אסורה. משנתנו מניחה שהם טהורים, ואינה עוסקת באכילה עצמה. <b>ואין חייבין עליהן משום פיגול ונותר</b> [<b>ו</b>]<b>טמא</b> – אלבק סבר ש"טמא" הוא אגב גררא, וצריך להיות חֶלֶב. אבל אפשר להשאיר את הגרסה על כנה, שכן משנתנו מדברת גם על טומאה (עדשה משרץ וכו').<b> הניחן בגשמים ונתפחו</b> – יש בהם עתה כביצה,<b> טמאין וחייבין עליהן משום פיגול</b> [<b>ו</b>]<b>נותר וטמא</b> – המשנה מתייחסת לשיעור כביצה כאל גודל בלבד ואינה דורשת לדחוס את הטומאה ולראות האם משקלה כביצה, או שנפחה הדחוס כביצה. נושא זה מצוי בדיונים בפסיקה בת זמננו, אבל לחכמי המשנה היה ברור שכזית הוא נפח ולא משקל.
במשנה ברור שנגיעה ואכילה כשיעור מחייבת, ופחות מכשיעור אין בו טומאה ואולי אף אינו אסור. כך גם לדיני שבת, המוציא חפצים פחות מכשיעור "פטור" (משנה, שבת פ"י מ"ה). כפי שהראינו בפירוש המשנה ובמבוא למסכת שבת בחשיבה התנאית בהלכות שבת ובהלכות אחרות "פטור" הוא מותר, ואילו האמוראים פירשו ש"פטור (מקרבן) אבל אסור". פירוש זה אחיד בבבלי, ובירושלמי מופיע לעתים מזומנות. בבבלי מובאת גם מחלוקת, בשם אמוראי ארץ ישראל, האם חצי שיעור אסור או מותר: "חצי שיעור, רבי יוחנן אמר: אסור מן התורה, ריש לקיש אמר: מותר מן התורה" (בבלי, יומא עד ע"א; כריתות יג ע"א; חולין צח ע"א), והבבלי מדגיש שאין לזלזל באיסור אכילת חצי שיעור (חולין שם שם). האיסור לזלזל הוא העדות לכך שהיה מי שעשה כן. בתוספתא נקבע בפירוש שאין טובלים על חצי איסור: "ואין מחייבין אותו להיות אוכל פחות מכשיעור לירד וטובל. אלא אוכל כשעור ויורד וטובל, אכל פחות מכשיעור ויורד וטובל באמצע טמא" (מקואות פ"ז ה"ה, עמ' 660). אם כן, אם אכל פחות מכשיעור אינו טובל. אבל אם אכל כשיעור ובאמצע הפסיק וטבל, הרי שני החצאים מצטרפים וטמא, שכן הטבילה לא הייתה בזמן הנכון (אחרי שנטמא), אלא לפני הטומאה. הלכה זו נוסחה בבבלי בניסוח אחר: "לא התירו לאכול פחות מכשיעור לירד ולטבול, ירד וטבל ועלה והשלימו – מצטרף" (כריתות יג ע"א), אם כן, גם אכילת חצי שיעור אסורה ואפילו אם טובל לאחריה. רק בדוחק אפשר להבין שלא התירו לו לטבול אחרי אכילת חצי שיעור, האם ייתכן שאסרו על עצם הטבילה?
כמו כן התירו למעוברת לאכול פחות מכשיעור משום סכנה, וכבר הבבלי שואל, הרי במקום סכנה מותר לה לאכול אפילו יותר (בבלי, כריתות יג ע"א), ומכאן שהבבלי הבין שהאיסור לאכול פחות מכשיעור הוא ברור וגמור. אבל במקורות התנאיים הוא מותר, או לכל היותר מותר אבל ראוי להימנע מכך. משנתנו רואה בפחות מכשיעור פטור, ואינה מדגישה את האיסור העקרוני שלדעת התלמוד הבבלי הוא ברור וגמור.
במשנתנו איסור אוכלין הוא כביצה, אבל שיעור טומאה בכזית, כמו בראשית המסכת (פ"א מ"א). כפי שאמרנו שם קיימת הייתה מחלוקת כללית האם שיעור טומאה הוא כביצה או כזית, ובמסגרתו יש הסכמות על חלק מהנושאים. גם בשיעור טומאה יש מחלוקת תנאים<sup class="footnote-marker">23</sup><i class="footnote">ראו פירושנו לאהלות פ"ב מ"א.</i>, ומשנתנו מהלכת כאחת הדעות. לא מצינו מחלוקת על טומאת אוכלין שהיא כביצה, אם כי הדרשה על כך (בבלי, יומא פ ע"א) היא רק שהשיעור אינו גדול יותר, ואין דרשה לכך שטומאה בשיעור קטן יותר אינה מטמאת. לפי מצב העדויות הקיים עלינו לשער שהמחלוקת בין בית שמאי ובית הלל האם טומאה כזית או כביצה איננה מחלוקת עקרונית בכל הנושאים, אלא רק בחלק מהם. בשלב הראשוני של מחלוקת חכמי בית שמאי ובית הלל לא הייתה אפוא מחלוקת שיטתית אחידה ולכידה, ורק במשך הזמן היא הפכה לכוללת ומקיפה. גם העמדה לגבי פחות מכשיעור לא הייתה אחידה וכוללת.
ממשנה זו מתחילה חטיבת הלכות חדשה שכינינו אותה במבוא "החיים בחברה המעורבת", כלומר התנהלות החיים בחברה מעורבת שיש בה שומרי טהרה, שאינם שומרי טהרה ועוד משתתפים שעצם מעמדם ורמת השמירה שלהם מוטלים בספק. ברור שאם נצפתה נגיעה בטומאה הרי שהחפץ טמא. הבעיה מתחילה כאשר נוצר מצב של ספק נגיעה. זה המצב המתעורר במקרה של "כל הטומאות כשעת מציאתן", כפי שנברר בהמשך.

Mishnah 5

<b>כל הטמאות</b> – כל הדברים שעלולים להיטמא, <b>כשעת מציאתן</b> – יש לדון בשאלה האם הם טמאים או לא לפי מצבם ברגע הבירור, ואין לחשוש שמא נטמאו בעבר. דוגמאות לכך תובאנה בהמשך. משפט זה הוא הכלל, ואחריו סדרת דוגמאות. המשנה להלן (פ"ד מ"ה) חולקת על הכלל, כפי שנפרש שם. למעשה "כשעת מציאתן" הוא היתר רחב ביותר. ברור שאם כרגע נצפית נגיעה ודאי שיש כאן טומאה, אבל איננו צריכים לחשוש שמא בעבר הייתה נגיעת טומאה. גם משנה ד וגם משנה ח מסייגות את הכלל ומציגות מקרים שבהם אין הוא חל. הכלל, אם כן, אינו גורף אלא הוא נתון התלוי גם בנסיבות, אבל הוא מהווה נקודת מוצא לבירור ההלכה במקרים מספר (כגון במשנה ז).
להלן נראה כלל אחר המתייחס לאותו מצב, לפי התוספתא: "כל הנתלין וכל הנגררין ספקן טמא, מפני שהן כמונחים, וכל הנזרקין ספיקן טהור, חוץ מכזית מן המת" (פ"ג הי"ד, עמ' 663), וכנראה המשנה באה להדגיש שהכלל תקף לכל סוגי הטומאה. להלן בסוף משנה ו נעמוד על משמעותו הדתית העמוקה של המינוח "כשעת מציאתן".<b>אם טמאות טמאות</b> – אם כרגע הן במצב של טומאה אזי הן טמאות, אולי גם לשעבר (מהרגע שהונחו שם?). הבבלי מבין שהמשנה בהמשך (פ"ה מ"ז) היא דוגמה למשנתנו: "נגע באחד בלילה ואינו יודע אם חי אם מת, ולמחר השכים ומצאו מת – רבי מאיר מטהר וחכמים מטמאין, שכל הטמאות כשעת מציאתן" (נידה ד ע"א), ובהמשך דיוננו נדון במובאה זו ובהקשרה למשנתנו. <b>אם טהורות טהורות</b> – אם כרגע אין נוגעת בהם טומאה אין לחשוש שנטמאו בעבר. זו הלכה חשובה ומקלה המשחררת את האדם מלחשוש לנסתרות. בהלכות מי חטאת, למשל, נקבע שאם המים נעזבו ולא נשמרו יש להתנהג כאילו נטמאו<sup class="footnote-marker">24</sup><i class="footnote">ראו המבוא למסכת פרה. </i>. בסוף משנה ח נחדד אבחנה זו. <b>אם מכוסות מכוסות</b> – בית ובו מת, כלי חרס הסגור (צמיד פתיל) בשעת המציאה תוכו טהור, וכן בור או חדות (כוך) המכוסה – תוכו טהור (אהלות פ"ה מ"ו), ואיננו חוששים שמא פעם התגלה.<b>אם מגולות מגולות</b> – אם הבור או הדות מגולה אנו מניחים שהיה מגולה גם בעבר, וכלי שהיה בו והוצא ממנו טמא (להלן).<b> מחט שנימצאת מליאה חלודה</b> – במחט יש חור והיא משמשת לתפירה; כשהיא חלודה היא חדלה מלהיות כלי. אין הכוונה לחלודה קלה אלא לחלודה מלאה שאינה מאפשרת שימוש במחט, כדברי המשנה: "מחט שהעלתה חלודה, אם מעכבת את התפירה טהורה, ואם לאו טמאה" (כלים פי"ג מ"ה; בבלי, שבת נב ע"ב). <b>או שבורה</b> – שאי אפשר להשתמש בה, <b>טהורה שכל הטמאות כשעת מציאתן</b> – ברור שהמחט השבורה טהורה, שהרי גם אם נטמאה בטלה טומאתה שכן חדלה מלהיות כלי. אין זאת אלא שהמשנה מדברת על האפשרות שהמחט תתוקן ואזי תהיה מחדש כלי, והשאלה היא האם טומאתה הישנה חוזרת לכלי המתוקן. באופן כללי כלי מתכת שנשבר בטלה טומאתו, כדברי המשנה: "כלי מתכות פשוטיהן ומקבליהן טמאין, נשברו טהרו. חזר ועשה מהן כלי, חזרו לטומאתן הישנה. רבן שמעון בן גמליאל אומר, לא לכל טומאה אלא לטומאת הנפש<sup class="footnote-marker">25</sup><i class="footnote">למונח "טומאת הנפש" כמקבילה לאב הטומאה ראו פירושנו למשנת כלים פי"א מ"ג.</i>" (כלים פי"א מ"א). שאלת החזרה לטומאה שנויה כאמור במסכת כלים, ולכאורה כלי מתכת שונים מכלים אחרים בכך שיש אפשרות שיחזרו לטומאתם הישנה. בעיוננו במסכת כלים ראינו כי למעשה זו מחלוקת תנאים האם כלי מתכת שנעשו מחדש חוזרים לטומאתם.
משנתנו מתפרשת טוב יותר לפי העיקרון של טומאה למפרע, שכן לכאורה אם המחט שבורה שבריה טהורים, לא משום שכל הטומאות כשעת מציאתן אלא משום שהכלי שבור, ומה חידוש יש במשנה? על כן יש להסביר את משנתנו שאם תיקנו את המחט היא חוזרת לטומאתה הישנה ואינה נחשבת לכלי חדש, לפיכך אם כל הכלים כשעת מציאתם, אם נמצאה שבורה ולידה שרץ, עלינו להניח שגם כשהייתה שלמה הייתה כבר טמאה.
עד עתה הילכנו בדרכם של המפרשים המציעים דוגמאות שונות, וחלק מהן הבאנו. אם אנו רואים בדוגמאות ניסוח מצמצם הרי שיש בין המפרשים הבדלים בפרשנות המשנה וגם להלכה. אבל המשנה מתנסחת באופן כללי, וצריך להבינה ככוללת את רוב המקרים הללו.
אפשר להציע גם הצעת פרשנות שונה שלפיה החידוש העיקרי במשנה הוא שאין לחשוש לטומאות העבר, אבל במקביל המשנה מוסיפה תמיד את הצד השני של אותה הלכה, "אם טמאות טמאות". כפשוטה אם הכלי נמצא על שרץ הוא טמא, אבל בכך אין לכאורה כל חידוש, הרי ברור שאם אנו רואים כלי על שרץ הוא טמא. מעתה, שתי אפשרויות לפנינו: האחת שאכן המשפט מיותר והובא רק בשל שלמות המשנה ואיזונה, והאחרת שאכן יש כאן חידוש ואם הכלים טמאים הם טמאים למפרע. בדרך זו פשוט לפרש את המקרה של "אם מגולות מגולות". אנו מניחים שאם הבור מגולה עתה גם בעבר היה מגולה, וכלי שהוצא ממנו קודם לבירור גם הוא היה בבור מגולה.
אם הכלי חוזר לטומאתו, נשאלת השאלה: מדוע אם מצא מחט חלודה ועליה שרץ יש להניח שהשרץ היה שם כשהמחט הייתה שלמה, הרי החלודה נוצרה לפני זמן רב (מדובר בחלודה בכמות כזאת ההופכת את המחט לבלתי שימושית), והשרץ לא היה שם כל כך הרבה זמן, וכן אם נמצאה בבית שיש בו מת הרי קרוב לוודאי שהמת נפטר לאחר שהמחט החלידה. שאלה זו מעלה הבבלי שנביא להלן (נידה ד ע"א). כמובן אפשר להעמיד את המשנה במקרה מיוחד, אבל המשנה מנוסחת באופן כללי. לפיכך עדיף לפרש שהמשפט "אם מכוסות מכוסות אם מגולות מגולות" אין בו חידוש. להלן בפ"ט מ"ח ייעשה שימוש נוסף בכלל זה, ושם נראה שאף על פי שלפי הכלל "כשעת מציאתם" אמור היה הכלי לקבל טומאה, הרי המשנה שם מחליטה שאין טומאה למפרע, כפי שהסקנו במשנתנו.
הבבלי במסכת נידה (ג ע"ב - ד ע"ב) מקדיש סוגיה ארוכה לשאלות הקשורות למשנתנו ומביא סדרת דוגמאות. אנו נדון בהן לפי סדרן בסוגיה.
1. משנת נידה פ"א מ"א – שם יש מחלוקת בית שמאי ובית הלל באישה שנמצאה נידה, האם היא נטמאת משעת ראייתה (בית שמאי), כלומר רק מכאן להבא, או מהבדיקה הקודמת (בית הלל), או יום אחד (מעת לעת – חכמים). הבבלי עצמו אינו דן ביחס בין משנתנו למשנת נידה, אבל מהמשך הסוגיה עולה שהוא רואה דמיון הלכתי בין שני המקרים. אם כך, לפי המשנה שלנו הרי שצריך היה להניח שהיא טמאה למפרע, ויש להעמיד את משנתנו כחכמים או כבית הלל, ונמצא גם שבית שמאי חולקים על משנתנו. אך קשה, שהרי כלי המתכות הוא חריג, רק הוא טמא למפרע, ומניין לתלמוד שאדם (אישה) צריך להידמות דווקא לכלי מתכת, אולי הוא דומה יותר לכלי עצם (או לכלי עץ) שאין בהם טומאה למפרע?
2. "קופה שנשתמשו בה טהרות בזוית זו, ונמצא שרץ בזוית אחרת. חזקיה אמר: טהרות הראשונות טהורות, רבי יוחנן אמר: טהרות הראשונות טמאות" (שם ג ע"ב). בהמשך הסוגיה הבבלי מצמצם את המחלוקת ותולה את ההלכה גם בנסיבות. כלי שעומד איתן על מקומו דינו שונה מכלי שאין לו שוליים ומטלטלים אותו. הבבלי אף מוסיף אבחנה בין שעת מציאתן לבין מקום מציאתן. אבחנה זו מקורה כבר בדברי תנאים (תוס', פ"ד ה"ד, עמ' 662), אבל בתוספתא היא מוסבת לעניין אחר.
3. "נגע באחד בלילה, ואינו יודע אם חי אם מת, ולמחר השכים ומצאו מת – רבי מאיר מטהר וחכמים מטמאין, שכל הטמאות כשעת מציאתן" (שם ד ע"א), זו משנתנו להלן פ"ה מ"ז. לפי הבבלי זו אפוא דוגמה למשפט "אם טמאות טמאות" שבמשנתנו. משנתנו כרבי מאיר, וחכמים חולקים. אם נצרף את משנת נידה לברייתא זו הרי שרבי מאיר מהלך בשיטת בית הלל (או חכמים), ו"חכמים" של הברייתא הם שמאי הזקן (בית שמאי). בהמשך הסוגיה הבבלי מצמצם גם את המחלוקת הזאת למקרים מסוימים.
4. "מחט שנמצאת מלאה חלודה או שבורה – טהורה, שכל הטמאות כשעת מציאתן" (שם שם). הבבלי שואל מדוע תיטמא למפרע (אותה שאלה שהעלינו לעיל).
5. "מצא שרץ שרוף על גבי הזיתים, וכן מטלית המהוהא – טהור, שכל הטמאות כשעת מציאתן" (שם שם), זו משנתנו להלן פ"ט מ"ט.
6. "ככר על גבי הדף, ומדף טמא מונח תחתיו, אף על פי שאם נפלה אי אפשר אלא אם כן נגעה – טהורה, שאני אומר: אדם טהור נכנס לשם ונטלה, עד שיאמר: ברי לי שלא נכנס אדם שם" (שם שם). למימרה זו אין מקבילה מדויקת, אבל להלן (מ"ז) נצטט תוספתא קרובה ביותר (פ"ד ה"ד, עמ' 663) ונדון בשאלות דומות.
הבבלי בדרכו המשפטית מבין אפוא שמשנתנו מדברת על טומאה למפרע, ואינה נוקטת בהגדרה מדויקת ממתי היא חלה. שאלה נוספת מעורבת בבבלי והיא דינן של תרומות (טהרות תלויות); שאלה זו איננה בתוך משנתנו ולא נדון בה. גם הירושלמי מציע מחלוקת בהגדרת הזמן המדויק של טומאה למפרע: "מחט שנמצאת חלודה או שבורה טהורה. תני, הניחה שיפה ובא ומצאה חלודה, רבי סימון בשם רבי יהושע בן לוי: שלשה הראשונים ודאי טמיאה, אחרונים טהורה, אמצעיים ספק. אמר רבי אבהו אמר רבי יהושע בן לוי: ורבי יוחנן לא אמר כן! אלא שלשה ימים הראשונים ודאי טמיאה, מכאן ואילך ספק. רבי אילא ורבי אבא ורבי אלעזר בשם כל רבנין דעלין לבי מדרשא, ביין ובמחט הלכה כרבי יהושע בן לוי" (רבי אילא ורבי אבא ורבי אלעזר בשם כל החכמים שעולים<sup class="footnote-marker">26</sup><i class="footnote">"לעלות" או "עלייה" הם ביטויים להתכנסות פורמלית רשמית. המונח נגזר מהנוהג ללמוד בעליית הגג, ואכן סדרת התכנסויות רשמיות, או רשמיות למחצה, שהוכרעו בהן הלכות, נעשו בעליית הגג, כגון תוס', סוטה פי"ג ה"ג; ירו', שם פ"ט הי"ג, כד ע"ב; בבלי, שם מח ע"ב; ירו', עבודה זרה פ"ג ה"א (עליית בית גוריה [או בית גדי] ביריחו); תוס', שבת פ"ב ה"ב (עליית בתי נתזה בלוד); ירו', פסחים פ"ג ה"ז, ל ע"ב ([עליית] בית ארוס בלוד). במקבילה לאותו מעשה בירושלמי פסחים בבבלי, קידושין מ ע"ב, בית נתזה; בבלי, חגיגה יג ע"א; שבת יג ע"ב; מנחות מה ע"א – שם למד רבי אלעזר בן חזקיה את ספר יחזקאל וצירפו לספר התנ"ך. בעלייה גם נגזרו גזרות י"ח דבר ["בו ביום"] – משנה, שבת פ"א מ"ד וראו פירושנו לה, שם מתכנס בית הדין לעבר שנים – ירו', סנהדרין פ"א ה"ב, יח ע"ג; בבלי, סנהדרין יא ע"א, ומקבילות; העלייה ביבנה ששימשה לכינוס, ירו', שם פ"ט הי"ג, כד ע"ב; עליית יונתן בן בתירא, שם התכנסו בית שמאי ובית הלל (ספרי במדבר, קטו, עמ' 124), ועוד ועוד. הביטוי מושרש והוא מעיד על נוהג רגיל, או שהפך לביטוי להתכנסות אף כשמדובר בהתכנסות במקום אחר.</i> לבית המדרש – ירו', גיטין פ"ג ה"ח, מה ע"ב; בבא בתרא פ"ו ה"א, טו ע"ג). לפי הירושלמי נקבעים כללים המנסחים את "האפשרות הסבירה", נסיבות אפשריות. כפי שנראה להלן בסוף משנה ו זו אחת הדרכים המתודולוגיות לפסיקת הלכה במקרה של ספק.
בירושלמי מתנהל דיון בטומאה למפרע, אך אין זה פירוש המשנה. המחלוקת היא על הברייתא העוסקת במקרה אחר, במחט (טמאה) שהניחוה והייתה אז טובה וראויה לשימוש, והשאלה היא מתי היא החלידה. לא נאמר בירושלמי שזה פירוש למשנה, וזו שאלה אחרת, לגופה. מכל מקום, המשנה להלן אכן קובעת שאין טומאה למפרע (פ"ד מ"ד). בתוספתא שנינו: "אבד מחט שופה ובא ומצאה מלאה חלודה, הרי היא בחזקת שופה, עד שיאמר ברי לי שהעלה חלודה. וכן בשרץ, וכן במטלית. הניחה טמאה בזוית זו ובא ומצא בזוית אחרת, ניטמאת הזוית ראשונה, עד שיאמר בריא לי שנעקרה מכן. נטמאת הזוית שנייה, עד שיאמר ברי לי שלא באת לכאן" (פ"ג ה"ד, עמ' 663-662). התוספתא אמנם מתייחסת למשנה, אבל מעלה דין אחר שבעצם ניסוחו הוא "כל האבדות כשעת אבידתן". אם נמצאה המחט חלודה היא כמובן טהורה, אבל אם יתקן אותה תחזור לטומאתה הקודמת. המדובר במקרה שמחט טמאה אבדה ולפני ימים מספר היה מת בבית וכל הכלים נטמאו, והשאלה היא האם המחט הייתה כבר חלודה בשעה שהיה מת בבית. התוספתא קובעת שכל הטומאות כשעה שבה הן נמצאו, עד שיש עדות ברורה אחרת (עדות ראייה או עדות נסיבתית). הירושלמי מתדיין על ברייתא זו ומציע הגדרות זמן מדויקות יותר למצב שבו העובדות אינן ברורות. התוספתא אינה פירוש למשנה, למרות הדמיון המילולי, אלא עוסקת בשאלה אחרת. אפשר גם שהתוספתא מסייגת את המשנה. המשנה עוסקת במי שמצא מחט, ואילו התוספתא עוסקת במי שמצא מחט שאיבד אותה בעבר.
כמו כן: "אבד כזית מן המת בתוך הבית, בקשו ולא מצאו הבית טמא לכשימצא הבית מטמא למפרע" (תוס', פ"ג ה"ה, עמ' 663). שוב יש כאן דיון בטומאה למפרע, אבל אין זה פירוש למשנה אלא נושא אחר, הרי ברור שבשר המת לא הובא לבית בזמן האחרון אלא זהו הבשר שאבד לפני זמן. הנסיבות מכריעות את המצב ההלכתי, ואין זה המקרה הסתמי שבמשנה. בהמשך התוספתא מובאות עוד דוגמאות להכרעה לא לפי קביעה משפטית מוקדמת (ספק מותר – ספק טמא – ברשות היחיד מותר וכו') אלא בהתאם לנסיבות, לפי הסבירות (רגליים לדבר), לפי המיקום המדוקדק של הטומאה ונסיבות אפשריות לכך שהיא הגיעה דווקא לשם וכדומה. המשנה מוחלטת, והתוספתא רֵאלית ומתחשבת בתנאי המקום והזמן. אין סתירה משפטית בין שתי הגישות, אבל יש ניגוד בנקודת הכובד של הבסיס להלכה. זהו ההבדל בין ניסוח תחוקתי לבין פסיקה "כזואיסטית", לפי המקרה והמקום. כפי שנראה במשנה הבאה גם המשנה מהלכת בדרך זו של בירור הנסיבות, והכלל חל רק כשאי אפשר לברר את הנסיבות.
רשימת השאלות והמקבילות בבבלי היא רק חלק מהמקורות הדנים בספק טומאה שהתגלה, וכבר בהמשך הפרק יש דוגמאות נוספות. לפי דרכנו ספק רב אם משנתנו עוסקת בטומאה למפרע, ואת המשפט "אם טמאות טמאות" ניתן להבין כשגרת לשון, ואין בה אלא האמירה שיש כאן טומאה משעת הגילוי ולהבא.
במשנה נאמר כלל סוחף: "כל הטומאות", אבל בתוספתא וגם במשניות אחרות מופיעה הסתייגות מהכלל והתחשבות בנסיבות המקרה. בתוספתא: "כל הנתלין, וכל הנגררין, ספקן טמא מפני שהן כמונחים. וכל הנזרקין ספיקן טהור, חוץ מכזית מן המת. וכל המאהילות שהן מטמאין מלמעלה כלמטה, ואם היתה טהרה נזרקה על גבי כזית מן המת טהורה" (פ"ג הי"ד, עמ' 663). התוספתא מסבירה מה פירוש "נמצאין" ומחלקת בין מה שדרכו לזוז (נזרקין), שספקו טמא, ובין מה שמונח או תלוי או נגרר, שספקו טהור, ועליו מדובר במשנה, ובכך מסייגת את המשנה.
במסכת מקואות יש משנה נוספת שלכאורה חולקת על משנתנו: "מקוה שנמדד ונמצא חסר – כל טהרות שנעשו על גביו למפרע, בין ברשות היחיד בין ברשות הרבים, טמאות. במה דברים אמורים, בטומאה חמורה, אבל בטומאה קלה כגון אכל אוכלים טמאים, ושתה משקין טמאים, בא ראשו ורובו במים שאובים, או שנפלו על ראשו ועל רובו שלשה לוגין מים שאובין, וירד לטבול ספק טבל ספק לא טבל, אפילו טבל ספק יש בו ארבעים סאה ספק אין בו, שני מקואות אחד יש בו ארבעים סאה ואחד שאין בו טבל באחד מהן ואינו יודע באיזה מהן טבל – ספיקו טהור. רבי יוסי מטמא, שרבי יוסי אומר כל דבר שהוא בחזקת טומאה, לעולם הוא בפסולו, עד שיודע שטהר, אבל ספיקו ליטמא ולטמא טהור" (פ"ב מ"ב). במשנה שם יש סדרת חידושים ושינויים ממשנתנו:
א. מתברר שיש מחלוקת בשאלה המעסיקה אותנו, ורבי יוסי סובר שכל הטומאות כשעת מציאתן (בניסוח אחר), וחכמים חולקים על כך.
ב. יש הבדל בין טומאה חמורה לקלה.
ג. המקרה מוגדר כספק, וחלים עליו דיני ספקות.
המקרה דומה למקרה בנידה ולמחלוקת בית הלל ובית שמאי שם, ויש להבין: ברור שאי פעם הפך המקווה לחסר (והאישה לנידה), ועתה עלינו לקבוע רק מתי החלה הטומאה, אבל הדעת נותנת שהדבר קרה בעבר. בניגוד לזה, הכלל שכל הטומאות כשעת מציאתן מדבר גם על מצב שבו איננו יודעים כלל שהייתה טומאה. המחט שבורה, ואין לידה שרץ. אין שום סיבה שנחשוד שהיה שם בעבר שרץ. הניסוח של הכלל אינו דן בשאלה מה קורה כאשר כרגע מצוי שרץ ליד המחט, אלא עיקר מטרתו לומר שאין צורך לחשוש ממה שאיננו רואים. סדרת הסתירות נובעת אפוא רק מניסוח, כוללני מדי, של הכלל שבמקורו היה מצומצם יותר.
משנתנו חולקת על המשנה להלן (פ"ח מ"ג), כפי שנבארה שם, ומתאימה לדברי חכמים במשנה אחרת להלן (ראו פירושנו לפ"ט מ"ט), אך לא לדעת רבי בתוספתא (פ"י ה"א, עמ' 672).
אשר לטומאה למפרע – הסקנו שקיימת מחלוקת עקרונית בכלי שנשבר ותוקן, האם הוא טמא למפרע או רק מכאן ולהבא. בין שתי העמדות העקרוניות מצויות גם עמדות ביניים, זו של רבן שמעון בן גמליאל: "לא לכל טומאה אלא לטומאת הנפש" (משנה, כלים פי"א מ"א), וזו שבירושלמי הקובעת שבאופן כללי התיקון מחזיר את הטומאה למפרע אבל קוצבת קצבות זמן לטומאה למפרע, ובמקרים של ספק טומאה מתחשבת בנסיבות. את משנתנו (טהרות) עדיף לפרש כך שהיא אינה מתייחסת באמת לכלל, ובעצם רק קובעת שאם אין סיבה לחשש לא צריך לחשוש שמא בעבר הייתה טומאה ליד המחט. אבל אפשר גם לפרשה לפי עמדת משנתנו שטומאה בכלי מתוקן היא רק מכאן ולהבא.

Mishnah 6

<b>חרש שוטה וקטן שנימצאו במבויי שיש בו טומאה הרי אלו בחזקת טה</b> [<b>ו</b>]<b>רה</b> – איננו חוששים שמא נגעה בהם טומאה או שמא נגעו בטומאה. זו דוגמה נוספת לכלל ש"כל הטומאות כשעת מציאתן", אבל כאן מדובר באדם הנטמא ולא בחפץ. <b>וכל פיקח בחזקת טומאה</b> – ההנחה היא שהפיקח נע ממקום למקום. המשנה מניחה שהחרש והשוטה הם "פלגמטים", חסרי כל מודעות ותנועה עצמית. אף הקטן שעליו מדובר הוא ילד שלא רק שאינו יכול לספר מה עשה אלא אף אינו זוחל ממקום למקום. במציאות ילד קטן זוחל ונע ממקום למקום החל משנתו השנייה לערך, והדבר האחרון שניתן לחשוד בו הוא שלא זז ממקומו. להלן נסכם את משמעות המשנה.<b> וכל שאין בו דעת להישאל ספיקו טהור</b> – המשנה הקודמת נקטה בכלל של "כשעת מציאתם", והמשנה הנוכחית מציעה כלל אחר המכסה מקרים נוספים: אם אפשר לשאול את האדם מה עשה יש לחקור אותו האם התקרב למקום הטומאה, ואם אינו יכול להישאל הרי שזה ספק, וספק טהור (או אולי "כשעת מציאתו", כמצב שבו הוא מצוי עתה). המשנה מסייגת מאוד את המשנה הקודמת (לחומרא), ואולי אפילו חולקת. היא מניחה שהפיקח דינו לא כשעת "מציאתו" אלא עליו להיות בטוח שלא נטמא, בלשון התוספתא שציטטנו "ברי לי ש..." (פ"ג ה"ד, עמ' 662). המשנה אינה מנוסחת בלשון שווה בשני חלקיה. המונח "בחזקת טומאה" בא כניגוד ל"ספיקו טהור", וצריך היה לנסח את המשנה כך שספקו טמא ברישא, או בחזקת טהרה בסיפא. מבחינה סגנונית משנתנו נמצאת בתווך בין גוש המשניות להלן העוסק בספק ומשתמש במינוח "ספיקו טהור" או "ספקו טמא", ובין המשניות ה-ו שהמינוח בהן הוא "כשעת מציאתן". התוספתא שציטטנו מערבת את שני המונחים כאילו חד הם, ולא היא, כפי שנראה להלן.
ההלכה שבמשנה קשה להבנה. מאדם שיש לו דעת אנו דורשים ביטחון שלא נטמא, ואילו מחסר דעת איננו דורשים כל ביטחון ומסתפקים בחזקה שדינו כשעת מציאתו, או שספקו טהור. אין הבדל ברמת הסיכון שמא נגעה בו הטומאה, אלא שעל הפיקח מוטלת חובת שמירה ואם לא שמר נענש, ואילו על חסר הדעת אין חובת שמירה. ואכן, בדברי רבי שמעון בתוספתא יש ביטוי והסבר לפסיקה דואלית זו: "תינוק שהיה תפוס בידו של אביו, או שהיה רכוב על גבי כתפו של אביו, ספיקו טמא, מפני שאביו נשאל עליו. חרש שוטה וקטן ספקן טהור, מפני שאין בהן דעת לשאול. אמר רבי שמעון בזו מדת הדין לוקה" (פ"ג ה"ז, עמ' 663). רבי שמעון עומד על כך שההלכה אינה לכידה ואין בה היגיון הלכתי אלא "מידת הדין", כלומר קנס. עם זאת אין כל ביטחון שהוא חולק על ההלכה שבמשנה ובסתם התוספתא<sup class="footnote-marker">27</sup><i class="footnote">ביטוי זה חוזר בדברי רבי שמעון. ראו תוס', יבמות פ"ט ה"ג, והשוו ירו', בבא קמא פ"ד ה"א, ד ע"א.</i>. בתוספתא יש גם ניסוח מדוקדק יותר, "ספקן טהור" מול "ספיקו טמא". אם כן, הציפייה מכל אדם היא שידע בביטחון שלא נטמא. אמנם מבחינת דיני ספקות צריך היה להקל, שהרי הספק בעצם די רחוק, וספק ברשות הרבים להקל (להלן פ"ו מ"א ועוד – גם כלל זה שנוי במחלוקת ולא כאן המקום להרחיב בכך), על כן מי שאינו אשם באי ידיעה אינו נקנס. אך מי שיש בו דעת ואינו יכול להעיד על עצמו שהוא טהור נקנס ונחשב לטמא. גם במשנת נידה (פ"ז מ"ב) הספק עצמו אולי אינו גדול (שרץ במבוי) ולעומת זאת בכתם בחלוק הספק קטן והוודאות כמעט ברורה, אך מרכיב הקנס בולט. העמדות שכתם אינו מטמא משום שיש לה על מה לתלות (משנה, נידה פ"ו מי"ג; פ"ח מ"ג) מתעלמות ממרכיב הקנס.
בתוספתא שנינו: "1. הילך במבוי ועשה עיסה, ואחר כך נמצא שרץ, ואמר: אלו היה כן הייתי רואה אותו. רבן שמעון בן גמליאל מטהר, ורבי מטמא, עד שיאמר בריא לי שלא היה אדם כאן. 2. הרי שטבל ועלה ואחר כך נמצא עליו דבר חוצץ, אף על פי שהוא מתעסק באותו המין אחר שטבל, הרי זה טמא, עד שיאמר בריא לי שלא היה עלי קודם לכן" (פ"ד ה"ח, עמ' 664). הדין הראשון שנוי במחלוקת ודעת רבן שמעון בן גמליאל הפוכה ממשנתנו, מי שיש בו דעת ספקו טהור. לשם כך אין הוא צריך לומר "ברי לי שלא הייתה שם טומאה", אלא מספיק שיטען שאילו הייתה שם טומאה היה רואה אותה. משנתנו היא אפוא כרבי. רבי ערך את המשנה, ובמקרה זה בחר להביא את העמדה שבה גם הוא מצדד. ראוי גם לציין שגם רבי אינו נזקק לכלל "יש בו דעת להישאל", אם כי ההלכה זהה.
עוד שנינו בתוספתא: "ואיזהו ספק שרצים שטהרו חכמים, זה ספק הנזרקין. רבי דוסתאי ברבי ינאי אומר משום רבי יוסי, הלך במבוי ועשה עיסה ואחר כך נמצא שם שרץ, זה הוא ספק שרצים" (פ"ה ה"ח, עמ' 665). "ספק שרצים כשעת מציאתן" היא המשנה להלן פ"ד מי"ב, ושם נראה כי התוספתא מביאה את משנתנו כדוגמה לכך שספק להקל (טהור). נראה אפוא שהמשנה שלנו חולקת על התוספתא. ספק שרצים נידון גם במשניות אחרות, כמו פ"ג מ"ה. משנה זו נוקטת בדעה שספק תמיד טהור ו"שרצים כשעת מציאתם", ואין חוששים שמא נטמא בעבר. משנה זו (פ"ג מ"ה) היא אפוא כתוספתא, ובניגוד למשנתנו ולמשנה בפ"ד מי"ב. עוד נדונה השאלה להלן (פ"ה מ"א) וגם שם יש מחלוקת האם להקל או להחמיר, ולרבי יוסי עמדת ביניים שלפיה הדברים תלויים בנסיבות.
<b>הערות על הספק טהרות</b>
מעתה עלינו לברר את העמדות השונות במקרים של ספק.
האדם המאמין והחכם הקובע את ההלכה נמצאים בצומת של מגמות או לחצים. כמה מרכיבים אפשריים להלכה, והם תלויים במידה רבה בפילוסופיה של ההלכה. הנחת היסוד היא שהקפדה על הפרטים היא רצון האל; זו הדרך לבטא את יראת ה' ואהבתו. המאמין רוצה לקיים את המצווה וחרד לעבור עברה. מבחינה זו אין זה חשוב האם המניע העיקרי הוא אהבת ה' והרצון לשמוע בקולו (כלומר לבצע את ה"הלכה"), או שמא המניע הוא יראת ה' וחרדת העונש<sup class="footnote-marker">28</sup><i class="footnote">זו המחלוקת הידועה האם יש לעבוד את ה' מאהבה או מיראה. אנו דנו בכך בקצרה בפירושנו למסכת אבות (פ"א מ"ג), ובדיוננו שם הטמענו את המגמות הפילוסופיות שבספרות העוסקת בכך. </i>. כך או כך, המאמין יודע, בוודאות מלאה, שהנתיב היחיד (או לפחות הנתיב העיקרי) לשמוע בקול ה' הוא השמירה על פרטי המצוות. תפיסה זו של חשיבות הפרטים מובנת היום לכל יהודי שומר מצוות, אבל אין היא מובנת מאליה. יש דתות שבהן אין כלל התעסקות בפרטים, יש כלל גדול שאינו נפרט לפרטים נורמטיביים. הדת הנוצרית לפלגיה השונים היא כזאת, עבורה העיסוק בפרטים הוא תפל ואינו ביטוי לרצון ה'. כבר בסוף ימי בית שני שררה הדעה המוחלטת שיש לעסוק בפרטי המצוות, וזהו מימוש דבר האל. רק בברית החדשה נשמע במקצת קול אחר, שאמנם אינו מטיף להתעלמות מהפרטים אך מתנגד לעיסוק יתר בהם. השאלה ממתי נשמע קול זה, והאם הוא קולו האוטנטי של מייסד הנצרות, היא חשובה אך לא לענייננו.
אם כן, הנחת היסוד של המאמין היא שההכרעה בענייני ספקות (במקרה זה ספק טומאה) היא דרך המלך של העשייה הדתית. על בסיס זה מתגלות כמה מגמות חשיבה (מתודות של חשיבה) הלכתית. באופן כללי המגמות האפשריות הן:
1. הרצון להחמיר – הרצון להחמיר נובע מיראת ה' ומאהבתו. אם האל ציווה על דבר הרי על האדם להתאמץ להכניס עצמו למצווה, גם אם ההימנעות מכך אינה עברה. דוגמה מובהקת לכך היא לבישת ציצית. לפי הנורמות ההלכתיות בגד בעל הגדרה מסוימת חייב בציצית ובגד שאינו עונה להגדרה זו פטור ממצוות ציצית. הנוהג הדתי (הרווח היום) הוא שאדם משתדל ללבוש בגד החייב בציצית מתוך רצון לקיים את המצווה, אף שהימנעות מלבישת בגד כזה אין בה עברה.
2. הרצון להקל את עול המצוות. המצוות נתפסות כעול, ואם ניתן לחמוק מעשיית המצוות מבלי לעבור עברה הדבר רצוי. הביטוי "עול מלכות שמים" מבטא חשיבה זו<sup class="footnote-marker">29</sup><i class="footnote">"מלכות שמים" הוא מונח תנאי, אבל הביטוי "עול מלכות שמים" הוא בבלי מובהק. </i>. מגמה זו בולטת במיוחד בפסיקה לציבור, מתוך מגמה להקל על הציבור. הפוסקים הלכה לציבור מתחבטים בשאלה זו רבות. לעתים נקבעת ההקלה משום שהחומרה (הצודקת כשלעצמה) יוצרת קושי ביצועי קשה, בבחינת "גזרה שאין הציבור יכול לעמוד בה".
3. יש להתעלם משיקולים 2-1 ולברר את הצד המשפטי הטהור. ספק הוא מצב ביניים, ויש לקבוע את דין הספק באופן כללי: "ספק טהור" או "ספק חייב". דרך חשיבה זו מתפרטת לכמה אפשרויות ביניים:
3א. קביעה כללית וגורפת. בספרות מצויים ביטויים לקביעה כללית כזאת החלה על כל דיני הספקות. מגמה כזאת באה לידי ביטוי במשפט "רבי יהושע בן קרחה אומר דבר מדברי תורה הולכין אחר המחמיר, מדברי סופרים הולכין אחר המיקל" (תוס', עדיות פ"א ה"ה, עמ' 455 ומקבילות רבות).
3ב. יש לקבוע את דין הספק באופן כללי, אבל לכל תחום קביעה שונה. כך, למשל, במשנה להלן נאמר "אלו ספיקות שטיהרו חכמין", והמשנה והמשך הפרק מונים את הספקות הללו, משמע שבספקות אחרים לא טיהרו חכמים. כפי שנראה בפירושנו לפרק ד על הכלל הזה רבו החולקים וכן המסייגים ומחריגים מקרים מסוימים, ועל כך נדון בפירוש להלן.
3ג. יש לנסות לבדוק את הסבירות, אך עדיין אין הפתח פתוח במלואו. לא צריך לדון בכל מקרה לגופו, אלא נקבעים כללי משנה. דוגמה לכך תהיה המשנה הבאה. גם משנה ח מציגה מצג דומה: לכלב דין אחד ולפרה דין שונה, כל אחד לפי ההתנהגות הסבירה לו.
3ד. בירור כל מקרה לגופו ללא קביעת כל כלל. בספרות אין ביטוי בהיר למגמה זו, שכן המשנה עוסקת בפסיקת הלכה ובכך מבטאת את המגמה שההחלטה אינה שרירותית ומשתנה, אף שבפועל היא אכן משתנה גם לפי הנסיבות וגם לפי דעתו של המחליט (של המבצע).
3ה. יש לחפש ולמצוא נסיבות מקלות ולתלות את ההלכה גם במקרים בלתי סבירים. עד שאין ודאות – אין טומאה (להלן מ"ז).
4. צריך להיות ביטחון שלא תחול עברה. ביטוי בהיר לכך יש בדברי התוספתא: "כל הטמאות כשעת מציאתן, וכן כל מקום מציאתן. אבד מחט שופה ובא ומצאה מלאה חלודה, הרי היא בחזקת שופה, עד שיאמר בר לי שהעלה חלודה. וכן בשרץ וכן במטלית. הניחה טמאה בזוית זו ובא ומצא בזוית אחרת, ניטמאת הזוית ראשונה, עד שיאמר בריא לי שנעקרה מכן נטמאת הזוית שנייה עד שיאמר ברי לי שלא באת לכאן" (פ"ג ה"ד, עמ' 662). התוספתא סותרת כמובן את עצמה: "כל הטומאות כשעת מציאתן" היא הכרעה במצב של ספק, ואילו ההמשך תובע שיהיה ביטחון שאין עברה. כך גם נוהגים בטהרת הקודש וזה הבסיס לטענה שהיסח דעת מטמא את החטאת<sup class="footnote-marker">30</sup><i class="footnote">ראו פרה פ"ח מ"א ופירושנו לה. הביטוי "הסיע דעתו" במפורש מופיע בירו', חגיגה פ"ג ה"ג, עט ע"ב ובמקבילות רבות.</i>, שכן אין האדם יכול להעיד ש"ברי לי שלא ניטמאת".
5. הרצון לבצע את דבר ה' (סעיף 1) והמגמה הרביעית שמנינו עשויים להוביל למסקנה שגם אם נקבע ב"הלכה" שספק טהור, אני הרוצה לקיים את דבר ה' צריך להחמיר על עצמי. הביטוי הבהיר למגמה זו הוא הפסיקה שככל שהמצווה חשובה יותר כך צריך להחמיר בה יותר. כך, למשל, קובע רבן שמעון בן גמליאל במשנת כלים (פי"ג מ"א) שיש להחמיר ב"טמאת נפש". הרצון להחמיר יכול להיות גם ביטוי של חרדת הטומאה. כפי שראינו במבוא למסכת אהלות יש במשנה, ובעיקר במקבילות, ביטוי לכך שהטומאה נתפסת כמוחשית, ישות שיש לה כיווני תנועה והיא בעלת ממשות. מעבר לכך, גם אם הטומאה נתפסה כמצב משפטי הרי שהייתה חרדה ברורה ממנה ומהמת – חרדה שאנו הסברנו בעזרתה החמרות מספר בהלכה. ביטוי להחמרות כאלה שאינן במסגרת ההלכה הוא הביטוי "מדת הדין לוקה", כלומר אין להלכה בסיס משפטי רגיל (תוס', יבמות פ"ט ה"ג; טהרות פ"ג ה"ז, עמ' 663). במשנה אין כמעט ביטוי להחמרה של היחיד מעבר לדין הכללי, שכן המשנה ומקבילותיה עוסקות בהלכה הנוהגת, אבל יש לכך רמזים, כגון ה"הלכה" בדבר היחידים הצריכים לצום בעת בצורת (משנה, תענית פ"א מ"ד, וראו פירושנו לה).
6. לדעתנו הביטוי "כשעת מציאתן" שונה מהביטוי "ספק טהור". מעבר להבדל הלכתי שאולי קיים במקרים חריגים יש פער מחשבתי רחב בין שני הביטויים. "ספק טהור" הוא מצב של ספק, והקביעה שהוא טהור מעוררת את היחיד הרוצה להחמיר להחמיר על עצמו או על כולם. לעומת זאת "כשעת מציאתן" הוא מצב של קביעה מוחלטת, אין כאן ספק אלא מציאות משפטית. הדבר דומה לנישואין. בעילת אישה היא עברה חמורה, אבל לאחר מעשה משפטי סמלי (נישואין) היא מותרת לבעלה. כך גם במקרה שלנו. "כשעתן מציאתן" משמעו שזה המצב האובייטיבי, וממילא אין כאן מקום להחמיר.
זאת ועוד. כפי שהראו חוקרים<sup class="footnote-marker">31</sup><i class="footnote">מוסקוביץ, פיקציות.</i> במערכות משפטיות קיים מצב של "מציאות פיקטיבית", או מציאות משפטית; ההחלטה של הפוסק או המחוקק יוצרת מציאות משפטית מדומה. היא אולי מדומה, אך שוררת. זו הנורמה המשפטית, ומעתה היא קבועה. כך, למשל, הכלל "אין חבורי אדם חבור" (משנה, אהלות פ"ג מ"ד): במציאות קיים חיבור, אך מבחינה הלכתית לצורך הלכות טומאה אין החיבור קיים. כך גם "כשעת מציאתן" היא קביעת המציאות וההחמרה היא בלתי טבעית, אם כי כמובן איננה בלתי אפשרית. לעומת זאת "ספק טהור" היא דרך הכרעה של נקיטת עמדה ללא בסיס מוצק, וממילא המחמיר תבוא עליו ברכה. ספק הוא מצב של שאלה ומעורר את העומדים מולו ל"חרדת טומאה", שמא הטומאה אכן חדרה. חרדה במושגים החברתיים שעליהם הרחיבה לכתוב מ' דוגלס<sup class="footnote-marker">32</sup><i class="footnote">דוגלס, חרדה וטומאה. </i>. רק במקרים בודדים ומתחת לפני השטח אנו מזהים חרדה זו, ובמבוא לאהלות ריכזנו כמה מהעדויות לכך.
ההכרעה האם להקל או להחמיר (סעיפים 2-1) אינה פשוטה, היא כשלעצמה צומת של מגמות ומחשבות. נסתפק כאן בקביעה שאם מדובר בהלכות תאורטיות קל מאוד להחמיר, ההחמרה איננה "יקרה". לעומת זאת אם מבצעים את המצווה הלכה למעשה – ההחמרה מובילה למחיר אישי וחברתי. אפשר שהפוסק מעוניין לשלם מחיר זה, ואפשר שהוא נרתע מכך מסיבות אישיות או כדי להקל על הציבור. הדו-שיח עם הציבור יוצר ציפיות ומגמות. לעתים הציבור צמא להחמרה והוא יירתע מההקלה, ולעתים הציבור משתוקק להקלות וקשה לו תחת עול המצוות. צומת הכרעות זו מחייבת בירור והעמקה, ולא כאן המקום לכך.
מעבר ובמקביל לשיקולים המחשבתיים יש גם סיבות ותוצאות חברתיות להתנהגות השונה של יחידים. בכך אין משנתנו עוסקת, ואנו לא נרחיב בכך. נסתפק בקביעה שהתנהגותם המחמירה של בודדים משדרת צדיקות יתר. היא יוצרת תגובה בציבור, או שהיא גורמת לשאט נפש מההחמרות ומהעיליתנות או שהיא מציבה רף גבוה יותר של התנהגות דתית, והציבור, שגם הוא חרד לדבר ה', מחקה את היחידים ונוצרת נורמה הלכתית חדשה. בכך לא נרחיב.
מעבר לכך, החטיבה שבה אנו עוסקים (ראו ההקדמה למשנה ה) משדרת מסר חברתי רגוע. בחברה מעורבת ניתן לשרוד, וניתן לשמור על דיני טהרה. אין צורך לחשוש ממה שהיה אלא רק ממה שעינינו רואות. המציאות תמיד מפחידה פחות מהחשש של מה שהיה.
ייתכן שאנו רגישים רגישות יתר להבדל בין "ספק טהור" ל"כשעת מציאתן". להלן פי"ד מ"ב שני המונחים מעורבים. עירוב המונחים בולט בתוספתא (פ"ו ה"ח): "ספק רשות הרבים טהור וחכמים מטמאין, שכל הטומאות כשעת מציאתן. מודים חכמים לרבי מאיר שאם ראהו חי מבערב אף על פי שהוא בא שחרית ומצאו מת טהור מפני שזה ספק רשות הרבים". אנו מפרשים מקורות אלו כמקורות משניים, סיכומים מאוחרים של העמדות השונות, ובהם האבחנה בין המונחים מטושטשת. אבל בגוף היחידות הספרותיות שבמשנה האבחנה ברורה.

Mishnah 7

<b>תינוק שנימצא בצד בין הקברות</b> – בכתב יד קופמן וגם בעדי נוסח טובים נוספים בדרך כלל נאמר "בין הקברות"<sup class="footnote-marker">33</sup><i class="footnote">כן המצב במקומות נוספים שהביטוי מופיע בהם, כגון עירובין פ"ג מ"א, וכך ב-דו, דפ, מגאד, מיל, מל, רא. חילופי הנוסח חוזרים במקומות אחרים שהמונח נזכר בהם. אבל במשנה שלנו ב-ג2 "בין" וב-ל, מ, פ "בית". אבל במשפט הבא ב-ל, פ "בין", ורק בכתב יד מינכן בשתי הפעמים "בית". באופן כללי להערכתנו כתב יד מינכן למשנה הוא מבטא נאמן של נוסח בבל.</i>, וזו הנוסחה הנכונה. בתקופת המשנה והתלמוד לא היו בתי קברות מסודרים ובנויים, אלא כל אחד קבר לעצמו. היו כמובן אזורים שבהם היו קברים רבים זה ליד זה, וזהו "<b>בין</b> הקברות"<sup class="footnote-marker">34</sup><i class="footnote">בארץ ישראל הייתה הקבורה משפחתית ולא קהילתית, וכל משפחה קברה את מתיה בנפרד. הקהילה סייעה לעניים מדין צדקה, אך לא כנוהג שיטתי. עם זאת, גם בארץ ישראל היו מעט בתי קברות מאורגנים. לעתים מתגלות סדרות של מערכות קבורה מרוכזות שסגנון חציבתן דומה, ומאליה עולה הטענה שאלו הן מערכות קבורה ציבוריות. דוגמאות לכך ניתן למצוא באזורים שונים, כגון חורבת קורקוש בשומרון, הקברים מדרום לתמנה שבצפון הר יהודה ועוד. כך היה המצב גם בכפרי סוריה, אך גם שם היו, לעתים נדירות, קברות ציבוריים (מק אדם, ערביה, עמ' 159). עיר המתים הגדולה בבית שערים היא דוגמה נוספת לבית קברות מאורגן. גם בספרות חז"ל מצינו רמזים למערכות קבורה אזוריות. ראיה לדבר מן התלמוד הירושלמי המספר על קבר שהתמוטט בחול המועד וביקשו להתיר את בנייתו מחדש, לפי שהוא צורך הרבים (ירו', מועד קטן פ"א ה"ב, פ ע"ב). "צורך הרבים" בהקשר זה הוא מונח טכני לצורך הקהילה. לכאורה ניתן לטעון שהקבר שייך למשפחה גדולה ורבים מבני המשפחה נפגעו מביזיון קברי מתיהם שנפגעו והצטערו עליו, ברם ההלכה היא שבחול המועד מותר לעסוק ב"צורכי הרבים", ואלו הם צרכים ציבוריים, לא צרכים של הרבה אנשים פרטיים. לפיכך נראה שזה היה בית קברות ציבורי. בירושלמי (ברכות פ"ג ה"א, ו ע"א) מובא דינו של מי שמתו "נמסר לרבים", ומשמע שקיימת הייתה אפשרות שה"רבים" יטפלו בקבורה. בהמשך נקבע שם דינו של מי שמתו "נמסר לכתפין" (נושאי המיטה), ואלו, כנראה, אינם גוף ציבורי אלא בעלי מלאכה פרטיים. לעומת זאת נראה שבבבל היו קהילות שבהן הייתה "חבורה" מאורגנת שכל עסקי המת הוטלו עליה. רב המנונא שנקלע לדרומתא הופתע מנוהג זה (בבלי, מועד קטן כז ע"ב). ניתן לצמצם עדות זו ולפרשה כראיה לנוהג חריג וייחודי, ברם מסתבר שזה היה הנוהג המקובל בבבל. המונח "בית עלמין" (בבלי, סנהדרין יט ע"א) הוא מונח בבלי ולפי הסוגיה שם מדובר בבית קברות גדול, אם כי משמעותו המילולית של המונח אינה בטוחה. גם בתפוצות אחרות היו ליהודים בתי קברות מאורגנים. במצרים הייתה אף אגודת קברנים (צ'ריקובר ואחרים, פפירוסי מצרים, א, עמ' 138) וכנראה גם בית קברות מאורגן (כשר, יהודי מצרים, עמ' 316). הקטקומבות (מערכות קבורה תת-קרקעיות) היהודיות ברומא עשויות להצטרף לראיות לבתי קברות ציבוריים. כאמור, בבית שערים הייתה מערכת מאורגנת ולא צירוף מקרי של משפחות וחבורות פרטיות. לפנינו מעין "אימוץ" של נורמה המקובלת בתפוצות עבור נקברים מהתפוצות ועבור נקברים בודדים גם מארץ ישראל, וראו דיוננו במסכת אהלות פט"ז מ"ג. </i>. לעומת זאת בתפוצות היו בתי קברות מרוכזים מאורגנים, וכך היה המצב גם בימי הביניים, על כן תיקנו מעתיקים "<b>בית</b> הקברות". חילוף נוסח זה חוזר פעמים רבות, והוא אבן בוחן להבחנה בין כתבי יד ארץ-ישראליים לכתבי יד בבליים. עם זאת כמובן אין הכלל עקבי לחלוטין, לכל כלל יוצאים מן הכלל<sup class="footnote-marker">35</sup><i class="footnote">ראו בהערה שלפני הקודמת, וכן משנה, נזיר פ"ג מ"ה; בבא בתרא פ"ב מ"י; תוס', שבת פ"ו ה"ב; ברכות פ"ו ה"ו, ועוד.</i> (איור 10.
<b>איור 10א.</b> חליבה חריתה על סרקופג, וילפט, סרקופגים, עמ' 270.
<b>איור 10ג.</b> חליבת עז. פרט מתוך פסיפס חקלאי גדול במוזיאון אודנה בתוניס. צילמה: ד' ספראי.
<b>והשושנים בידו ואין השושנים אלא ממקום הטומאה טהור</b> – אף על פי שהנסיבות מחשידות שהקטן הלך וקטף את הפרחים, כדרכם של ילדים,<b> שני</b> – שאני,<b>אומר אחר</b> [<b>לקטן ונתנן</b>]<b> לו</b> – בגוף הטקסט הכתב פגוע, ולכן בא תיקון מן הצד. המשנה מסיבה את הכלל של המשנה הקודמת כמעט עד אבסורד. אנו מוכנים לפרש את האירועים בפירוש מקל אף על פי שרגליים לדבר שהקטן הילך בין הקברות ונטמא. <b>וכן חמור בין הקברות כליו טהורין</b> – החמור אינו יכול להישאל ולכן ספקו טהור, אף על פי שעצם מציאותו בין הקברות מחשידה שהתקרב לקבר (איור 11).
אחרונים התחבטו: הרי גם אם אחר ליקט את השושנים הרי הוא אב הטומאה וטימא את התינוק<sup class="footnote-marker">36</sup><i class="footnote">ראו התירוצים שליקט קהתי על אתר. הרמב"ם והר"ש לא התחבטו בשאלה, ובצדק, כפי שנסביר. אמנם ספק אם ראו את מציאות הקבורה של ימי הבית שני, אך בהבנתם האינטואיטיבית את ההלכה שִחזרו את המבנה הקדום. </i>, ועוד יותר ניתן להקשות, הרי החמור מצוי בבית הקברות וודאי שכליו ניטמאו. ההלכה מובנת רק על רקע המציאות הקדומה. הקבורה הייתה במערות הפזורות בשטח, ומרחק ביניהן. אם המערה סגורה הטומאה בוקעת ועולה כלפי מעלה, אך רק במקום שבו מונחת גווייה. אם המערה פתוחה הנוגע בפתח טמא, ואולי גם בחצר הקבר במרחק קצר מהפתח (ראו פירושנו לאהלות פט"ו מ"ח). טומאה זו איננה הטומאה הרגילה, שכן לפי ההלכה אין הטומאה מטמאת במרחק אופקי אלא רק בנגיעה, וודאי שאין זו טומאת אוהל, שכן אין שם גג משותף לגוויות המתים ולהולך בחצר הקבר. על כן המבוגר שלקט שושנים הילך בזהירות בין הקברות ולא נטמא, או שנטמא בטומאה קלה, והחמור הילך בדרכו וספק אם נכנס לחצר הקבר. יתר על כן, לעתים הייתה חצר הקבר מרוצפת (או חצובה) ולא היו שם עשבים לאכילת החמור. חמור רועה ומשוטט אין לו סיבה להגיע לשם (איור 12).
<b>איור 11א.</b> הקבורה. בדרך כלל הייתה הקבורה בקברות פרטיים, קבר פרטי בהר הצופים, מתוך אביגד, נזיר.
<b>איור 11ג.</b> היו גם מעט בתי קברות ציבוריים. כגון בית קברות ציבורי
בחורבת קורקוש. צילם ד' רביב.
<b>איור 12א.</b> מערת קבר מורכבת עם חצר. קלונר וזיסו, עיר הקברים, 143.
<b>איור 12ב.</b> מערת קבר עם חצר המערה. קלונר וזיסו, עיר הקברים, 137.
<b>איור 12ג.</b> דרך הקבר וחצר הקבר בשילה. צילמה ד' ספראי.
בתוספתא מופיע גם דין המקביל למשנה: "הסומא והישן והמהלך בלילה ספיקן טהור, מפני שיש בו דעת לשאול. חמור שהיה עומד במקום טהרה ואיפשר לו לעמוד במקום טומאה, כלים שעל גביו טהורין" (פ"ג הי"א, עמ' 663).
התפיסה שיש לתור אחר פרשנויות מקלות למציאות שלפנינו חוזרת גם בהלכות אחרות בתוספתא: "ככר תרומה שהוא נתון על גבי הדף, מדרס נתון תחתיו ואי אפשר לו ליפול<sup class="footnote-marker">37</sup><i class="footnote">כך בכתב יד וינה, ובכתב יד ערפורט "לטול". לפני הבבלי (נידה ד ע"א) היה הנוסח "אם נפלה", והוא מוסיף אבחנה נוספת בין "מקום מדרון" שחשש הנפילה בו גדול ובין מקום ישר. </i> אלא אם כן נוגע במדרס, ובא ומצאו במדרס אחר, טהור, שאני אומר אחר נטלו ונתנו באותו מקום, ואם אמר בריא לי שלא בא אדם לכאן, טמא" (פ"ד ה"ד, עמ' 663). הכיכר מצוי במקום טהור, אבל אם ייפול ייגע בטומאה, ואחר כך נמצא במקום אחר שגם הוא טהור. על כן סביר להניח שהכיכר נפל ובא אחר ונטלו והניחו במקום השני ותוך כדי כך נטמא הכיכר, שהרי נפל על טומאת מדרס. למרות הסבר סביר זה אנו מעדיפים הסבר חילופי, שאחר נטלו ממקומו הטהור והכיכר לא נטמא.
התפיסה שיש לתור אחר פרשנויות מקלות למציאות מתאים לכלל "כל הטומאות כשעת מציאתן", אלא שיש בו הנמקה נסיבתית. הכלל מציע הנמקה פורמליסטית, ומשנתנו והברייתות המקבילות מציעות הנמקה נסיבתית. בסוף פירושנו למשנה ו עמדנו על ההבדל הרעיוני שבין פסיקה כללית לפסיקה בהתאם לנסיבות המקרה.

Mishnah 8

<b>תינוק שנימצא בצד העיסה והבצק בידו</b> – הנסיבות מחשידות מאוד את התינוק, שכן דרכו לשלוח ידיו לכל עבר, והבצק מגרה את התינוק באופן טבעי.<b> רבי מאיר מטהר וחכמים מטמין שדרך התינוק לטפח</b> – "לטפח" הוא המונח לתינוק השולח ידו לבצק. רבי מאיר דבק בכלל שכל מי שאין דרכו להישאל ספקו טהור, וחכמים מתנים את הכלל בנסיבות הגיוניות<sup class="footnote-marker">38</sup><i class="footnote">ראו בפירושנו לעיל מ"ו סעיף 3ה.</i>.
<b>בצק שיש בו נקירות תרנוגלים ומשקים טמאים בתוך הבית</b> – החשש הכמעט ודאי הוא שהתרגולים שוטטו בבית והם גם ניקרו בבצק. החשש הוא שהעבירו את המשקים שנטפלו למקור או לרגליהם. המשקה מטמא בכל שהוא, כפי שראינו לעיל (פירושנו למ"א). חשש רחוק זה הוביל את משנת בבא קמא (פ"ז מ"ז) להחליט שאסור לגדל תרנגולים בירושלים, ואם יזכנו החונן לאדם דעת נעסוק בהלכה זו במקומה (איור 13). <b>אם יש בין משקים לכיכרות כדי שינגבו את פיהן בארץ</b> – ואז הבצק לא נרטב, 
<b>הרי אלו טהורין</b> – לא נאמר אם חכמים מקבלים גם הם את הכלל, וכפשוטם של דברים זו דעת הכול, כלומר הנסיבות קובעות ולא הכלל הטכני, אלא שחכמים נחלקים ברמת הראיה הנדרשת.<b> ובפרה ובכלב כדי שילחכו את לשונם</b> – ה משקים צריכים להיות כאלה שהפרה והכלב ילחלחו את לשונם וטרם תתייבש הלשון יגיעו אל הבצק. כמות המשקים במקרה זה קטנה ביותר, הרבה פחות מ"משקה טופח" או כדי סיכת אבר קטן של קטן (לעיל מ"א).<b> ושאר כל הבהמה כדי שתנגב</b> – המשנה מעידה על הסתכלות בחיות משק הבית ועל הכרתם. <b>רבי אליעזר בן יעקב מטהר בכלב שהוא פיקח שאין דרכו להניח את המזון ולילך לו למים</b> – הכלב אינו הולך לשתות אלא אוכל קודם ואחר כך שותה, ואינו מרטיב את המאכלים. בתוספתא שנינו: "רבי אילעאי אומר משום רבי אליעזר בן יעקב, בכלב הרי זה טהור, שהיה אומר בכל שעה משקין מצויין ואין בכל שעה אוכלין מצויין" (פ"ג הי"ג, עמ' 663). הכלב אומר בלבו שיש להקדים לאכול ולכן אין זה סביר שהוא שתה ואחר כך נגע בבצק (איור 14). 
<b>איור 14א.</b> הכלב. בעולם הרומי היה הכלב חיה תדירה ששימשה הרבה לציד וכחיית מחמד. בעולם היהודי הכלב היה נדיר יותר, רווח בעיקר באזורי ספר ומרעה למטרות ביטחון, אך שימש לעיתים נדירות יותר כחיית מחמד. בתמונה: הכלב כחיית מחמד, באיור על ואזה יוונית. באצלי, תמונות, עמ' 11.
<b>איור 14ב.</b> ילד מטפל בכלב. מתוך ריינך, תמונות ב, 183. ראו גם איור 1.
בתוספתא מופיעות שתי ההלכות שבמשנה (התינוק והתרנגולים) כשהן מחוברות: "תינוק שנמצא עומד בצד כיפת של בצק, בצד חבית של משקין, רבי מאיר מטהר וחכמים מטמאין, שדרך תינוק לטפח. רבי יוסי אומר, אם יכול לפשוט ידיו וליגע טמא, ואם לאו טהור" (שם הי"ב). גם כאן החשש הוא שהתינוק נגע במשקים הטמאים וטימא את עצמו ואת הבצק, ורבי יוסי מתחשב בנסיבות ובוחן אם התינוק שאיננו זז אלא מעט יכול לגעת בשני הדברים.
התוספתא ממשיכה: "יתר על כן אמר רבי יוסי, נמצא רחוק מן העסה, אף על פי שבצק בידו טהור, שאני אומר אחר נטל ונתן לו, ואם אמר ברור לי שלא בא אדם לכן, טמא" (שם הי"ג). במשנתנו ובתוספתא מוזכרים דינים שונים הנוגעים לתינוק, ובתוספתא הם מנויים בשיטה מאורגנת:
ארבע ספיקות אמרו חכמים בתינוק. <br>1. הניחתו אמו ובאת ונמצאת כמו שהוא, טהור. אמר רבי יהודה במה דברים אמורים, בזמן שהניחתו מלוכלך, אבל הניחתו נקי, טמא, מפני שהנשים נדות מגפפות אותו ומנשקות אותו. אמר לו כדבריך אפילו הניחתו מלוכלך נמי, מפני שמעבירין אותו מפני רגלי אדם ומפני רגלי בהמה (שם ה"ח).
2. "התחיל יוצא ונכנס, בגדיו טהורין, ואין עושין על גביו טהרות, ולא נמנעו ישראל מכאן" (שם ה"ט)<sup class="footnote-marker">39</sup><i class="footnote">לביטוי זה ראו דיוננו במסכת פרה פי"ב מ"ד.</i>.
3. "יש בו דעת לשאל ספיקו ברשות היחיד טמא ברשות הרבים טהור" (שם).
4. "היה יודע לשמור את גופו, אוכלין על גב גופו טהרות. לשמור את ידיו, אוכלין על גב ידיו טהורות. וכיצד בודקין אותו? מטבילין ונותנין לו חולין לשם תרומה, אם היה יודע לשמור את גופו אוכלין על גבי גופו, לשמור את ידיו אוכלין על גבי ידיו טהרות" (שם ה"י).
לרשימה מבנה ריבועי, אלא שבשונה ממבנים דומים יש כאן הדרגה מהקטן לגדול ואילו במבנים ריבועיים רגילים מתחילים בשני הקצוות ומסיימים במצבי ביניים.
העדות בתוספתא מלבבת ומעידה על מערך היחסים החברתיים בחצר. מבחינה הלכתית היא סודרת את הלכות קטן, פחות או יותר כמו המשנה. התוספת היחידה היא דברי רבי יהודה המתחשב בנסיבות גם לגבי תינוק קטן. התוספתא מניחה שלקטן אין דין אחיד, אלא מצבו תלוי בנסיבות ובמידת הבנתו ובגרותו. בספרות התנאית הקדומה אין הגדרת גיל לנער או לנערה לחיוב או לקיום מצוות, וכמו שאמור בתוספתא חגיגה: "יודע לנענע, חייב בלולב, יודע להתעטף, חייב בציצית, יודע לדבר, אביו מלמדו שמע ותורה ולשון קודש... יודע לשמר תפליו, אביו לוקח תפלין אליו" (פ"א ה"ב). החיוב במצוות אינו כרוך בגיל מוגדר אלא ביכולתו לקיים את המצווה. בהמשך התוספתא נאמר: "תינוק שהביא שתי שערות חייב בכל מצות האמורות בתורה" (שם ה"ג)<sup class="footnote-marker">40</sup><i class="footnote">גילת, פרקים, עמ' 19-31.</i>. הגדרת הקטן נדונה בפירושנו לחגיגה פ"א מ"א ולמשניות נוספות, וגם ראינו שלדעת רבי יהודה, בעקבות בית שמאי, קטן חייב בכל המצוות. ייתכן שעמדה זו השפיעה על דעתו בסעיף 1 לעיל.
מבחינה חברתית ההלכות הנוגעות לתינוק הקטן משקפות היטב את תנאי החצר המשותפת. תינוק קטן מביא שמחה לכל השכנים, והשכנות (הטמאות) מחבקות ומגפפות אותו, ובתנאי שיהיה נקי (לרבי יהודה). יורשה לנו להעיר שתיאורו של רבי יהודה משקף ראייה "גברית" יותר שרק תינוק נקי מושך חיבה ותשומת לב. בפועל, ובהכירנו את נפש האדם, נשים אינן נמנעות מללטף גם תינוק מלוכלך, ולא רק את פרי בטנם אלא גם את ילדי שכנה חביבה. תינוק בודד, שמן הסתם מזהים אותו ומכירים את הוריו, אנשים ונשים מטפלים בו. בחצר ובמבוי יש פעילות רבה, ואפשר שעוברים ושבים יזיזו את התינוק המוטל בחצר כדי שלא ייפגע. מאידך גיסא, בחצר ובמבוי שורר ביטחון חברתי של שכנים קרובים: האם אינה חוששת להשאיר את בנה ללא השגחה גם באזור סואן, וסמוכה ובטוחה שיטופל כראוי. ביטחון זה משתקף גם במימרה אחרת: "וכן היה רבי שמעון בן לעזר אומר, אפילו קטן בן יומו אין משמרין אותו לא מן החולדה ולא מן העכברים, שהכלב רואה אותו ובורח, נחש רואה אותו ובורח..." (תוס', שבת פי"ז הי"ט).
מבחינה חברתית ההלכה משדרת חזרה את החשש מפני "מה שהיה", כמו שהעלינו בסוף משנה ו. במציאות לא כל הנשים נידות; במצב רגיל וסדיר רק כשליש מהן מצוי במצב זה. אין כל ראיה לכך שנשים נגעו בו, אבל החשש קיים תמיד. אין כאן פסיקה "כשעת מציאתן" אלא התחשבות בנסיבות, התחשבות המובילה לחומרה ההופכת את היחסים הטובים שבין שכנים לקשים הרבה יותר.
הברייתא מתארת היטב את השלבים של גידול הילד: שוכב, יוצא ונכנס, יודע לישאל, יודע לשמור (גופו ואחר כך גם ידיו). התיאור הוא קרוב ומציאותי.
התוספתא מבטאת גם את תנאי החצר המשותפת. האפייה והבישול נעשו בחצר המשותפת, וממילא הפכו למעשה לאירוע חברתי משותף. בפירושנו לגיטין פ"ה מ"ח תיארנו את ההווי בחצר המשותפת, והיחס לתינוק משתלב בתיאור לבבי זה<sup class="footnote-marker">41</sup><i class="footnote">וראו פירושנו לכלים פ"ה מ"ח.</i>.
משנתנו גם משקפת את משק הבית, את הטיפול בתרנגולים ואת הכלב.
גידול תרנגולים היה מרכיב משמעותי במשק העזר בחברה היהודית, ומן הסתם גם בחברה הלא-יהודית. התרנגולת הפיקה בעיקר ביצים, ואלו שימשו להעשרת סל המזון הפשוט למדי של החקלאי הרגיל. התרנגולות שוטטו בחצר ומחוצה לה באופן חופשי. בדרך כלל הן שוטטו כשלרגליהן חוטים לסימן בעלות. התרנגולות בהחלט שונות זו מזו, אך הדמיון לעתים רב והחשש היה שמא יתבלבלו ולא ידעו למי התרנגולת שייכת. גידול התרנגולים נדון בפירושנו לשבת פכ"ד מ"ג.
חיה אחרת הנזכרת בתוספתא היא הכלב. הכלב היה חיית בית תדירה ביותר. כך, למשל, דנה המשנה: "הכלב והגדי שקפצו מראש הגג" (בבא קמא פ"ב מ"ג), או "הכלב שנטל חררה והלך לגדיש" (שם). בפסחים (פ"ב מ"ג) הכלב הוא כנראה ה"חיה" אשר אותה ניתן להאכיל בחמץ. באופן טבעי ניתנו לכלב מאכלים שנפסלו מאכילת אדם מסיבות הלכתיות או בריאותיות-אסתטיות. הביטוי "מאכל כלב" או "מאכילה לכלבים" רגיל במקורות חז"ל, וכך גם לשון משנתנו. חכמים היו מודעים לנזק הצפוי מהכלב ולכן קבעו שאין לגדלו "אלא אם כן היה קשור בשלשלת" (משנה, בבא קמא פ"ז מ"ז). מובן שכלב, ובעיקר כלב תוקפני, היה מקור לסכסוכי שכנים, וכן אנו שומעים על אדם שנדר שלא ייכנס לבית פלוני משום שיש שם "כלב רע" (משנה, נדרים פ"ט מ"ג). נסיים מקבץ קטן ומקרי זה של עדויות באגדה מלבבת המתארת את מקומו של הכלב בשולי משק הבית.
כאמור, המשנה קובעת: "לא יגדל אדם את הכלב אלא אם כן קשור בשלשלת". הלכה זו מסויגת בתוספתא: "אבל מגדלין בעיירות הסמוכות לספר בימים וקושרין אותן בשלשלאות של ברזל ומתירין אותן בלילות" (בבא קמא פ"ח הי"ז; בבלי, שם פ"ג ע"א). הספר מציין אזור שבו הביטחון מעורער. חכמים ראו, אפוא, בכלב חיית בר מסוכנת, ברם באזורי סכנה השתמשו בכלב. סיפור מעניין המשקף הווי זה מופיע בירושלמי: "חד בר נש זמין חד רבן ואייתיב כלבא גביה. אמר ליה, ביזיון אנא חייב לך? אמר ליה, רבי, טיבו אנא משלם ליה, שביין עלין לקרתא, עאל חד מינהון בעא מינסב איתתי ואכל ביציו" (תרומות פ"ח ה"ז, מו ע"א – בן אדם אחד הזמין חכם אחד [לארוחה] והושיב אצלו כלב. אמר לו [החכם] אני חייב לך ביזיון? אמר לו, רבי, טובה אני חייב לו [לכלב]. פעם באו שובים לעיר, ובא אחד מהם ורצה לקחת את אשתי ואכל [הכלב] את ביציו")<sup class="footnote-marker">42</sup><i class="footnote">לגידול הכלבים בחברה היהודית ראו שוורץ, כלבים.</i>. סיפור חביב זה משקף תמונת הווי באזורי הספר. כנופיות שודדים פושטות על היישוב, בין השאר על מנת לשבות שבויים, והכלב במקרה זה הציל את אשת אדוניו<sup class="footnote-marker">43</sup><i class="footnote">על בעיות הביטחון ראו פירושנו לתענית פ"ג מ"ז.</i>.
הכלב, התרנגול, התינוק, השכנות ועשיית הטהרות – כולם בחצר המשותפת.
סיכום הלכתי
המשנה והתוספתא מנו כללים מספר:
1. כל הטומאות כשעת מציאתן (משנה);
2. הטומאות האבודות שנמצאו כשעת אבדתן (תוספתא בניסוח שלנו);
3. מי שאין לו דעת להישאל ספקו טהור (משנה), במקרה זה מוכנים לקבל פרשנות דחוקה לאירועי העבר (התינוק עם השושנים והחמור);
4. מי שיש לו דעת להישאל ספקו אסור עד שיאמר "ברי לי" (משנה בתוספת ניסוח של התוספתא);
5. טמא עד שיאמר "ברי לי" שלא נטמא;
6. קביעה לפי נסיבות המקרה (משנה ותוספתא).
הקביעה האחרונה סותרת כמובן את הכללים הקודמים, היא מבטאת גישה אחרת לבירור ההלכה. אפשר כמובן ליישב את הסתירה ולקבוע שהכללים חלים במקרים שהנסיבות אינן מאפשרות להגיע לבירור סביר. הכלל השלישי גם הוא מורכב. הוא אמנם מדבר על מי שאין לו דעת להישאל, אבל משמע ממנו שאם הנסיבות הן חד-משמעיות וההסבר היחיד הוא שהתינוק נטמא, הוא טמא. הכללים כמובן שונים זה מזה, ויש מקרים שהם סותרים זה את זה הן בהלכה והן בגישה העקרונית. במשנה יש רק ביטוי מצומצם לסתירות אלו (דברי רבי שמעון על מידת הדין). עם זאת, אין במשנה היררכיה של הכללים.

Chapter 4



Mishnah 1

כל הפרק עוסק בספק טומאה. כבר הפרק הקודם עסק במקרים של ספק, אבל ברוב המקרים הוא נפתר על ידי הכללים שכל הטומאות כשעת מציאתן ושמי שיש לו דעת להישאל ספקו אסור, או על ידי קביעות בדבר הנסיבות האפשריות. הגישה והניסוח בפרק שלנו שונים.
<b>הזורק טומאה ממקום למקום כיכר</b> – טהור, <b>לבין המפתחות</b> – הטמאים, והספק הוא האם הכיכר נגע במפתחות. או: <b>מפתח</b> – טמא, <b>לבין הכיכרות</b> – הטהורים, <b>טהור</b> – החפץ הטמא או הטהור נזרק וחלף במהירות מעל הטהרות ולכן יש ספק אם היה מפגש בין הטמא לטהור. למרות חשש קטן זה (ומשום שהוא כה קטן) ספק במקרה זה טהור. בלשון התוספתא: "כל הנתלין, וכל הנגררין, ספקן טמא מפני שהן כמונחים, וכל הנזרקין ספיקן טהור, חוץ מכזית מן המת" (פ"ג הי"ד, עמ' 663<sup class="footnote-marker">1</sup><i class="footnote">ראו להלן מ"ד.</i>). <b>רבי יהודה אומר ככר</b> – טהור, <b>לבין המפתחות</b> – הטמאים, <b>טמא</b> – משום שיש לטומאה מקום. זה הכלל המוצע במשנה ג. <b>מפתח</b> – טמא, <b>לבין הכיכרות</b> – הטהורים, <b>טהור</b> – הכיכרות טהורים משום שאין לטומאה "מקום" קבוע. הר"ש הסביר את משנתנו על בסיס העיקרון שאין דעת להישאל (לעיל פ"ג מ"ו), ומי שזורק נחשב לשאין בו דעת להישאל. כן פירשו הרא"ש ופרשנים נוספים. אבל דווקא כאן יש את מי לשאול, הרי הזורק איננו דווקא תינוק. יתר על כן, דעת להישאל איננה הגורם היחיד בקביעת ההלכה. זאת ועוד, לפי הסבר זה קשה להעמיד את דברי רבי יהודה, ואין זה דרכה של משנה שאחד החולקים יעסוק בעיקרון והצד השני לא יגיב לאותו עיקרון. על כן נראה לנו שדברי רבי יהודה מבוססים על העיקרון שאין לטומאה מקום, ותנא קמא אינו מכיר בעיקרון זה והכול טהור משום שספק הנגיעה רחוק, ואולי גם נגיעה לזמן קצר כל כך אינה נחשבת לנגיעה. ואכן, כפי שנראה במשנה הבאה יש מחלוקת תנאים בעיקרון זה של "יש לטומאה מקום". בסוף משנה ו בפרק הקודם מנינו את הגישות השונות לפסיקה במקרה של ספק. אחת מהן הייתה ניסיון לבירור לפי הנסיבות, וזו הגישה המשודרת במשנתנו.
המשנה אינה אומרת האם המפתח טהור או הכיכר טהור, ואפשר לפרש ברישא (דברי תנא קמא) שהכיכר טמא או טהור. אנו הסברנו את המשנה כמו הרמב"ם ופרשנים נוספים. אם נניח שרבי יהודה מתייחס לרישא, הרי שהסברנו את דבריו בכך שאם הטומאה נייחת ספקה טמא ואם הטומאה נזרקת ספקה טהור. לפי זה הכיכר הטהור נזרק לבין המפתחות הטמאים (לטומאה יש מקום) ובסיפא המפתח הטמא נזרק לבין הטהרות, וטהור כי אין לטומאה מקום<sup class="footnote-marker">2</sup><i class="footnote">הבבלי בזבחים צג ע"א מקשר את משנתנו למשנת פרה פ"י מ"ה העוסקת בהעברת מי חטאת. בפירושנו למשנה זו העדפנו לראות בעמדות התנאים שם החמרה מיוחדת בדין מי חטאת.</i>. על סמך זאת פירשנו, בעקבות הרמב"ם, את הרישא.
ההסבר המוצע לדברי רבי יהודה אפשרי אבל אולי עמדתו נקבעה בגלל שיקול אחר, כגון שיש הבדל בין אוכל לבין מפתח ולכן הזורק כיכר טהור בין מפתחות טמאים – טמא. אבל הזורק מפתח טהור לבין כיכרות טמאים טהור, כי מפתח נטמא פחות ממאכל. בהתאם לכך יש לשנות גם את פירוש הרישא, ואכן אנו מכירים הבדל בין טומאת אוכלין לטומאת חפצים (ראו פירושנו לפ"ב מ"א). באותה מידה גם אין הבדל סביר בין סיכוי הנגיעה של חפץ טמא נזרק לבין חפץ טהור נזרק. ההבדל אם יש לטומאה מקום או לא הוא "רגשי" או "מיסטי". טומאה שיש לה מקום הנכנס לתחומה טמא, אבל טומאה נזרקת נוגעת או לא נוגעת כהרף עין, ואין בכך העברת טומאה.
התוספתא מוסיפה שכל זה רק בטומאה רגילה, אבל בכזית מן המת בכל המקרים שיש טומאת אוהל החפץ הנזרק מטמא או נטמא תמיד בטומאת האוהל<sup class="footnote-marker">3</sup><i class="footnote">תוס', פ"ג הי"ד, עמ' 663; ירו', נזיר פ"ט ה"ב, נז ע"ד; בבלי, שם נד ע"א.</i>.
במשנה ג נחזור לבירור זה של התפיסה ש"יש לטומאה מקום".
מכל מקום, משנה ג להלן מדגישה את העיקרון ש"אין לטומאה מקום" ומדברת על ספק נגיעה. משנתנו אינה מדברת על ספק נגיעה. קרוב לוודאי שאם הטומאה נגעה בחפץ כלשהו (כיכר או מפתח) מעוף הטומאה נקטע. משנתנו מדברת אפוא על טומאה החולפת באוויר בקרבת הטהור, ואין כאן חשש של נגיעה ממש, אלא רק קרבה רבה. זו טומאה מיוחדת, טומאה "מתפשטת" שאיננו פוגשים כמותה אלא במת, וגם שם היא תלויה במחלוקת תנאים (ראו פירושנו לאהלות פט"ו מ"ח). משנתנו מצטרפת אפוא להלכות התמוהות שהרקע להן "רגשי" או "מיסטי", או שהן מבטאות את חרדת הטומאה. משנה ג חולקת עליה בכך שאינה מבחינה בין טומאה עומדת וטהור נייד לבין המצב ההפוך, ואפילו אינה אומרת שדין שניהם זהה. מעבר לכך, היא מדברת על נגיעה ואף על פי כן אם "אין לטומאה מקום" הנגיעה בספק, ורק נגיעת ודאי קובעת.
במשנת עדיות שנינו: "ארבעה ספיקות רבי יהושע מטמא וחכמים מטהרין. כיצד? הטמא עומד וטהור עובר, הטהור עומד והטמא עובר, טומאה ברשות היחיד וטהרה ברשות הרבים, טהרה ברשות היחיד וטומאה ברשות הרבים – ספק נגע ספק לא נגע, ספק האהיל ספק לא האהיל, ספק הסיט ספק לא הסיט, רבי יהושע מטמא וחכמים מטהרין" (פ"ג מ"ז). משנת עדיות מעניקה אפוא פירוש הלכתי-משפטי ברור לבעיית המשנה שלנו ומלמדת שהמחלוקת היא מדור יבנה. הניסוח בעדיות מאוחר לימי רבי יהושע ומסכם את דבריו ממבט על.
משנת נגעים (פי"ג מ"ו) מתייחסת אחרת לאבן המנוגעת החולפת ליד הטהור מבלי לגעת בו. הטומאה שם נובעת מכך שהטומאה החולפת והטהור שכנו לרגע קט בוודאי תחת אוהל אחד. תנא קמא יודע על האבחנה בין טומאה נייחת לטהור נייח, או בלשון אחרת מקבל את ההגדרה המשפטית "אין לטומאה מקום" (אם כי אולי לא בנוסחה המשפטי), ורבי יהודה שם מבחין בין השניים. משנתנו, כאמור, אינה מדברת על ספק נגיעה אלא על סבירות שאין נגיעה והטומאה חולפת באוויר. טומאה כזאת אין מייחסים לאבן מנוגעת. אין כאן סתירה בין משנתנו למשנת נגעים אלא עיסוק בנושאים אחרים תוך שימוש באותם מושגים.
בייחס שבין משנה ג למשנת נגעים נעסוק במשנה ג.
אם כן, משנתנו חולקת על משנה ג ועל משנה ב; בשתיהן אותה הלכה, אם כי מעריכה שונה. היא גם שונה ממשנת נגעים, ומשנת נגעים אינה עוסקת במקרה שלנו.

Mishnah 2

<b>השרץ בפי החולדה ומהלכת על גבי ככרות שלתרומה ספק נגע ספק לא נגע ספיקו טהור</b> – קל להסביר את המשנה כדעת רבי יהודה. לטומאה אין מקום, ולכן ספקה טהור. אפשר גם לייחס את ההלכה לתפיסה שמי שאין לו דעת להישאל ספקו טהור, ואז משנתנו אינה תלויה במחלוקת שבמשנה הקודמת. ברם הדמיון בין השרץ והמפתח מלמד כי אנו עוסקים באותו נושא כמו משנה א. יתר על כן, גם משנה ג עוסקת באבחנה אם יש לטומאה מקום או לא, ולפיכך עדיף לפרש את המשנה בטומאה עוברת, ולכן ספקה טהור. משנתנו היא כשיטת רבי יהושע: "שלשה דברים אמרו לפני רבי עקיבא... ואחד משום רבי יהושע, השרץ בפי חולדה ומהלכת על גבי ככרות של תרומה, ספק נגע ספק לא נגע, ספקו טהור" (עדיות פ"ב מ"ז; בבלי, חולין ט ע"ב). מהתוספתא שם משמע שיש בדבר מחלוקת: "אחד משום רבי יהושע השרץ בפי חולדה, וחולדה מהלכת על גבי ככרות של תרומה, ספק נגע ספק לא נגע, רבי אליעזר מטהר ורבי יהושע מטמא, וחכמים אומרים ודאי טמא ספק טהור" (עדיות פ"א הי"ב, עמ' 456). לכאורה עמדתם של חכמים תמוהה: וכי יש שאלה האם שרץ שוודאי נגע בכיכרות מטמא? אלא שיש להבין את עמדתם על פי התוספתא למשנתנו: "שרץ בפי החולדה ומהלכת על גבי ככרות של תרומה, הנוגע ספק חי ספק מת, רבי מטמא, שחזקת שרצים מתים בפי חולדה, וחכמים מטהרין. במה דברים אמורים, בזמן שנטלתו והלכה לה. אבל אם מצאו מת בפיה טמא<sup class="footnote-marker">4</sup><i class="footnote">חסר בכתב יד וינה.</i>, אם ראוהו חי בפיה אף על פי שנמצא מת בפיה טהור. רבי שמעון בן אלעזר אומר שרץ בפי נחש, מהלך על גבי ככרות של תרומה, ספק נגע ספק לא נגע, ספיקו טהור, שכן דרך נחש להיות מגביה את צוארו ומהלך" (פ"ד ה"ה-ה"ו, עמ' 664-663)<sup class="footnote-marker">5</sup><i class="footnote">צירוף הדיון בחולדה ובנחש מופיע גם במשנה, פרה פי"א מ"א, וראו עוד תוס', שבת פי"ז הי"ט. שניהם מזיקי הבית המצויים, כנראה הרבה יותר מסתם עכבר.</i>. התוספתא עוסקת בסוג אחר של ספק, ספק אם השרץ מת, ולכך מתכוונים חכמים בתוספתא עדיות: אם השרץ ודאי מת וספק אם נגע בכיכרות הכיכרות טמאים (כרבי אליעזר), אבל אם יש שני ספקות, האם השרץ חי והאם נגע בכיכרות – הכיכרות טהורים, כרבי יהושע.
אם כן משנה ג (להלן) היא כמשנתנו, כדעת רבי יהודה במשנה א וכדעת רבי יהושע בניגוד לרבי אליעזר. תמוה הוא שרבי יהודה חולק על רבו המובהק רבי אליעזר.
את דברי רבי יהודה אין לנו לפרש אלא על רקע האבחנה שבמשנה ג ש"יש לטומאה מקום". ברם ייתכן שאת יתר העמדות והפסיקות במשניות א-ב אין צורך לפרש על רקע כלל משפטי אלא להפך, כניתוח מקל של הנסיבות. ודאי שכך יש לפרש את דברי התוספתא מדור רבי: "שחזקת שרצים מתים...", "שכן דרך נחש..." (שם). שני אלו ניסוחים של הנסיבות הסבירות, ללא היזקקות לכלל משפטי. אין כאן הלכה קדומה המתחשבת בנסיבות וכלל משפטי מאוחר, שכן הניסוח הנסיבתי הוא מדורם של רבי ורבי שמעון בן אלעזר (דור אחרון לתנאים).
המשנה משקפת התעלמות מתנאי ההיגיינה כפי שהם מקובלים היום. שרץ בפי החולדה שנגע בכיכרות אינו מעורר גועל נפש, אלא רק בעיה הלכתית. מן הסתם אין המשנה משקפת את תחושותיהם של המתבוננים במחזה אלא מתמקדת, כדרכה, בשאלות ההלכתיות.
ריבוי הדוגמאות שבמשניות האחרונות מלמד על שלל בעיות מעשיות. יש להניח שהוא הדין בשאלה שבמשנה הקודמת (מפתח וכיכרות). אי אפשר להבין מדוע נבחרו דוגמאות אלו אלא אם התעוררה השאלה במקרה ספציפי. מבחינה זו הלכות טהרה דומות להלכות שבת, שאף בהן עולות שאלות מעשיות רבות. כהמשך לסיום הפרק הקודם גם התוספתא האחרונה מעדיפה לבסס את פסק ההלכה על הנסיבות הטכניות (הנחש מגביה ראשו) ולא על השיקול המכניסטי-פורמלי האם ספק טהור או טמא, האם יש דעת להישאל או האם סתם טומאה שיש לה מקום מטמאת.
עם זאת אנו סבורים שהעיסוק היצירתי והמעשי בהלכות טומאה וטהרה פסק בדור אושא. אין לנו אלא לפרש שאכן לפנינו מחלוקות קדומות בעריכה מאוחרת. "קדומות" כאן הוא דור יבנה (רבי אליעזר ורבי יהושע). משנתנו חוזרת על עמדתו מדור יבנה, אף שעריכתה כרגיל מאוחרת יותר.

Mishnah 3

<b>השרץ בפי החולדה והנבילה בפי הכלב ועברו בין הטהורין או שעברו טהורין ביניהן ספיקן טהור מפני שאין לטומאה מקום</b> – אם השרץ עובר בין כיכרות הוא כאילו נזרק ואין לטומאה מקום. אפילו אם החולדה עמדה לרגע והטהורים עברו לידה הרי שאין זה מקום טומאה קבוע, שכן החולדה דרכה לנוע והשרץ נמצא בפיה רק באופן זמני. גם במשנתנו, כמו במשנה א, נחלקו הפרשנים האם הגורם להלכה הוא הנימוק שאין לטומאה מקום או שאין לחיות הבית דעת להישאל.
משנה ג שאובה ממקור אחר מאשר משנה ב. שתיהן עוסקות באותו מקרה וניסוח המקרה דומה, אבל משנה ג ממשיכה באבחנה אחרת ומוסיפה את הנימוק הכללי "שאין לטומאה מקום". כאמור, היא גם חולקת על משנה א. העורך צירף אפוא משניות שונות משום שעולה שם אותה שאלה (שאלת משנה מתחום הספק). המכנה החיצוני היה משמעותי יותר מאשר התוכן הסותר. עורך המשנה כאילו אומר לקוראים שהוא מציג עמדות שונות סביב אותו נושא. הוא אינו מספק פסק הלכה אלא מציג עמדות שונות, והמכנה המשותף שלהן הוא אותו נושא ולא אותו תוכן, לא לכידות רעיונית אלא לכידות נושאית. ראוי לציין שלפנינו משניות סותרות, לכל אחת אחראי תנא אחר, אבל כולן מנוסחות באותו סגנון. או שזה היה סגנונם של חכמים, כלומר שבכל בתי המדרש נהגה אותה שפה, אותם מונחים ואותו סגנון, או שמא התערבו עורכי המשנה עמוקות בניסוח דברי קודמיהם והתאימו אותם כך שהשוני והדמיון יהיו ברורים.
משנת נגעים העוסקת בטומאת מצורע דומה לכאורה לתפיסה הבאה לידי ביטוי במשנתנו: "הטמא עומד תחת האילן, והטהור עובר, טמא. הטהור עומד תחת האילן והטמא עובר, טהור. אם עמד טמא. וכן באבן המנוגעת טהור, ואם הניחה הרי זה טמא" (פי"ג מ"ז). משנתנו מדגישה את העיקרון המשפטי ש"אין לטומאה מקום" ומדברת על ספק נגיעה, ומשנת נגעים מתייחסת אחרת לאבן המנוגעת בשלוש נקודות:
<b>הראשונה</b> היא שבמשנת נגעים חסר הניסוח המשפטי של הנימוק. אמנם חוזרת התפיסה שאם הטהור בא לתחום של הטומאה הוא טמא ואם הטמא נכנס לתחום הטהרה אין הוא מטמא, אבל הניסוח המשפטי חסר.
הנקודה <b>השנייה</b> היא שבמשנת נגעים מבחינים בין טומאה נייחת לטומאה ניידת וקובעים שדינם זהה, ורבי יהודה מפריד בין השניים, ומשנת טהרות אינה עוסקת כלל באבחנה זו (המצויה במשנה א בטהרות כאן).
הנקודה <b>השלישית</b> היא שבטהרות לו הייתה ודאי נגיעה היו הכיכרות נטמאים. הם טהורים כי "לטומאה אין מקום", אבל כלל זה חל רק על ספק נגיעה, ואילו במשנת נגעים מדובר על אוהל ודאי, ובמקרה כזה מטמא. מצב של ספק אינו נדון. בכל מקום שאוהל מטמא הוא מטמא גם בנגיעה, ואת הכלל שטומאה חולפת אינה מטמאת משנת נגעים מחילה גם על אוהל (ונגיעה ודאית).
אם כן משנת נגעים שונה ממשנתנו בניסוח בלתי משפטי, ובהלכה פשטנית יותר. כלומר משנתנו מכירה את הכלל ומצמצמת אותו, צמצום משפטי מובהק שהוא בדרך המקובלת של תורת חז"ל, ואילו משנת נגעים מקבלת אותו באופן כללי ללא ניסוח משפטי וללא אבחנות משפטיות. כמובן ייתכן שההבדלים נובעים מטיבן המיוחד או השונה של הלכות נגעים שאינן עולות בקנה אחד עם הלכות טהרה.
במבוא למסכת נגעים הרחבנו במשמעותה של עדות זו.
גם במשנתנו וגם במשנת נגעים יש שני ספקות, האם השרץ נגע במשהו והאם השרץ כבר מת, וזאת בנוסף למרכיב של "אין לטומאה מקום". במשנה לא ברור האם הספק השני ממלא תפקיד מסוים. כאמור, בתוספתא מופיע הספק השני במפורש. המשך המשנה עוסק במקרה שחלק גדול מהספקות אינו קיים.
<b>היו מנקרים בהן על הארץ</b> – החולדה או הכלב מנקרים בשרץ המת, <b>ואמר הילכתי למקום הלז ואין ידוע אם נגעתי אם לא נגעתי ספיקו טמא מפני שיש לטומאה מקום</b> – יש לטומאה מקום כיוון שהשרץ והחולדה שוהים שם, אין גם ספק שהשרץ אכן מת ומטמא. הנימוק במשנה הוא שיש לטומאה מקום, אך גם מדובר במקרה של "יש בו דעת להישאל". לכאורה די היה בטיעון זה, אין זאת אלא שמשנתנו אינה רואה בכלל "יש בו דעת להישאל" מפתח אפשרי לקביעת ההלכה במקרה זה. במפרשים נעשה ניסיון לפרש את שני הכללים ולקבוע שאם יש בו דעת להישאל אבל אין לטומאה מקום – טהור. אבל כפשוטו, הכלל של "דעת להישאל" נכון רק במקרים מסוימים של ספק, ואין מקרה אחד דומה לשני. אפשר גם לתרץ שהכלל "אין בו דעת להישאל" אינו חל ברשות היחיד, ברם להלן נראה שדווקא ברשות היחיד הוא חל (ראו פירושנו לפ"ה מ"א). אם כן לדעתנו במשנה מוצגים שני עקרונות מהתחום הכללי של "ספק נגיעה", כל אחד מהם חל על חלק מהמקרים:
1. יש לטומאה מקום;
2. האם יש דעת להישאל.
אין במשנה דירוג של הכללים.
בתוספתא מובאת סדרה ארוכה של מקרי ספק, חלקם קשורים ישירות למשנתנו וחלקם דנים במקרים אחרים. בתוספתא אין כלל של "ספקו טמא", אלא תלוי באיזה ספק מדובר: "השרץ בפי תרנגול, ונבלה בפי הכלב, עוברים בחצר, ואין מטמאין למפרע, שאני אומר ממקום אחר הביאום. היו מנקרין בהן על הארץ מטמאין למפרע" (פ"ד ה"ז, עמ' 664). בתוספתא זו נעשה שימוש במקרים של המשנה לבירור נסיבות אחרות. במקרה הראשון הדיון הוא האם מטמאים למפרע. זו משמעות אחרת של הכלל "אין לטומאה מקום": אנו מניחים שאין היא נמצאת במקום זמן רב ולכן אינה מטמאת למפרע, ומשמע שעל כל פנים מטמאת מכאן ולהבא, זאת בניגוד מה למשנה האומרת שספקן טהור. כפי שראינו במשנה א אכן יש מחלוקת האם הכלל "אין לטומאה מקום" תקף. המקרה השני בתוספתא הוא המקרה של הסיפא במשנה. גם במשנה משתמע דין זה, אם כי המשנה עוסקת בשאלה מה הדין אם האדם אומר "ברי לי שלא נגעתי", והתוספתא בשאלה של מטמא למפרע.
בתוספתא מופיעים מקרים נוספים של ספק: "היה נעטף בטליתו, וטמאות וטהרות בצדו, וטמאות וטהרות למעלה, ספק נגע ספק לא נגע, ספקו טהור, ואם אי אפשר לו לכון ספקו טמא. רבי דוסא אומר, אומר לו שישנה, אמרו לו אין שונין בטהרות" (פ"ד ה"א, עמ' 663)<sup class="footnote-marker">6</sup><i class="footnote">כלל זה מופיע גם בתוספתא להלן (פ"ה הט"ו, עמ' 665), וראו בבלי, נידה נח ע"א, המיסב את הכלל לעניין אחר לחלוטין של המתנה לראות האם דם טמא יזוב פעם נוספת.</i>. הכלל ש"יש בו דעת להישאל ספקו טמא" אינו מופיע ואינו חל על מקרה זה. לפי ברייתא זו ספקו טהור, אלא אם כן אנו נוכחים שהמקום צר מלאפשר לו לגעת בטומאה ולאחר מכן בטהרה. רבי דוסא מציע פתרון נוסף שהאדם יחזור למקום וישים לב למעשיו, וחכמים מתנגדים עקרונית לניסויים מעין אלו. על התנגדות לניסויים מגיב חכם אחר: "רבן שמעון בן גמליאל אומר עתים שהוא שונה. כיצד, היה השרץ תלוי בין הקירות, אם אפשר לעבור שלא יגע, ספק נגע ספק לא נגע, ספקו טהור. ואם אי אפשר לכן [לכוון] ספקו טמא. רבי דוסא אומר אומר לו שישנה, אמר לו אין שונין בטהרות" (תוס', פ"ד ה"ב, עמ' 663). ניסוח התוספתא קשה ולא ברור מה דעת רבן שמעון בן גמליאל, אבל עמדתו של רבי דוסא ברורה וברורה גם ההתנגדות לה, וברור שהכלל בדבר "יש בו דעת להישאל" אינו תקף במקרה זה.
אם כן, לפנינו מחלוקת נוספת מדור יבנה: האם "<b>שונין בטהרות</b> ". זו מחלוקת עקרונית, ושוב אין דירוג בין כלל זה לכללים האחרים. כל כלל חל במקרים מספר ולא נקבע בבירור מה הדין כאשר שני כללים חלים באותו מקרה, או כאשר שלושת הכללים חלים במקרה אחד.
בתוספתא מוזכרים מקרים נוספים של ספק שלא נפרט, וברור בתוספתא שהנסיבות מכריעות ולא כלל משפטי זה או אחר. עוד נוסיף שהכלל "יש/אין לטומאה מקום" אינו מצוי במקום אחר מחוץ למסכת טהרות, אף שהדין עצמו נמצא בצורות שונות במקבילות שהבאנו.
במשנה ה להלן יש כלל נוסף שיש שישה מקרים שבהם שורפים את ספק התרומה. אין במשנה להלן הסבר מה ייחודם של מקרים אלו. המשנה להלן סותרת במידה מסוימת את משנתנו, ונדון בה להלן.

Mishnah 4

<b>כזית מן המת בפי העורב</b> – כזית מן המת מטמא באוהל, כלומר אם הוא מהווה מעין גג על אדם או על כלים הוא מהווה מעין אוהל ואין צורך בקירות לאוהל מעין זה. <b>ספק האהיל על האדם ועל הכלים</b> – העורב נראה חולף, וספק אם עבר בדיוק מעל ראש האדם (או הכלים) ספק עבר מצדם. הספק שמא עבר עורב עם כזית מן המת הוא בלתי סביר לחלוטין. קודם כול הסיכוי שהעורב יעבור בדיוק מעל האדם הוא קטן. גם הסיכוי שהעורב יחזיק בפיו כזית בשר הוא קטן<sup class="footnote-marker">7</sup><i class="footnote">עורב אינו אוכל בשר, אך יש עופות אחרים האוכלים בשר. </i>, והסיכוי שאדם העומד למטה יבחין בעורב ויזהה את החתיכה שבפיו הוא דמיוני במקצת. החשש מבטא אפוא דוגמה קיצונית לאיסור הנובע לדעתנו מחרדת הטומאה שכתבנו עליה במבוא למסכת, מצב שבו אדם צריך לחשוש תמיד שמא נטמא. ההולך ברחוב צריך כל הזמן להיזהר שמא מעופף מעליו עורב. <b>ברשות היחיד</b> – אם האדם או הכלים מצויים ברשות היחיד,<b> ספק אדם טמא ספק כלים טהור</b> – המשנה מבחינה בין אדם לבין כלים, וברשות היחיד ספק אדם טמא וספק כלים טהור.
כאמור, ההבדל בין כלים לאדם אינו מוסבר. אפשר שאדם יש בו דעת להישאל (לעיל פ"ג מ"ו) וכלים אין בהם דעת להישאל, וכך מפרשים הרמב"ם והר"ש. פירוש זה מתאים מאוד לדרכם של המפרשים שפירשו שכל המשניות הקודמות משתמשות באבחנה זאת. אנו העדפנו לפרש את המשניות הקודמות ללא שימוש באבחנה זו. יתר על כן, היא גם אינה מתאימה כאן. אם העורב עבר מעל הכלים ואדם ראהו הרי שיש כאן דעת להישאל, כמו התינוק הרוכב על כתפי אביו (תוס', פ"ג ה"ז, עמ' 663), שספקו טמא כי אביו יכול להישאל. אפשר שההלכה נקבעה משום שכלים קל יותר לטהר, או שהחמירו באדם.
אחת האבחנות המרכזיות בדיני ספקות בטהרה היא שספק ברשות היחיד טמא וברשות הרבים טהור, ולהלן נרחיב בכך (פ"ה מ"ט). המשנה אינה אומרת מה יהיה הדין ברשות הרבים, אבל כבר נקבע הכלל שברשות הרבים הטומאה רבה יותר מאשר ברשות היחיד. ספק ברשות היחיד טהור, וספק ברשות הרבים טמא<sup class="footnote-marker">8</sup><i class="footnote">משנה, עדיות פ"ג מ"ז; תוס', אהלות פ"ד ה"י, עמ' 601; תוס', טהרות פ"ו ה"ח ואילך, עמ' 666, ועוד.</i>. אם כן, גם במקרה שלפנינו ברשות היחיד טמא. כלומר ספק אדם תמיד טמא, וספק כלים ברשות היחיד טהור וברשות הרבים טמא. מעין נימוק לכך מצוי בתוספתא: "רבן שמעון בן גמליאל אומר מפני מה ספק רשות היחיד טמא וספק רשות הרבים טהור? מפני שאיפשר לשאול ליחיד, ואי אפשר לשאול לרבים" (פ"ו הי"ז, עמ' 667). אנו נעסוק במימרה זו במפורט בפרק הבא, ובשלב זה נסתפק בכך שמהברייתא משמע שברשות הרבים הכוונה היא לטמא את כל מי שעבר שם, והדבר קשה, שכן הרבים אינם יכולים להישאל. אפשר גם שכוונת המימרה היא שברשות היחיד בעל הבית מקפיד וברשות הרבים איש אינו מקפיד ומברר. כאמור נברר נושא זה להלן, אך כבר בשלב זה יש להדגיש שבמשניות קודמות שנינו הלכות אחרות. כך, למשל, נקבע שם שאדם פיקח במבוי הוא בבחינת יש בו דעת להישאל (לעיל פ"ג מ"ו), ולכאורה המבוי הוא רשות הרבים לטומאה.
התוספתא מנסה אפוא לזהות את שני הכללים או האבחנות ("רשות יחיד/רבים" ו"יש דעת להישאל"), אבל למעשה אלו שני כללים, כל אחד חל על סדרת מקרים ואף אחד מהם אינו חל על כל המקרים. במשנה אין גם דירוג בין המקרים, ואין דיון במצב שבו שני הכללים חלים. התוספתא מנסה לזהות באופן מלאכותי בין השניים. במקרה של העורב אין כמובן הבדל בין רשות היחיד ורשות הרבים, וגם אין הבדל הגיוני בין אדם לכלים, אבל כאשר מדובר בחרדה עמוקה ובלתי "הגיונית" אין גם לצפות לאבחנות משפטיות "הגיוניות".
בנושא דומה דנה גם התוספתא באהלות: "כזית מן המת בפי העורב, והאהיל על גבי ארובה שאין בה פותי טפח, הבית טמא ורבי יוסי מטהר עד שיהא בטומאה משך פותי טפח" (פי"א ה"ח, עמ' 609). אם הארובה רחבה מספיק (כדי פותח טפח) היא מכניסה את הטומאה, אבל חכמים מחמירים ואפילו אין בה כדי הכנסת טומאה הבית טמא. ניכר שההלכה אינה לכידה מבחינה משפטית, ויש בה ביטוי לפחד טמיר מהצירוף של כזית מן המת עם העורב. העורב הוא עוף שנחשב למגונה, חשוד ומעורר פחד. הברייתא מספרת על מנהגי האמורי הקשורים עם קריאת העורב (תוס', שבת פ"ו ה"ו; פ"ז הי"ג). מנהגי האמורי הם מנהגים טפלים שנחשבו כאליליים ופסולים, אך כנראה היו מקובלים בציבור היהודי. אחד מהם הוא אמירת מנטרה כלשהי כדי להפיג את הפחד מקריאת העורב. עוד נזכר העורב בקשר לכשפים וניבוי עתידות (כגון ויקרא רבה, לב ב, עמ' תשלז, ומקבילות). העורב מביא טומאה כמו במשנתנו ובתוספתא אהלות וכן בבבלי (בבא בתרא כז ע"ב; סנהדרין סה ע"ב; בכורות כה ע"ב ועוד). הוא (העורב) נתפס כעוף אכזר (ירו', פאה פ"א ה"א, טו ע"א; קידושין פ"א ה"ז, סא ע"ג; בבלי, עירובין כב ע"א ועוד), ופרוץ מבחינה מוסרית (ירו', תענית פ"א ה"ו, סד ע"ד; בבלי, סנהדרין נח ע"ב ועוד). העורב כסמל הרוע מופיע בספר היובלים "וישלח שר המשטמה עורבים וצפורים לאכול את הזרע... (יובלים יא יז). בהמשך הסיפור אברהם גואל את החקלאים מצרה זו.
גם בסיפורי מיתולוגיה אצל עמים אחרים העורב נתפש לעתים כסמל הרוע. צבעו השחור, ומזונו התדיר (אכילת נבילות) סייעו לכך. העורב יוצר אפוא פחד סביבו, ולפחד זה תוצאה הלכתית. במשנתנו טומאתו נובעת כביכול מפן הלכתי מובהק, אך בתוספתא אהלות היה ביטוי לא הלכתי לאותו פחד טמיר.
הכלל הפורמלי ברור. יש להדגיש שמבחינה מעשית ומבחינת סיכויי הספק אין הבדל בין רשות הרבים לרשות היחיד, וגם לא בין אדם לכלים. ההבדלים הם ברובד הפורמלי בלבד. אגב, פסיקה פורמלית כזאת משככת את חרדת הטומאה ומפגינה שיקול משפטי יבש לבעיה שכל כולה איננה משפטית. החרדה הלא-משפטית והשיקולים המשפטיים-פורמליים משולבים אפוא זה בזה.
<b>הממלא עשרה דליין</b> – אחד אחר השני ברצף, [<b>ו</b>]<b>נמצא שרץ</b> – מת, <b>באחד מהן הוא טמא</b> – יש שרץ מת בדלי וודאי שהדלי טמא, <b>וכלם טהורין</b> – איננו חוששים שהשרץ היה קודם בדלי אחר<sup class="footnote-marker">9</sup><i class="footnote">וראו לגישה דומה להלן פ"י מ"ז. </i>. <b>המערה מכלי לכלי ונימצא שרץ בתחתון</b> – בכלי שאליו הערו, <b>העליון טהור</b> – העיקרון במשנה הוא שכל הטומאות כשעת מציאתן, כלומר מכאן ולהבא בלבד, ואין טומאה למפרע. זו דוגמה נוספת לכלל הנזכר ולפרשנותו (שאין טומאה למפרע – פ"ג מ"ה). בדיוננו במשנה זו נטינו לפרש שאין בה התייחסות לטומאה למפרע. מכל מקום גם אם שם אין במשנה התייחסות לשאלה, הרי שעצם הקביעה כאן ברורה, והרחבנו בכך לעיל פ"ג מ"ה.

Mishnah 5

<b>על ששה ספיקות שורפין את התרומה</b> – זו הכותרת של המשנה. עד עתה נמנו כמה וכמה מקרים וכללים שבהם ספק טומאה טמא, על כן אם הכותרת של המשנה ארוגה בתוך הפרק הרי שיש לחפש את החידוש שבה. מהכותרת של משנתנו ניתן להבין שבכל המקרים הללו אין שורפים את התרומה. קיים איסור לשרוף תרומה אלא אם כן נטמאה בוודאות, ולכן במקרים של ספק "תולין", כלומר שומרים על הפרי עד שיירקב, שהרי לאכלו אסור וגם לשרפו אסור. אפשרות אחרת היא שכל שנאמר לעיל התייחס לטהרת חולין, אבל בתרומה מחמירים בשישה סעיפים אלו, ואפילו במקרים שבהם נאמר לעיל שטהור שורפים את התרומה. האפשרות השלישית היא שהמשנה בעצם אינה מתייחסת למה שלפניה. מנויים בה שישה מקרים שבהם שורפים את התרומה, כלומר שספקם להחמיר, גם אם יש בהם נסיבות מקלות מעין אלו ששנינו לעיל.
ההלכה הכללית היא שספק תרומה טמא, אבל אין שורפים אותו, כדברי משנת נידה: "ואין שורפין עליהם את התרומה מפני שטומאתן ספק" (פ"ד מ"א), וזו היא תרומה תלויה. האיסור נובע מכך שאין להפסיד קודשים בידיים. כך, למשל, היו שאמרו שבערב פסח אין לשרוף חמץ תרומה אלא ברגע האחרון (פסחים פ"א מ"ז), וכן בספק כתמים של טומטום ואנדרוגינוס שראו דם וספק אם זה דם נידה או דם גבר: "טומטום ואנדרוגינוס שראו בין לובן בין אודם אין שורפין עליהן את התרומה ואין חייבין עליהן על טומאת מקדש וקדשיו. ראו לובן ואודם כאחד שורפין עליהן את התרומה ואין חייבין עליהן על טומאת מקדש וקדשיו" (תוס', זבים פ"ב ה"ב, עמ' 677), וכן בספקות דומים (תוס', חלה פ"א הי"א; כלים בבא מציעא פ"א ה"ה, עמ' 578). עוד שמענו שאין שורפים תרומה על טומאה קלה: "רבי שמעון אומר שורפין עליהן את התרומה ואין חייבין עליהן על טומאת מקדש וקדשיו, שאין טומאה אלא מדברי סופרים" (תוס', נידה פ"ט הי"ד, עמ' 651). תנא קמא אומר שתרומה טמאה ורבי שמעון מוסיף שאין שורפים אותה, ואפשר שהוא חולק על תנא קמא.
עמדה זו, שאין שורפים על ספק תרומה אלא תולים, חוזרת אפוא בסדרת מקורות. אך מצינו גם דעה מנוגדת: "מחצה על מחצה שניהם טמאין. רבי אליעזר אומר שורפין עליהן את התרומה ואין חייבין עליהן על טומאת מקדש וקדשיו"<sup class="footnote-marker">10</sup><i class="footnote">בכתב יד וינה נמחקו המילים "מקדש וקדשיו" ונותר רווח והאות ק'.</i> (תוס', אהלות פ"ז ה"ח, עמ' 604)<sup class="footnote-marker">11</sup><i class="footnote">ראו עוד תוס', פרה פי"א ה"ח, עמ' 640, משפט דומה בשם רבי אליעזר בהקשר לא ברור.</i>. כפשוטו תנא קמא סבור שהתרומה בספק ולכן תולים, ורבי אליעזר חולק על תנא קמא ואומר שבספק כזה שורפים את התרומה. רק בדוחק ניתן לפרש שאין כאן מחלוקת ותנא קמא דיבר רק על עצם הטומאה. גם את דברי רבי שמעון לעיל אפשר להסביר כמחלוקת על תנא קמא, אם כי דין ספק תרומה אינו זהה לדין טומאה קלה ("מדברי סופרים")<sup class="footnote-marker">12</sup><i class="footnote">הביטוי "דברי סופרים" אינו הגדרה (או קביעה) היסטורית אלא קביעה שזו מצווה קלה, ראו במבוא הכללי לפירוש המשניות ובפירושנו לפרה פי"א מ"ה ולהלן מי"א.</i>. מחלוקת אחרת היא על השהייה במדור העמים. גם שם מדובר בספק מבחינה משפטית, שמא קברה שם אישה את בנה: "על מדור העמים תולין, רבי יוסי ברבי יהודה אומר אף שורפין" (תוס', אהלות פי"ח ה"ז, עמ' 616). כן אנו שומעים בתלמוד מחלוקת האם שורפים על חזקות. חזקה גם היא מצב של ספק שהוכרע: "דא"ר חייא בר אבא א"ר יוחנן: מלקין על החזקות, סוקלין ושורפין על החזקות, ואין שורפין תרומה על החזקות" (בבלי, קידושין פ ע"א). מהמשך הסוגיה שם עולה שהכלל מוגבל לחזקות מסוימות.
במשנת פרה (פי"א מ"ב), עדויות (פ"ב מ"ז) ונידה (פ"ד מ"א) נקבע שספק תרומה טהור. בירושלמי נאמר: "וכל הספק פוסל את התרומה ופוסל את החולין מלעשות תרומה" (חלה פ"ג ה"ב, נט ע"א), אבל בירושלמי דמאי ברור שספק תרומה טהור (פ"ז ה"ח, כו ע"ג). המצב שונה במשנת תרומות: "חבית של תרומה שנולד בה ספק טומאה, רבי אליעזר אומר אם היתה מונחת במקום תורפה יניחנה במקום המוצנע, ואם היתה מגולה יכסנה. ורבי יהושע אומר אם היתה מונחת במקום מוצנע יניחנה במקום תורפה, ואם היתה מכוסה יגלנה. רבן גמליאל אומר אל יחדש בה דבר" (פ"ח מ"ח). מהמשנה בתרומות משמע שספק טומאה בתרומה נתון במחלוקת. לדעת רבי יהושע הספק מונע את ניצולה של התרומה, לכן צריך לחתור לטומאה ודאית כדי שלא להסתבך בשרפת ספק תרומה. לדעת רבי אליעזר התרומה בת שימוש, ורבן גמליאל חוזר כנראה על העמדה ש"תולין", כלומר מחכים עד שהפרות יירקבו ואיסור שרפת התרומה יפוג מעצמו. לדעת רבי אליעזר התרומה בת שימוש (טהורה), וכנראה גם לדעת רבן גמליאל התרומה אמנם טהורה, אבל הוא מסכים שמעמדה בעייתי, זאת בניגוד למשתמע ממשנת פרה ועדיות. מעבר לכך, זו גם סתירה בדברי רבי יהושע עצמו. בנוסף לכך קיים הבדל בסגנון בין משנת תרומה למקבילות, שכן במשנת תרומה המונח "טהור" אינו מופיע במפורש וניתן להתרשם שלדעת הכול התרומה אינה טהורה ממש גם לדעת מי שמתיר לנצלה, שהרי אין כאן קביעה שספק תרומה טהור. במשנתנו נקבע שספק תרומה טהור, ובהמשכה מבואר שכך הדין רק בחלק מהמקרים, ובכמה מקרי ספק שורפים את התרומה. זו עמדת ביניים, ואולי היא ממצעת את כל הדעות ואין כאן כלל אחיד אלא מקרים שונים. במשנה להלן נרשמו המקרים וכאילו אין להם הסבר, אבל בתוספתא ברור שאין אלו חריגים אלא מקרים שבהם הדעת נוטה לכך שהתרומה נטמאת: "שכן דרך נחש להיות מגביה את צוארו ומהלך" (פ"ד ה"ו, עמ' 664).
הבבלי מייחס לאמורא כפרי עלום בשם רב שמואל<sup class="footnote-marker">13</sup><i class="footnote">השם עשוי להיות אמִתי אך עשוי גם להיות סמלי כשמו של חכם משני שקרוי כשמם של שני מייסדיה של תורת בבל, רב ושמואל. </i> מהכפר תורך קושיה על הסתירה בין משנת נידה שציטטנו לבין משנתנו. רב פפא מזלזל בשאלה ומציג את משנתנו ככלל הרגיל החל בדרך כלל, ואת משנת נידה במקרה מיוחד של ספק על ספק (בבלי, נידה לג ע"ב). ברם ראינו שבמקורות התנאיים הארץ-ישראליים (בעיקר בתוספתא אך גם במשנת פסחים) חוזרת העמדה שאין שורפים ספק תרומה, ולכאורה יש להסביר שמשנתנו עוסקת בגזרות מיוחדות והכלל הוא שעל ספק תולים. כאמור, כך גם הסביר הירושלמי את הגזרה שנקבעה באושא ומנוסחת במשנתנו. לאור כלל המקורות שהעלינו נראה שהייתה מחלוקת אם תולים ספק תרומה או שורפים אותה. רבי אליעזר, ואחריו אולי גם רבי שמעון, סבורים ששורפים ספק תרומה. בדרכם מהלך מאוחר יותר גם האמורא רבי יוחנן. כפי שנראה להלן, בחלק מהספקות שבמשנה חכמים מטהרים ומשנתנו כרבי עקיבא, לפיכך יש מקום להשערה שהייתה בנושא מחלוקת עקרונית (רבי אליעזר וחכמים – רבי יהושע), ומשנתנו קבעה עמדה בחלק מהמחלוקות כדעת רבי אליעזר וביתר המחלוקות היא סבורה כדעת חכמים. אמנם כל המקרים שהעלינו ותעלה המשנה בהמשך הם "ספק", אך אין ספק דומה לספק, וכך נסכם בסוף המשנה. ברם נראה שתשובה זאת של רב פפא מתעלמת משלל העדויות על המחלוקת העמוקה בנושא, ועל מורכבותו.
נוסיף עוד שאמנם במשניות ובכל ספרות חז"ל לדורותיה נדון מעמד הספק "ספק לחומרא", "ספק לקולא" וכו', אבל בפועל אין ספק דומה לספק. יש ספק שניתן לבררו ויש ספק שלא ניתן לבררו; יש ספק קרוב, ספק רחוק, רגליים לדבר וכו', כל זאת בנוסף לשיקולים העקרוניים השונים. הדיון ה"כזואיסטי" במקרים פרטיים שונה, או צריך להיות שונה, מהדיון המשפטי העקרוני. הערה זו כוללת התייחסות של פקפוק לדיונים משפטיים עקרוניים רבים, ולא כאן המקום להרחיב בה.
לסיכום, לפנינו סדרת עמדות, חלקן מבטא דעות חולקות ובחלקן ההבדל הוא בסגנון ובעריכה בלבד:
א. ספק תרומה טהור;
ב. ספק תרומה טמא (עמדה אמוראית);
ג. ספק תרומה נתון במחלוקת רבי אליעזר ורבי יהושע. גם מי שמתיר שימוש מציג את ספק התרומה כמה שנפל בו פגם;
ד. דין ספק תרומה תלוי בנסיבות;
ה. מנסים לברר את הספק על ידי חזרה על נסיבות המקרה (דין כזה אפשרי כמובן רק אם הנסיבות מאפשרות ניסוי חוזר), וגם על כך יש מחלוקת;
ו. ספק תרומה טהור חוץ ממקרים מיוחדים;
ז. ההתייחסות אינה לספק התרומה אלא לספק אחר, כגון ספק עירוב (תוס', עירובין פ"ב הט"ז) או ספק חלה (תוס', חלה פ"א הי"א). בשני מקרים אלו הספק טהור, אך לא בגלל ספק תרומה. הבדל זה הוא עריכתי בלבד.
בשני התלמודים קושרים את משנתנו עם שמונה עשרה הגזרות (י"ח דבר) שהוכרעו באותו כינוס דרמטי בירושלים של שלהי הבית השני, ובשניהם מופיעה גם מסורת מנוגדת שהגזרות הללו הוכרעו בדור אושא. הנושא סבוך, וחשוב להבנת משנתנו. אי אפשר להכריע בין המסורות, אך הצד השווה שבהן הוא שכל המקורות רואים בכך "גזרות מיוחדות", ובלשוננו הלכות פרטיות שלא נגזרו מהדיון המשפטי, דיון שבדרך כלל מוצג בספרות הפוסקים ובמחקר כמקור המרכזי לפסיקת ההלכה.
המונח 'ששה ספקות' חוזר בתוס' עדיות פ"א ה"ז (עמ' 455). אבל הרשימה שונה לחלוטין זהו אפוא מטבע לשון הנובע ממספר המקרים המנויים, ואין בו כדי להעיד על זיקה בין המשניות. במשנה ז' סגנון דומה.
<b>על ספק בית הפרס</b> – בית הפרס הוא המונח ההלכתי לשדה שנמצא בו קבר והוא נחרש, או לשדה שאבד הקבר בתוכו. מציאות זו אינה הולמת קבורה במערת כוכים, ואף לא קבורה בחציבה או בחפירה עמוקה. שני פרקים במסכת אהלות מוקדשים להלכות בית הפרס (פי"ז ופי"ח). במשמעות המונח "בית הפרס" עסקנו בפירושנו לאהלות שם.
כאמור, בפירושנו שם אנו רואים בהלכות בית הפרס תופעה שלא נקבעה במסלול ההלכתי הרגיל של ספק טומאה. מצד אחד מחמירים בו, כפי שנראה להלן, ואפרו טמא ומטמא, אבל גם מצאנו הקלות רבות. הסברנו את הלכות בית הפרס מההיבט הסמלי, אלו היו שטחים מוגדרים שסמלו את חשש הטומאה והכול נהגו בהם כבוד והידור. את הקטיף של שדה כזה ביצעו בצורה טקסית, ויש בשדה כזה מעין מצבה חיה להלכות טומאה וטהרה ולחשש המתמיד מפני טומאה סמויה מהעין.
משנתנו קובעת שעל ספק בית הפרס שורפים תרומה. ניתן להבין את ההלכה בשתי צורות:
1. טומאת בית הפרס עצמה היא במעמד ספק, וההחלטה היא על גזרת בית הפרס עצמה. כנראה כך הבין הבבלי מתוך שסבר שמשנתנו כוללת את עצם ההחלטה על טומאת בית הפרס (שבת טו ע"ב).
2. גם אם יש לאדם ספק אם נכנס לבית הפרס הוא טמא ושורפים על כך תרומה, והרי זו חומרה גדולה.
קשה מאוד לפרש שעצם ההחלטה שעל בית הפרס שורפים את התרומה נקבעה רק בדור אושא, הרי כבר בית שמאי ובית הלל נחלקו במחלוקות הקשורות לבית הפרס<sup class="footnote-marker">14</sup><i class="footnote">כגון אהלות פי"ח מ"א; שם פ"ב מ"ב; מחלוקת רבי אליעזר ורבי יהושע על פרט כלשהו בהלכות בית הפרס ועוד, וכן להלן פ"ה מ"א.</i>. זאת ועוד, הסעיף הבא במשנה עוסק בספק עפר הבא מארץ העמים, לפיכך יש להעדיף את הפירוש השני. בשאלה זו יחלקו רבי עקיבא המטמא וחכמים המטהרים (להלן פ"ה מ"א). אם כן, משנתנו כרבי עקיבא, ולפי הסבר הירושלמי רבי עקיבא טימא, וכן בתרומה "תולין" ובדור אושא החליטו על שרפת התרומה.
בדיוננו בהלכות בית הפרס (אהלות פי"ז-פי"ח) ראינו כי היו מגמות שונות בהלכות בית הפרס. בית שמאי בדרך כלל מחמירים ובית הלל מקלים. כך, למשל, מעיד הסיפור הבא: "העיד רבי יהושע על עצמות שנמצאו בדיר העצים, אמרו חכמים מלקט עצם עצם והכל טהור" (משנה, עדיות פ"ח מ"ה). הנימוק לכך מצוי בתוספתא: "אמר רבי שמעון בן עזאי מעשה שנמצאו עצמות בירושלם בדיר העצים, ובקשו חכמים לטמא את ירושלם. אמר להן רבי יהושע בושת היא לנו וכלימה שנטמא את ביתינו. איה מיתי מבול, איה הרוגי נבוכדנצר, איה הרוגים שנהרגו במלחמה ועד עכשיו?<sup class="footnote-marker">15</sup><i class="footnote">כלומר מהמלחמה ועד עכשיו.</i> אבל אמרו, ודאי טמא ספק טהור" (עדיות פ"ג ה"ג, עמ' 459). רבי יהושע מבטא את המדיניות שיותר מאוחר יוחסה בבבלי לריש לקיש במפורש<sup class="footnote-marker">16</sup><i class="footnote">אבל בבבלי, זבחים קיג ע"א, מתנהל דיון המתעלם משיקול עקרוני זה שלא להרבות טומאה.</i>, שאין להרבות בטומאה. אפשר גם שחשוב היה לו למנוע אפשרות של טומאה במקדש. כך גם אין במקדש דין טומאת נגעים<sup class="footnote-marker">17</sup><i class="footnote">תוס', נגעים פ"ו ה"א, עמ' 625, לדעת רבי יהודה, והמשנה שם פי"ב מ"ד היא כדעת תנא קמא. </i>. מקום שנמצאו בו עצמות הוא בית הפרס, ורבי יהושע מצמצם את האפשרות ליצירת בית הפרס. בסיכום דיוננו במסכת אהלות נמצאנו למדים ששלוש דעות לפנינו. דעה אחת מקלה ורואה בבית הפרס ובארץ העמים טומאה קלה ביותר, שאין הנזיר מגלח עליה; השנייה רואה בה טומאה מוגדרת, אמנם טומאה קלה אך טומאה לכל דבר, והשלישית מאפשרת לכוהנים להיכנס לבית הפרס ולחוץ לארץ.
<b>ועל</b> – בדפוסים מאוחרים נוסף "ספק" והוא מיותר, שכן ברשימת ספקות אנו עוסקים, <b>עפר הבא מארץ העמים</b> – גם נושא זה שנוי במחלוקת רבי עקיבא וחכמים, כמו בית הפרס (להלן פ"ה מ"א). המקורות שהבאנו על היחס לבית הפרס, השנוי במחלוקת, עוסקים גם בארץ העמים. <b>על ספק בגדי עם הארץ</b> – בגדי עם הארץ מטמאים את החברים ואת אוכלי התרומה (חגיגה פ"ב מ"ז). ההלכה אינה ייחודית דווקא לבגדי עם הארץ אלא לכל הלכות עם הארץ: "ספק רשות עם הארץ, מדרסו, וחצצו, והסיטו, טהורין לחולין וטמאין לתרומה" (תוס', חגיגה פ"ג הכ"א). <b>ועל ספק כלים הנימצאים</b> – סתם כלי שלא נשמר בטהרה ואיננו יודעים מה אירע לו. משפט זה סותר את ששנינו לעיל ש"כל הטמאות כשעת מציאתן" (פ"ג מ"ה), שהרי משמעות הכלל היא שאיננו חוששים לנגיעה של טומאה בעבר. <b>על ספק רוקין</b> – רוק אדם טמא ומטמא וסתם רוק הוא ספק, שמא הוא בא מאדם טמא. במיוחד נזכר רוקו של הזב שהוא אב הטומאה (כלים פ"א מ"ג; זבים פ"ה מ"ז ועוד). בדפוסים מאוחרים נוסף "הנמצאין"; אין לכך משמעות, וזו גרירה מהמשפט הקודם. על הרוקים שבירושלים אנו שומעים ש"כל הרוקין הנמצאין בירושלם טהורין חוץ משל שוק העליון, דברי רבי מאיר. רבי יוסי אומר, בשאר ימות השנה שבאמצע טמאין ושבצדדין טהורין, ובשעת הרגל שבאמצע טהורין ושבצדדין טמאין, שמפני שהן מועטין מסתלקין לצדדין" (משנה, שקלים פ"ח מ"א). בירושלים שמרו כולם בזמנים מסוימים על מצוות הטהרה, אבל בסתם מקום הרוק הוא טמא מספק. הספק איננו רב, שכן רוב הציבור היו עמי הארץ. על כן סתם פרי הוא דמאי וחייבים להפריש ממנו מעשרות, משום שעמי הארץ אינם מעשרים והם המגדלים את רוב הפֵרות.
<b>על ספק מי רגלי אדם שהן כנגד מי רגלי בהמה</b> – מי הרגליים נחשבים לטהורים (משנה, מקואות פ"ח מ"ו) אלא אם כן הם מי רגליים של זב (משנה, כלים פ"א מ"ג ומקבילות), או שמי הרגליים נטמאו בנגיעה ככל חפץ אחר, ולא עוד אלא שסתם מי רגליים טהורים וחז"ל קובעים שנידות (וזבים, שהם בכלל במיעוט) אינם שומרים את מי הרגליים, לכן בכל מקום שמוצאים מי רגליים הם טהורים: "לוקחין ושואלין מימי רגלים מכל מקום, ואין חוששין שמא של נדות הן, שלא נחשדו בנות ישראל להיות מכנסות מימי רגליהן בשעה שהן נדות" (תוס', תרומות פ"י הי"ד). משנת מקואות משקפת אפוא את הפן ההלכתי הטהור של הלכות טומאה. הסלידה ממי הרגליים אינה מתבטאת בהלכה, ואין בה ביטוי למיאוס אלא רק לפן ההלכתי. לגבי מצורע ונידה לא נאמר במסכת כלים מה דין מי רגליהם ורוקם, אבל שניהם חמורים מזובו של זב וטבעי להניח שהם מטמאים. העדות מתוספתא תרומות, כמו גם הסיפור הבא, משקפים גם הם תפיסה שרוק הנידה מטמא: "מעשה בצדוקה אחת שסח עם כהן גדול ונתזה צינורא מפיו ונפלה על בגדיו של כהן גדול..." (תוס', נידה פ"ה ה"ג, עמ' 645)<sup class="footnote-marker">18</sup><i class="footnote">במקבילות לסיפור זה הבעיה ההלכתית היא רוק של גבר (בבלי, נידה לג ע"ב). במקבילה אחרת הסיפור הוא על שמעון בן קמחית הכהן הגדול שיצא לדבר עם מלך בערב יום הכיפורים ונטמא ברוקו (תוס', יומא פ"ג ה"כ ומקבילות). בתוספתא נאמר רק שיצא לדבר עם מלך "ערבית", כלומר בערב יום הכיפורים, וכן בירו', יומא פ"א ה"א, לח ע"ד; הוריות פ"ג ה"ב, מז ע"ד. אבל במקורות מאוחרים יותר מסופר שהמלך היה ערבי, ראו ירו', מגילה פ"א ה"י, עב ע"א; ויקרא רבה, כ יא, עמ' תע; פסיקתא דרב כהנא, כו י, עמ' 398; תנחומא בובר, אחרי מות ט, עמ' לג; תנחומא, אחרי מות ז; בבלי, מז ע"א. התיאור שהמלך היה ערבי בא מקרבת המילים "ערבית" – "ערבי". באבות דרבי נתן, נו"א פל"ה, נג ע"א: "הגמון" אחד. על כל פנים, הבעיה ההלכתית היא רוק של נכרי שדינו כזב. </i>. להלן נציע שרוק ומי הרגליים מטמאים רק בלח ולא ביבש.
במי הרגליים השתמשו כחומרי ניקוי (משנה, נידה פ"ט מ"ו; שבת פ"ט מ"ה) או לעיבוד עורות. אמנם הם נמאסים, מסריחים ואין להתפלל לידם (תוס', ברכות פ"ט הט"ז ומקבילות), אך הם טהורים. מבחינה הלכתית המשנה מובנת, ועדיין אנו חשים חוסר נחת מהצד הרֵאלי של הצורך לטהר מי רגליים. לשם מה מטהרים אותם? הרי אינם אב הטומאה, וממילא אינם מטמאים אדם או כלים, ובאוכלים ודאי לא עירבו מהם, וכל הצד הרֵאלי מעט קשה. להלן נציע פתרון לשאלה.
אם כן, מי רגליים של אדם זב טמאים ומטמאים ומי רגליים של בהמה אינם מטמאים, שכן הבהמה עצמה אינה מקבלת טומאה. הספק הוא האם אלו מי רגליים של זב טמא, והם טמאים, או מי רגליים של בהמה, וטהורים<sup class="footnote-marker">19</sup><i class="footnote">תוס', מכשירין פ"ג הי"ד-הט"ו, עמ' 676. המדובר שם בהכשר טומאה, אך הדינים קרובים לשאלת טומאה וטהרה בכלל. </i>. <b>על וודי מגען שהוא ספק טומאתן שורפין את התרומה רבי יוסה אומר אף על ספק מגען ברשות היחיד וחכמים אומרים ברשות היחיד תולין וברשות הרבים טהור</b> – חכמי המשנה מחלקים בין ספק הנובע מהשאלה האם האדם טמא, או האם אלו אכן מי רגליים, לבין הספק הנובע מהשאלה האם נגע בטומאה (מעין השאלות שבראשית פרקנו).
ספק מי רגליים של אדם (זב)
(בסוגריים – השלמת הלכה שאיננה במשנה)
בתוספתא נוסף: "רבי יהודה בן בתירה אומר על ודאי מגען ברשות היחיד שורפן" (פ"ה ה"ד, עמ' 664), ואיננו יודעים מה עמדתו ביתר המקרים.
סיכום
המשנה מונה ספקות שבהם החליטו בדור אושא להחמיר ולשרוף (ירושלמי לעיל). זו החמרה בתפיסה ההלכתית אבל הקלה גדולה בחיי המעשה, שכן לתלות משמעו להשאיר את הפרי ללא שימוש עד שייפסל לאכילה. היו שתי דעות ביחס לספק תרומה (תולים או שורפים); ההחלטה לא הייתה שיטתית, אלא נמנו כמה מקרים שבהם החליטו לשרוף. על אופיין של הכרעות כאלו שאינן שיטתיות עמדנו במבוא הכללי לפירוש המשניות. לא כל ההחלטות היו מקובלות. על חלק מההכרעות מצינו מחלוקת (בית הפרס וארץ העמים שבהם משנתנו היא כרבי עקיבא, וחכמים חולקים עליה). גם במשנה הבאה יש מחלוקת על פרטים במשנה. על ספק רוקים חולקת המשנה הבאה, ומן הסתם רוק דינו כמי רגליים.
מעבר לבעיה ההלכתית, המשנה מתארת "חברה יורקת". רגיל היה שאדם יירק את נוזלי הפה על הרצפה, או אפילו על רעהו. כך גם שמענו על הרוקין בירושלים (שקלים פ"ח מ"א), ולהלן נדון מי "שרקק ונגע ברוקו" (פ"ה מ"ו) או "כל הרוקים שבעיר..." (להלן פ"ה מ"ח). המשנה להלן דנה במי שירק ורוקו הגיע אל חברו, לבור הגת או לבית הבד (פ"י מ"ו), וכן מסופר: "מעשה בשמעון בן קמחית שיצא לדבר עם המלך ערבית ונתזה צנורא מפיו ונפלה על בגדיו" (תוס', יומא פ"ג ה"כ; נידה פ"ה ה"ג, עמ' 645 ומקבילות נוספות). לעיל ציטטנו את הסיפור על כוהן גדול אחד שדיבר עם צדוקית (או עם גבר אחר) ורוק מפיה פגע בו (תוס', נידה שם שם). מעשה אחר הוא ברבי יהושע בן חנניה שגם הוא טבל לאחר ששוחח עם גברת רומית וניתז רוק מפיה (בבלי, שבת קכז ע"ב ומקבילות)<sup class="footnote-marker">20</sup><i class="footnote">סיפור זה בנוי על בסיס הסיפור בתוספתא, וכוונתו לרמז שהחכם מקפיד על דיני טהרה כמו הכוהן, אבל בניגוד לכוהן הוא מדבר עם אישה רק לצורך חשוב. </i>, וכן משמע ממקבילות רבות נוספות. כמעט כל המקורות התנאיים עוסקים בכוהן שנפגע מרוקו של עם הארץ. עם זאת, אין בסיס לטענה שהשאלה העסיקה רק כוהנים. מעבר לשאלות ההלכתיות דומה שהייתה זו תופעה נפוצה, ואפילו בלתי מגונה, למרות הבעיות ההלכתיות שיצרה, ואין צריך לומר שהשאלות האסטטיות אינן מוצאות ביטוי בהקשר זה. עד היום יש חברות שנוהג זה נפוץ בהן, והתופעה עצמה אינה מעוררת פליאה.

Mishnah 6

המשנה מפרטת את דין ספק רוקין הנמצאים שבמשנה הקודמת.
<b>שני רוקין אחד טמא ואחד טהור</b> – זהו ספק רוקין הנמצאים, <b>תולין על מגען ועל משאן ועל הסיטן ברשות היחיד ועל מגען ברשות הרבים בזמן שהן לחים ועל משאן בין לחים ובין יבשים</b> – במשנה נמצאת סדרת אבחנות שאיננה במשנה הקודמת. המשנה מבחינה בין סוגי הטומאה, ובין מקרה שהרוק לח וטומאתו רבה יותר לבין רוק יבש. כנגד זה אין בה דיון על מגע ודאי או מסופק. אם כן השפה ההלכתית בשתי המשניות אינה זהה, אם כי היא דומה ושתי המשניות נמצאות שלב אחד לפני הגיבוש הסופי של שפה הלכתית אחידה. זאת ועוד, משנתנו מבחינה בין רוק לח לרוק יבש, אבחנה שאיננה במשנה הקודמת.
ספק רוקין (אחד טמא אחד טהור – מגע ודאי)
(בסוגריים השלמת הלכה שאיננה במשנה)
בטבלה זו נעסוק שנית להלן, פרק ה משנה א.
<b>היה רוק יחידי ונגע בו ונשאו והסיטו ברשות הרבים שורפין עליו את התרומה ואין צריך לומר ברשות היחיד</b> – אבחנה נוספת היא בסוג הספק. שני רוקים, אחד טמא ואחד טהור, הרי הם ספק עובדתי, האם נגע בטמא או בטהור. אבל אם הרוק אחד הספק הוא הלכתי, מעמד הרוק, ובשאלה זו נקבע שהרוק נחשב לטמא בוודאות, ובכל המקרים שורפים עליו את התרומה.
היחס בין משנתנו למשנה הקודמת אינו ברור. אין ספק שמשנתנו באה ממקור שונה שכן יש בה שפה הלכתית אחרת, ואבחנות שאין במשנה הקודמת. עם זאת, אין זו בהכרח מחלוקת. אפשר להעמיד את המשנה הקודמת ברוק יחיד, ואז אין מחלוקת בין המשניות. ברם העמדה זו קשה, שכן אבחנה זו לא רק שאיננה בלשון המשנה אלא היא סותרת את ניסוחה בלשון רבים, ואת ההקשר (רוקין כמו מי רגליים). אם כן נראה שמשנתנו חולקת על המשנה הקודמת, שכן מצינו גם מחלוקות על סעיפים אחרים במשנה הקודמת.
בתוספתא שנינו: "שני רוקין אחד טמא ואחד טהור, 1. ונגע באחד מהן, או שנשאו על גבי החרס. רבי יהודה אומר כיון שנתלש עליו, נעשה עליו רשות היחיד. 1א. אחד רשות היחיד ואחד רשות הרבים תולין. 2. היו נגובין או שהסיטן בקיסם, ברשות היחיד תולין, וברשות הרבים טהור. רבי יוסי הגלילי אומר ברשות היחיד שורפן. היה רוק יחידי, ספק נגע ספק לא נגע, ספק הסיט ספק לא הסיט, ברשות היחיד תולין ברשות הרבים טהור. רבי יוסי אומר ברשות היחיד שורפין" (פ"ה ה"ה, עמ' 664).
התוספתא מדברת על מגע ומשא, ורבי יהודה כתנא קמא של המשנה. רבי יהודה אמנם מוסיף אבחנה שאם הרוק נצמד לגוף האדם הוא כרשות היחיד, אך בשלב זה אין לאבחנה משמעות הלכתית. המקרה הראשון הוא ברוק לח, וכאמור רבי יהודה כתנא קמא. המקרה השני הוא ברוק יבש (נגוב) ובתוספתא שתי דעות, שונות מזו שבמשנה. כל הדעות הללו עומדות, כאמור, בניגוד למשנה הקודמת שלא הבחינה בין רוק לרוק, בין ספק הלכתי לספק עובדתי ובין רשות היחיד לרשות הרבים. אפשר גם שהמשנה הקודמת התמקדה רק בהכרעה שאין תולים אלא שורפים, ומשנתנו משקפת את השלב שלפני תקנת אושא. גם בתוספתא אין ביטוי לשאלת התייבשות הרוק, כמו במשנה הקודמת ובניגוד למשנתנו.
במשנת נידה שנינו: "דם הנדה ובשר המת מטמאין לחין, ומטמאין יבשין. אבל הזוב, והניע, והרוק, והשרץ, והנבלה, והשכבת זרע, מטמאין לחין ואין מטמאין יבשין. ואם יכולין להשרות ולחזור לכמות שהן מטמאין לחין ומטמאין יבשין" (פ"ז מ"א). בהמשך יש לרבי שמעון עמדת פשרה בין שתי העמדות (שם פ"ז מ"ב). לא נאמר מה דין רוקה של נידה ומי רגליה, מן הסתם דינם כשל זב, אך לא נאמר מהו. אבל ברור שרק הגורם של לח/יבש נזכר ורק הוא מהווה אבחנה משמעותית לקביעת ההלכה.
לעומת זאת במשנה הקודמת בפרקנו ובתוספתא לאהלות (פ"ה ה"ה, עמ' 664) אין דיון בשאלת הרוק היבש, וכפי שראינו זו עדות לשפה הלכתית שונה במקצת בין משנתנו למשנה הקודמת, אבל יתר המרכיבים שבמשנה הקודמת חוזרים גם במשנה שלנו (מגע, משא, היסט, רשות היחיד, רשות הרבים). אפשר שהמשפט במשנת נידה (פ"ד מ"ג; עדיות פ"ה מ"א ומ"ד) "כרוקה וכמימי רגליה" מתייחס למשנת טהרות, כלומר שהדין של דם נכרייה ודם מצורעת הוא כדין רוקה ומי רגליה של נידה, ואפשר שבמשנת נידה הדין פשוט ומי רגליה של נידה או נכרייה טמאים בניגוד למשניות שלנו (טהרות). לתנא במשנתנו חשוב רק אם הרוק יבש או לח, ויתר האבחנות אינן חשובות ואינן מהותיות להלכה. אם כן, מתקבלת תמונה מעניינת. המשנה הקודמת עוסקת רק בצורת ההעברה של הטומאה ובמיקומה (רשות היחיד/הרבים) במקרים של ספק; משנת נידה עוסקת רק ברוק יבש ולח, ומשנתנו מרכזת את כל העמדות לרשימה אחת המשתקפת בטבלה. לגופו של הדיון, בנידה דם יבש הוא כתם, ובמסכת נידה יש על כך דיון ארוך (פ"ו מי"ג; פ"ז ופ"ח כל הפרק), ונרחיב בכך אם יזכנו בכך החונן לאדם דעת.
במשניות אין התייחסות לשאלת כמות הרוק. הרוק מרוח כשכבה על הקרקע, ולכאורה הוא מטמא רק בשיעור של כסיכת קטן (בית שמאי) או כמשקה טופח (פ"ג מ"א). אם הוא יבש הוא מטמא בכביצה או בכזית. שאלות אלו אינן במשנה. כל המידות הללו אינן מתאימות שכן אין רוק בכמות כה גדולה (בקושי כסיכת הקטן), ושוררת בה הסתייגות טמירה מרוקו של הזב.
הדירוג בתוספתא הוא מהקל אל הכבד:
1. רשות הרבים / רשות היחיד
2. היסט, מגע, משא
3. שני סוגי ספקות: ספק אם נגע, וספק אם הסיט.
דיני טומאה, לפחות לפי התוספתא, עוסקים בפרטי פרטים של המקרים.
בתוספתא מופיעה עוד סדרת ספקות וגישה אחרת: "דם טמא שנתערב בדם טהור, אין דם מבטל דם, דברי רבי יהודה<sup class="footnote-marker">21</sup><i class="footnote">לעיקרון זה ראו משנה, זבחים פ"ח מ"ו; חולין פ"ו מ"ב.</i>, וחכמים אומרים רואין אותו כאלו יין במים, אם בטל מראיו טהור ואם לאו טמא. רוק טמא שנתערב ברוק טהור, אין רוק מבטל רוק, דברי רבי יהודה, וחכמים אומרים רואין אותו כאלו הוא מים, אם בטל מראהו טהור אם לאו טמא. נפל למים תפור טמא, נמחה, אם בטל טעמיו ומראיו טהור, אם לאו טמא" (פ"ה ה"א, עמ' 664). תערובת רוקין איננה אפוא ספק כמו בשתי המשניות הקודמות, אלא לפי רבי יהודה תמיד טמא, ולחכמים הולכים אחר המראה.
לגבי תערובת מי רגליים רבי יהודה קובע יחס מחמיר ואינו רואה בהם ספק של "חצי חצי" אלא רביעית בסאתיים (תוס', פ"ה ה"ב, עמ' 664), כלומר יחס של 1:192<sup class="footnote-marker">22</sup><i class="footnote">בסאה 6 קבים, בקב 4 לוגים ובלוג 4 רביעיות. נמצא שרביעית היא רבע לוג, אחד חלקי 16 של קב, אחד חלקי 96 של סאה ואחד חלקי 192 של שתי סאים. </i>. עוד אנו שומעים מהתוספתא שחוששים רק למי רגליים של זב או סתם טמא, אבל לא למי רגליים של נידות "לוקחין ושואלין מימי רגלים מכל מקום, ואין חוששין שמא של נדות הן, שלא נחשדו בנות ישראל מכנסות מימי רגליהן בשעה שהן נדות" (שם ה"ג; תרומות פ"י הי"ד). את מי הרגליים אספו לשימוש לכביסה, ובעיקר לעיבוד העור. אגב כך אנו שומעים שלמעשה גם עמי הארץ (הנשים) שומרות על חלק מהאיסורים, ומן הסתם גם טובלות בסוף העונה.

Mishnah 7

<b>אלו ספיקות שטיהרו חכמין</b> – משנתנו מנוסחת כניגוד למשנה ה המונה ספקות שעליהם שורפים תרומה. אבל שתי המשניות אינן מאותו זמן. משנה ה משקפת את תקנות אושא ואילו משנתנו כבר הייתה לפני רבי יוסי בן אותו הדור, שכן להלן (מ"י) הוא מסביר את המשנה ומכאן שהיא הייתה מונחת לפניו. נמצאנו למדים שהעריכה החיצונית הסופית לא הייתה בשלב של המשנה הקדומה אלא נעשתה בשלב מאוחר יותר, אולי בשלב האחרון של הליטוש הסופי. מכאן "מודעה רבה לאורייתא". בדור האחרון, בעקבות מחקריו של י' וולפיש, אנו ערים למשחקי הלשון הפנימיים בתוך המשנה, והרמזים הלשוניים והספרותיים הגלויים למחצה שבין משניות, בין מסכתות ובדרך כלל במהלך הפרקים (היחידות). הדוגמה אצלנו מצביעה על כך שמערכת ספרותית זו אינה חלק מההלכה הקדומה אלא נוספה על ידי העורך האחרון או על כל פנים לאחר השלב שבו לוקטו המשניות מהמקורות השונים. רמזים אלו צורפו בשלב הליטוש או הסידור והניסוח האחרון של הפרק. יש לבדוק היטב האם מסקנה זו נכונה לגבי כלל המשניות. הביטוי "אלו ספקות" וזר במקורות והוא מטבע לשון מקובל (קידושין פ"ד מ"ג; בבלי מועד קטן ה ע"ב) הרשימות עצמן שונות זו מזו.
<b>ספק מים שאובים למקוה</b> – זו משנה במסכת מקואות: "ספק מים שאובין שטהרו חכמים: 1. ספק נפלו ספק לא נפלו. 2. אפילו נפלו, ספק יש בהם ארבעים סאה ספק אין בהם. 3. שני מקואות, אחד יש בו ארבעים סאה ואחד אין בו. נפל לאחד מהן ואינו יודע לאיזה מהן נפל, ספיקו טהור, מפני שיש לו במה יתלה. היו שניהם פחותים מארבעים סאה ונפל לאחד מהם, ואינו יודע לאיזה מהן נפל, ספיקו טמא, שאין לו במה יתלה" (פ"ב מ"ג). משנת מקואות מציעה שלושה פירושים אפשריים לספק מים שאובים, הסברים שאינם סותרים זה את זה. ברור שמשנת מקואות היא הסבר למשנתנו. בתוספתא שם יש התייחסות נוספת למשנה: "רבי יוסי אומר אומרין לו שלא יטביל באחד מהן, ואם טבל באחד מהן ועשה טהרות, טהורות, מפני שזה ספק מים שאובין למקוה" (תוס', מקואות פ"ב ה"ה, עמ' 654). אם כן מלכתחילה אסור לטבול בספק, אך אם עשה כן טהור בדיעבד. רבי יוסי כבר מכיר את המשנה ומפרש אותה, וזו הוכחה שמשנתנו קדמה לרבי יוסי, וחכם זה, בן דור אושא, כבר הכיר אותה ערוכה.
<b>ספק טומאה צפה על פני המים</b> – המשפט יוסבר במשנה ח להלן, <b>ספק משקים לטמא טמא ולטמא טהור</b> – אלו משניות ט-י להלן, <b>ספק לידים לטמא ולטמא וליטהר טהור</b> – זו משנה יא להלן. <b>ספק רשות הרבים</b> – איננו במשנה להלן אלא במשנה לעיל סוף מ"ה, וכאמור במשנה ו יש פירוט או מחלוקת.
<b>ספק דברי סופרים</b> – משנה יא, <b>ספק החולין</b> – זו משנה יב, <b>ספק שרצים</b> – זו משנה יב להלן ובפ"ה מ"א, <b>ספק נגעים</b> – יוסבר במשנה יב, <b>ספק נזירות –</b> זו משנה יב, <b>ספק בכורות</b> – ראו להלן משנה יב, <b>ספק קרבנות</b> – משנה יג.
כמעט כל פרטי המשנה זוכים להסבר להלן, חוץ מספק רשות הרבים שנדון לעיל. מן הסתם משנתנו צריכה הייתה לבוא לפני משנה ה. קשה לשער מה גרם לשינוי העריכה, ואולי משום שמשנה ה קשורה למשנה ו הוציאו אותה מחוץ לרשימה. נמצאנו למדים שמשנתנו היא כותרת למשניות אחרות. רובן מוסברות בפרקנו וחלקן בפרקים אחרים או במסכתות אחרות, כגון מקואות ונגעים. נראה שהמשניות בהמשך ובמסכת מקואות מבוססות על משנתנו, והעורך כאן ידע אילו משניות מוסברות במקומות אחרים ונמנע מחזרות. אבל דין ספק נגעים המוסבר במשנה יב מוסבר גם במסכת נגעים ובמסכת נזיר (ראו להלן מי"ב). אנו הגענו למסקנה שמסכת נזיר העבירה את המשנה ממסכת נגעים. עורך משנתנו לא תיאם אפוא את עריכתו עם משנת נגעים, וכאילו התעלם ממנה. ואכן בפירושנו לנגעים הצענו שמסכת זו יסודה שלא בבית המדרש, אף שעריכתה הסופית היא במסגרת פעילות בית המדרש. אבל עורך הפרק שלנו לא הכיר את משנת נגעים, או נכון יותר לא הכיר בה.

Mishnah 8

<b>ספק טומאה</b> – כל המשניות ממשנה זו ואילך עד סוף הפרק הן "משניות תוספתא", והן מסבירות את משנה ז<sup class="footnote-marker">23</sup><i class="footnote">ראו ויס, משניות תוספתא.</i>. <b>צפה על פני המים בין בכלים בין בקרקעות</b> – טהורה. הספק הוא אם אדם נגע בה או לא. כנראה ספקה טהור כי אין לטומאה מקום (לעיל מ"ג), וכך פירשו ראשונים (רמב"ם, ר"ש ואחרים). <b>רבי שמעון אומר בכלים טמא ובקרקעות טהור</b> – הכלי קטן יותר והוא נחשב מקום של הטומאה, או שמא החשש לנגיעה גדול הרבה יותר. כלומר, הכלל ש"לטומאה אין מקום" אינו חל במקום שהחשש רב יותר. בתוספתא שנינו: "וכשם שטיהרו ספק טומאה צפה על פני המים בין בכלים ובין בקרקע, כיצד? עריבה שהיא טמאה טמא מת, ככר תרומה כרוך בסיב או בנייר, כרוך בתוכה, וירדו גשמים ונתמלאת, ונותר הרי הוא צף על פני המים, ספק נגע בצדי עריבה ספק לא נגע ספקו טהור, מפני שספק טהרה צפה. רבי שמעון אומר, בכלים טמא ובקרקע טהור חוץ מכזית מן המת" (פ"ה ה"ו, עמ' 665-664). על מנת ליישב את כל חלקי המשנה יש להבין שהערבה הטמאה מונחת בתוך כלי גדול יותר, ולידה כיכר<sup class="footnote-marker">24</sup><i class="footnote">הכיכר אינו דוגמה טובה, שכן הוא יספוג מים וישקע. אך פרי עטוף הוא דוגמה טובה יותר. </i> עטוף. כל זמן שהכיכר עטוף אין חשש נגיעה. אמנם לטומאה יש מקום, אבל חשש הנגיעה קטן בגלל העטיפה. לאחר שהכלי הגדול התמלא מים התרופפה העטיפה וחשש הנגיעה גדל, אבל עדיין אין ודאות שהייתה נגיעה. אבל רבי שמעון סובר שבכלים שחללם קטן חשש הנגיעה גדול יותר ובקרקעות, כלומר כשהערבה והכיכר מצויים במקווה, חשש הנגיעה קטן יותר. עד כאן ההסבר הוא שלפנינו מצב של ספק עובדתי, האם הייתה נגיעה אם לאו, אם כן אין לכך קשר לשאלה היש לטומאה מקום. התלמודים הם שיוצרים את הקשר לשאלה זו. רבי שמעון מוסיף בתוספתא שכל זה בטומאה רגילה (טומאת שרץ), אבל אם כזית מן המת צף על המים הכול טמא, משום שזו טומאה חמורה יותר. בכך רבי שמעון סוטה כמובן מההסבר של ספק עובדתי ומכליל גורם נוסף, והוא חומרת הטומאה.
שני התלמודים קושרים את משנתנו למשנת נזיר: "נזיר שגלח ונודע לו שהוא טמא, אם טומאה ידועה סותר, ואם טומאת התהום אינו סותר... כיצד? ירד לטבול במערה ונמצא מת צף על פי המערה, טמא. נמצא משוקע בקרקע המערה: ירד להקר טהור, ליטהר מטומאת מת טמא, שחזקת טמא טמא וחזקת טהור טהור, שרגלים לדבר" (פ"ט מ"ב). אם כן, אם המת צף על פני המים הכול טמא, כשיטת רבי שמעון. משנת נזיר עוסקת לא בכיכר ובערבה אלא בבן אדם שירד למקווה ולאחר שעלה מצאו בו טומאה, והשאלה היא האם נגע בטומאה. שני התלמודים מצרפים את משנת נזיר למשנתנו: "רבי יוסי בירבי בון אמר: בר פיקה שאל לרבי עד כדון במערה מקורה. אפילו במערה שאינו מקורה? סבר בר פיקה אין ספק טומאה צפה על פני המים טהור. אמר ליה רבי אדיין בר פיקה עומד בשטותו? אין ספק טומאה צפה על פני המים טהור, אלא שרץ. אבל במת כעומד הוא. כהדא דתאני כל הנזרקין ספיקן טהור..." (ירו', נזיר פ"ט ה"ב, נז ע"ד). בר פיקה סבר בטעות שטומאה צפה על המים טהור (כדעת משנתנו), ורבי סובר כרבי שמעון ונוזף בתלמיד הסבור אחרת. הסוגיה משתמשת בנימוק "כעומד הוא" ומבליטה את הצד הפורמליסטי, ולא את חשש הנגיעה או חומרת הנגיעה. בבבלי: "כיצד? ירד. צפה אינה מטמאה לענין שרץ, דתניא: ספק טומאה צפה, בין בכלים בין בקרקע – טהורה; ר"ש אומר: בכלים – טמאה, בקרקע – טהורה" (נזיר סג ע"ב); "והאי על הארץ מיבעי ליה? להוציא ספק טומאה צפה, דא"ר יצחק בר אבדימי: על הארץ – להוציא ספק טומאה צפה" (בבלי, חולין קכז ע"א). הדרשה רומזת לעניין העמידה של הטומאה. טומאה צפה אינה טומאה בארץ.
כאמור המשנה מתפרשת על בסיס הספק העובדתי והתלמודים, בדרכם, מעדיפים את הנימוק הפורמליסטי, "יש-אין לטומאה מקום". שאלת הטומאה הצפה תידון להלן בפירושנו לפי"א מ"ח, ושם נראה עמדת ביניים בנושא. העדפת השיקול הפורמליסטי על פני הדיון בנסיבות אופיינית להתפתחות המשפטית של ספרות חז"ל, נושא שהצבענו עליו במבוא ולאורו מתפרשות פרשות הלכתיות רבות.
<b>רבי יהודה אומר ספק ירידתו טמאין וספק עלייתו טהורין</b> – משנתנו מובנת על רקע משנה אחרת, גם היא מדור אושא: "כל הכלים הנמצאים בירושלם דרך ירידה לבית הטבילה טמאין, דרך עליה טהורין, שלא כירידתן<sup class="footnote-marker">25</sup><i class="footnote">ב-א, דו, מ, מגק: "כדרך ירידתן" (או בדרך ירידתן), כמו ברישא.</i> עלייתן, דברי רבי מאיר. רבי יוסי אומר כולם טהורים" (שקלים פ"ח מ"ב לפי כי"ק). משנת שקלים זכתה לאישוש והסבר ארכאולוגי. במקוואות בירושלים נמצאת לעתים קרובות מחיצה נמוכה המפרידה את גרם המדרגות לשניים (לעיל איור 5). המחיצה נועדה להפריד בין העולים והיורדים. טעמה של ההפרדה הוא שלא ייגעו היורדים הטמאים בעולים הטהורים. יתרה מזו, המים שנטפו על הרצפה עשויים להיחשב כחיבור וכך ייחשב הטמא כמי שנגע בטהור וטימאו. על כן נבנתה המחיצה הנמוכה שתפקידה למנוע טפטוף של המים מהרטוב ליבש (מהטהור לטמא), וסביר להניח שגרם המדרגות הרטוב הוא הטהור, שכן העולה מהמקווה הוא הרטוב והטהור. אם הכלים נמצאים בגרם המדרגות היורד למקווה הם טמאים שכן מיקומם מוכיח שטרם נטבלו, ואם הם נמצאים "דרך עליה טהורים"; בגרם המדרגות המשמש לעלייה מן המקווה, אחר הטבילה, הכלים טהורים. חלק ממפרשי המשנה לא הכירו את הממצא הארכאולוגי, שכן הנוהג לבנות את מחיצת ההפרדה פסק לאחר החורבן<sup class="footnote-marker">26</sup><i class="footnote">לסיבה האפשרית לשינוי נוהגי הטהרה לאחר החורבן ראו במבוא למסכת חגיגה. </i>, ופירשו את המשנה בחריפות אך לא כפשוטה. עם זאת היו שבחריפותם הבינו את המשנה ופירשו אותה כפי שהסברנו<sup class="footnote-marker">27</sup><i class="footnote">ראו רש"י לבבלי, פסחים יט ע"ב. היו גם מפרשים שהתקשו בפירוש הקטע וסברו שמצורת הכלי ניתן להבין האם הוא נפל דרך עלייה או דרך ירידה, ראו למשל המאירי למשנתנו.</i>.
בהקשר של משנתנו, אם הטומאה צפה על פני המים בדרך ירידה יש להניח שהכלי טמא ואדם נגע בו, ואם היא צפה דרך עליה יש להניח שהיא כבר טהורה ולכן הנגיעה אינה מטמאת. הטומאה היא אפוא ספק טומאה בכלי; אין זה ספק נגיעה אלא ספק טומאה. עוד יש להדגיש שה"טומאה" אינה אדם ואף לא שרץ, שהרי שניהם בוודאי טמאים, ואם נגע בהם אדם הוא טמא שבעת ימים. אלא ה"טומאה" היא כלי שהוא חשש אב הטומאה, ואם נגע בו טמא צריך לטבול רק לאחר זמן, לכן לא הועילה הטבילה לטובל. יש לשער שדברי רבי יהודה הועברו ממשנת שקלים (שם הם מיוחסים לרבי מאיר), שהרי במשנתנו אין מדובר באדם טובל, ולא בספק טומאה, אלא בספק נגיעה. מקורה של המשנה אפוא בשקלים, ורבי יהודה העביר את הכלל בשקלים למשנתנו. על כל פנים, דברי רבי יהודה מפרידים בין משנת נזיר למשנתנו. משנת נזיר עוסקת באדם והשאלה היא האם הטובל נגע באדם, ואילו במשנתנו השאלה היא האם הכלי טמא, או האם האדם הטובל נגע בו, ואולי היא עוסקת במקרה שיש צירוף של שני הספקות הללו.
אבל התוספתא מנסה בכל זאת להסביר את דברי רבי יהודה בהקשר של משנתנו: "רבי יהודה אומר ספק ירידתו טמא מפני שהמים ניסוטין ואיפשר לו ליגע. ספק עלייתו טהור, מפני שהמים רודפין אותו לצדדין" (פ"ה ה"ז, עמ' 665). הר"ש, הרמב"ם ובעל חסדי דוד עמלו להסביר את הרקע הרֵאלי להלכה זו, אבל לדעתנו ההסבר אינו סביר מבחינה רֵאלית. הסברם הוא שבכניסה המים נדחפים לצדדים ולכן הכיכר נדחף לשוליים ונוגע בדפנות או בערבה הטמאה, וביציאה המים נדחפים מלפניו<sup class="footnote-marker">28</sup><i class="footnote">מים רודפים הם מים זורמים, ראו בבלי, עבודה זרה עה ע"א.</i>. ההסבר קשה מבחינה רֵאלית, שהרי המים בכלי סגור נעים לכל הכיוונים ויש גלים וגלי משנה הפוכים, וכל הכלל קשה. ניכר שהתוספתא לא הכירה כבר את מנהג ירושלים שפסק לאחר החורבן וניסתה להסביר את רבי יהודה מתוך החומר של המשנה בלבד, אבל רבי יהודה הסביר את משנתנו לפי הכללים של משנת שקלים. זו דוגמה יפה למצב שבו התוספתא מפרשת את המשנה ומהווה שלב מאוחר שבו הרקע למשנה כבר חדל להיות רֵאלי. מבחינתנו זו גם דוגמה לצורך לראות בהבנת הרֵאליה חלק בלתי נפרד מפרשנות המשנה.
<b>רבי יוסה אומר אפילו אין שם אלא מלוא אדם והטומאה טהור</b> – דברי רבי יוסי חוזרים לרישא, ולהסתברות שהכלי נגע בכיכר. אם המקווה קטן ביותר יש חשש יתר לנגיעה, ואף על פי כן זה ספק נגיעה וטהור.

Mishnah 9

<b>ספק משקין ליטמא טמא כיצד</b> – גם משנה זו היא הסבר למשפט במשנה ז. <b>טמא שפשט את רגלו לבין משקין טהורין ספק נגע ספק לא נגע ספיקו טמא</b> – לכך התכוונה המשנה באמרה "לטמא טמא". כמו כן: <b>היתה כיכר טמאה בידו ופשטה</b> – כך ברוב עדי הנוסח הטובים (<b>פב</b> , <b>מ</b> , <b>מל</b> , <b>מנ</b> ועוד), אבל ב-<b>מפ</b> ובדפוס "וזרקה", וכן גרס הר"ש. <b>לבין משקין טהורין ספק נגע ספק לא נגע ספיקו טמא</b> – הנוסח "זרקה" קשה, שכן שאלה דומה נשאלה לעיל במשנה א. שם היה הנושא זריקת מפתח טמא לבין כיכרות טהורים, או כיכר טהור לבין מפתחות טמאים. במשנה א הוצגו שתי דעות, האחת שבכל זריקה תמיד הכול טהור (חוץ מהחפץ שהיה טמא מלכתחילה), ורבי יהודה מטהר אם הטומאה היא הנזרקת והחפץ הטהור נייח, כי "אין לטומאה מקום". ההלכה במשנתנו מנוגדת לשתי עמדות אלו. הר"ש תירץ שבמשנתנו הכיכר כבר נחה, וזה תירוץ קשה, שכן אין הוא כתוב במשנה. אבל לפי נוסח עדי הנוסח הטובים ההלכה ברורה: האדם הוא כמובן נייח, ולכן ספקו טמא (להלן). <b>ולטמא טהור כיצד</b> – זה שוב ציטוט ממשנה ז. <b>היתה מקל בידו ובראשה משקין טמאין וזרקה לבין ככרות טהורין ספק נגע ספק לא נגע ספיקו טהור</b> – ספק טומאה נחה מטמאת, ספק טומאה מעופפת אינה מטמאת, למרות החומרות שנהגו כלפי טומאת משקין. משנתנו מציגה את ההלכה כמקובלת, אבל במשנה א ראינו שיש מחלוקת בשאלה האם מתחשבים בטיעון של "אין לטומאה מקום", ומשנתנו כרבי יהודה שם<sup class="footnote-marker">29</sup><i class="footnote">וראו פירושנו למי"א, שם מסורת אחרת על שיטת רבי יהודה. </i>. ואכן התוספתא מדגישה שמשנתנו שנויה במחלוקת: "מקל שהיא מלאה משקין טמאין וזרקה לבין הככרות טהורין, ספק נגע ספק לא נגע, לא זה הוא ספק המשקין שנחלקו עליו חכמים. אלא איזהו ספק המשקין שנחלקו עליו חכמים? שתי חביות, אחת טהורה ואחת טמאה, ועשה עיסה באחת מהן, ספק מטמאה עשה ספק מטהורה עשה, זהו ספק המשקין לאוכלין טמא ולכלים טמא" (פ"ה הי"א, עמ' 665). אם כן, על הכלל של משנה ז נחלקו חכמים. יתר על כן, המחלוקת אינה על מקרה זה אלא על מקרה אחר, והם דברי רבי יוסי במשנה הבאה.

Mishnah 10

<b>רבי יוסה אומר ספק משקים לאוכלים טמא ולכלים טהור כיצד</b> – גם רבי יוסי מפרש את משנה ז וחולק על הפירוש של המשנה קודמת, כך יוצא בבירור מהתוספתא שנצטט להלן. "ספק משקין לטמא טמא" הוא ציטוט של משנה ז, ו"טמא טהור" של משנה ז מוסבר על ידי מילת ההסבר המסייגת "בכלים". כאמור בתוספתא מובאים דברי רבי יוסי בסתם, כמחלוקת על המשנה הקודמת. <b>שתי חביות אחת טמאה ואחת טהורה עשה עיסה מאחת מהן ספק מן הט</b> [<b>ו</b>]<b>מאה עשה ספק מן הטהורה עשה זה הוא ספק משקין לאוכלים טמא ולכלים טהור</b> – המשקה נטמא אבל הכלי שבו המשקה נמצא טהור. לכאורה זה אבסורד משפטי, אבל זו תוצאה ישירה של הגדרת הטומאות לעיל (פ"ב מ"ו) שמשקין נטמאים יותר מכלים (ומאוכל מוצק). במקרה שברישא האדם המטמא הוא לכל היותר ראשון לטומאה, הכיכר שבידו שני לטומאה, ושני לטומאה אינו מטמא חולין וכלים (פ"ב מ"ג), אבל מטמא משקה (פ"ב מ"ו).
בתוספתא שנינו: "ספק משקין לטמא טמא ולטהר טהור, דברי רבי מאיר, וכן היה רבי אלעזר אומר כדבריו, ורבי יהודה אומר לכל הוא טמא, רבי יוסי ורבי שמעון אומרים ספיקן המשקין לאוכלין טמא ולכלים טהור" (פ"ה ה"י, עמ' 665). אם כן משנתנו (מ"ט) היא כרבי מאיר ורבי אלעזר (בן פדת), ורבי יהודה אומר "לכל הוא טמא". כלומר ספק משקין טמא תמיד, ממילא אין זה אחד הספקות שטיהרו חכמים. רבי יהודה חולק אפוא על משנה ז ועל משנתנו המפרשת אותה. לעיל הראינו שמשנתנו מהלכת בשיטת רבי יהודה שבמשנה א, ואלו אפוא שתי מסורות חולקות על עמדתו של רבי יהודה ("תרי תנאי אליבא דרבי יהודה"). אם כן, שלוש דעות לפנינו בתוספתא:
• ספק משקין לטהר תמיד – ת"ק במשנה ט;
• ספק משקין לאוכלים טמא ולכלים טהור – רבי יוסי;
• ספק משקין לטמא (תמיד) – רבי יהודה.
בהמשך התוספתא שנינו: "1. מקל שהיא מלאה משקין טמאין וזרקה לבין הככרות טהורין, ספק נגע ספק לא נגע, לא זה הוא ספק המשקין שנחלקו עליו חכמים. 2. אלא איזהו ספק המשקין שנחלקו עליו חכמים? שתי חביות, אחת טהורה ואחת טמאה, ועשה עיסה באחת מהן, ספק מטמאה עשה ספק מטהורה עשה, זהו ספק המשקין לאוכלין טמא ולכלים טמא" (פ"ה הי"א, עמ' 665).
התוספתא אומרת שעל ספק משקין נחלקו חכמים ואילו המשנה אמרה שספק כזה טהור, ועוד, במשנה בשם רבי יוסי נאמר שלכלים טהור ובתוספתא שלכלים טמא, ויש בכך ביטוי לאותה מחלוקת שנחלקו חכמים בעניין ספק משקין. בתוספתא יש שלוש קביעות:
1. יש מחלוקת על ספק משקין. אמירה זו מאשרת את שכתבנו לעיל על מחלוקת תנא קמא של משנה ט ורבי יהודה בתוספתא;
2. ההסבר הראשון בתוספתא הוא משנה ט, והתוספתא אינה חולקת על ההלכה שבו, אלא שאין זה המקרה שעליו מדובר במשנה;
3. ההסבר השני הוא דברי רבי יוסי במשנה י, אלא שרבי יוסי במשנה אומר שלכלים טהור ואילו החכם האנונימי בתוספתא אומר שלכלים טמא, וזו מחלוקת נוספת בין התוספתא למשנה י.
מבחינת מבנה המשנה חשוב לציין שלפנינו משפט קדום שיש מחלוקת עליו, וכן יש מחלוקת כיצד לפרש את המשפט, על איזה מקרה הוא חל.

Mishnah 11

<b>ספק ידיים ליטמא ולטמא וליטהר טהור</b> – זו הכותרת, והיא ציטוט ממשנה ז. לפי מבנה המשנה אנו מצפים לכאורה לפירוט של ההלכה, אך פירוט זה חסר. נראה כאילו היה בהמשך פירוט ועורך מאוחר הוציאו והעבירו למקום אחר, או שהוציאו משום שהוא במקום אחר. הפירוט מצוי במשנת ידים: "1א. ספק נעשה בהם מלאכה ספק לא נעשה בהם מלאכה, 1ב. ספק יש בהם כשיעור ספק שאין בהם כשיעור, 3ג. ספק טמאים ספק טהורין, ספיקן טהור, מפני שאמרו ספק הידים ליטמא ולטמא וליטהר טהור. 2. רבי יוסי אומר ליטהר טמא כיצד? 2א. היו ידיו טהורות ולפניו שני ככרים טמאים, ספק נגע ספק לא נגע. 2ב. היו ידיו טמאות ולפניו שני ככרים טהורים, ספק נגע ספק לא נגע. 2ג. היו ידיו אחת טמאה ואחת טהורה ולפניו שני ככרים טהורים, נגע באחד מהם, ספק בטמאה נגע ספק בטהורה נגע. 2ד. היו ידיו טהורות ולפניו שני ככרים, אחד טמא ואחד טהור, נגע באחד מהן, ספק בטמא נגע ספק בטהור נגע. 2ה. היו ידיו אחת טמאה ואחת טהורה ולפניו שני ככרים, אחד טמא ואחד טהור. נגע בשתיהן, ספק טמאה בטמאה וטהורה בטהורה, או טהורה בטמאה וטמאה בטהורה, הידים כמו שהיו והככרים כמות שהיו" (פ"ב מ"ד). תנא קמא (1) נותן שלוש דוגמאות לספק ידיים לטמא:
1. ספק בכמות המים;
2. ספק אם נעשתה במים מלאכה הפוסלת אותם לנטילת ידיים;
3. ספק אם המים טהורים.
בכל המקרים הללו ספק ידיים לטמא. כלומר, אם היו ידיו טמאות ונטל אותן במים שיש לגביהם אחד מהספקות הללו לא נטהרו ידיו. תנא קמא אינו מסביר מהו ספק ידיים לטהר; כפשוטם של דברים, אם היו ידיו טהורות ונגע במים מסופקים אלו לא נטמאו ידיו. רבי יוסי (2) נותן ארבע דוגמאות לספק ידיים לטמא, ואחת (2ה) לספק לטהר. המדובר שוב במצב שבו שני כיכרות, אחד טמא ואחד טהור, ושתי ידיים, אחת טהורה ואחת טמאה. אם הטמאה נגעה בטהורה והיד הטהורה בכיכר הטמא, הרי שהיד הטהורה נטמאה והיד הטמאה טימאה את הכיכר הטהור – זהו ספק ידיים לטמא, ואם ספק איזו יד נגעה באיזה כיכר – הכיכרות כמות שהם והידיים כמות שהן, וזהו ספק ידיים לטהר.
משנת ידיים מכירה את משנתנו ומפרשת אותה, אך לא בסגנון של תוספתא (כיצד?...) אלא בסגנון של הסתמכות (וזהו שאמרו...).
אם כן, לפי משניות טהרות וידיים ספק ידיים אינו תמיד טהור, אלא הוא משאיר את המצב הקיים. אם היו ידיו טמאות וספק אם נטל – הידיים טמאות, ואם היו טהורות וספק אם נטמא – הידיים טהורות. אבל במשנת טבול יום (פ"ב מ"ב) נקבע בפשטות שספק ידיים לטהר. איננו בטוחים שלפנינו משניות חולקות, ואפשר שמשנת טבול יום אינה מדייקת בניסוחה.
הכלל של משניות ידים וטהרות מזכיר את הכלל של רבי יוסי שחכמים חולקים עליו: "רבי יוסי מטמא שרבי יוסי אומר כל דבר שהוא בחזקת טומאה לעולם הוא בפסולו עד שיודע שטהר אבל ספיקו ליטמא ולטמא טהור" (משנה, מקואות פ"ב מ"ב). גם במשנת מקואות אין זה כלל כללי הנתון במחלוקת אלא כלל המתאים למקרים של טומאה קלה. אצלנו הכלל מוגבל לטומאת ידיים, והוא קרוב למדי לדעת רבי יוסי. כפי שנראה בפירושנו למקואות דברי רבי יוסי הם ניסוח משפטי מאוחר של הלכה קיימת שנוסחה בצורה בלתי משפטית.
במשנה ברכות (פ"ח מ"ג) יש מחלוקת בית שמאי ובית הלל האם לאחר שמקנח את ידיו מניח את המפה על השולחן (בית שמאי) או על הכסת (בית הלל). בתוספתא מובאים שני פירושים חילופיים למחלוקת, ולפי אחד מהם "...בית הלל אומרים ספק משקין לידים טהור. דבר אחר, אין נטילת ידים לחולין, אלא מקנח ידיו במפה ומניחה על הכסת, שמא ניטמאו משקין שבמפה מחמת השלחן ויחזרו ויטמאו את האוכלים" (תוס', ברכות פ"ה הכ"ז; ירו', שם פ"ח ה"ג, יב ע"א; בבלי, שם כב ע"ב). לפי הסבר זה בית שמאי אומרים שספק טומאת ידיים טמא, וכל המשניות ששנינו הן כבית הלל. כאמור גם בתוספתא זה רק אחד ההסברים, ובפירושנו למשנה בברכות הצענו שהמחלוקת היא על נושא אחר. אם כן, ספק אם אכן חלקו בית שמאי על ההלכה.
<b>ספק רשות הרבים טהור</b> – אין הסבר, אבל ההלכה ידועה ומצויה במשנה להלן פ"ו מ"ו. מעבר להסבר פרטני במקרה זה או אחר, המשנה רומזת לכלל הידוע ש"ספק ברשות היחיד לטמא, ברשות הרבים לטהר". כלל זה תקף בסדרת מקרים (להלן פרק ו). עם זאת לעתים הוא עומד בסתירה לכללים אחרים שבמשניות הקודמות (כגון משנה ד לעיל), ודנו בכך שם, ונחזור ונדון בכך להלן.
<b>ספק דברי סופרים</b> – גם זהו ציטוט ממשנה ז שהמשנה באה לבארו. <b>אכל אכלין טמאים ושתה משקים טמאין</b> – המשנה מניחה שאלו אסורים רק מדברי סופרים, וראו להלן. ההלכות עצמן נדונו לעיל (פ"ב מ"ב), ושם יש מחלוקת בפרטים ולא נאמר שהאיסור הוא מדברי סופרים בלבד. עם זאת דנו בנושא ופירשנו את גישתו המקלה של רבי יהושע בנושא כהמשך לערעור של בית הלל על עצם ההחלטה שהאוכל אוכל טמא נטמא. הגישה שטומאת משקין היא מדברי סופרים היא בניגוד להלכה הנפוצה המחמירה מאוד בדיני משקין. נדון בכך במבוא למסכת מכשירין.
<b>בא ראשו ורובו במים שאובין</b> – גם הלכה זו מוגדרת כדברי סופרים, ובמקבילות כ"טומאה קלה" (מקואות פ"ב מ"ב). בתוספתא שנינו: "וכשם שהאוכל אוכל ראשון ואוכל שני, והשותה משקין טמאין, והבא ראשו ורובו במים שאובין, והטהור שנפלו על ראשו ועל רובו שלשה לוגין מים שאובין, ספקו לטמא אחרים טהור, כך משקון הנוגעין בו, ספקו לטמא אחרים טהור, ורבי יוסי ברבי יהודה אומר משקין הנוגע בו כנוגע בשרץ" (פ"ה ה"ט, עמ' 665). המינוח "כשם..." מתייחס למשנה אחרת המצויה בסוף משנת זבים: "אלו פוסלים את התרומה: האוכל אוכל ראשון, והאוכל אוכל שני, והשותה משקין טמאין, והבא ראשו ורובו במים שאובין, וטהור שנפלו על ראשו ועל רובו שלשה לוגים מים שאובין, והספר, והידים, וטבול יום, והאוכלים והכלים שנטמאו במשקים" (פ"ה מי"ב). אם כן אין על ההלכה ערעור כלשהו, אף שעל פרטי הטומאה יש מחלוקת (לעיל פ"ב מ"ב).
<b>או שנפלו על ראשו ורובו שלשת לגים מים שאובים ספיקו טהור אבל דבר שהוא אב הטומאה והוא מדברי סופרים ספיקו טמא</b> – הכלל שדברי סופרים להקל הוא רק בוולד הטומאה. נמצאנו למדים שייתכן שתהא טומאה מדברי סופרים שהיא אב הטומאה.
<b>אבחנה בין "דבר תורה" ל"דבר סופרים"</b> 
האבחנה בין "דבר תורה" ל"דברי סופרים" מופיעה בהלכות רבות, בדברי תנאים, כמו במשנתנו, ובדברי אמוראים. כפי שטענו במבוא הכללי לפירוש המשניות, בעקבות חוקרים שקדמו לנו, אבחנה זו אינה היסטורית. "דבר תורה" אינו מה שנאמר בתורה, או מה שמתפרש מן התורה, אלא הכוונה להלכה שהיא ברורה וחזקה, והיא מעיקר הדין. בדברי אמוראים, ובעיקר בתלמוד הבבלי, הופך "דבר תורה" להגדרה כרונולוגית, מה שנכתב בתורה או נלמד ממנה. אבחנה זו יוצרת קביעות שיש בהן מהאבסורד, ולא נרחיב בכך. בירושלמי מצויים שני השימושים. כך, למשל, המשנה במעשר שני (פ"ב מ"ב) מדברת על קולות שהקלו בתרומה, והירושלמי מגדיר את ההקלות כ"דבר סופרים" ואת החומרות כ"דבר תורה" (ירו', מעשר שני פ"ב ה"ב, נג ע"ג). כן הבאנו ממשנת מקואות (פ"ב מ"ב) שרשימת ההלכות שהן "מדברי סופרים" במשנתנו מוגדרת כ"טומאה קלה", וכן משמע מהמשנה להלן (פ"ח מ"ח).
חז"ל מונים סדרת תוצאות הלכתיות בין "דבר תורה" ו"דבר סופרים". חלק מהתוצאות סותרות במידת מה זו את זו:
א. בדברי סופרים החמירו בעונש כדי שלא יבואו לזלזל בהם:
...אילו מדברי תורה, ואין דברי תורה צריכין חזוק, ואילו דברי סופרים, ודברי סופרים צריכין חזוק (תוס', תענית פ"ב ה"ו; יבמות פ"ב ה"ד ועוד). ניסוח אחר של אותה מגמה הוא: "דברי תורה יש בהן איסור ויש בהן היתר, יש בהן קולין יש בהן חומרין, אבל דברי סופרין כולן חמורין הן" (ירו', ברכות פ"א ה"ג, ג ע"ב ומקבילות). כלל זה סותר במידת מה את הסעיף הבא, שהרי ההיתר בדברי תורה הוא בראש ובראשונה במקרים של ספק, ואכן גם במשנה ב לעיל שנינו שבתרומה בספק מקלים ובחטאת אוסרים, אף ששניהם מדברי תורה באותה מידה.
ב. בדברי סופרים מקלים באופן כללי וספקם פטור:
שכל דבר שעיקרו מן התורה ושיעורו מדברי סופרים ספיקו טמא (תוס', מקואות פ"ה ה"ד, עמ' 657). הכלל כלל, אבל גם בדברי תורה לעתים מקלים בספק, כאמור בסעיף הקודם. משנתנו היא דוגמה לפסיקה זו וכל ספק טומאה בדברי סופרים דינו טהור, וכן המשנה לעיל פ"ד מ"ז לפי פירושנו.
ג. אין דנים דברי תורה מדברי סופרים:
...אמרו לו אין דנין דברי תורה מדברי סופרים ולא דברי סופרים מדברי תורה ולא דברי סופרים מדברי סופרים (משנה, ידים פ"ג מ"ב). כלל זה אינו החלטי, ואכן בתוספתא טבול יום שנינו: "אמר רבי יוסי ראה הלכה זו האיך נחלקו עליה אבות הראשונים ודנו עליה דברי תורה מדברי סופרים ודברי סופרים מדברי סופרים" (פ"א ה"י, עמ' 685). כן משמע מסוגיה אחת בירושלמי שלמדו מדברי סופרים (מהקל) על דברי תורה (החמור – ירו', מעשר שני פ"ב ה"ב, נג ע"ג).
ד. בדברי סופרים הלכה כדברי המקל:
רבי יהושע בן קרחה אומר דבר מדברי תורה הולכין אחר המחמיר, מדברי סופרים הולכין אחר המיקל (תוס', עדיות פ"א ה"ה, עמ' 455). אין צריך לומר שקשה לדעת עד כמה היה כלל זה משמעותי, זאת משום שההגדרה של "דברי סופרים" אינה חד-משמעית, וגם פסיקת ההלכה הקדומה בדרך כלל אינה ידועה לנו. ההלכה נקבעה, בדרך כלל, בתקופה מאוחרת יותר, ואיננו יודעים מה הייתה ה"הלכה" בימי התנאים ברוב המחלוקות.
ה. המקורות מתחבטים האם דנים זקן ממרא על דבר שהוא מדברי סופרים (בבלי, סנהדרין פז ע"א). אבחנה זו היא מדברי התלמוד בלבד.
אין במקורות הגדרה מהם דברי סופרים ואלו מוּעלים ונזכרים בסוגיות שונות. מתקבל הרושם שלאמוראים הייתה מעין רשימה של "דברי סופרים" אך היא לא נותרה, וכל שיש בידינו הוא כמה דוגמאות לדברי סופרים. מכיוון שלפי הגדרתנו דברי סופרים הם איסור קל, הרי שהאבחנה הייתה בעיקר אינטואיטיבית ולא מבוססת על שיקול דעת הגיוני מובנה.
מפרשים שונים ניסו להעניק למשנה פרשנות משפטית, כאילו מה שהוא טעון ביאת מים (טבילה) הוא אב טומאה או ולד טומאה<sup class="footnote-marker">30</sup><i class="footnote">ראו אלבק וקהתי על אתר. הפירוש בא בעקבות הבבלי, סוטה ל ע"א. אכן, לפי משנתנו יש הבדל בין אב טומאה לוולד הטומאה לעניין ספק, זאת אף על פי ששתי ההלכות נלמדות ישירות מהכתוב. אבל הפירוש המשפטי במקרה זה מיותר, כפי שהצענו. הוא נובע משאיפתו של הבבלי ושל מפרשיו לראות בנתיב המשפטי את חזות הכול. נתיב זה רחוק מלהתאים למשנת פרה. מבחינה משפטית אין כלל משמעות למילים "טהרה קלה" או "חובה קלה לטהרה", אך מבחינה מעשית הייתה למונחים אלו משמעות רבה, כפי שראינו לגבי מעשר שני ובהלכות טהרה בכלל. </i>, ברם לפי הסברנו כל הצורך בהגדרה מיותר.
כאמור אין בידינו כלל משפטי להגדרת דברי סופרים, אך יש בידינו פרטים, כגון טומאת ספרי קודש (משנה, ידים פ"ד מ"ג); טומאת כלי זכוכית (תוס', כלים בבא בתרא פ"ז ה"ז, עמ' 597); אחורי כלים המטמאים או נטמאים במשקין (תוס', טבול יום פ"א ה"ח-ה"י, עמ' 685); טומאת זב וזבה שמתו (שמטמאים גם בטומאת זב ולא רק בטומאת מת, תוס', נידה פ"ט הי"ד, עמ' 651 ומקבילות), וכן גם הרשימה שבמשנתנו.
רשימת המקרים שבמשנתנו חוזרת במשנת מקואות (פ"ב מ"ב) כרשימת טומאות קלות שבהן הקלו חכמים. הזהות שבין שתי הרשימות מצביעה על הזהות שבין המונחים "טומאות קלות" ו"טומאות מדברי סופרים", כפי שאמרנו לעיל.

Mishnah 12

<b>ספק החולין</b> – הנזכר במשנה ז, <b>זו טהרת פרישות</b> – הכוונה לאוכלי חולין בטהרה. אלו מכונים "פרישות", והעושים כן הם מן הסתם הפרושים. הכוונה לטהרת חולין הרגילה שקיבלו על עצמם "חברים". כידוע, וכפי שסקרנו במבוא לסדר טהרות, דרשו חכמים שגם סתם ישראלים (שאינם כוהנים) ישמרו על "טהרת חולין", כלומר יאכלו חולין בטהרה. אלו שקיבלו זאת על עצמם מכונים "חברים" ודנו בהם במבוא למסכת דמאי, והם נזכרים בעוד מסגרות הלכתיות שונות. "סתם חולין" מתייחס לטהרה של החברים, בניגוד לטהרת תרומה. הספקות הקודמים המנויים במשנה ז הם אחרים. הם עוסקים בספק אובייקטיבי – ספק מים חיים ספק מים שאובים, ספק נגע ספק לא נגע. ספק חולין תלוי במטרת הטהרה והוא מקביל ל"ספק תרומה". כלומר יכול להיות מצב שבגלל ספק כלשהו פוסקים לחומרה, אבל מכיוון שמדובר לצורך טהרת חולין יהיה מקום לטהר. כך, למשל, ספק נטילת ידיים (מי"א) לטמא טמא ולטהור טהור, כלומר האדם נשאר בחזקתו והנטילה המסופקת אינה משנה את מעמדו. אבל אם זה לאכילת חולין אזי אותו ספק גורם לו להיות טהור, כי ספק חולין טהור<sup class="footnote-marker">31</sup><i class="footnote">וכן במשנה הבאה ספק שרצים כשעת מציאתם, אבל אם זה לצורך אכילת חולין הרי שיש תמיד להקל.</i>. נמצאנו למדים שלמעשה בעצם רשימת הספקות נוצרות בעיות הלכתיות כאשר אותה פעולה נופלת תחת שתי כותרות, אחת להקל ואחת להחמיר. זה המצב של כללים חלקיים שבהם אנו עוסקים בכל סדר טהרות, ולא נקבעה ההיררכיה של הכללים (מי גובר על מי).
המונח "טהרת פרישות" הוא בעל עניין רב. הפרושים היו כידוע אחת הקבוצות בשלהי ימי הבית השני, וחכמים זיהו עצמם עם הפרושים. אמנם היו חוקרים שפקפקו בזיהוי זה, אך ככל הנראה יש לראות בחז"ל את ממשיכיהם של הפרושים. משמעות המונח אינה פשוטה. לכאורה "פרושים" הוא כינוי גנאי של יריבי התנועה המאשימים אותם בפרישה מהציבור. כך, למשל, משמעות המונח במשנת ידים פ"ד מ"ו ואילך, ובברית החדשה. אבל גם חכמים קוראים לעצמם "פרושים" וודאי שהם לא ראו בכך כינוי גנאי. זאת ועוד; הפרושים לא פרשו מהעם, אדרבה, הם היו הרוב, לפחות לפי תיאורי יוספוס ועדות חז"ל כאחד. גם קשה לומר שהם פרשו מהבלי העולם הזה או התנהגו בפרישות יתרה, ותיאור מעין זה הולם יותר את בני כת קומראן. חז"ל עצמם מכנים את עצמם "פרושים" רק לעתים רחוקות (כגון משנה, ידים פ"ד מ"ו-מ"ח ומקבילות). בספרות חז"ל המונח משמש לציון התנהגות נאותה בענייני מין (משנה, סוטה פ"ג מ"ד ועוד). בפירוש המשנה בסוטה עסקנו בקצרה במשמעות המונח "פרושים"; יהא הפירוש למונח אשר יהא, במשנתנו "טהרת פרישות" הוא מונח טכני לטהרת חולין, היא היא טהרתם של החברים. הקשר בין שני המושגים הללו בא לידי ביטוי גם במסורות אחרות: "משמת רבן יוחנן בן זכאי בטל זיו החכמה. משמת רבן גמליאל הזקן בטל כבוד התורה ומתה טהרה ופרישות" (משנה, סוטה פ"ט מט"ו). רבן גמליאל הזקן מתואר כמי שהקפיד על טהרת חולין כל ימיו (תוס', חגיגה פ"ג ה"ג)<sup class="footnote-marker">32</sup><i class="footnote">ברייתא שצורפה למשנה סוטה מונה את מעלות החסידות: "...ונקיות מביאה לידי טהרה וטהרה מביאה לידי פרישות ופרישות מביאה לידי קדושה" (פ"ט מט"ו). בפירושנו למשנה זו ראינו כי עדיף לפרשה על רקע המונחים החסידיים, ואיננו יודעים כיצד הם השתמשו במונח "טהרה".</i>. משנתנו משקפת זיקה בין שני המונחים "טהרת חולין" ו"טהרת פרישות". אם כן "פרושים" הם פשוט מונח טכני לאלו שיצרו ושמרו על סוג מיוחד זה של טהרה. בניגוד להם הצדוקים שהיו כוהנים עסקו רק בכוהנים (טהרת תרומה), ואילו כתות מדבר יהודה התנגדו למונח וסברו שכל ישראל חייבים בטהרה ולא רק כוהנים. הם התנגדו אפוא ל"טהרת פרישות" ול"טהרת חולין" וחשבו שמונחים אלו אינם קיימים, וכל מצווֹת הטהרה על כל חומרותיהן מוטלות על כל הציבור. בנוסף, בני כתות מדבר יהודה "פרשו" במובן הפשוט של המילה, נפרדו מהציבור. המונח "פרוש" הפך אפוא למונח משותף שכל קבוצה השתמשה בו במשמעות אחרת, ככבוד לעצמם וכגנאי לאחרים.
<b>ספק שרצים כשעת מציאתן</b> – בתוספתא שנינו: "ואיזהו ספק שרצים שטהרו חכמים? זה ספק הנזרקין. רבי דוסתאי ברבי ינאי אומר משום רבי יוסי, הלך במבוי ועשה עיסה ואחר כך נמצא שם שרץ, זה הוא ספק שרצים" (פ"ה ה"ח, עמ' 665). "ספק הנזרקין" היא משנה א בפרקנו, ו"הלך במבוי" היא משנה אחרת לעיל (פ"ג מ"ו). שם נקבע שספקו להחמיר ואם הוא בעל דעת הוא טמא, אלא אם כן אמר "ברי לי שלא באתי לכאן" (כך בתוספתא המקבילה, פ"ו ה"י, עמ' 666). ספק שרצים נידון גם במשניות אחרות (כגון לעיל פ"ג מ"ה). גם משנה זו נוקטת בדעה שספק תמיד טהור ושרצים כשעת מציאתם, ואין חוששים שמא נטמא בעבר. משנה זו היא אפוא כתוספתא, ובניגוד למשנה הקודמת שהזכרנו. עוד נדונה השאלה להלן (פ"ה מ"א).
משנה זו היא דוגמה לחלק מהרשימה שקדם לסיכום. הווה אומר, הדין המפורט נמצא באחת המשניות הקודמות ומשנה ז בסיכומה כוללת משניות אלו.
<b>ספק נגעים כתחילה טהור עד שלא ניזקק לטומאה משניזקק לטומאה ספיקו טמא</b> – במשנה ז נאמר שספק נגעים נמנה עם הספקות שטיהרו חכמים. משנתנו מפרטת מעט יותר, בסגנון של תוספתא, ומשנת נזיר פ"ט מ"ד מקבילה לה. משנת נגעים מביאה את הכלל ומרחיבה עוד יותר בפירושו: "כל ספק נגעים בתחלה טהור עד שלא נזקק לטומאה, משנזקק לטומאה ספקו טמא. כיצד? שנים שבאו אצל כהן, בזה בהרת כגריס ובזה כסלע, בסוף שבוע בזה כסלע ובזה כסלע, ואינו ידוע באיזה מהן פשה, בין באיש אחד בין בשני אנשים, טהור, רבי עקיבא אומר באיש אחד טמא ובשני אנשים טהור. משנזקק לטומאה ספקו טמא. כיצד? שנים שבאו אצל כהן, בזה בהרת כגריס ובזה כסלע, בסוף שבוע בזה כסלע ועוד ובזה כסלע ועוד, שניהן טמאין. אף על פי שחזרו להיות כסלע וכסלע, שניהן טמאין עד שיחזרו להיות כגריס. זה הוא שאמרו משנזקק לטומאה ספקו טמא" (נגעים פ"ה מ"ד-מ"ה). הבהרת המשנה מחייבת פירוש למונחים של מסכת נגעים שהם ברובם המכריע דברי תורה.
אדם שחש בנגע פונה אל הכוהן, הכוהן "נזקק" לו, כלומר מסתכל על הנגע, ואם גודלו יותר מגריס הוא מסגיר אותו שבעה ימים. לאחר מכן אם הנגע גדל (פשה) עד מידה של סלע הוא מכריז עליו כמצורע, ואם קטן או נשאר בעינו המנוגע טהור. לפי המשנה ספק הנובע משכחה של הכוהן שהתבלבל בין אנשים, או בין שני נגעים של אותו אדם, הכלל למעשה הוא "העמד אדם על מצבו הקודם". אם טרם נזקק לכוהן הוא טהור, ואם כבר נזקק לו והוסגר הוא טמא.
ספק נגעים שעד שלא נזקק לכוהן הוא טהור הוא בדיוק המקרה המתואר במשנה א באותו פרק בנגעים (פ"ה), באיש אחד, ושם זו דוגמה לספק נגעים טמא. לכאורה אפשר היה להעמיד את משנה א כרבי עקיבא שאמר באיש אחד טמא, אבל משנה א אינה מזכירה את האבחנה בין איש אחד לשניים. יתר על כן, במשנה א אין מדובר בשתי בהרות ואין מקום לטענה שמכל מקום אחת פשתה. אמנם לא נאמר מדוע רבי עקיבא של משנת נגעים מטמא, אבל בפירושנו למשנה זו הצענו שלדעתו אין כאן ספק. כל ניסיון להעמיד את משנה א כרבי עקיבא הוא מאולץ, וכפשוטן המשניות חולקות.
בתוספתא שנינו: "1. טעה ואין ידוע אלו שהפכו ואלו שקדמו, טהור, ואם משהחליטו טעה ואין ידוע אלו שהפכו ואלו שקדמו, טמא. 2. נשרו בו שתים טמא, ושלש טהור. 3. רבי אלעזר ברבי שמעון אומר, ספק בהרת קדמה את השער לבן ספק שער לבן קדמה את הבהרת, הואיל וספק נגעים להקל, טהור" (נגעים פ"ב ה"ז, עמ' 620). הדין הראשון מדבר על אדם אחד וקובע כרבי עקיבא שטמא, אבל אם מדובר במי שכבר טמא הוא נשאר בטומאתו, כאבחנה שבמשנה. המקרה השלישי הוא דעת רבי אלעזר ברבי שמעון שזה ספק נגעים וטהור, כלומר הוא אינו מקבל את האבחנה של משנתנו וגם לא את האבחנה של משנה יא בפרק ד, ולדעתו ספק נגעים טהור תמיד. רבי אלעזר ברבי שמעון אינו מחווה במפורש את דעתו באשר למקרה של ספק נגעים בשני אנשים או אחד, אך מסגנון התוספתא נראה שהוא חולק גם על אבחנה זו.
משנת נגעים מצטטת משנה אחרת בלשון "זה הוא שאמרו" שהיא בדרך כלל לשון של ציטוט משנה קודמת, וכאן היא ציטוט של משנה א באותו פרק בנגעים, או של משנת טהרות או של משנת נזיר.
משנתנו (טהרות) מדברת על ספק טהור וספק טמא, אבל במשנה ז נמנה ספק נגעים עם אלו שטיהרו חכמים, ומשמע שטיהרו תמיד. ההגדרה של משנה ז קרובה לדעת רבי אלעזר ברבי שמעון שכל ספק נגעים טהור, ובעיקר היא מספרת על התחבטות בנושא ורומזת להחלטה לא שגרתית.
בסוף פ"ד בנגעים הייתה מחלוקת האם ספק נגעים טמא, ורבי יהושע קיהה (כיהה)<sup class="footnote-marker">33</sup><i class="footnote">כיהה בחלק מהנוסחאות, וראו דיוננו על אתר. </i>. אמנם משנה א בפרק ה קובעת ש"טמא" הוא רק בשני מקרים, אך כפשוטה אין במשנה שם הסתייגות זו וסתם ספק טמא. את דברי רבי יהושע פירשנו כהתחבטות והם עולים בקנה אחד עם ההסתייגות הנשמעת במילים "אלו ספיקות שטיהרו חכמין" (לעיל משנה ז), אבל הבבלי פירש שקיהה הוא טהור, ומביא דרשה לאישוש ההלכה (נזיר סה ע"ב).
אם כן, שלל דעות לפנינו:
• ספק נגעים תמיד להקל וטהור (רבי אלעזר ברבי שמעון, רבי שמעון – טהרות פ"ד מ"ז);
• ספק נגעים טמא חוץ משני מקרים (נגעים פ"ה מ"א);
• ספק נגעים תמיד טהור אלא אם כן נזקק לטומאה (בשני אנשים, באיש אחד – נגעים פ"ה מ"ה);
• ספק נגעים טמא (נגעים פ"ד מי"א);
• ספק (רבי יהושע – נגעים פ"ד מי"א);
• בספק נגעים נשאר המצב הקיים (כנראה זו כוונת המשניות בנגעים פ"ד מ"ה-מ"ו).
• "את הודאי הוא מטהר ואינו מטהר את הספק" (ספרא, תזריע, פרשת נגעים, פרשה ד ה"ח-ה"ט, סד ע"ד).
בנושא רגיל כזה, שהספקות בו כה רבים, ושתמיד אפשר להסתפק האם השערות קדמו לבהרת או ההפך, היעדרו של קונזצנזוס נראה קשה.
נראה שמקור ההלכה עצמה במסכת טהרות ומשם הועברה לנזיר, ומסכת נגעים השתמשה בה בלשון "זה הוא שאמרו". משנת נגעים הרחיבה את המשנה ופירשה אותה, אך גם הביאה מסורות חולקות, ושם היא מצויה שלא במקומה הטבעי.
<b>ספק נזירות מותר</b> – במשנה ז נאמר שספק נזירות הוא אחד המקרים שבהם התירו חכמים. המשנה שלנו כביכול מפרשת את המשפט, אך למעשה אינה מוסיפה דבר על המשפט במשנה הקודמת. היעדר דיון במשנתנו נובע מכך שבהלכות נזירות יש הלכות העוסקות בספקות. מינוח מפורש של תפיסה זאת יש בתוספתא: "ספק נזיר טמא, ספק נזיר טהור, אבל נזיר ודיי היה..." (נזיר פ"ו ה"א). המקרה בתוספתא שם מורכב. הוא בוודאי נזיר, אך לא ברור אם הוא נזיר טהור המגלח אחר שלושים יום או נזיר טמא. לפי ההלכה שם חלות עליו חומרות שני הדינים, כך שאין זה ספק נזירות מותר. מקרה אחר של ספק נזירות הוא המשנה בנזיר (פ"ב מ"ז) הקובעת שאם אמר "הריני נזיר כשיהיה לי בן" ונולד לו טומטום או אנדרוגינוס (שהם ספק בן ספק בת) אין הוא נזיר, וכאן הספק הוא "מותר", וכן אם נולד לו נפל ואי אפשר לברר אם הוא בן או בת אין הוא נזיר. גם כאן "מותר". מבחינה הלכתית אפשר לפרש את משנת נזיר כספק, ובמקרה של ספק נזירות אין הנזירות חלה, שכן "ספק נזירות מותר". ברם דומה שיותר מאשר ספק הלכתי יש כאן ביטוי לאכזבה של הנודר. כן גם במשנה הבאה בנזיר (פ"ב מ"ח) הנודר התכוון לבן אמִתי, כזה שאפשר להתגאות בו ושיירש את נכסיו. בת, טומטוס ואנדרוגינוס, או הנפל שבמשנה הבאה, אינם בבחינת בן של ממש, ולכן מבחינה חברתית זו אכזבה ואי מילוי הנדר. מבחינה הלכתית זה מילוי חלקי, והוא בבחינת ספק.
מקרה אחר של ספק נזירות הוא משנה אחרת בנזיר העוסקת במקרה שבו נדרו "הריני נזיר שזה פלוני" ו"הרתיע לאחוריו – אינו נזיר, רבי שמעון אומר יאמר 'אם היה כדברי הריני נזיר חובה ואם לאו הריני נזיר נדבה' " (פ"ה מ"ו). הבעיה היא שאי אפשר לברר האם אכן היה זה פלוני, וזהו ספק, וספק מותר, ורבי שמעון מחמיר אם כי אינו קובע שספק נזירות להחמיר (נזיר פ"ה מ"ה-מ"ו). בתוספתא שם שנינו: "היו מהלכין בדרך ואחד בא כנגדן, אמר אחד 'הריני נזיר שזה פלוני' ואחד אומר 'הריני נזיר שאין זה איש פלוני'; 'הריני נזיר שאחד מכם נזיר' ואחד אומר 'הריני נזיר שאין אחד מכם נזיר'; 'הריני נזיר ששניהם נזירין' ואחד אומר 'הריני נזיר שכולם נזירין', בית שמאי אומרים: כולן נזירין, ובית הילל אומרים: אינו נזיר אלא ממי שלא נתקיימו דבריו, ויביאו קרבן בשותפות. רבי יהודה אומר משום רבי טרפון: אין אחד מהן, לפי שלא ניתנה נזירות אלא להפלאה" (נזיר פ"ג הי"ט)<sup class="footnote-marker">34</sup><i class="footnote">הבבלי הכיר את המחלוקת אך מצטט רק את דברי רבי טרפון, ואין בהם ביטוי לדעת בית שמאי ובית הלל. ראו עירובין פב ע"א; חגיגה י ע"א; נדרים יט ע"ב ועוד. </i>. כלומר, נושא התנאי המתקיים ושאינו מתקיים שנוי במחלוקת, ולמעשה לפנינו שלוש דעות. בית הלל סבורים שהתנאי מהווה בסיס לנדר, ורק אם התנאי קיים הנדר מתקיים<sup class="footnote-marker">35</sup><i class="footnote">בירושלמי "כיני מתניתין" לנוסח בית הלל, "מי שנתקיימו דברים" (נזיר פ"ה ה"ו, נד ע"ב). נוסח חיובי או שלילי בנדר אינו משנה את מהות התנאי או את חיוב הנדר. ראו דיון ארוך: אלבק, מבוא למשנה, עמ' 332-334. להערכתו עמדת בית הלל מכילה בתוכה את הלאו וההן כאחד: מתכוונים למי שנתקיים דברו אך לא נתקיימה מחשבתו (שם 333 למטה). כך גם הדיון בבבלי, לב ע"ב. דומה שאביי שם מהלך קרוב יותר לפירושנו.</i>. בתוספתא יש הרחבה של עמדת בית הלל המשקפת את הצוותא בנזירות<sup class="footnote-marker">36</sup><i class="footnote">ראו דיוננו לעיל פ"א מ"א.</i>, ובה בשעה גם מחזקת אותה; הנודרים השונים יביאו קרבן בשותפות אם התנאי קיים. הלכה זו מכירה בצוותא כחלק ממהות הנדר.
בית שמאי סבורים שהצהרת הנדר עצמה מחייבת, בלי קשר לתנאי. רבי טרפון, הקרוב לבית שמאי בדרך כלל, נוקט בעמדה הפוכה. נזירות אינה תלויה בתנאי, ולכן הנדר בטל. עמדתו קרובה לבית שמאי בכך ששניהם מסכימים שנדר על תנאי בטל, אלא שבית שמאי סבורים שהתנאי בטל ואילו רבי טרפון סובר שהנדר בטל, "שלא ניתנה נזירות אלא להפלאה" (תוס', שם), ובלשון הירושלמי: "שאין נזירות אלא על התרייה" (נזיר פ"ה ה"ו, נד ע"ב). הנזירות חייבת להיות הגיונית ואפשרית, ובלשונו של רבי שמעון: "כדרך המתנדבים" (משנה, מנחות פי"ב מ"ג)<sup class="footnote-marker">37</sup><i class="footnote">בירו', נזיר פ"ב ה"ד, נב ע"א, הביטוי משמש את הדיון בתנאי גט פרועים כדגם לתנאי נזיר פרועים. ראו גם בבלי, נזיר ט ע"א.</i>.
הסוגיה האמוראית קושרת את עמדת רבי טרפון משמו של רבי יהודה לפרשה הלכתית סבוכה נוספת – מעמדם של ספקות. הסתמא במשנתנו, "ספק נזירות מותר", מתאים לדברי רבי טרפון, אלא שהדברים עומדים בניגוד לסתמא בתוספתא ביחס לאנדרוגינוס שהוא ספק איש, ואף על פי כן נזירות שנעשתה על תנאי שפלוני גבר והתברר שהוא אנדרוגינוס הנזירות חלה (תוס', ביכורים פ"ב ה"ו)<sup class="footnote-marker">38</sup><i class="footnote">להלכות אנדרוגינוס ראו דיוננו במסכת ביכורים פ"ד מ"א. </i>. לסיכום, משנת נזירות אינה מתמקדת בספקות אלא ב"הפלאה". הנכונות להיות נזיר צריכה להיות מלאה, ואין כאן דיון בספק נזיר. עם זאת ראוי לציין ששני התלמודים מנסחים מחלוקת בין תנאים בני דור אושא האם ספק נזירות מותר או אסור (נזיר או אינו נזיר).
משנה אחרת הדנה במעמד הספק היא משנת נדרים הקובעת "סתם נדרים להחמיר ופירושם להקל" (פ"ב מ"ד). המונח "סתם" הוא עמום, והבבלי מפרשו כזהה למונח "ספק". הבבלי מעלה כלל אחר, "ספק נזירות להקל" (נזיר ח ע"א; נדרים יח ע"ב), ומסיק שזו מחלוקת תנאים שבה רבי אליעזר מקל. פרשנות זו היא בבלית בלבד, וזו דרך התלמוד הבבלי להעמיד את השאלות על בסיס משפטי טהור. אמנם משנתנו עוסקת בספק נזירות, אך אין לפרשה בהכרח כקשורה למשנת נזיר. פרשנות הבבלי באה משום שהבבלי מודע כנראה למחלוקת על ספק נזירות, וחיפש מקור לדעה שספק נזירות להחמיר. מכל מקום, הבבלי מצטט את משנתנו כמקור לטענה שספק נזירות להקל, אך אין זו ממש המשנה, אלא ברייתא אחרת הקרובה אליה בניסוח. משנת נדרים אינה עוסקת כלל בספק נזירות או בספק נדרים, אלא בהערכה למה התכוון הנודר. הביטוי "סתם נדרים" כפשוטו אינו זהה ל"ספק נזירות". "סתם נדר" הוא שאלה של פרשנות, וספק הנו מצב הלכתי מוגדר. מכל מקום, נושא זה של ספק נזירות אכן שנוי במחלוקת תנאים, רבי שמעון מחמיר ורבי יהודה מתיר<sup class="footnote-marker">39</sup><i class="footnote">במפורש בבבלי, נזיר ח ע"א; יג ע"א. דעת רבי יהודה גם בירו', שם פ"א ה"א, נא ע"א; פ"ב ה"ח, נב ע"א. </i>, ומשנתנו נסתמה כדעה שספק נזירות להקל<sup class="footnote-marker">40</sup><i class="footnote">מושג אחר הוא שגגת נזירות שמשמעותו שונה. ראו תוס', נזיר פ"א ה"ז; פ"ב ה"ח ועוד. </i>.
אם כן משנתנו אינה מוסיפה דבר על משנה ז, ולאור המקבילות נראה שהעורך הכיר במקום אחר פירוש למשפט, מקור שאבד ואינו בידינו, על כן נמנע העורך מלפרש את המשפט במשנה ז. במבחנה הלכתית סיכום המשנה שנוי במחלוקת חכמי אושא, כמו סעיפים נוספים במשנה.
<b>ספק בכורות אחד בכורי אדם</b> [<b>ו</b>]<b>אחד בכורי בהמה בין טמאה בין טהורה שהמוציא מחבירו עליו הראייה</b> – גם משפט זה במשנה מסביר את המשפט במשנה ז, ומפרט קצת יותר. המשפט בניסוח זה אינו מוכר במקבילות, אם כי כמובן מצוטט בסוגיות שונות (בבלי, נדרים יט ע"א; בבא מציעא ו ע"ב). אבל ההלכה עצמה של ספקות, ולא רק בדיני ממונות (במובן המצומצם של המילה), מוכרת מסדרת משניות: "רחל שלא בכרה וילדה שני זכרים, ויצאו שני ראשיהן כאחד, רבי יוסי הגלילי אומר שניהם לכהן, שנאמר (שמות יג יב) 'הזכרים לה' ', וחכמים אומרים אי אפשר! אלא אחד לו ואחד לכהן. רבי טרפון אומר, הכהן בורר לו את היפה. רבי עקיבא אומר, משמנים ביניהן, והשני ירעה עד שיסתאב, וחייב במתנות. רבי יוסי פוטר. מת אחד מהן, רבי טרפון אומר יחלוקו, רבי עקיבא אומר המוציא מחברו עליו הראיה..." (משנה, בכורות פ"ב מ"ו). במשניות הבאות בבכורות שם מופיעה סדרת דוגמאות נוספות לאותה מחלוקת. המדובר במקרה ששני בכורים נולדו כאחד. הבכור מגיע לכוהן, אך כאן לא ברור מיהו הבכור. במשנה מוצגות שתי עמדות מרכזיות:
1. הכוהן מקבל את שני הבכורים מתוך ספק. כל אחד מהם הוא ספק בכור, וספק בכור להחמיר (לכוהן) כספק בכל מצווה – רבי יוסי הגלילי;
2. אחד לו ואחד לכוהן – חכמים (רבי עקיבא ורבי טרפון, ואולי עוד חכמים).
העמדה השנייה עדיין משאירה פתוחה את השאלה כיצד החלוקה מתבצעת, ולכך גישות מספר:
2א. הכוהן בוחר את היפה – עדיפות לכוהן – רבי טרפון;
2ב. יחלוקו (עם מחלוקת נוספת על חובת מתנות של ה"בכור" השני) – רבי עקיבא;
3. מת אחד מהם
3א. יחלוקו – רבי טרפון;
3ב. המוציא מחברו עליו הראיה – רבי עקיבא;
3ג. איננו במשנה, אך מתבקש מהרישא (1). רבי יוסי הגלילי שאמר שהכול לכוהן ודאי יגיד גם במקרה של בכור אחד שהכול לכוהן.
חילוף העמדות בין רבי עקיבא ורבי טרפון חשוב, אך לא לצורך פירוש משנתנו. אין במשנה הצעה שלא יתנו לכוהן אף בהמה, כלומר שדין המוציא מחברו עליו הראיה יחול על עצם הנתינה לכוהן. משנתנו מרחיבה את התפיסה של המוציא מחברו עליו הראיה ואומרת שכל ספק בכור אינו ניתן לכוהן. מעתה עלינו לשאול האם הייתה אכן עמדה שלא צריך לתת לכוהן מאומה? עמדה כזאת מובנת מההיבט הממוני, והיא מתאימה להתדיינות כספית גרידא, אך אינה מתאימה להתחייבות דתית. מעתה, שתי דרכים לפנינו: האחת לפרש שמשנתנו מציעה דרך שלישית שאיננה במשנת בכורות, והשנייה שמשנתנו מדברת על מקרה של בכור אחד בלבד, והיא כרבי עקיבא. פירוש זה הרמוניסטי ודחוק קמעא, שכן תנאי זה איננו במשנתנו. מכל מקום משנתנו שנויה במחלוקת בין חכמי דור אושא והיא כאחת הדעות במחלוקת, או עמדה נוספת שאיננה במשנת בכורות.
בנושא זה של ממון המוטל בספק שתי עמדות עיקריות. בית שמאי פוסקים שיחלוקו, ובית הלל נוקטים בדעה של המוציא מחברו עליו הראיה, או בניסוח התנאי "נכסים בחזקתן" (משנה, יבמות פ"ד מ"ג). משנת בבא מציעא דנה בוויכוח דומה בין שניים שמצאו טלית (פ"א מ"א) ופוסקת "יחלוקו", כדעת בית שמאי<sup class="footnote-marker">41</sup><i class="footnote">הפסיקה כבית שמאי במשנה שם, ורבי מאיר במשנתנו, אינה מפתיעה. אמנם ברוב ההלכות נפסק כבית הלל, אך ברבות מהן נפסק כבית שמאי, וראו ספראי, הכרעה כבית הלל.</i>, אבל התוספתא שם (פ"א ה"א) מהלכת בשיטת בית הלל שכל אחד מקבל את מה שתפוס בו, והמוציא מחברו עליו הראיה. ספק אם התוספתא חולקת על המשנה או מפרשת אותה בלבד, שכן במשנה שם מדובר במקרה שאף אחד אינו תפוס. בתוספתא (בבא מציעא פ"ו ה"ג) נקבע ששניהם פטורים מהשבועה, ואין בה תשובה מה יהיה גורלה של התביעה. נראה שהתוספתא "מתנסחת" במפורש כך שלא תנקוט עמדה במחלוקת עקרונית זו שבין שני בתי ההלכה.
שאלה זו מעסיקה את סוגיית התלמודים למשנת בבא מציעא (ירו', בבא מציעא פ"א ה"א, ז ע"ד; בבלי, ב ע"א ואילך)<sup class="footnote-marker">42</sup><i class="footnote">אבל בבבלי, שבועות מח ע"א, מובא מקרה נוסף של כפל שבועות והדין הוא "יחלוקו", כשיטת רבי מאיר ובית שמאי.</i>. בשניהם מקובל שלתופס (המחזיק) עמדת יתרון: "הכל הולך אחר התפוס בעדים" (ירו', שם). הכלל של המוציא מחברו עליו הראיה מקובל בספרות התנאים ללא עוררין, והוא הכלל הבסיסי של דיני ממונות. בוויכוח בין שניים אי אפשר להפקיע ממון מאחד הצדדים ללא הוכחה, ואת ההוכחה צריך לספק התובע (משנה, בבא קמא פ"ג מ"א).
במשנת ביכורים מצוטט כלל זה בשמו של רבי אליעזר (פ"ב מ"ג). בדרך כלל רבי אליעזר מהלך בשיטת בית שמאי, הווה אומר שגם בית שמאי מקבלים את הכלל, אלא שבית שמאי מעדיפים את החלוקה השווה על פני העדיפות למחזיק. עמדות דומות של שני הבתים חוזרות במשנה לעניין חלוקה במקרה אחר (משנה, בבא בתרא פ"ט מ"ח-מ"ט).
במשנת בכורות שציטטנו יש מחלוקת דומה: רבי טרפון מקורב לבית שמאי ובמקרים רבים מהלך בשיטתם, ומעדיף חלוקה שווה, ורבי עקיבא, ממשיכם המובהק של בית הלל, מעדיף לחלק. משניות סתמיות אחרות מהלכות בשיטת בית שמאי ומעדיפות להעמיד נכסים בחזקתם, ורק במקרה שאין חזקה נקבע ש"יחלוקו" (משנה, גיטין פ"ח מ"ג; בבא בתרא פ"ב מ"ו).
כללו של דבר, בית שמאי מעדיפים לחלק ולא להשתמש בטיעון הפורמלי-משפטי של המוציא מחברו עליו הראיה (או "יעמדו נכסים בחזקתם"), ובית הלל מעדיפים את הכלל הפורמלי. עם זאת שני הבתים מסכימים על עצם הכללים וחולקים רק בעדיפות, לאיזה כלל עדיפות<sup class="footnote-marker">43</sup><i class="footnote">ראו עוד משנה, בבא בתרא פ"ט מ"ח-מ"י, בכמה מהמקרים מחלוקת מה עדיף ובאחד מהם הסכמה בין שני הבתים. בבבלי, סביב משנת בבא מציעא שבה מופיעה העמדה שממון המוטל בספק יחלוקו, מתנהל דיון ארוך ובו סדרת ברייתות. דעת בית שמאי אינה מופיעה, ומתוך מבט כללי על הסוגיה הידועה מסתבר שאין חולקים על הכלל, אבל הכלל אינו כוללני לגמרי אלא מכיל בתוכו סדרה ארוכה של חריגים. השאלה מהו פשט המשנה שם, ומה הדרך הנכונה להבנת הסוגיה המופרסמת, מחייבת בירור, ומקומו בפירוש משנת בבא מציעא. </i>.
המוציא מחברו עליו הראיה והעמדה החולקת "יחלוקו" הם כללים בדיני ממונות. בהשאלה הועבר הכלל לכל ספק, כולל ספקות בדיני הרמת בכורות, תרומות ומעשרות<sup class="footnote-marker">44</sup><i class="footnote">משנתנו; בכורות פ"ב מ"ו, והשוו שם מ"ז-מ"ט; תוס', שם פ"ב ה"ח-ה"ט, עמ' 536; משנה, חולין פ"י מ"ד; תוס', חולין פ"ג הי"א, עמ' 504; סוטה פי"ג ה"י ועוד.</i>. מצד שני אפשר היה לגבש כלל נגדי שזהו ספק במצווה (מהתורה), וספקה לחומרה, וכאמור יש גם דעה כזאת. מבחינה דתית ההכרעה שבמשנתנו היא רבת חשיבות. המצווה נתפסת כחוב כספי רגיל וההיבט הדתי מוזנח; יש כאן ללא ספק רידוד של המצווה והפיכתה מערך דתי לנטל כלכלי. בעקיפין יש כאן לגיטימציה ליחיד לתור אחר דרכים להיפטר מהמצווה באמתלות פורמליות. יש מקום להעריך שהכוהנים עצמם ראו את הנתינה להם בדרך שונה והיו מעדיפים להדגיש לא את הנאתם הכספית אלא את החובה הדתית המוחלטת שמשמעה חיפוש דרך כיצד לקיים את המצווה, ולא כיצד לצאת ידי חובה בקלות יתרה. אפשר שיש כאן פולמוס רעיוני עקיף נגד חובת מתנות כהונה, אך בהקשר זה זו השערה בלבד<sup class="footnote-marker">45</sup><i class="footnote">לפולמוס נגד הכוהנים ראו הנספח למסכת שקלים. </i>. בין הדוגמאות להלכות שבהן מופעל כלל זה מצויה גם משנת חולין: "גר שנתגייר והיתה לו פרה, נשחטה עד שלא נתגייר פטור, משנתגייר חייב, ספק פטור, שהמוציא מחבירו עליו הראיה" (פ"י מ"ד); כאן מופעל כלל זה ביחס למקדש, ואי אפשר לקשור הלכה זו לוויכוח הפנימי עם הכוהנים. אין זאת אלא שבתחום זה השתלטה התפיסה המשפטית על החשיבה הדתית, והיא שקבעה את סדר העדיפות.

Mishnah 13

<b>ספק קורבנות</b> – זו הכותרת המצוטטת ממשנה ז. <b>האשה שיש עליה ספק חמש לידות ספק חמש זיבות מביאה קרבן אחד ואוכלת בקדשים</b> – בכל עדי הנוסח "בזבחים", והוא הוא. <b>ואין השאר עליה חובה</b> – הכוונה כנראה למשנה במסכת כריתות: "האשה שיש עליה ספק חמשה זיבות וספק חמשה לידות, מביאה קרבן אחד ואוכלת בזבחים, ואין השאר עליה חובה. חמש לידות ודאות, חמש זיבות ודאות, מביאה קרבן אחד ואוכלת בזבחים<sup class="footnote-marker">46</sup><i class="footnote">כך בכל עדי הנוסח, וכגרסתו היחידאית של כתב יד קופמן כאן. </i>, והשאר עליה חובה. מעשה שעמדו קינים בירושלים בדינרי זהב, אמר רבן שמעון בן גמליאל המעון הזה לא אלין הלילה עד שיהו בדינרין. נכנס לבית דין ולימד, האשה שיש עליה חמש לידות ודאות, חמש זיבות ודאות, מביאה קרבן אחד ואוכלת בזבחים, ואין השאר עליה חובה, ועמדו קינים בו ביום ברבעתים" (פ"א מ"ז). אישה שילדה חייבת בקרבן; אם היא הפילה, ספק אם זו זיבה של דם וספק לידת נפל, היא חייבת קרבן מספק. אם ילדה חמש פעמים חייבת בחמישה קרבנות, אבל כבר אחרי הקרבן הראשון רשאית לאכול בזבחים. הדבר מאפשר לה להביא קרבן ולאכלו, ואחר כך היא חייבת קרבנות נוספים. ההקלה של חכמים היא שאחרי חמש לידות של ספק היא חייבת רק קרבן אחד ולא חמישה קרבנות. כפי שכתוב במשנה, רבן שמעון בן גמליאל תיקן שם שרק בלידה ודאית היא חייבת רק חמישה קרבנות. מבחינתה של משנתנו מתאים היה לומר שאישה שיש עליה חובה של ספק לידה פטורה מקרבן, זו הייתה הקלה פשוטה וברורה. ברם לפי המשנה היא חייבת בקרבן ופטורה רק במקרה הנדיר יותר של לידות מספר, שאז חייבת רק קרבן אחד.
הדוגמה לכלל הרחב שבמשנה ז היא אפוא מקרה פרטני המופיע במשנת כריתות. במשניות העוסקות בהלכות קרבנות קיימות עוד דוגמאות לספקות, כגון "האשה שיש עליה חטאת העוף ספק שעבר עליה יום הכפורים, חייבת להביא לאחר יום הכפורים, מפני שמכשרתה לאכול בזבחים. חטאת העוף הבאה על ספק אם משנמלקה נודע לה הרי זו תקבר" (כריתות פ"ו מ"ה). במשנה זו ברור שספק קרבן מחייב הבאת קרבן, וזהו תנאי לאכילה בזבחים. הוא הדין למקרים אחרים של ספק חובת קרבן. במקרים מסוימים יש אפילו קרבן מיוחד לספק, וזהו אשם תלוי, כגון "הכונס את יבמתו... ספק בן תשעה לראשון ספק בן שבעה לאחרון יוציא, והולד כשר, וחייבין באשם תלוי" (משנה, יבמות פ"ד מ"ב). אם כן, על מקרה של ספק תביא קרבן.
מקרה מורכב יותר שנוי במשנה אחרת: "1. חלב ונותר לפניו, אכל אחד מהם ואין ידוע איזה מהם אכל, 2. אשתו נדה ואחותו עמו בבית, שגג באחת מהן ואין ידוע באיזה מהן שגג, 3. שבת ויום הכפורים ועשה מלאכה בין השמשות, ואין ידוע באיזה מהם עשה, 4. רבי אליעזר מחייב חטאת ורבי יהושע פוטר. 5. אמר רבי יוסי, לא נחלקו על העושה מלאכה בין השמשות שהוא פטור, שאני אומר מקצת מלאכה עשה מהיום ומקצתה למחר, 6. ועל מה נחלקו, על העושה בתוך היום ואין ידוע אם בשבת עשה ואם ביום הכפורים עשה, או על העושה ואין ידוע מעין איזו מלאכה עשה. רבי אליעזר מחייב חטאת ורבי יהושע פוטר. אמר רבי יהודה, פוטרו היה רבי יהושע אף מאשם תלוי" (כריתות פ"ד מ"ב). הספק במקרה זה הוא חלקי. ברור שנעשתה עברה, אלא שספק איזו עברה בדיוק נעשתה. במקרה זה רבי יהושע פוטר, אולי אפילו מאשם תלוי. מקרה זה מתאים יותר לכלל של משנה ז, שכן יש בו פטור מלא. אגב אורחא אנו למדים שאכן רבי יהושע הוא הנוטה לפטור מקרים של ספק. ברם קשה לדעת האם זהו כלל עקיב, או שהוא נכון במקרה שלפנינו בלבד: "חתיכה של חולין וחתיכה של קדש, אכל אחת מהן ואין ידוע איזו מהן אכל, פטור, רבי עקיבא מחייב באשם תלוי..." (כריתות פ"ה מ"ד). זהו מקרה של ספק קרבן ופטור, ורבי עקיבא מחמיר כמו בספק שרצים.
הבחירה בהסבר המוצע דווקא, שמדובר בספק זיבה, היא אפוא מלאכותית; יש דוגמאות טובות יותר. נראה לנו שעורך משנתנו הכיר את המקרים הפרטניים של הספקות ואסף ספקות הפזורים במקומות אחרים (במשניות קדומות אחרות), והכין מהם רשימה ספרותית.
בסך הכול המשנה מונה 12 ספקות שהתירו חכמים, וקודם מנתה שישה ספקות לטמא. אפשר שיש כאן רמז ספרותי שכוח ההיתר כפול מכוח האיסור, ואפשר שאין זה אלא מקרה. מכל מקום שישה הספקות הם מדור אושא, וגם רוב החומר במשנתנו הוא מדורות אושא ויבנה, ונראה שעריכת המשנה והמבנה המספרי שלה הם מדור אושא או מאוחר יותר. בפתיחות מספריות עסקנו לעיל בפירושנו לראש המסכת (פ"א מ"א).
לסיכום, במשנה 12 מקרים:

Chapter 5



Mishnah 1

<b>השרץ והצפרדע ברשות הרבים</b> – השרץ מטמא, והצפרדע אינה מטמאה. ה"שרץ" המטמא הוא רק אחד משמונה השרצים המנויים בתורה: "וזה לכם הטמא בשרץ השֹּׁרץ על הארץ, החֹלד והעכבר והצב למינהו. והאנקה והכח והלטאה, והחֹמט והתנשָׁמת" (ויקרא יא, כט-ל; משנה, שבת פי"ד מ"א). זו דוגמה לספק ברשות הרבים. <b>וכן כזית מן המת וכזית מן הנבילה</b> – כזית מן המת מטמא, וכזית מן הנבלה אינו מטמא.<b> עצם מן המת ועצם מן הנבילה</b> – הראשון מטמא והשני אינו מטמא.<b> גוש מארץ טהורה</b> – ארץ ישראל,<b> וגוש מארץ העמים</b> – "ארץ העמים" היא חוץ לארץ ואדמתה טמאה; הנימוק הפורמלי הוא שמא נקבר בה מת. <b>וגוש מארץ טהורה</b> [<b>וגוש</b>]<b> מבית הפרס</b> – בית הפרס הוא שדה החשוד כמקום קבר (לעיל פ"ד מ"ה; אהלות כל פרק יז, וראו פירושנו לו), <b>שני שבילין אחד טמא ואחד טהור הילך באחד מהן ואין ידוע באי זה מהן הילך</b> – סתם שביל הוא "רשות הרבים" (להלן פ"ו מ"ו),<b> האהיל על אחד מהן ואין ידוע על אי זה מהם האהיל הסיט באחד מהם ואין ידוע באי זה מהן הסיט רבי יהושע –</b> בכל יתר עדי הנוסח רבי עקיבא, ובהמשך גם לפי כי"ק רבי עקיבא, <b>מטמא וחכמים מטהרין</b> – לשתי הגרסאות בסיס איתן. עמדתו של רבי עקיבא חוזרת ומיוחסת לשמו במקבילות למשנה שתובאנה להלן. מצד שני, מחלוקת זהה בניסוח דומה מיוחסת גם לרבי יהושע (להלן פ"ו מ"ב). על כן נראה שזו עמדת רבי יהושע, ותלמידו רבי עקיבא אימצה והמשיך לדבוק בה.
כפשוטה משנתנו מניחה שטומאת אוהל חלה על השביל, ואולי גם על ארץ העמים ועל גוש אדמה מבית הפרס. עסקנו בכך בהרחבה בנספח למסכת שביעית. ארץ העמים ובית הפרס הם עצמם ספק, ויש כאן ספק על ספק (להלן פ"ו מ"ד). ברם מאחר שנקבע שארץ העמים טמאה וגוש מארץ העמים טמא, הרי שיש כאן רק ספק אחד, אם נגע בגוש זה אם לאו. לא נאמר במה חלוקים רבי עקיבא וחכמים, האם הם חלוקים בספק טומאה בכלל או רק בספק טומאה ברשות הרבים. המרכיב של רשות הרבים נזכר רק בדוגמאות האחרונות ולא בתחילת המשנה, אבל להלן (פ"ו מ"ב) תובאנה הדוגמאות האחרונות (שני שבילין...) כדוגמאות למחלוקת על ספק ברשות הרבים.
המונח "שביל" מופיע בעיקר בהקשר של טהרות, אך מעט גם בהקשרים אחרים. משנת פאה דנה בגבולות השדה לעניין פאה וקובעת שדרך היחיד ודרך הרבים הן גבול, וכן "ושביל הרבים ושביל היחיד הקבוע בימות החמה ובימות הגשמים" (פ"ב מ"א). הדרך הייתה בנויה ממש<sup class="footnote-marker">1</sup><i class="footnote">ראו פירושנו לפאה פ"ב מ"א. </i>, והשביל מעבר סתמי. כן שנינו: "אין מפנין את האוצר כתחילה בשבת, אבל עושה בו שביל כדי שיהא נכנס ויוצא" (תוס', שבת פי"ד ה"ד, והשוו מנחות פ"י הל"ב, עמ' 529). השביל איננו דרך ממש אלא מעבר זמני שהותקן לצורך מיוחד. מן הסתם השביל גם צר יותר מהדרך. ייתכן שהמונחים "יחיד" ו"רבים" ביחס לשביל הם גררא של דרך היחיד ודרך הרבים. המונח "שביל" מופיע במשנתנו ללא תיאור נוסף, אבל במשנת פאה יש אבחנה נוספת בין שביל קבוע לשביל שאינו קבוע. בכתב יד קופמן למסכת פאה "שביל הרבים ושביל היחיד והקבוע" וכן בכ"י <b>פ</b> (לפני התיקון) ו<b>ג1</b> , אבל ביתר עדי הנוסח למסכת פאה "הקבוע", כלומר שביל הרבים מפסיק, אפילו אינו קבוע, אבל שביל היחיד מפסיק רק אם הוא קבוע, כל ימות השנה. בכמה עדי נוסח הסדר הפוך, "שביל היחיד ושביל הרבים"<sup class="footnote-marker">2</sup><i class="footnote">ג11, ל, ס, פ. הרא"ש מסביר ששביל צר מדרך, אך קביעתו ששביל הוא מקום הליכה בלבד (דשקיל כרעא ומנח כרעא, שמוציא רגל ומניח רגל) היא כמובן העמדה מצמצמת ביותר. הרא"ש כנראה מצטט את הבבלי, בבא בתרא ק ע"א, אלא שבנוסח שבידינו המשפט בא להסביר מונח הלכתי אחר. </i>, כך שההמשך מתייחס לשביל הרבים, רק אם הוא קבוע הוא מפסיק. יש להניח ששביל הרבים מפסיק יותר משביל היחיד, על כן יש לפרש שלפי עדי נוסח אלו הדרישה שהשביל יהיה קבוע מתייחסת לשביל היחיד ולשביל הרבים כאחד. לכאורה אם כך הוא, מדוע לא אמרה המשנה סתם "שביל"? אלא שרצתה המשנה להבהיר עצמה לבל יטעה הקורא. משנתנו משתמשת אפוא במונחים שונים ("שביל" ולא "דרך"), ואינה מבחינה בין קבוע ללא קבוע, אך גם משנתנו וגם משנת פאה וכל המקבילות משתמשות במונחים "רשות הרבים" ו"רשות היחיד". הבדלי מונחים אלו הם בעיקר הבדלי עריכה וסגנון בלבד, אבל האבחנה בין "קבוע" לזמני היא, מן הסתם, מחלוקת הלכתית.
בספרא הנוסח הוא: "מיכן אמרו אילו מפסיקים לפיאה הנחל והשלולית, דרך היחיד ודרך הרבים ושביל הרבים, ושביל היחיד הקבוע" (קדושים פרשה א פרק ב ה"א, פז ע"ג-ע"ד), כמו ברוב עדי הנוסח שהבאנו, וכן בשני ציטוטי המשנה בתלמוד הבבלי (בבא בתרא נה ע"א; מנחות עא ע"ב). אבל בתוספתא ובירושלמי: "שביל הרבים הקבוע..." (תוס', פאה פ"א ה"ח; ירו', שם פ"ב ה"א, טז ע"ג). מכל מקום, לפי נוסח כתב יד קופמן המשנה מדגישה שדרך מפסיקה תמיד, ושביל מפסיק רק אם הוא קבוע. בהלכה זו בא לידי ביטוי ההבדל בין דרך לשביל: דרך בנויה ושביל אינו בנוי, אבל אם הוא קבוע דינו לעניין פאה כדרך.
החלק האחרון של המשנה חוזר גם להלן (פ"ו מ"ד).
משנתנו ומקבילתה בפרק הבא
ההקשר שם הוא אותו הקשר כמו במשנתנו, כלומר מקרים של ספק, ברם שם הוא משובץ סביב נושא אחר של טומאה חולפת או נייחת ואצלנו במקרה של ספק מגע סתם. אין הבדל הלכתי בין המשניות, אלא הבדל של עריכה. שם מדובר בשאלת הטומאה העוברת, ואבחנה כזאת נדחית, ואצלנו אין דיון בשאלה כלל. מבחינת עריכת המשניות אנו לומדים על תופעה חשובה: אותו משפט הלכתי שובץ בהקשרים מעט שונים. המשפט "האהיל..." היה מוכר לעורכים, אבל שובץ בהקשרים שונים.
עוד אנו לומדים שמחלוקת רבי יהושע וחכמים היא מחלוקת רבי עקיבא וחכמים, ורבי עקיבא בשיטת רבו (רבי יהושע), כמות שהצענו לעיל.
תופעה דומה עולה מהברייתא הבאה: " 'מלא תרווד רקב' שאמרו, וישנו מעיקרי אצבעותיו ולמעלה, דברי רבי מאיר, וחכמים אומרים מלא חפניו. גוש מארץ טהרה וגוש מארץ הפרס, וגוש מארץ טהרה וגוש מארץ העמים, שיעורן כפיקה גדולה של סקאין..." (תוס', כלים בבא מציעא פ"ז ה"א, 585; בבלי, בכורות כב ע"א). המשפט הראשון מסביר את המילים "מלא תרווד רקב" שבכלים פי"ז מי"ב. ההמשך מסביר את משנתנו וקובע שיעור ל"גוש", אבל אין זה הסבר ישיר למשנה, כי אם כך היה הייתה הברייתא מסביר גם את יתר המשנה, כגון מהו שיעור "עצם". אין זאת אלא שהמשפט "גוש... מארץ העמים" הוא משפט ידוע מהקשרים שונים, ואותו באה הברייתא להסביר<sup class="footnote-marker">3</sup><i class="footnote">ראו עוד פירושנו לאהלות פי"ז מ"ה. </i>.
משנתנו חוזרת בתוספתא עדיות: "ששה דברים רבי עקיבא מטמא וחכמים מטהרין. השרץ והצפרדע ברשות הרבים, וכן כזית מן המת וכזית מן הנבילה, עצם מן המת ועצם מן הנבילה, גוש מן הארץ טהרה גוש מבית הפרס, גוש מארץ טהרה גוש מארץ העמים, שני שבילין אחד טמא ואחד טהור, רבי עקיבא מטמא וחכמים מטהרין. ששה ספיקות רבי עקיבא מטמא וחכמים מטהרין: השדרה והגולגולת משני מתים, רביעית דם משני מתים, רובע עצמות משני מתים, אבר מן החי משני מתים, רבי עקיבא מטמא וחכמים מטהרין" (פ"א ה"ז, עמ' 455) ("ששה ספיקות..." חסר בדפוס ובכ"י וינה). המקבילה מלמדת שהפתיחה המספרית היא מאוחרת להתגבשות הרשימה. נושא זה נדון פעמים רבות בפירושנו וראינו שבדרך כלל הפתיחה המספרית יש בה מן הסיכום המאוחר. לעתים היא סיכום מספרי של דוגמאות ידועות (כגון לעיל פ"א מ"א, ראו דיוננו שם), ולעתים לאחר שהיו ידועות דוגמאות מספר נוספה פתיחה מספרית בעלת משמעות סמלית, ולעתים אף אין המספר מתאים לתוכן. במקרה זה משנתנו מונה את המקרים והברייתא בעדויות מוסיפה פתיחה מספרית, בהשראת שיטתה הכללית של מסכת עדיות להרבות בפתיחות (סיכומים) מספריים.
לעיל שנינו שכל ספק ברשות הרבים טהור, וזהו אחד הספקות שטיהרו חכמים (פ"ד מ"ז). במשנה יא שם, במסגרת הפירוט, המשנה חוזרת על קביעה זו. אפשר שמשנתנו היא הסבר למשנה ז, או שהיא ממקור אחר ורק כוללת ניסוח מפורט יותר והיא כדעת חכמים. מסובכת יותר היא המשנה לעיל (פ"ד מ"ה). כך או כך, המשנה ערוכה בכבדות וחוזרת על קביעות שנאמרו לעיל.
מסובך יותר הוא הקשר למשניות ה-ו שבפרק הקודם. שם מנויים הספקות שבהם החמירו חכמים, וכפי שראינו בפירושנו לה נמנות בו גזרות דור אושא. לנוחות הדיון אנו מצרפים את טבלת הסיכום של המשנה שם:
ספק רוקין (אחד טמא אחד טהור – מגע ודאי)
(בסוגריים – השלמת הלכה שאיננה במשנה)
להלן במשנה ה נראה שלדעת רבי יוסי ברשות הרבים שורפין, אבל בשביל שיש בו טומאה אינו שורף (פ"ה מ"ב).
משניות פרק ה קרובות לדעת חכמים, אבל כתובות בשפה הלכתית אחרת. במשנה ז הבחינו בין מגע ודאי וטומאה מסופקת, ואילו במשנתנו שני הספקות נמנים זה בצד זה ולא כשאלה מצטרפת. במשניות פרק ה הבחינו בין מגע להיסט, ובמשנתנו דינם שווה ("האהיל" מופיע רק במשנתנו). עוד הבחינו במשנה ו שם בין רוק לח ויבש, אבחנה שאיננה במשנתנו, שכן היא אינה עוסקת ברוק. המפרשים פירשו את משנתנו כמדברת על מקרה מיוחד מתוך המקרים שבמשניות פרק ד, אך כפשוטן אלו עריכות שונות בשפות הלכתיות שונות, מבתי מדרש שונים. הייתה מחלוקת בסיסית בין חכמים מדור יבנה, וחכמים מדור אושא החדירו סדרת אבחנות משנה.
מכל מקום על שיעורים אלו נחלקו תנאים, ומן הסתם המחלוקת קשורה להערכה האם הם חמורים ("דבר תורה") או קלים ("דברי סופרים"). המחלוקת היא כנראה גם המחלוקת בין המשנה המחמירה (במקואות פ"ו מ"ז) לבין התוספתא שם המקלה (פ"ה ה"ד, עמ' 657).
הירושלמי מניח בפשטות שאת כל השיעורים קבעו חכמים: "תנא רבי יסא קומי רבי יוחנן, ראייה כל שהוא, חכמים הן שאמרו מעה כסף שתי כסף. אמר ליה ויש כן! זו אמר רבי יונה וכל השיעורין לא חכמים הן שנתנו?! כזית מן המת, וכזית מן הנבילה, וכעדשה מן השרץ, לא אתייא מישאול אלא כהדא דתני רבי הושעיא 'לא יראו פני ריקם', אפילו כל שהוא. חכמים הן שאמרו מעה כסף שתי כסף. וקשיא מן דו סמך לדבר תורה הוא, חכמים הן שנתנו: כזית מן המת, וכזית מן הנבילה, וכעדשה, מן השרץ. אמר רבי יוסי בי רבי בון רבי יוחנן כדעתיה דרבי יוחנן אמר כל השיעורין הלכה למשה מסיני. דו אמר מעה כסף שתי כסף דבר תורה. רבי הושעיא כדעתיה, דרבי הושעיא אמר האוכל איסור בזמן הזה צריך לרשום עליו את השיעורין, שמא יעמוד בית דין אחר וישנה עליו את השיעורין, ויהא יודע מאי זה שיעור אכל" (ירו', פאה פ"א מ"א, טו ע"א-ע"ב). הקטע מאפשר פרשנויות שונות. אנו פיסקנו כאילו אין מחלוקת בין האמוראים השונים, וכולם סוברים שהשיעורים הם מדברי חכמים. רבי יוחנן אומר שהם "הלכה למשה מסיני", וספק אם הוא מתכוון לפירוש התנאי של המונח, כלומר שהם אמת מוצקה, או לפרשנות המקובלת בדברי האמוראים, שזו הגדרה היסטורית – מסורת מימי משה<sup class="footnote-marker">4</sup><i class="footnote">ראו ספראי, הלכה למשה מסיני. </i>.
אבל אפשר גם לפסק אחרת את הקטע: "ויש כן? זו אמר רבי יונה וכל השיעורין לא חכמים הן שנתנו!", ואז נוצרת מחלוקת משולשת: רבי יונה אומר שהם דבר תורה, רבי הושעיה אומר שהם מהחלטות של בית דין וניתן לשנותן, ובשם רבי יוחנן נמסרו שתי דעות, האחת שהם מדברי חכמים והאחרת שהם מדבר תורה. מעניין שהירושלמי מתעלם מהמחלוקת במשנתנו וממשנת מקואות וכאילו אינו מכיר אותן, או אינו מכיר בהן.
עוד נביא את דברי הספרי: " 'רק את דמו לא תאכל'... 'רק', ליתן שיעור כזית שאמרה תורה. 'על הארץ', ולא על העוקא..." (ספרי דברים, קכו, עמ' 185; מדרש תנאים לדברים, טו כג, עמ' 89). העובדה שיש דרשה המבססת את השיעור אין משמעה שהשיעור הוא דבר תורה במובנו המשפטי, וכל שניתן ללמוד מהמדרש הוא שהוא הלכה ידועה. אין גם סתירה בין חידוש שטבעו חכמים לבין מה שאמרה "תורה", והמדרש אינו חולק בהכרח על כך שהשיעור הוא מעשה חכמים.

Mishnah 2

משנתנו היא המשך, הסבר והדגמה למשפטים במשנה הקודמת.
<b>אחד שאמר נגעתי בזה ואין ידוע אם הוא טמא ואם הוא טהור</b> – האם מה שהוא נגע בו טמא או טהור,<b> נגעתי ואין ידוע באי זה משניהן נגעתי</b> – המשפט מתייחס למשנה הקודמת: לפניו שני גושי אדמה, טהור וטמא, או שרץ וצפרדע, או שני חפצים אחרים.<b> רבי עקיבא מטמא וחכמים מטהרין</b> – כמו במשנה הקודמת. <b>רבי יוסה מטמא בכלם</b> – בכל הדוגמאות שבמשנה הקודמת, כשיטת רבי עקיבא (רבי יהושע), <b>ומטהר בשביל שדרך אדם להלך ואין דרכו ליגע</b> – דרך אדם ("דרך בני אדם" בנוסחאות אחרות) הוא טיעון רגיל ביותר בסדרה ארוכה של מקרים, מעט במשנה והרבה בירושלמי. רבי יוסי כרבי עקיבא, אך מסייג את דבריו. ניכר שרבי יוסי אינו בוחר בדרך פסיקה פורמליסטית (רשות הרבים או רשות היחיד), אלא מתחשב ברמת הסבירות. הוא מביא נימוק מתחום ההיגיון, ובכך מרגיע את הפחד הטמיר מטומאה סתמית האורבת להולך תמים דרך.
האבחנה בין רשות הרבים לרשות היחיד היא פורמליסטית. לעיל שנינו שתי הבחנות מקבילות. האחת הדגישה את שאלת "יש בו דעת להישאל" (פ"ג מ"ו), והאחרת את העיקרון ש"כל הטומאות כשעת מציאתן" (פ"ג מ"ה), כלומר שאין לחשוש שמא בעבר הייתה נגיעה בטומאה.
כפשוטם שלושת הכללים הללו אינם סותרים זה את זה. כל אחד מהם מתאים לקבוצת מקרים, ואף אחד איננו כלל מקיף. כל אחד מהם מכנס תחת כנפיו סדרת מקרים שבהם נקבעו הלכות פרטיות. במבוא הכללי לפירוש המשניות עמדנו על כך שהמקרים והתקדימים קדמו לכללים. בשלב שני ניסו לנסח כללים שיתאימו לקבוצת מקרים, ובשלב שלישי לכנס את כל הכללים למערכת לכידה ואחידה. במשניות שלפנינו ניצבים הכללים הנפרדים (שלב ב). השלב השלישי המכנס את כל הכללים איננו במשנה, אבל בתוספתא אפשר למצוא את התחלותיו. מכל מקום, יש מקרים המצויים תחת שניים מהכללים.
דרך החשיבה והתיאור הנקוטה על ידינו אינה מתאימה לחשיבה המשפטית שהנהיגו התלמודים ושראשיתה כבר בשלהי ימי התנאים. בתקופות אלו כבר הכירו את כללי העל, ודבקו בתפיסה המבקשת ליצור היררכיה וסדר בין כל כללי המשנה. כאמור, ראשיתם של כללי העל מצויה כבר בתוספתא.
התוספתא מעלה סדרה אחרת של שאלות במקרים של רוב ומיעוט. במשנה מדובר על שתי אפשרויות שוות סיכוי סטטיסטי והתוספתא מבררת סדרה אחרת של מקרים, אך לא נרחיב בה במסגרת זו.

Mishnah 3

משניות ג-ד מבררות מקרה סבוך יותר המהווה פיתוח של שתי המשניות הקודמות.
<b>שני שבילין אחד טמא ואחד טהור הילך באחד מהם ועשה טהרות ונאכלו</b> – כוהן או סתם אדם,<b> היזה ושנה וטבל</b> – מספק. אפשר היה להסביר שמשנתנו היא לפי שיטת רבי יהושע (ורבי עקיבא) שספק טמא, אבל הסבר זה יכביד מאוד על פירוש המשך המשנה. <b>טהר</b> – ועכשיו הוא טהור,<b> הילך בשיני ועשה טהרות הרי אלו טהורות</b> – הוא טהור ועתה הוא ספק טהור, ולדעת חכמים טהור. לכאורה ברור שאחד השבילים טמא, והוא נטמא. אבל מהטומאה הראשונה הוא נטהר, לכן השביל השני הוא ספק, והמשנה מהלכת לשיטת חכמים שספק טהור. <b>אם קיימות הראשונות אלו ואילו תלויות</b> – משום שאחת מהטהרות ודאי טמאה. כל אחד טהור מספק, אבל מבין שניהם אחד השבילים הוא ודאי טמא, ומכיוון שיש כאן ודאי טומאה ורק מקומה בספק, יחד הם מטמאים מספק. מבחינה משפטית אין הבדל בין סוגי הספקות, אבל מבחינת התחושה אחת הטהרות היא ודאי טמאה, ואי אפשר להתעלם מטומאתה<sup class="footnote-marker">5</sup><i class="footnote">ראו פירושנו לתרומות פ"ז מ"ה.</i>. <b>אם לא טהר בינתיים הראשונות תלויות והשניות ישרפו</b> – הוא ודאי טמא, או מהשביל הראשון או מהשני. הטהרות הראשונות הן בספק, והשניות ודאי טמאות, שהרי הוא נטמא. השאלה היא למה הראשונות תלויות, הרי לפי שיטת חכמים ספק רשות הרבים טהור, והעובדה שמאוחר יותר הוא נטמא אינה משנה את מעמדן. לפנינו אפוא שתי אפשרויות. האחת שלפנינו שיטה שישית שספק ברשות הרבים תלוי, וכפי שראינו בטבלה בפירוש משנה א יש גם דעה כזאת, או שאמנם ספק טומאה טהור, אבל מכיוון שבהמשך ההלך נטמא גוררים את הטומאה גם למפרע. טיעון כזה אינו משפטי אלא שייך לתחום הפחד הטמיר מהטומאה. להלן, בפירושנו למשנה הבאה, נראה שאכן ההחלטות אינן נובעות רק מהסיכוי הסטטיסטי לטומאה, ואף לא רק מהיחס לסיכוי של 50% שנטמא, אלא גם משיקול של אווירה ותחושה. נראה שההסבר להלכות אלו איננו רק משפטי, אלא כולל מרכיב של פחד טמיר מטומאה האורבת לשומר המצווה התמים חסר הישע. על מרכיב זה עמדנו במבוא.
עד עכשיו ראינו חמש דעות:
1. רבי עקיבא (ר יהושע) – טמא;
2. חכמים (וכן פ"ד מ"ז ומי"א, רישא של משנה ג) – טהור;
3. רבי יוסי – כרבי עקיבא חוץ מ... (במשנה ה הוא חולק עם הסתייגות זו);
4. בסיפא של משנה ג עמדת ביניים נוספת;
5. פ"ד מ"ו מחמירה מכולן.
בתוספתא מופיע פיתוח של המקרה: "שני שבילין אחד טמא ואחד טהור, 1. והלך באחד ונכנס למקדש פטור, בשני חייב. 2. בראשון ולא נכנס, בשני ונכנס, חייב. 3. בראשון ונכנס והיזה ושנה וטבל, בשני ונכנס, חייב. רבי שמעון פוטר בזה ורבי שמעון [בן יהודה]<sup class="footnote-marker">6</sup><i class="footnote">כך בכתב יד וינה.</i> פוטרו בכולן משם רבי שמעון" (פ"ו ה"ז, עמ' 666; ירו', שבועות פ"ב ה"א, לג ע"ד). המקרה הראשון הוא כמשנתנו (לעיל מ"א-מ"ב), אך במקום "חכמים מטהרים" כתוב "פטור" אם נכנס למקדש, וברור שהוא נתפס כטהור. במקרה השני אחד השבילים ודאי טמא, וזהו אותו היגיון כבמשנתנו ולכן הוא טמא. במקרה השלישי מהטומאה הראשונה הוא נטהר, והשביל השני בספק. לפי שיטת חכמים הנקוטה ברישא צריך היה להיות פטור, אך שוב מכיוון שבהמשך נטמא נגררת הטומאה גם לתחילה, וזו אותה עמדת ביניים (מס' 4) שאין לה היגיון משפטי.

Mishnah 4

<b>השרץ והצפרדע ברשות הרבים</b> – כמו המקרה במשנה א, <b>ונגע באחד מהם ועשה טהרות ונאכלו טבל</b> – וניטהר, כמו במשנה הקודמת,<b> ונגע בשני ועשה טהרות הרי אלו טהרות</b> – שכן ספק ברשות הרבים טהור כדעת חכמים.<b>אם קיימות הראשונות אלו ואלו תלויות</b> – כיוון שאחת מהן ודאי טמאה ואיננו יודעים מי היא, כמו במשנה הקודמת. <b>אם לא טבל בינתים הראשונות תלויות והשניות ישרפו</b> – משנה ד היא כמשנה ג, אבל הדוגמה איננה שני שבילים אלא שרץ וצפרדע. שתי הדוגמאות לקוחות ממשנה א, או שמשנה א מסכמת את הדוגמאות שבפרק.
התוספתא מציעה מקרה מורכב יותר ומייצגת אותה בעיה מנקודת המבט של המחמירים: "1. ככר טמא שנתערב בתשעה ככרות טהורות, ואכלו חמשה חמשה ראשונים, ואחר כך אכלו חמשה חמשה אחרונים, ונטמא אחד מהן, ואין ידוע. הראשונים טמאים, שאין להם במה יתלו, והאחרונים טהורין. 2. זה הכלל אדם באדם, טהרות בטהרות, אדם בטהרות וטהרות באדם, הרי אלו מוכיחות. נאכלו ראשונים, נטמאו, או שאבדו, עד שלא נעשו שניות שניות טהרות, משנעשו שניות שניות תלויות" (תוס', פ"ו ה"ג, עמ' 666). המקרה הראשון מקצין את ההלכה שבמשנה. אין מדובר בספק של חצי חצי אלא ברוב ברור, ולכאורה היה מקום לטעון שהכיכר הטמא בטל ברוב. אבל דין רוב כדין חצי חצי. חמשת הכיכרות הראשונים נאכלו, ואחר כך נאכלו חמשת הכיכרות האחרונים. אחד האנשים, שאיננו יודעים מי הוא, אכל כיכר טמא. הראשונים טמאים, כנראה כשיטת רבי יהושע (ורבי עקיבא), אבל השניים (חמשת הנותרים) טהורים, משום שהם יכולים להיתלות בטיעון שהכיכר הטמא כבר נאכל. אמנם מבחינה סטטיסטית הסיכוי של האחרונים לאכול מהטומאה הוא כסיכוי של הראשונים, אבל מכיוון שהחלטנו, בצורה מלאכותית, שהראשונים טמאים, הרי שעלינו להמשיך ולהניח שהשניים טהורים.
החלק השני של התוספתא מנסח את הכלל. אין זה משנה מהו הספק, תמיד אם הכיכרות הראשונים קיימים עד שנעשו הטהרות השניות, הטהרות השניות טהורות משום שהראשונות טמאות, ולא ייתכן שנטמא את הכול, הרי ודאי שלא כולם טמאים. אבל אם הראשונים קיימים הספק חל במקביל ובאופן זהה על כל הכיכרות, וכולם טמאים מספק. הכלל מוסיף על הדוגמה את החצי השני שהודגש, ואיננו בדוגמה שברישא. דומה שהטיעון העיקרי הוא שאם הכיכרות הראשונים נטמאו מספק אי אפשר לשרוף גם את השניים, הרי ודאי שחלק מהכיכרות הם טהורים, ואי אפשר לשרוף טומאה ללא בסיס עובדתי חזק. לכן אם הכיכרות הראשונים הוכרזו כטמאים השניים טהורים.
כלל שונה יש בתוספתא אחרת: "שני שבילים, אחד טמא ואחד טהור, 1. והלך באחד מהן ועשה טהרות, ועשה בשני, ישרפו. 2. בראשון ולא עשה, בשני ועשה, ישרפו. 3. בראשון בשני ועשה, אלו ואלו מונחות. ראשונות טהורות, ושניות ישרפו" (פ"ו ה"ד, עמ' 666). במקרה הראשון הטהרות הראשונות נאכלו, משום שספק ברשות הרבים טהור. אבל לאחר שהילך גם בשביל השני הוא ודאי טמא, והטהרות טמאות. במקרה 2 הוא בוודאי טמא, שהרי הילך בשני השבילים, ולכן תישרפנה הטהרות. המקרה השלישי דומה לראשון, אבל שתי הטהרות לפנינו, אי אפשר לשרוף את שתיהן כיוון שאחת מהן איננה טמאה, ואין שורפים טהרות מספק, לכן הראשונות הן ספק וספק טהרות ברשות הרבים טהור, והשניות טמאות ודאי, שהרי בינתיים הוא בוודאי נטמא. לפי הברייתא הקודמת ולפי הכלל שבה אם הראשונות קיימות הספק חל במקביל על כולן וכולן טמאות מספק, ואילו בברייתא זו הראשונות טהורות והשניות תישרפנה, כדין תרומה שנטמאה.
התוספתא הקודמת שהבאנו ערוכה בצורה ריבועית ויש בה ארבעה מקרים שדינם זהה:
1. אדם באדם – שמא נגע אדם טהור באדם טמא;
2. טהרות בטהרות – שמא נגעה טהרה (אוכל או חפץ שנשמר בטהרת חולין או תרומה) בחפץ טמא;
3. אדם בטהרות – שמא נגע אדם טהור בטהרות טמאות ונטמא;
4. טהרות באדם – שמא נגע חפץ טהור באדם טמא.
מבחינת עריכה התוספתא מדגימה את ההלכה על כיכרות, זאת בניגוד למשניות הקודמות וכמו המשניות הבאות. יתר על כן, היא מהווה סיכום לדיון במקרים של מיעוט ורוב. הברייתות לעיל (תוס', פ"ו ה"א-ה"ב, עמ' 666) נתנו ביטוי לדעה שיש להלך אחר הרוב והייתה בהן דעה חולקת של רבן שמעון בן גמליאל שאין הרוב מבטל את המיעוט, והברייתא שציטטנו אף היא סבורה כרבן שמעון בן גמליאל שאין מהלכים אחר הרוב.

Mishnah 5

המשנה ממשיכה באותה סדרת שאלות, אך המקרה סבוך יותר, שכן יש כאן שני אנשים. ההבדל הוא שאם אדם אחד הילך בשני השבילים בכל פעם נולד ספק, אך לאחר הליכה בשני השבילים הוא טמא ודאי (אף על פי שאיננו יודעים מתי נטמא הוא בוודאי טמא), אבל בשני אנשים עדיין כל אחד מהם הוא במצב של ספק.
<b>שני שבילין אחד טמא ואחד טהור הילך באחד מהן ועשה טהרות</b> – אלו ספק טהרות ברשות הרבים,<b> ובא חבירו והילך בשיני ועשה טהרות</b> – גם אלו ספקות ברשות הרבים,<b> רבי יהודה אומר אם נשאלו זה בפני עצמו וזה בפני עצמו טהורין</b> – זאת לפי הגישה של חכמים שספק טהרות ברשות הרבים טהור. זו עמדתם של חכמים החולקים על רבי יהושע. החולק ה"טבעי" על רבי יהושע הוא רבי אליעזר, רבו המובהק של רבי יהודה. <b>ואם נשאלו שניהן כאחת טמאין</b> – הדיין המשיב אינו יכול לומר ששתיהן טהורות מספק, הרי אחת הטהרות בוודאי טמאה.<b> רבי יוסה אומר בין כך ובין כך טמאין</b> – כדעת רבי יהושע וחכמי אושא (פ"ד מ"ה). רבי יוסי סבור כמחמירים, כפי ששנינו לעיל במשנה ב, והוא מקל רק במקרה של טומאה בשביל משום שאין זה סביר שאדם ייגע בטומאה במקרה כזה. כאן הכוונה מן הסתם לשביל שיש בו אוהל טומאה (כגון שיש טומאה על השביל ועץ מיצל עליה ועל השביל כאחד).
מבחינת העריכה לפנינו סדרת שאלות הבנויות זו על גב זו:
1. משניות א-ב עסקו בקומה הראשונה – אדם אחד בטומאה אחת – ראשיתה בדור יבנה, אבל המחלוקת נמשכת בדור אושא;
2. משנת פ"ד מ"ה – קביעת ההלכה במקרה הקודם, ובירור פרטים במקרה הקודם (אבחנות בין מגע למשא, בין לח ליבש וכו'). משנה זו היא מדור אושא;
3. משניות ג-ד עסקו בקומה השלישית – אשם אחד בשתי טומאות;
4. משניות ה-ו עסקו בקומה הרביעית – שני אנשים בשתי טומאות, והשאלה כאילו מחברת אותם להיות כאדם אחד. במשנה זו נחלקים בני דור אושא. אמנם בשלב השני נפסקה ההלכה ("גזרות אושא"), אבל כל צד המשיך להתחפר בעמדתו. רבי יהושע פעל לפני חכמי אושא ואינו מקבל את דעתם (שאותה לא הכיר כמובן), וכפי שראינו גם בתוספתא עמדות מנוגדות בשאלה העקרונית. כן שנינו: "שני שבילים, אחד טמא ואחד טהור, 1. והילך באחד מהן ועשה טהרות, ובא חברו והלך בשני ועשה, אלו ואלו מונחות. הרי אלו מוכיחות<sup class="footnote-marker">7</sup><i class="footnote">ראו ליברמן, ירושלמי, ח"א, עמ' 266.</i>. 2. נאכלו ראשונות ונטמאו או שאבדו עד שלא נעשו שניות, שניות טהורות, משנעשו שניות שניות תלויות" (פ"ו ה"ה, עמ' 666<sup class="footnote-marker">8</sup><i class="footnote">כלל דומה לאותו עניין בתוס', ידים פ"א הי"ז, עמ' 682. ודוק: התוכן ההלכתי מצוי במשנה, אבל הניסוח המשפטי הוא בתוספתא, כלומר מעט מאוחר יותר מהמשנה. </i>). המקרה הוא אותו מקרה של משנתנו אבל הדין שונה, ומתאים לברייתא בתוספתא (פ"ו ה"ג) שציטטנו לעיל. שם נקבע שאם הראשונות קיימות, אזי הספק חל במקביל ובאופן זהה על כל הכיכרות, וכולם טמאים מספק. המינוח הוא המינוח של הברייתא שלנו, "אלו ואלו מונחות", "הרי אלו מוכיחות". לכן כל הטהרות לפנינו וכולן טמאות מספק. במקרה השני לא כולן לפנינו לכן הראשונים טמאים והשניים טהורים, אבל אם הן קייימות בזמן שהשניות נעשו הרי ספק הטומאה חל על כולם במקביל וכולם טמאים מספק, ובספק תרומה תולים, כדי שלא לשרוף טהרות מספק.
כמו כן בתוספתא: "1. עשו שניהן טהרה אחת: הרי זו טמאה. 2. עשו שניהן שתי טהרות, זה בא ונשאל בפני עצמו אומרים לו טהור, וזה בא ונשאל בפני עצמו אומרים לו טהור. 3. וזה שנשאלו שניהן כאחד אומרים להם טמא, דברי רבי יהודה. רבי יוסי אומר אם אמרו שנים היינו, ובשני שבילים הלכנו<sup class="footnote-marker">9</sup><i class="footnote">בכתב יד וינה נוסף "כאחד".</i>, ושתי טהרות עשינו, אומרים להם טמא, שאפילו טמאה אחת שנתערבה במאה טהורות כולן טמאות" (פ"ו ה"ו, עמ' 666; ירו', תרומות פ"ז ה"ג, מא ע"ד). טהרה אחת טמאה, שהרי אחד השבילים ודאי טמא. לאחר מכן התוספתא פורשת את הדין במשנתנו, אך בתוספת טיעון שאין הולכים אחר הרוב, וכפי שראינו לעיל זו מחלוקת תנאים נוספת שאיננה במשנה<sup class="footnote-marker">10</sup><i class="footnote">הבבלי מצמצם את המחלוקת: "...שני שבילין, אחד טמא ואחד טהור, והלך באחד מהן ועשה טהרות, ובא חבירו והלך בשני ועשה טהרות, רבי יהודה אומר: אם נשאל זה בפני עצמו וזה בפני עצמו – טהורות, שניהם כאחת – טמאות, רבי יוסי אומר: בין כך ובין כך – טמאין; ואמר רבא, ואיתימא רבי יוחנן: בבת אחת – דברי הכל טמאין, בזה אחר זה – דברי הכל טהורים, לא נחלקו אלא בבא לישאל עליו ועל חבירו" (כתובות כז ע"א; פסחים י ע"א). אם כן, מה שקובע הוא האם הטהרות מצויות יחדיו. כולם מקבלים את הכלל של "רוב ומיעוט טמא" והכיכרות טמאים. אם נעשו כל אחת לעצמה הרי שזה ספק רגיל שלרבי יהודה טהור ולרבי יוסי טמא. המחלוקת היא כשאחד מהם בא לשאול על שתי הטהרות, ורק כאן מפעיל רבי יהודה את הכלל ששני הכיכרות טמאים. </i>.
יש קשר עקיף בין שני הכללים, "נשאלו כאחד" ו"הרי אלו מוכיחות". לפי שני הכללים אין לנו אפשרות להתייחס לכל מקרה בנפרד ולפיכך אין להקל מספק, אף על פי שכל אחד מהמקרים הוא ספק, וגם לא להחמיר מספק, שכן אחד מהם טהור ואין לשרוף תרומה מספק. ברם לפי רבי יהודה מה שיוצר את היחד הוא השאלה המשותפת, ובברייתא הקודמת (תוס', פ"ו ה"ג וה"ה) זו עצם מציאותם של הכיכרות יחדיו. כאמור, רבי יוסי חולק על כל הגישה. עבורו זו שאלה של רוב ומיעוט, ואפילו כיכר אחד טמא ברוב גדול של כיכרות טהורים יש לשרוף את הכול.
הניסוח "אם נשאלו" מלמד על זיקה לעולמם של חכמים. אמנם לא נאמר מי הם הנשאלים, אבל ביטוי זה מופיע גם במסכת נדרים, ושם הנשאלים הם בוודאי חכמים: "נדר ב'חרם', ואמר לא נדרתי אלא בחרמו של ים; ב'קרבן', ואמר לא נדרתי אלא בקרבנות של מלכים; 'הרי עצמי קרבן', ואמר לא נדרתי אלא בעצם שהנחתי לי להיות נודר בו; 'קונם אשתי נהנית לי', ואמר לא נדרתי אלא באשתי הראשונה שגרשתי, על כולן אין נשאלים להם, ואם נשאלו עונשין אותן" (משנה, נדרים פ"ב מ"ה). ניתן להסיק שכמו ששם הנשאלים הם חכמים כך גם כאן הכוונה לחכמים, אבל יש לזכור שכוהנים לא תמיד שאלו את החכמים, ואפשר שהשאלה הופנתה לכוהנים ותיקים יודעי דת ודין<sup class="footnote-marker">11</sup><i class="footnote">ראו על כך בנספח למסכת שקלים העוסק ביחסי כוהנים וחכמים, ובנספח למסכת נדרים העוסק במעמדם ובתפקידם של חכמים, בין השאר כפוסקי הלכה. </i>.

Mishnah 6

<b>שני ככרים אחד טמא ואחד טהור אכל את אחד מהן ועשה טהרות ובא חבירו ואכל את השיני ועשה טהרות</b> – זה אותו מקרה כמו במשנה הקודמת, אלא שהדוגמה היא באכילה של כיכרות ולא בהליכה בשבילים. אכילה מטמאת אך טומאה קלה, "מדברי סופרים" בלבד (פ"ד מי"א), ואילו נגיעה היא טומאה חמורה. אבחנה זו אינה גורמת להבדל בהלכה, ומשנתנו כמשנה הקודמת. <b>רבי יהודה אומר אם נשאלו זה בפני עצמו וזה בפני עצמו טהורין נשאלו שניהן כאחת טמאין</b> – ומשנתנו כמשנה הקודמת. <b>רבי יוסה אומר בין כך ובין כך טמאין</b> – ומשנתנו כמשנה הקודמת.
במקורותינו עוד שתי סדרות של מקרים דומים של ספק כמו במשנתנו (שתי טומאות בשני אנשים), סדרה אחת בתוספתא מקואות (פ"ב ה"ו-ה"ט, עמ' 654).
הלכה ו:
שני מקואות, אחד יש בו ארבעים סאה ואחד אין בו, טבל באחד מהן טומאה חמורה 1. ועשה טהרות – תלויות. 2. בשני ועשה – טהרות, 3. בראשון ולא עשה בשני ועשה – טהרות, 4. בראשון ועשה בשני ועשה אלו ואלו מונחות, ראשונות תלויות והשניות טהורות. במה דברים אמורים? בטומאה חמורה, אבל בטומאה קלה אלו ואלו טהורות.
הלכה ז:
טבל באחד מהן מטומאה קלה 1. ועשה טהרות – טהורות. 2. נטמא באמצע טומאה חמורה, טבל בשני ועשה, אלו ואלו מונחות, הרי אלו מונחות. 3. נאכלו ראשונות ונטמאו או שאבדו עד שלא נעשו שניות – שניות טהורות. 4. משנעשו שניות – שניות תלויות.
הלכה ח:
טבל באחד מהן מטומאה חמורה, 1. ועשה טהרות – תלויות. 2. נטמא באמצע טומאה קלה, טבל בשני ועשה טהרות, נגעו אלו באלו – ראשונות תלויות ושניות ישרפו. 3. טבל באחד מהן מטומאה קלה, ועשה טהרות – טהורות<sup class="footnote-marker">12</sup><i class="footnote">משפט זה מיותר וזהה למקרה לעיל של ספק טומאה קלה, ולא בא אלא להשלמת הריבוע. </i>. 4. נטמא באמצע טומאה חמורה ועשה טהרות – תלויות, ואם נגעו אלו באלו – שניות תלויות ראשונות ישרפו".
הלכה ט:
שני מקואות של ארבעים ארבעים, אחד שאוב ואחד כשר, 1. וטבל באחד מהן מטומאה חמורה ועשה טהרות – תלויות. 2. בשני ועשה – טהרות. 3. בראשון ולא עשה, בשני ועשה – טהרות. 4. בראשון ועשה בשני ועשה אלו ואלו מונחות – ראשונות תלויות ושניות טהורות. במה דברים אמורים? בטומאה חמורה, אבל בטומאה קלה אלו ואלו תלויות.
סיכום תוספתא מקואות
בתוספתא ידים מתנהל דיון דומה מבחינת מבנה התוספתא. ההלכה הראשונה מקבילה במדויק לתוספתא מקואות. תוספתא ידים מעלה בהמשך מקרים נוספים שבהם נגע בכוס הספק-טמאה ביד אחת, אך אלו אינם מקבילים למקרה של מקווה לפיכך לא נדון בהם.
ספק במסכתות מקואות וידים
תוספתא ידים עוסקת בטומאה קלה ומקבילה לסיפא של תוספתא מקואות.
בהמשך תוספתא מקואות מובא דין נוסף המזכיר את משנתנו, אך בנוסח שונה: "ירדו שנים וטבלו בשניהם אחד (כאחד), אחד טמא טומאה חמורה ואחד טמא טומאה קלה: 1. הטובל מטומאה חמורה טמא, מטומאה קלה טהור. 2. אחד הטמא טומאה חמורה ואחד המיקר: הטובל מטומאה חמורה טמא, והמיקר טהור. 3. אחד הטמא טומאה קלה ואחד המיקר – שניהם תלויין. 4. למה זה דומה? לשני שבילין, אחד טמא ואחד טהור, והלכו שנים בשניהן, ועשה טהרות. באחד יש בו דעת לשאול, ובאחד אין בו דעת לשאול. ברשות היחיד שניהן תלויין, וברשות הרבים את שיש בו דעת לשאול ספיקו טמא, ושאין בו דעת לשאול ספיקו טהור" (תוס', מקואות פ"ב ה"י, עמ' 654). סעיפים 3-1 הם צירוף של ההלכות הקודמות שהצגנו בטבלה, ואין בהם חידוש. הסעיף הרביעי מדמה את כל ההלכות שבתוספתא למשנתנו, אלא שהוא מוסיף שני מרכיבים המוכרים לנו מפרק ג. האחד הוא דעת להישאל (פ"ג מ"ו), והשני דין רשות היחיד. התוספתא יוצרת היררכיה של הכללים למקרה של ספק טומאה<sup class="footnote-marker">13</sup><i class="footnote">לתופעה דומה ראו בפירושנו להלן מ"ח; פ"ו מ"א.</i>:
רשות היחיד, בין יש בו דעת בין אין בו דעת – טמא מספק (תלוי);
ברשות הרבים, יש בו דעת – טמא, אין בו דעת – ספקו טהור.
אפשר לנסח את הכלל גם בדרך הפוכה:
יש בו דעת – תמיד טמא;
אין בו דעת – ברשות הרבים טהור וברשות היחיד טמא.
ספק טומאה
בתוספתא שנינו: "שאלו את בן זומא, מפני מה ספק רשות היחיד טמא? אמר להם, סוטה מה היא לבעלה, ודאי או ספק? אמרו לו ספק. אמר להן, מצינו שהיא אסורה לבעלה, ומכאן אתה דן לשרץ. מה כאן רשות היחיד, אף להלן רשות היחיד. מה כאן שיש בו דעת לשאול, אף להלן דבר שיש בו דעת לשאול. מכאן אמרו, דבר שיש בו דעת לשאול, ברשות היחיד ספיקו טמא ברשות הרבים ספקו טהור. ומפני מה ספק רשות הרבים טהור? אמר להן, מצינו שהצבור עושה את הפסח בטומאה, בזמן שרובן טמאין. ואם טומאה ודאית התרוה לצבור, קל וחומר לספק טמאה. רבן שמעון בן גמליאל אומר, מפני מה ספק רשות היחיד טמא וספק רשות הרבים טהור, מפני שאיפשר לשאול ליחיד ואי אפשר לשאול לרבים" (פ"ו הי"ז, עמ' 667). התוספתא כוללת מרכיבים חשובים בתחום ההלכה והמחשבה ההלכתית. בתוספתא שני עקרונות:
1. ספק רשות היחיד טמא הוא בדבר שיש בו דעת לשאול, ומשמע שאם אין בו דעת לשאול איננו טמא. עם זאת לא ברור למה התוספתא מתכוונת ב"כאן". לפי סדר התוספתא כפשוטה היא מוסבת על "נגע באחד בלילה" (משנה ז להלן), ומשמע שאין בו דעת לשאול או להישאל הוא כל מקרה של אי ידיעה ואין לו קשר ליכולת הפוטנציאלית של האדם.
2. ספק רשות הרבים טהור מבחינה אידאולוגית, כשם שאי אפשר לטמא ציבור<sup class="footnote-marker">14</sup><i class="footnote">המדובר במקרה שכל הציבור נטמא, ואזי נדחית חובת טהרה מפני חובת קרבן הפסח. ראו משנה, פסחים פ"ז מ"ד.</i>.
בהעמדה זו יש ממד אידאי חשוב שאין גורמים טומאה לציבור מתוך ספק, ואף לא מתוך ודאי. כפי שטענו לעיל (פ"ד מ"ה) תפיסה זו מצויה גם במקבילות אחרות: "העיד רבי יהושע על עצמות שנמצאו בדיר העצים. אמרו חכמים: מלקט עצם עצם והכל טהור" (משנה, עדיות פ"ח מ"ה), ובתוספתא: "אמר רבי שמעון בן עזאי: מעשה שנמצאו עצמות בירושלם בדיר העצים ובקשו חכמים לטמא את ירושלם. אמר להן רבי יהושע: בושת היא לנו וכלימה שנטמא את ביתינו! איה מיתי מבול איה הרוגי נבוכדנצר איה הרוגים שנהרגו במלחמה ועד עכשיו?! אבל אמרו: ודאי טמא ספק טהור<sup class="footnote-marker">15</sup><i class="footnote">ויכוח דומה התקיים בין רבי יהושע וחכמים ביחס לכיכרות תרומה (תוס', עדיות פ"א הי"ב, עמ' 456). מן הסתם המסקנה מועתקת משם. לדין ספק בית הפרס ראו פירושנו לעיל פ"ד מ"ה ופ"ה מ"א.</i>" (עדיות פ"ג ה"ג, עמ' 459). כמו כן: "מעשה ברבי ישבב שבדק ומצא שנים בתחלה ואחד היה ידוע, עשה להן תפיסה עשה להן שכונות קברות. כשבא אל רבי עקיבא אמר, כל שיגעת לריק יגעת, אף אתה היית צריך לבדוק כל קברי ארץ ישראל הידועין, ולא אמרו אלא המוצא שלש כתחלה" (תוס', אהלות פט"ז ה"ג, עמ' 614; בבלי, נזיר סג ע"א). רבי ישבב נוהג בשונה מן התוספתא ומכריז על שכונת קברות אף על פי שקבר אחד היה ידוע. רבי עקיבא מסתייג מפסיקתו<sup class="footnote-marker">16</sup><i class="footnote">ראו פירושנו לאהלות פט"ז מ"ג.</i>. הוויכוח בין התנאים מעיד על מתיחות סביב הנושא. רבי עקיבא מגן על טהרת ארץ ישראל, ורבי ישבב מחמיר. כל זאת ברוח המימרה המאוחרת של ריש לקיש "עילה מצאו וטהרו ארץ ישראל!" (בבלי, כתובות כ ע"ב). ניסוח זה כמובן אמוראי, אך מגמות אלו ניכרות גם בדברי תנאים. כך גם הטיעון "אין דבר שלרבים נאסר", טיעון המתואר שם "על ידי עילא" (ירו', עבודה זרה פ"ב ה"י, מב ע"א; תרומות פ"י ה"ה, מז ע"ב; שביעית פ"ח ה"ח, לח ע"ב). כל אחד מהאזכורים דן בנושא אחר, ולכולם משותפת אותה תפיסה המועברת גם לעניין טהרות.
רבן שמעון בן גמליאל גם הוא מניח בפשטות שברשות היחיד זהה ל"יש בו דעת להישאל" ואילו רשות הרבים זהה ל"אין בו דעת להישאל" וטהור, שכן את הרבים אי אפשר לשאול. לטיעון זה אפשר להוסיף את הנימוק הפרקטי, שברשות הרבים אדם פחות דרוך ועירני, ואילו ברשות היחיד עליו להיות דרוך, ואם לא עשה כן הוא טמא.
לפי ברייתא זו יש לתקן את הטבלה שהצענו לעיל:
ספק טומאה
עוד יש להעיר שטיעונו של בן זומא קשה; וכי מה הדמיון בין המקרים? סוטה היא ספק, אבל שם הרי יש רגליים לדבר, שהרי היא כבר הוזהרה על ידי בעלה. נימוק זה אף מובא בתלמודים (ירו', סוטה פ"ו ה"ד, כא ע"א; בבלי, שם ב ע"ב). ובכלל, מה הדמיון בין המקרים? גם הדימוי לקרבן פסח הוא דרשני. פסח הותר בציבור כדי שלא תכלה מצווה מרוב ישראל, אך כאן "רשות הרבים" אינה מתייחסת לטומאה של ציבור אלא משמעה שיחיד שעבר שם ייטמא, ואולי יחול דין זה על עוד כמה אנשים.
קשה מאוד להעמיד את משנתנו ואת המשניות הקודמות במקרה שאין בו דעת בלבד. מצד שני, בפרק ג משנה ח דובר בתינוק בבית וגם שם אם אין בו דעת ספקו טהור. הוא הדין בבעלי חיים. אם כן, גם ברשות היחיד אם אין בו דעת ספקו טהור. התוספתאות מנסות אפוא ליצור כלל היררכי מסדרת כללים שהם למעשה סותרים זה את זה. ההיררכיה המוצעת בברייתא אחת סותרת את זו שמוצעת בשנייה, ללמדך שאפילו על ההיררכיה בין הכללים אין הסכמה.
בברייתא אחרת יש גישה שונה: "תינוק שהיה תפוס בידו של אביו, או שהיה רכוב על גבי כתפו של אביו, ספיקו טמא מפני שאביו נשאל עליו. חרש שוטה וקטן ספקן טהור מפני שאין בהן דעת לשאול. אמר רבי שמעון, בזו מדת הדין לוקה" (תוס', פ"ג ה"ז, עמ' 663). בברייתא זו מוצג הכלל שאין בו דעת להישאל ככלל מוחלט, גם ברשות הרבים, אם כי הדבר לא נאמר במפורש, אבל הוא יוצא מהמשנה שהתוספתא מוסבת עליה (פ"ג מ"ו) המטהרת חרש, שוטה וקטן הנמצאים במבוי, ואין מבוי אלא רשות הרבים. חשובה יותר היא הביקורת של רבי שמעון על הכלל, ביקורת שעסקנו בה לעיל (בפירושנו למשנה שם), וראינו שיש לפרשה כדעה חולקת, אחת מהדעות המוצגות בטבלה לעיל.
אם כן הכלל "ספק רשות הרבים טמא" סויג, ולמעשה הוא כמעט לא משמעותי.
במהלך דיוננו הבאנו סדרת מקורות העוסקת במצב של ספק בשניים, זאת לאחר שבפרק ד נדון סתם "ספק תרומה טמא". בפועל אין כאן הבדל חד בין ספק תרומה לספק חולין, אלא שלל דעות. בולטת מאוד היא תופעת החזרות והניסוחים הריבועיים. דומה שמעבר לפרטים ולמחלוקות עולות שתי תחושות. האחת היא של חזרות ספרותיות רבות. ניכר שחכמים רצו להדגיש את רעיון הספק על ידי חזרה עליו. התופעה השנייה היא שחזרות אלו משדרות אווירה משפטית טכנית ללא חרדת טומאה. אותו סיכוי סטטיסטי לטומאה הוא פעם טמא ופעם טהור, או נופל לסדרת מצבי ביניים. מה שקובע הוא הסדר הפורמלי, כגון הטיעון שאם ראשונים נטמאו אז השניים בוודאי טהורים. מי שחרד לשרפת טומאה היה מונע את השרפה בפעם הראשונה, ומי שחרד מאכילת טומאה היה נמנע מלטהר את הפעם השנייה. ואכן, מצאנו גם את העמדות המבטאות את "חרדת הטומאה" (יניח במקום מגולה כדי שהתרומה תיטמא באופן ודאי יותר), או "תולין" (פירושנו לפ"ד מ"ה). סדרת המשניות שלנו (טהרות פ"ה) משדרת מערכת שיקולים משפטיים טכניים, ונראה שזה הפן הרווח בספרות ההלכה. אין זה אומר שזה היה גם הפן הרווח בציבור, אך תפיסה זו רוצות משנתנו ומקבילותיה לשדר לציבור – ולחנכו בהתאם. תפיסה זו התקבלה כקנונית בספרות הפרשנית לדורותיה, אך שוב ספק אם אכן הייתה לשלטת גם בציבוריות החרדה לדבר ה'.

Mishnah 7

<b>מי שישב ברשות הרבים ובא אחד ודרס על בגדיו או שרקק ונגע ברוקו</b> – יש כאן ספק ברשות הרבים, שהרי איננו יודעים אם הנוגע או הרוקק טמאים. אבל רוב הציבור לא שמרו על דיני טהרה, ולכן יש להניח שהאיש טמא<sup class="footnote-marker">17</sup><i class="footnote">הרמב"ם אומר שהיושב ברשות הרבים הוא "סכל", ואולי התכוון שאין בו דעת להישאל. זאת לפי הגישה המנסה לתאם בין הכללים: ברשות הרבים כשאין בו דעת להישאל טהור, אבל ספק רוקין טמא, לכן בבגדים הלך אחר הרוב.</i>. <b>על רוקו שורפין את התרומה</b> – שכן שנינו לעיל (פ"ד מ"ה) שעל ספק רוקין שורפים את התרומה. לעיל ראינו כי יש החולקים על קביעה זו (פ"ד מ"ו). <b>ועל בגדיו הולכין אחר הרוק –</b> וכן בכתבי היד הטובים (לאו, פרמא), אבל בדפוס ראשון, בכתב יד מינכן ובשני קטעי גניזה "הרוב", וכן גרסו הרמב"ם והר"ש, וכן הנוסח בתוספתא (פ"ו הי"א, עמ' 666), אם כי הר"ש התקשה בגרסה זו (להלן). הנוסחה של הרוב נראית ברורה, ואזי ההבדל הוא בין אדם לבגדים. אבל עדיין תישאל השאלה למה יהיה הבדל בין אדם לבגדים. יתר על כן, הנוסחה "אחר הרוב" היא הפשוטה ואיש לא היה מתקן נוסחה פשוטה לנוסחה בלתי מובנת. לפי נוסחת כתב היד הכוונה שגם בגדיו טמאים כמו אם נגע רוק באדם, וההסבר קשה. <b>ישן ברשות הרבים ועמד</b> – ספק אם היה מגע וספק מי נגע בו,<b> כליו טמאין מדרס דברי רבי מאיר</b> – אף על פי שיש כאן שני ספקות,<b> וחכמים מטהרין</b> – לפי הכלל שכל הטומאות כשעת מציאתן ואיננו חוששין לעבר (לעיל פ"ג מ"ה).
<b>נגע באחד בלילה ואין ידוע אם חי אם מת ובשחר עמד ומצאו מת רבי מאיר מטהר</b> – ודאי נגיעה אבל ספק טומאה, רבי מאיר מפעיל במקרה זה את הכלל שאיננו חוששים לעבר, <b>וחכמים מטמין שכל הטמאות כשעת מציאתן</b> – כרגע הוא מת ומטמא, ואין ספק שהייתה נגיעה, לכן הנגיעה מטמאת. כבר הר"ש חש שרבי מאיר סותר את רוח דבריו שברישא, אלא שברישא היו שני ספקות (ספק נגע וספק טמא), ואילו כאן זהו ספק אחד, וחכמים שברישא טיהרו משום שאין כאן נגיעה ודאית והטומאות כשעת מציאתן, ואילו בסיפא יש ודאי נגיעה, ובשעת המציאה (הבירור) האיש מת ומטמא.
שנינו בתוספתא: "ספק רשות הרבים טהור, וחכמים מטמאין, שכל הטומאות כשעת מציאתן. מודים חכמים לרבי מאיר שאם ראהו חי מבערב, אף על פי שהוא בא שחרית ומצאו מת, טהור, מפני שזה ספק רשות הרבים" (פ"ו ה"ח, עמ' 666). הניסוח "ספק רשות הרבים טהור" נשמע ככלל כללי, אבל הוא מוסב רק על המקרה הפרטי שלנו, ועל הצירוף של רשות הרבים ושעת מציאתן. לפי התוספתא המחלוקת מצומצמת למקרה שאיננו יודעים מתי האיש מת, אבל אם בערב היה חי אנו רשאים להניח שהנגיעה הייתה בהיותו עדיין חי. התוספתא גם מדגישה שהמעשה אירע ברשות הרבים, מעין הסיפור שיובא להלן, וכן: "ישן על גבי אבן ברשות הרבים, בשחר ומצא עליה שרץ או רוק, רבי מאיר מטהר מפני שספק רשות הרבים טהור, וחכמים מטמאין, שכל הטומאות כשעת מציאתן. ומודים חכמים לרבי מאיר שאם ראוה נקייה אף על פי שהוא בא שחרית ומצא עליה שרץ או רוק שהוא טהור, שזה ספק רשות הרבים" (תוס', פ"ו ה"ט, עמ' 666). הלכה זו זהה לקודמתה, ומשתמשת ברוק כדוגמה.
המרכיב של אין/יש בו דעת להישאל אינו מופיע במשנה, וכפשוטו לא ראתה בו המשנה גורם מכונן. רק הברייתות מהתוספתא שהבאנו לעיל מחברות בין השניים (תוס', מקואות פ"ב ה"י, עמ' 654; טהרות פ"ו הי"ז, עמ' 667).
בתוספתא מובא סיפור מעניין המדגים את ההסכמה בין רבי מאיר לבין חכמים במשנתנו: "מעשה במסוכן אחד שהיו מוליכין אותו מגיניסר לחמתן, והיו הכתות מתחלפות עליו, ובאחרונה נמצא מת בידן. ובא מעשה לפני חכמים ולא טמאו אלא כת האחרונה בלבד" (פ"ו ה"ז, עמ' 666). החולה היה חי ומת בזמן המסע, לכן יש לפרש שמת רק לאחרונה. התמונה החברתית מעניינת. קדמונינו ידעו שלמים החמים בחמתן (חמי טבריה) יש סגולות רפואיות. ספק אם ידעו להגדיר לאילו מחלות הן יעילות. במקרה זה החולה נפטר בעת המסע, וניתן ללמוד ממנו על המאמץ הנדרש להביא חולה, ב"מסע אלונקה", למים המרפאים.

Mishnah 8

<b>שוטה אחת בעיר או נוכרית –</b> בדפוסים מאוחרים, בהשפעת הצנזורה הנוצרית, "כנענית",<b>או כותית כל הרוקים שבעיר טמאין</b> – השוטה טמאה כי אינה יכולה לשמור על עצמה והכותית טמאה תמיד טומאת נידה, שתיהן משום שאינן מקפידות על הלכות טהרה כנדרש. תפיסה זו מופיעה גם לעניין נידה (משנה, נידה פ"ד מ"א). במשנה אחרת יש מחלוקת מדור אושא האם סתם כתמים על בגדים הם טמאים או טהורים, והדבר תלוי בשאלה האם אנו מניחים שהרוב השומרוני שומר שלא למסור בגד טמא לפני שכובס וטוהר (משנה, נידה פ"ז מ"ג). במשנה אחרת נאמר שבית הטומאות של נשות הכותים טמא מפני שקוברות שם נפלים (משנה, נידה פ"ז מ"ד<sup class="footnote-marker">18</sup><i class="footnote">בית הטומאות הוא כנראה בית שגרות בו נשים נידות, ובעיקר נשים לאחר הלידה. זהו נוהג מרתק הידוע לנו מעדות אחרות, ולא כאן המקום להרחיב בכך.</i>). החשש מפני קבורת נפלים מוצג כסיבה לכך שתחום המגורים של נכרים הוא "מדור גויים" וטמא, אבל הטענה המושמעת כלפי נשות כותים לא גרמה להחלטה לטמא את כל ארצם. ברור, אפוא, שהנימוק של קבורת נפלים אצל גויים ואצל כותים אינו הגורם לקביעת ההלכה אלא עילה משנית. הגורם היה לאומי ועקרוני, והשומרונים כאן נחשבו כיהודים לעניין זה. אין ספק שהם שמרו על דיני טהרה ברמה כלשהי (אולי לא על כל הדקדוקים שתבעו חכמים), אבל אילו רצו חכמים לטמא את ארצם מסיבה לאומית היו מוצאים לכך נימוק פורמלי. אין זאת אלא שחכמים לא רצו לטמא את ארצם, והעובדה שהם שמרו על דיני טהרה הקלה על הכרעה זו. בנדון זה אפוא "כותי כישראל", והרחבנו על כך בנספח למסכת ברכות. עם זאת בתלמוד הבבלי אנו מוצאים גם מגמה המסייגת מעט את נאמנותם של הכותים להעיד בנושא טהרה (בבלי, נידה נז ע"א).
גם משנה זו מהלכת בדעה שטמא אחד מטמא הרבה טהורים, ואין מהלכים אחר הרוב. במקבילות שאלה זו שנויה במחלוקת. כבר ראינו שלעיל במשנה ז, לפי עדות חלק מעדי הנוסח, הולכים אחר הרוב, וכן במסורות אחרות שתובאנה להלן. בתוספתא מובאת הלכה דומה: "שוטה אחד בעיר כל הרוקין שבעיר טמאין, דברי רבי מאיר. רבי יהודה אומר, אם היתה רגילה ליכנס במבוי אחד, אותו מבוי בחזקת טמאה, וכל המבואות בחזקת טהרה. ורבי שמעון אומר, כל המבואות בחזקת טומאה, חוץ מן חצר המשתמרת. ורבי אליעזר ברבי שמעון אומר, אף חצר המשתמרת בחזקת טומאה, עד שיאמר ברי לי שלא באתי לכאן" (פ"ו ה"י, עמ' 666). ארבע עמדות בתוספתא זו. עמדתו העקרונית של רבי מאיר היא כמשנתנו, ויתר העמדות מסייגות את ההלכה העקרונית במקום שיש סבירות גבוהה שהשוטה לא נכנסה לשם. אין חשש שהשוטָה תיכנס לחצר המשתמרת, כלומר חצר ששומר יושב בשערה או ששעריה סגורים, ורבי אלעזר ברבי שמעון פוטר רק במקרה שלדיירים ברור שהשוטה לא נכנסה לחצר שלהם (איור 15).
<b>איור 15א.</b> חצר שאינה משתמרת. ללא בית חצר ושומר. הירשפלד, עין גדי, 646 4e.
<b>איור 15ב.</b> חצר שאינה משתמרת – החצר בכורזין בין שני מבנים. צילמה ד' ספראי.
<b>איור 15ג.</b> חצר משתמרת – בית האחוזה ברמת הנדיב. הפתח לבית האחוזה הוא דרך חדר סגור שבו ניצב בדרך כלל שומר (בצד ימין במרכז). אין זה מקרה שהדוגמה היא מבית אחוזה, שהוא מבנה ברמה כלכלית גבוהה. מתוך הירשפלד, רמת הנדיב.
אבל בתוספתא מופיעה גם עמדה חולקת: "הנבלות ושחוטות בעיר, הולכין אחר הרוב. רבן שמעון בן גמליאל אומר, אפילו נבלה אחת נמכרת בעיר כל הנמצא בעיר הרי הוא של נבלה, מפני שהנבלות מצויות. דמין טמאין וטהורין בתוך הבית, הולכין אחר הרוב. מעשה שנמצאו דמים על גבי ככרות של תרומה, ובא מעשה לפני חכמים וטהרו, שאינו אלא דם שרצים החיין" (פ"ו ה"א, עמ' 666-665). אם כן הולכים אחר הרוב, אבל רבן שמעון בן גמליאל אומר שגם מיעוט קטן מטמא. כמו כן בברייתא שאחריה: "תשעה שרצין וצפרדע אחד ברשות הרבים, ונגע באחד מהן ואין ידוע באיזה מהן נגע, ספיקו טהור. פירש אחד מהן לרשות היחיד ספיקו טמא, לרשות הרבים ספיקו טהור, ובנמצא הולכין אחר הרוב" (תוס', פ"ו ה"ב, עמ' 666).
בתוספתא הכלל קשור לרשות הרבים, ואפשר לפרש היגד זה בשתי צורות:
1. לדעת חכמים רק ברשות הרבים הולכים אחר הרוב, וברשות היחיד אין הולכים אחר הרוב.
2. לדעת רבן שמעון בן גמליאל רק ברשות הרבים אין הולכים אחר הרוב, אבל ברשות היחיד הולכים אחר הרוב.
הפרשנות השנייה בלתי סבירה, שכן בכל הדעות עד עתה החמירו ברשות היחיד יותר מאשר ברשות הרבים, לפיכך יש להבין שההגבלה על רשות הרבים היא רק לדעת חכמים. כן נאמר בהלכה ב בתוספתא שלדעת חכמים ספקו ברשות הרבים טמא, כלומר שאין הולכים אחר הרוב. כפי שראינו לעיל (בפירושנו למ"ו) התוספתא מנסה לדרג את הכללים וליצור היררכיה ביניהם, בעוד שבמשנה כל כלל עומד בפני עצמו. גם במקרה זה המחלוקת בין חכמים לרבן שמעון בן גמליאל עומדת בפני עצמה, והיא בכל הרשויות. אלא שאין היא כלל סוחף וכללי, אלא כלל חלקי המתאים לקבוצה מסוימת של מקרים.
זאת ועוד; התוספתא מסיימת ש"בנמצא" הולכים אחר הרוב. בכך נפתח פתח לסדרת הלכות שלפיהן אם הפסול יש לו מקום קבוע ונוכחות מתמדת לכל הדעות הולכים בו אחר הרוב, כגון "חבר שמת והניח פירות, הולכין אחר רוב המוכנס. רוב המוכנס חולין חולין, ואם רוב מוכנס תרומה תרומה. הניח טהרות הרי אלו טהורות, הניח כלים הרי אלו טמאין, שאני אומר הזה ולא שנה, או שנו ולא טבלו. או שמא לא הוזה כל עקר. חבר שמת והניח פירות, אפילו אותו היום כונסן, הרי אלו בחזקת מתוקנין" (תוס', פ"ט ה"ה, עמ' 670). במשנת מכשירין פ"ב מובאת סדרת מקרים כאלה, אלא שהמונח "נמצא" או "קבוע" אינו מופיע שם כלל אלא גישה כוללת שהולכים אחר הרוב, גישה שכאמור משנתנו חולקת עליה.
המשנה מתמקדת בשוטה שאי אפשר לברר עמה להיכן הלכה. יש כאן משמעות מחודשת למונח "אין לו דעת להישאל". אין הכוונה שהאיש שנטמא אינו יכול להישאל, אלא שהאיש המטמא אינו אחראי למעשיו. עם זאת, משמעות זאת מתאימה רק למקרה זה ולא למקרים האחרים שהובאו ושבהם נעשה שימוש במונח יש/אין דעת להישאל.
מבחינה חברתית המשנה מעלה תמונה מעניינת. לשוטה לא יאפשרו להיכנס לחצר המשתמרת כדי שלא תטמא את החצר, ומצד שני אין חוששים שסתם נידה תיכנס לחצר. נשים נידות מטילות על עצמן חובות זהירות, הן נשמרות מלטמא את סביבתן, כשם שהן נשמרות מלאסוף את מי רגליהן (תוס', תרומות פ"י הי"ד; טהרות פ"ה ה"ג, עמ' 664)<sup class="footnote-marker">19</sup><i class="footnote">וראו להלן בסוף המשנה.</i>. לא כן השוטה, שאינה שולטת על מעשיה. הוא הדין בעם הארץ שאינו חשוד לטמא, ורק שוטה (זכר) עלול לטמא בגלל חוסר שליטתו במעשיו.
מצד שני אנו חושדים בנידה שנכנסה לבית שהיא פושטת ידיה ונוגעת (ומטמאת) חפצים בבית המארחת, או מציצה ונוגעת בתנור חברתה (להלן פ"ח מ"ד ואילך).
הכלל ש"בנמצא" הולכים אחר הרוב (לכל הדעות) נדון במקורות: "משקין טמאין וטהורין בתוך הבית הולכין אחר הרוב" (תוס', פ"ח הט"ו, עמ' 669). כאן הרוב קובע ללא עוררין. התלמודים מדגימים כלל זה בברייתא שאינה מוכרת לנו מהמקורות התנאיים עצמם: "תשע חנויות מוכרות בשר נבילה ואחת מוכרת בשר שחוטה, נתחלפו לו – חושש. ולנמצאת הולכין אחר הרוב. תשע חנויות מוכרות בשר שחוטה ואחת מוכרות בשר נבילה, נתחלפו לו – חושש, ולנמצאת הולכין אחר הרוב" (ירו', שקלים פ"ז ה"ג, נ ע"ג). "חושש" משמעו אסור. בכל מקרה של חנויות הספק אסור. אבל אם חתיכת הבשר נמצאה בשוק, ואין לה מקום קבוע, הולכים אחר הרוב. הניסוח בבבלי הוא: "דתנן: תשע חנויות, כולן מוכרין בשר שחוטה ואחת מוכרת בשר נבלה, ולקח מאחת מהן ואינו יודע מאיזה מהן לקח – ספיקו אסור. ובנמצא הלך אחר הרוב" (פסחים ט ע"ב; כתובות טו ע"א; נידה יח ע"א ומקבילות). הניסוח המשפטי הוא "כל קבוע כמחצה על מחצה דמי, בין לקולא בין לחומרא" (כתובות שם שם). כאמור, במקרים דומים המנויים בפרק ב במכשירין הולכים אחר הרוב, ללא הסייג של "בנמצא". עלינו לומר אפוא שבמשנה ההלכה שהולכים אחר הרוב שנויה אמנם במחלוקת (משנתנו מול משנת מכשירין), אבל מי שאומר שהולכים אחר הרוב קובע כלל זה ללא הסתייגות. בתוספתא ובתלמודים (בירושלמי יותר מבבבלי) מוצגת עמדת פשרה שרק "בנמצא" הולכים אחר הרוב.
ההלכה של "בנמצא" (בבבלי גם "בקבוע") עצמה קשה, ונשמעת בלתי הגיונית, הרי בשני המקרים הסיכוי הסטטיסטי זהה, אז מניין נובע ההבדל ההלכתי? בירושלמי שדן בנושא אומר רב חסדא בלשונו הפיוטית: "ולא מצאו כל אנשי חיל ידיהם. אמר רבי אימי, ברוך שבחר בהם ובדבריהם" (ירו', כתובות פ"א ה"י, כה ע"ד). רב חסדא תמה על ההחלטה, ורבי אמי מצטט את הברכה על לימוד תורה, או מעין פתיחה לדרשה. יש בדבריו ביטוי לקבלת הדין ולמשמעת כלפי החכמים הקדומים שקבעו את ההלכה, אבל למעשה אין לו הסבר ליחס הכפול למקרה.
אפשר שלפנינו גזרה הבאה להעניש מי שיש סיכוי שיבוא לחנות לא כשרה. קונה ירא שמים לא אמור להתחבט בשאלה האם בטעות נכנס לחנות כזאת, אבל דומה שהכלל הוא מעבר למקרה של חנות, כמו במקרה שבתוספתא דילן. אין כאן קנס אלא ביטוי אחר שאם לטומאה יש מקום הרי שכל התקרבות אליו, גם אם היא מסופקת, מטמאת. מעין טיעון זה ראינו לעיל (פ"ד מ"א) ולהלן (פ"ו מ"ב). ואכן במקבילות אלו יש מחלוקת על הכלל. דומה שלפנינו מחלוקת עקרונית האם בטהרות הולכים אחר הרוב, וכמו בכמה מהמחלוקות האלו הקביעה הסופית לא הייתה החלטית, אלא פשרה שאין בה אחידות ולכידות משפטית. ההחלטה מושפעת מתקדימים שנוצרו, ואולי גם מפחד מיסטי מהטומאה.
<b>מי שדרסה אשה על בגדיו או שישבה עמו בספינה</b> – ויש חשש שהיא נידה,<b>אם מכרתו שהוא אוכל בתרומה כליו טהורין</b> – בהלכה זו מובע אמון רב באישה שלא תכשיל אוכל חולין בטהרה, או כוהן. <b>ואם לאו ישאלינה</b> – ושוב אין חכמים מטילים ספק בכך שהיא תיתן תשובה אמִתית לשאלה.
בתוספתא שנינו: "מי שדרסה אשה על בגדיו, בגדיו טמאין מדרס. רבי דוסתאי ברבי יהודה אומר, אם רקק ושפה את רוקו בשעה שהיא רקה, בגדיו טמאין מדרס, שכן דרך בנות ישראל שפות רוקיהן בשעה שהן נדות. לא שפה את רוקה, בגדיו טהורין" (פ"ו הי"ב, עמ' 666). התוספתא חולקת על המשנה. האפשרות שהאישה תיזהר, או שישאל אותה, אינה עולה, וכנגד זה ניתן סימן לדרך התנהגותה של נידה. היא רוקקת ומשפשפת את הרוק כדי שייספג בקרקע ולא יכשיל אחרים. גם כאן מובע אמון רב באישה. כך גם הן נמנעות מלמחזר שתן (תוס', פ"ה ה"ג, עמ' 664; תרומות פ"י הי"ד), וכיוצא באלו דוגמאות נוספות. ביחס האמון לנידה ובפקפוקים בו נרחיב במבוא למסכת נידה.
משנתנו מניחה בפשטות שהספינה עצמה אינה מקבלת טומאה ואינה מהווה מושב או משכב משותף, אחרת לא היה מה לשאול את האישה. השאלה היא אם דרסה על בגדיו, ומצפים מהנידה שתיזהר מלדרוס על בגדי כוהן. דין זה נכון בספינה גדולה, אך לא בספינה קטנה (שבת פ"ט מ"ב; כלים פט"ו מ"א; אהלות פ"ח מ"ג).
התוספתא מתארת חברה שרגילים לירוק בה ברשות הרבים.

Mishnah 9

<b>עד אומר נטמאתה והוא אומר לא נטמיתי טהור</b> – בתחום דיני ממונות עדותו של בעל הדבר אינה רלוונטית כלל, ועד אחד מחייב שבועה. המשנה מציגה ספק בדיני טהרות כאילו היה ספק משפטי רגיל, אלא שדיניו שונים. בסופו של דבר כאן נדרש אדם לקבל החלטות על עצמו, ואין כאן פנייה לבית המשפט שיקבע את העובדות. <b>שנים אומרים נטמאתה והוא אומר לא נטמיתי רבי מאיר מטמא</b> – עדות שניים היא עדות תקיפה וחייבים לקבלה, לפיכך האיש טמא.<b> וחכמים אומרים הוא נאמן על ידי עצמו</b> – "על ידי" משמעו "בשביל"; האדם צריך לקבל בעצמו את ההחלטות בתחום זה של טהרות, זאת אף שלהחלטותיו השפעה גם על סביבתו, אם נגע באחר או השתתף עם אחר בסעודה. התוספתא מסייגת את הדברים: "שנים אומרים לו נטמאת, והוא אומר לא נטמאתי. אין אומרים לו עסוק בטהרות, אלא יחוש לעצמו" (פ"ו הי"ג, עמ' 667-666). אם כן הוא איננו טהור במובן החיובי, אלא שבית הדין אינם פוסקים עבורו, אבל עליו "לחוש" לעצמו, כלומר ינהג בעצמו כטמא. "לחשוש" משמעו לאסור על עצמו, כך גם משמעות המילה במשנה הקודמת, וכן: "לא ראו אותו יוצא מן העיר ונכנס ליה אמר ליה הנותן נותן והלוקח יחוש לעצמו" (ירו', פאה פ"ח ה"ו, כא ע"א). "יחוש" משמעו יפריש מעשר, וכן בסוגיות נוספות<sup class="footnote-marker">20</sup><i class="footnote">ירו', דמאי פ"ב ה"א, כב ע"ג; שביעית פ"י ה"א, לט ע"ב ועוד.</i>.
נאמן על ידי עצמו מופיע במשמעות זאת גם לעניין נדרים: "נאמן על ידי עצמו כיצד? אמרו לו נדרת, ואמר תנאי הוא בלבי, שומעין לו. נדרת, ואמר להן לא נדרתי, ומשהגיע אמר תנאי היה בלבי, אין שומעין לו. אשתך נדרה, והוא אומר להן לא נדרה, ומשהגיע אמר בלבי היה להפר לה, אין שומעין לו" (תוס', פ"ו הי"ד, עמ' 667). הניסוח הוא משפטי לכל דבר, כאילו ניתן לכפות נדר על אדם בניגוד לרצונו, אבל הוא נאמן על עצמו בתנאי שטענתו סבירה. כן משמע בספרא (ויקרא, דבורא דחובה פרק ז ה"ה, כ ע"א), אם כי שם הביטוי "נאמן על ידי עצמו" אינו מופיע.
<b>עד אומר ניטמא ושנים אומרים לא ניטמא בין ברשות היחיד בין ברשות הרבים טהור</b> – כאן בעל הבית עצמו אינו יודע אם נטמא, אבל עדות עד אחת מתבטלת על ידי עדות שניים. <b>שנים אומרים ניטמא ואחד אומר לא נטמא בין ברשות היחיד בין ברשות הרבים טמא</b> – עדות שניים חזקה מעדותו של אחד. עדותם תקפה תמיד עד שתיסתר על ידי עדות (שני עדים) או על ידי עצמו.<b> עד אומר ניטמא ועד אומר לא נטמא אשה אומרת ניטמא ואשה אומרת לא ניטמא</b> – עד כאן סיפור המעשה.<b> ברשות היחיד טמא ברשות הרבים טהור</b> – זהו מקרה של ספק, ועדות אחת מנטרלת את האחרת. ספק ברשות היחיד טמא וברשות הרבים טהור, וכן בתוספתא (פ"ו הי"ז, עמ' 667). חשוב להעיר שבמשנה זו אין ביטוי למרכיב של דעת להישאל. לפי דרכנו אכן מרכיב זה חל רק על חלק מהמקרים, לכן אין בו עניין למשנתנו העוסקת כולה באדם שלא חש שנטמא.
סדרה דומה לזו של המשנה "עד אחד... ועד אחד" וכו' מופיעה לעניינים שונים. כך, למשל, לעניין עגלה ערופה: "עד אחד אומר ראיתי את ההורג ועד אחד אומר לא ראית, אשה אומרת ראיתי ואשה אומרת לא ראית, היו עורפין. עד אחד אומר ראיתי ושנים אומרים לא ראית, היו עורפין. שנים אומרים ראינו ואחד אומר להן לא ראיתם, לא היו עורפין" (משנה, סוטה פ"ט מ"ח), וכן: "עד אומר נטמאת ועד אומר לא נטמאת, אשה אומרת נטמאת ואשה אומרת לא נטמאת, היתה שותה" (שם פ"ו מ"ד), ובנוסחאות אחרות "לא היתה שותה"<sup class="footnote-marker">21</sup><i class="footnote">הגרסה שצוטטה מופיעה ברוב עדי הנוסח לסוטה, אבל ב- י, מ "לא היתה", וייתכן שכך גרס הרשב"א, ראו במהדורת הש"ס השלם לסוטה, עמ' עא. ניתן לפטור גרסה זו כמשובשת, ברם חילוף דומה יופיע גם להלן. יתר על כן, שני כתבי היד הנזכרים הם מכתבי היד הטובים שבידינו, כתב יד מינכן לבבלי וכתב יד רומי 133 לירושלמי, על כן יש לשער שמתחת לחילופים מסתתרת גישה הלכתית שונה שתידון להלן.</i>, ובהמשך המשנה שם לפי כתב יד קופמן: "עד אומר ניטמאת ושנים אומרין לא ניטמאת לא היתה שותה", ובנוסחאות אחרות "היתה שותה"<sup class="footnote-marker">22</sup><i class="footnote">"לא היתה שותה", כך הגרסה גם ב- ב, מ. אבל ביתר עדי הנוסח: "הייתה שותה".</i>. העדויות מבטלות זו את זו והיא שותה כמו כל אישה אחרת. קשה לפטור את נוסח כתב יד קופמן כשגיאה, שכן הוא נתמך בנוסחאות טובות (כתב יד מינכן לבבלי, דפוס ראשון ופירוש הרמב"ם למשנה). כמו כן ראינו לעיל חילוף דומה בשם כתב יד <b>י</b> ' לירושלמי. על כן יש אולי מקום להציע שהייתה נוסחה שפירשה שעדות סותרת מספיקה בדרך כלל כדי לבטל עדות, אבל אין להשקות אישה ולהעמיד את שמו הגדול בחשש מחיקה כאשר יש בדל עדות שנטמאה, ובכל מקרה לא הייתה שותה. גישה הלכתית כזאת אפשרית, ואין לבטלה. כך ממשיכה משנת סוטה ומפרטת הלכות עדויות סותרות.
במקורות מתנהלים דיונים נוספים על מצב זה של עדויות סותרות: עד אחד מול עד אחר, או עד אחד מול שניים. מבחינה ספרותית כל המקורות דומים בניסוחם למשנתנו, והדמיון מתחדד בכך שנאמר שם שעדות אישה אחת היא כעדות גבר<sup class="footnote-marker">23</sup><i class="footnote">משנה, כריתות פ"ג מ"א; תוס', פ"ב ה"א, עמ' 563; משנה, יבמות פט"ו מ"ד ומקבילתה בתוס', פי"ד ה"א.</i>. נראה אפוא שכל המשניות הללו יצאו מידי אותו עורך. ממשניות אלו משמע שבמקרה כזה של סתירת עדויות נוצר מצב של ספק, על כן הוא מביא אשם תלוי (משנה, כריתות פ"ג מ"א ומקבילותיה), הוא נחשב לספק טמא (ברשות היחיד טמא וברשות הרבים טהור – משנתנו), ואם זו אישה שנישאה לא תצא<sup class="footnote-marker">24</sup><i class="footnote">משנה, יבמות שם שם. לפי המשנה הקפאת המצב מתייחסת למצב הממשי, אם כבר נישאה או לא, ולפי הבבלי (קיז ע"ב) ה"מצב" הוא פסיקת בית הדין, אם בית הדין פסק שרשאית להינשא הרי זה כאילו נישאה, וראו פירושנו למשנה שם.</i>. אבל שני עדים מבטלים את עדות היחיד.
בתוספתא מופיע אותו מקרה אך אנו שומעים על מחלוקת תנאים ונוסחאות, וזו אינה קיימת עוד ואין מתחשבים בה כלל. כפי שראינו גם אצלנו יש כמה עדי נוסח הרואים במצב כזה (עד נגד עד) מצב של ספק, ואין האישה החשודה כסוטה שותה גם במקרה של ספק, ולפי רוב עדי הנוסח אין כל ביטוי לספק. עד נגד עד יוצר מצב של ביטול עדות, ואין מתחשבים בעדויות השונות. נמצאנו למדים שגרסת מיעוט כתבי היד יש לה בסיס איתן במקבילות.
בתוספתא סוטה שנינו: "עד אומר ניטמית, ועד אומר לא ניטמית. אשה אומרת נטמאת, ואשה אומרת לא נטמאת, או ("לא" בכתב יד ערפורט) שותה או לא נוטלת כתובה. רבי יהודה אומר לא כל הימנו להפסידה מכתובתה. אלא עד אומר נטמאת, ושנים אומרים לא נטמאת. שנים אומרים נטמאת, ואחד אומר לא נטמאת, בטל יחיד במיעוטו" (פ"ה ה"ח). ברור שהתנאים הכירו משפט עמום, "או (לא) שותה או נוטלת כתובה", ונחלקו התנאים על מה נאמר המשפט. היו חוקרים שסברו שרוב המחלוקות במשנה התגלגלו ממצב כזה שלפני התנאים היה פסק הלכה קדום ונחלקו באיזה מקרה בדיוק מדובר, או שהיה לפניהם משפט עמום וכל אחד הציע לו פירוש שונה. להערכתנו אכן יש במשנה מצבים מעין אלו שבהם ברור שתנאים מאוחרים נחלקים בפירוש משפט קדום, אבל אין בכך הסבר כללי למחלוקות המשנה. אמנם זה המצב במשנתנו, אך זו תופעה מקומית (שאיננה יחודית, אך גם איננה הסבר כללי להתהוות המחלוקות). המצב דומה במידת מה למשנה הקודמת שמופיע בה משפט שבמקורו שובץ אולי בהקשר אחר<sup class="footnote-marker">25</sup><i class="footnote">אנו פירשנו שבמשנה הוא במקומו המקורי, ובמדרש ספרי שובץ בהקשר מלאכותי ומטעה.</i>.
עדויות סותרות בדיני טהרות, בסוטה ובעגלה ערופה (1)
המבנה המקורי הוא ריבועי, אבל בדיני טהרות נוספו שני פריטים על מצב של עדות עדים מול עדות עצמית. ודאי שבסוטה עדות כזאת אינה מתקבלת, ובדין עגלה ערופה גם אין מקום לדיון במצב שיש בו עדות עצמית. סדר המקרים אינו אחיד, ורק לשם הנוחות הם הוצבו זה מול זה. ביבמות (פט"ו מ"ד) המבנה אינו שלם, ובכריתות: "עד אומר אכל ועד אומר לא אכל, אשה אומרת אכל ואשה אומרת לא אכל, מביא אשם תלוי. עד אומר אכל והוא אומר לא אכלתי, פטור. שנים אומרים אכל והוא אומר לא אכלתי, רבי מאיר מחייב. אמר רבי מאיר, אם הביאוהו שנים למיתה חמורה לא יביאוהו לקרבן הקל? אמרו לו, מה אם ירצה לומר מזיד הייתי" (פ"ג מ"א).
עדויות סותרות (2)
ההשוואה בין כריתות לבין משנתנו מאלפת הן בתחום ההלכתי והן בתחום המבנה הספרותי. בכריתות האפשרות של עדות עצמית אפשרית, והמחלוקת על נאמנותו העצמית חוזרת. רבי מאיר שם כרבי מאיר כאן, וחכמים שלנו הם רבי יהודה בכריתות. הוויכוח בכריתות הוא מצומצם ומתאים רק לקרבנות. הטיעון של רבי יהודה שאם אין אדם מודה על החטא אין הוא יכול להתוודות, ואין טעם בקרבן ללא הודאה על החטא, הוא מרתק כשלעצמו, ומדגיש שהקרבן בא רק כתוספת להודאה העצמית. גם הטיעון שהנתבע יכול לומר "מזיד הייתי" ולהיפטר מקרבן מתאים רק לקרבנות. עם זאת, ממשנתנו מתברר שהמחלוקת בין רבי מאיר ורבי יהודה אינה נוגעת רק לקרבנות אלא היא כללית על מהימנות העדים וערכה של ההכרה העצמית. מעתה אמור: או שחכמים העבירו את דעות התנאים מכריתות לטהרות, או שהנימוקים המובאים אינם הנימוקים המהותיים של שני התנאים. הנימוקים נוספו בשלב שני של דיוני התנאים. תופעה זו מוכרת היטב בספרות התנאית. יש חוקרים הסבורים שנימוקי התנאים הם תמיד "מקוריים", כלומר אלו שאמרו התנאים החולקים בעצמם, לעומת אחרים הרואים בהם תוספת תנאית מאוחרת. להערכתנו אין בנושא כלל אחיד, ובמקרה זה הנימוקים הם תנייניים.
מבחינה הלכתית נוסף בטהרות המרכיב של רשות היחיד ורשות הרבים, ובכריתות מחמירים ומביא לעתים אשם תלוי, במקרים שבסוטה ובטהרות פטור. כל אלו הן התאמות של המבנה הספרותי למקרים המשתנים, ואין כאן העברה של ההלכות אגב גררה מנושא לנושא, או מתבנית לתבנית.
מבחינה ספרותית לפנינו סדרת מבנים כדלהלן, ואנו משערים שזהו סדר היווצרותם:
1. יבמות (משנה ותוספתא) – אין רשימה מסודרת;
2. סוטה ועגלה ערופה – רשימה ריבועית;
3. משנת כריתות – רשימה ריבועית אחרת שיש בה שני פריטים המתאימים לסוטה ולעגלה ערופה, ושני פריטים חדשים שאין להם מקום ברשימות האחרות (עדות עצמית);
3א. תוספתא כריתות – חמישה פרטים, ארבעה לקוחים מהמשנה בכריתות ותוספת של עניין חדש (עד אחד מול אישה).
4. טהרות – רשימה מכנסת הכוללת את שני הריבועים: את הריבוע של כריתות ואת הריבוע של סוטה ועגלה ערופה. בסך הכול שישה מקרים.
שחזור זה מבוסס על הנחתנו שהמספר והמבנה הספרותי הם תמיד שלב שני לאחר שלפחות חלק מהפרטים כבר התגבשו.
עצם השאלה של עד מול עד מופיעה, כאמור, בסדרת משניות בדיני טהרות, קרבנות, סוטה, עגלה ערופה ועדות על מות בעל לצורכי נישואים (יבמות פט"ו מ"ד) וגירושים (בבלי, כתובות כב ע"א). מעניין שהשאלה אינה מתעוררת בדיני ממונות ועדות רגילים. ההלכה עצמה במקרים אלו ברורה, אך חשוב להעיר שאינה נזכרת במפורש. השאלה אופיינית, אפוא, לדיני "שמים" ופחות לדיני ממונות. עוד יש להעיר שבדרך כלל עדות אישה פסולה, ואזכור האפשרות של אישה מול אישה עולה במקרים שבהם עדות אישה כשרה. בתֵאוריה אין עדות האישה כשרה אלא בדינים אלו שבין האדם לבוראו. בעצם לא נדרשת כאן עדות כלל. על אדם להתנהג כראוי ולקיים מצוות, וספק אם בית הדין אמור לשלוט על כך. רק בתנאים אלו עדות אישה (או עד אחד) מתקבלת. אבל בפועל הגבול בין דיני ממונות ודיני טומאת אישה לעתים מטושטש, כפי שהראינו בפירושנו לסוטה פ"ו מ"ד.
בחיבור הכיתתי "ברית דמשק" (עמ' 9) נקבע שנדרשים שני עדים לעדות בנושא ממון ובכל תחום אחר<sup class="footnote-marker">26</sup><i class="footnote">סרך הברכות, פרשה ב דף ט.</i>, אך די בעד אחד לטהרות, "ועד אחד להבדיל בטהרה". לפי ההקשר שם ברור גם שה"נאשם" עומד למשפט ואין מסתפקים בכך ש"יחוש לעצמו". איננו יודעים מה חשבו בני הכת על עדות עד אחד בקרבנות, בדין סוטה וכיוצא באלו. מקריאה בקטע ניתן להתרשם שתחום הטהרה פשוט חמור יותר, ולכן די בעד אחד. כאמור, בספרות חז"ל עדות עד יחיד מקובלת בסדרת תחומים, ולדעתנו אין בכך ביטוי לחומרה אלא להפך, לכך שהתחום אינו שפיט.

Chapter 6



Mishnah 1

לפרק מבנה מעניין: הלכה המנוסחת בכלל ומשפט קזואיסטי המדגים אותו, כך במשנה א וכך פחות או יותר במשניות הבאות. בפירושנו למשנה ד נראה שהבבלי מזכיר רק את המקרה ולא את הכלל, וכנראה חלק על הכלל כתוצאה ממסורת הלכתית חולקת, מכאן שהדוגמה והכלל נוצרו בנפרד ולא יחדיו.
פרק ו משנה א<b>מקום שהיה רשות היחיד ונעשה רשות הרבים</b> – ההגדרות של "רשות היחיד" ו"רשות הרבים" לעניין טומאה תידונה להלן במשנה ו. רשות יחיד יכולה להפוך לרשות רבים בזמן קצר. די אם שערי הכיכר או המעבר המקורה נפתחים והיא הופכת לרשות הרבים, ודי אם שערי המעבר נסגרים והוא הופך לרשות היחיד, כדברי התוספתא (שנפרש להלן במשנה ו): "בסילקי שפותחין אותה בימים ונועלין אותה בלילות, כל זמן שהיא פתוחה רשות הרבים, נעולה רשות היחיד. נמצאת אומר ביום טהורה, ובלילה טמאה. בסילקי שפתחיה מכוונין זה כנגד זה, וכן סטיו שהוא גדר מכן ומכן, וריוח בין העמודים, רבי יהודה אומר אם עומד בצד זה ורואה את הנכנסין ואת היוצאין בצד אחר, רשות היחיד לשבת ורשות הרבים לטומאה, ואם לאו רשות היחיד לכך ולכך" (פ"ז הי"ב, עמ' 668). דוגמה נוספת תובא להלן.
<b>חזר ונעשה רשות היחיד כשהוא רשות היחיד ספיקו טמא</b> – הכלל הבסיסי שספק ברשות היחיד טמא וברשות הרבים טהור חוזר ונשנה בסדרת משניות<sup class="footnote-marker">1</sup><i class="footnote">פ"ד מ"ה (בהסתייגות מה); שם מ"ז; שם מי"א; פ"ה מ"א; שם מ"ג; שם מ"ד; שם מ"ז; שם מ"ט; להלן פ"ו מ"ד; מ"ו.</i>; בכל פעם נשנה הכלל הבסיסי, אבל המשנה מוסיפה פרט כלשהו. כאן הפרט הנוסף הוא שדינה של אותה טומאה משתנה אם נשתנה הסטטוס המשפטי של התחום שהיא נמצאת בו. כל חזרה כזאת מעידה על עריכה אחרת. חשוב להעיר שבמשנתנו הכלל מוחלט ואיננו תלוי בכללים אחרים, כגון "שיש בו דעת להישאל". <b>כשהוא רשות הרבים ספיקו טהור</b> – שכן ספק ברשות הרבים טהור. עד כאן הכלל, ומכאן ואילך דוגמה לו<sup class="footnote-marker">2</sup><i class="footnote">ראו הערתנו בראשית הפרק.</i>. <b>המסכן</b> – המסוכן, חולה שמצבו אנוש,<b> ברשות היחיד והוציאוהו לרשות הרבים והחזירוהו לרשות היחיד כשהוא רשות היחיד ספיקו טמא</b> – המקרה מסופר בתוספתא שהובאה בפירוש הפרק הקודם (מ"ו): "מעשה במסוכן אחד שהיו מוליכין אותו מגיניסר לחמתן, והיו הכתות מתחלפות עליו, ובאחרונה נמצא מת בידן. ובא מעשה לפני חכמים ולא טמאו אלא כת האחרונה בלבד" (פ"ו ה"ז, עמ' 666). החולה היה חי ומת בזמן המסע, לכן יש לפרש שמת רק לאחרונה.<b> כשהוא רשות הרבים ספיקו טהור</b> – אם התגלה שמת מניחים שמת רק עתה, ורק הנוגעים בו לאחרונה טמאים, ואם התגלה מותו ברשות היחיד יש להניח שהוא טמא למפרע. <b>רבי שמעון אומר רשות הרבים מפסקת</b> – לפי רבי שמעון אם מותו התגלה ברשות היחיד השנייה הוא טמא מאז כניסתו לרשות הרבים הראשונה. שתי דרכים להבנת דברי רבי שמעון. דרך אחת היא שהוא חולק על חכמים. לדעתם אם נכנס לרשות היחיד הוא טמא למפרע, מאז כניסתו לרשות היחיד בפעם הראשונה. הדרך השנייה היא שרבי שמעון רק מפרש את דברי חכמים, וכך מפרש הר"ש. התוספתא מפרשת במפורש שרבי שמעון חולק על חכמים: "המסוכן הנתון לחנות<sup class="footnote-marker">3</sup><i class="footnote">בחנות, וזהו חילוף ב-ל הרגיל בספרות. ראו דברי ליברמן, חילוף.</i> ונכנס לסטיו, טהור. הוציאוהו מסטיו והחזירוהו לחנות שנייה, טמא, ורבי שמעון מטהר, שהיה רבי שמעון אומר, רשות הרבים מפסקת למפרע, שאינו יכול לומר מת היה ברשות היחיד וחיה ברשות הרבים" (פ"ז ה"א, עמ' 667). החנות היא רשות היחיד, והסטיו, הוא טור העמודים, הוא רשות הרבים (להלן מ"י). החנות נמצאת לאורך הרחוב, ובינה לבין הרחוב טור עמודים (איור 16) מבנה זה מקובל היה בפוליס הרומית. המת הוצא והוחזר. לפי חכמים הוא נחשב למת
<b>איור 16א.</b> רחוב החנויות בבית שאן. בין הרחוב ולפני החנויות, טור עמודים (סטיו). כך נוצרה חנטת ולפניה סטיו. צילמה א' ממן.
<b>איור 16ב.</b> החנות בגמלה (של נחתום) פתוחה לרחוב ללא סטיו. צילמה ד' ספראי.
(שנגיעה בו מטמאת) מכניסתו לחנות הראשונה, ולפי רבי שמעון מכניסתו לחנות השנייה. חכמים נוקטים בגישה פורמליסטית לחלוטין: "ספק ברשות היחיד טמא" (למפרע). רבי שמעון גם הוא נוקט בדרך פורמליסטית, אבל מתחשב יותר בנסיבות. הרי אילו התגלה ברשות הרבים היה נחשב לטמא רק מרגע הגילוי, והרי זה כאילו היה חי ברגע כניסתו לרשות הרבים; מעברו חזרה לרשות היחיד אינו יכול להתפרש כמוות למפרע מלפני בואו לרשות הרבים.
ההלכה מדגישה את הצד הפורמלי. לא הנסיבות קובעות, אלא המיקום הפורמלי. כגישה חילופית ניתן היה להציע התחשבות במצבו הרפואי בתחילת המסע. בדרך דומה מהלכת משנה אחרת: "מן המודיעית ולפנים נאמנין על כלי חרס, מן המודיעית ולחוץ אין נאמנין. כיצד? הקדר שהוא מוכר הקדירות נכנס לפנים מן המודיעית, הוא הקדר והן הקדירות והן הלוקחים נאמן. יצא, אינו נאמן" (חגיגה פ"ג מ"ה). עמי הארץ נאמנים על טהרת קודש; מה שהוא ממודיעין ופנימה נחשב כראוי להיות מובא למקדש, ועמי הארץ נאמנים לומר שנשמר בטהרה. אבל עמי הארץ אינם נאמנים על טהרת תרומה, לכן אם הקדר מחוץ לתחום אין הוא נאמן, ואם חדר לתחום ירושלים (מעבר למודיעין) הוא טהור והכלים טהורים, ומי שלקח ממנו נחשב לטהור, אף על פי שבאופן ממשי לא חל שום שינוי בכלים עצמם. זו נאמנות פורמלית שאינה מבוססת על שינוי מעשי. זו למעשה פיקציה משפטית כשהמשפט יוצר מציאות וירטואלית שאין לה ביטוי בעולם המעשה, אבל יש לה תוקף הלכתי כאילו הייתה מעשה של ממש.
מהתוספתא ברור שרבי שמעון חולק על חכמים, וכך יש לפרש את המשנה.
תוספתא אהלות (פ"ד ה"י, עמ' 601) מציגה אותה גישה הלכתית כמו משנתנו. זו דעת התוספתא, אבל במשנה שם רבי עקיבא ורבי ישמעאל מסכימים שהדם שעליו מדובר טמא, ואינם מבחינים בין רשות הרבים לרשות היחיד. בכך הם מציגים עמדה שונה מזו של משנתנו שלפיה תמיד טמא, עמדה זהה לזו של רבי עקיבא ורבי ישמעאל באהלות.
בעיה נוספת הקרובה למשנתנו נדונה במסכת מקואות: "1. מקוה שנמדד ונמצא חסר, כל טהרות שנעשו על גביו למפרע, בין ברשות היחיד בין ברשות הרבים, טמאות. 2. במה דברים אמורים? בטומאה חמורה, אבל בטומאה קלה, כגון אכל אוכלים טמאים ושתה משקין טמאים, בא ראשו ורובו במים שאובים, או שנפלו על ראשו ועל רובו שלשה לוגין מים שאובין, וירד לטבול, ספק טבל ספק לא טבל, אפילו טבל ספק יש בו ארבעים סאה ספק אין בו; שני מקואות, אחד יש בו ארבעים סאה ואחד שאין בו, טבל באחד מהן ואינו יודע באיזה מהן טבל, ספיקו טהור. 4. רבי יוסי מטמא, שרבי יוסי אומר: כל דבר שהוא בחזקת טומאה לעולם הוא בפסולו עד שיודע שטהר. אבל ספיקו ליטמא ולטמא טהור" (פ"ב מ"ב). ההלכה הראשונה חולקת על משנתנו וקובעת שהמקווה נחשב תמיד לבלתי טהור למפרע. אין זו ממש מחלוקת, אלא התחשבות בנסיבות. המת נפטר ברגע מסוים שאיננו יודעים מתי התחולל, אבל מקווה שהוא חסר היה מן הסתם חסר גם לפני זמן, ולכן איננו טהור למפרע.
בהמשך התוספתא יש שתי הבחנות שאינן במשנתנו. הבחנה אחת היא שכל הכלל שבמשנה (במקואות) הוא רק בטומאה חמורה, אבל בטומאה קלה תמיד טמא רק מרגע הגילוי<sup class="footnote-marker">4</sup><i class="footnote">במשנה יש רשימה של טהרות קלות המוגדרות "מדברי סופרים", ראו פירושנו לעיל פ"ד מי"א.</i>. ההבחנה השנייה היא של רבי יוסי, שבמקרה כזה של ספק העמד דבר על חזקתו. אם היה טמא קודם – נשאר טמא, ואם היה בעבר טהור – נשאר טהור. שתי ההסתייגויות האחרונות אינן במשנתנו, וכפשוטה אין משנתנו מקבלת אותן. היא סוברת כחכמים, וחולקת על משנת מקואות. עם זאת, בדוחק אפשר גם לומר שמשנתנו עוסקת בטומאה חמורה בלבד, שהרי מדובר במת. ברם המת (המסוכן) שבסיפור הוא רק דוגמה לכלל, וכפשוטה אין במשנה הבדל ברמת הטומאה וההלכה קבועה תמיד, אף שאין היא אומרת זאת במפורש.
אם כן, אפשר להעמיד את משנתנו במקרים שונים מאשר משנת מקואות, אבל כפשוטה זו מחלוקת. ואכן, גם בתוספתא יש מחלוקת: "מקוה שנמדד ונמצא חסר, כל הטהרות שנעשו על גביו, בין שמקוה זה ברשות הרבים בין שמקוה זה ברשות היחיד, טמאות למפרע. רבי שמעון אומר, ברשות היחיד טמא וברשות הרבים טהור" (מקואות פ"א הט"ז, עמ' 653). משנתנו היא אפוא כדעת רבי שמעון ותומכיו, אלא שרבי שמעון חולק על פרט פורמליסטי אחד.
עוד בתוספתא טהרות: "1. שני רוקין, אחד טמא ואחד טהור, ונגע באחד מהן, או שנשאו על גבי החרס, רבי יהודה אומר, כיון שנתלש עליו נעשה עליו רשות היחיד. 2. אחד רשות היחיד ואחד רשות הרבים, תולין. 3. היו נגובין או שהסיטן בקיסם, ברשות היחיד תולין וברשות הרבים טהור. 4. רבי יוסי הגלילי אומר, ברשות היחיד שורפן. היה רוק יחידי, ספק נגע ספק לא נגע, ספק הסיט ספק לא הסיט, ברשות היחיד תולין ברשות הרבים טהור. 5. רבי יוסי אומר, ברשות היחיד שורפין" (פ"ה ה"ה, עמ' 664). בתוספתא זאת סדרת עמדות. ההלכה הראשונה עוסקת בהגדרה מהי רשות היחיד. ההלכה השנייה קובעת שבשתי הרשויות טמא מספק, והרי זו דעה שלישית. ההלכה השלישית היא שיש הבדל בין לח ליבש. בלח תמיד תולים, וביבש ברשות היחיד תולים וברשות הרבים טהור. כך גם סובר רבי יוסי הגלילי (4). אבחנה כזאת הופיע לעיל (פ"ד מ"ו), ורבי יוסי מציג עמדת ביניים נוספת שבלח ברשות היחיד טמא וברשות הרבים טהור, ובכך חוזר לעמדה של משנתנו.
אם כן, הכלל שבמשנתנו שנוי במחלוקת ויש מי שסובר שספק ברשות הרבים טמא. חכמי דור יבנה סברו שטמא, ובין חכמי דור אושא יש מחלוקת. בנוסף למחלוקת היסודית יש סדרת עמדות ביניים שבשתי הרשויות טמא מספק, או שברשות היחיד ספק וברשות הרבים טהור, ואבחנה בין לח ויבש ובין רוק אחד לשני רוקים, ראו לעיל פירושנו לפ"ה מ"א.
משנתנו אינה מבחינה בין מקרה שיש בו דעת להישאל ובין מקרה שאין בו דעת להישאל, אבל בתוספתא יש צירוף של שני הכללים:
1. ירדו שנים וטבלו בשניהם, אחד אחד טמא טומאה חמורה ואחד טמא טומאה קלה, הטובל מטומאה חמורה טמא, מטומאה קלה טהור. 2. אחד הטמא טומאה חמורה ואחד המיקר, הטובל מטומאה חמורה טמא, והמיקר טהור. 3. אחד הטמא טומאה קלה ואחד המיקר, שניהם תלויין. 4. למה זה דומה, לשני שבילין, אחד טמא ואחד טהור, והלכו שנים בשניהן ועשה טהרות, באחד יש בו דעת לשאול ובאחד אין בו דעת לשאול, ברשות היחיד שניהן תלויין, וברשות הרבים את שיש בו דעת לשאול ספיקו טמא ושאין בו דעת לשאול ספיקו טהור (מקואות פ"ב ה"י, עמ' 655-654). המקרים הראשונים (3-1) הם כמשנת מקואות שציטטנו, כולל שתי ההסתייגויות. אין הבדל בין רשות הרבים לרשות היחיד, אבל יש הבדל בין טומאה חמורה לטומאה קלה (1). בטומאה חמורה טמא, ובקלה טהור. המיקר, הוא מי שטובל לקרר את גופו והוא טהור, אדם כזה נשאר טהור (בחזקתו) כשיטת רבי יוסי במשנת מקואות. ההלכה השלישית קשה והיא משקפת כנראה דעה חולקת שגם הטובל מטומאה קלה הוא ספק טמא (תלוי), וגם אין אומרים העמד דבר על חזקתו, אלא טמא מספק. לאחר מכן נקבע שכל ההלכות שבמשנתנו הן ברשות הרבים, וברשות היחיד שניהם טמאים מספק. המקווה נתפס אפוא כרשות היחיד ולכן ספקו תמיד ספק טמא (תלוי), וברשות הרבים בשיש בו דעת להישאל ספקו טהור, ומשנתנו (משנת טהרות) היא באין בו דעת להישאל, ואילו באדם בוגר רגיל, שיש בו דעת להישאל, ספקו טמא.
כרגיל, התוספתא יוצרת היררכיה בין הכללים<sup class="footnote-marker">5</sup><i class="footnote">ראו על כך במבוא למסכתנו ולמסכת אהלות, ולעיל פ"ד מ"ה ומ"ח.</i>. אבל אגב התיאור ההיררכי סותרת ההלכה הרביעית את קודמותיה. כך, למשל, ההלכה הראשונה אינה מדברת על אדם שאין בו דעת להישאל, שאז צריך היה להיות ספקו טהור, ואיננה בשיש בו דעת להישאל, שאז צריך היה להיות תמיד טמא, גם בטומאה קלה. הניסיון לשלב בין הכללים מוביל לסתירות, שכן הוא מאוחר ויש בו ניסיון לאלץ את המקורות הקדומים להכיל בתוכם אבחנות מחודשות.
עם כל זאת, הכלל שספק ברשות היחיד טמא וברשות הרבים טהור הוא הכלל המקובל, ה"קנוני", אף על פי שיש עליו מחלוקות וסדרת הסתייגויות.

Mishnah 2

<b>ארבעה ספיקות רבי יהושע מטמא וחכמים מטהרין</b> – זו כותרת המשנה, והיא מאוחרת ומספרית, שכן הסיכום ההלכתי כתוב בסוף. <b>כיצד</b> 1<b>. הטמא עומד והטהור עובר</b> 2.<b> הטהור עומד והטמא עובר</b> 3.<b> הטומאה ברשות היחיד והטהרה ברשות הרבים</b> 4.<b> הטה</b> [<b>ו</b>]<b>רה ברשות היחיד</b> [<b>ו</b>]<b>הטומאה ברשות הרבים ספק נגע ספק לא נגע ספק האהיל ספק לא האהיל ספק הסיט ספק לא הסיט רבי יהושע מטמא וחכמים מטהרין</b> – במשנה ובתוספתא מובאת משנתנו ללא שינוי (משנה, עדיות פ"ג מ"ז; תוס', עדיות פ"א הי"ח, עמ' 457-456). סיום המשנה מייתר את הכותרת, ולכן הסקנו שהכותרת מאוחרת כמו הרבה כותרות מספריות (לעיל פ"א מ"א). המשנה היא ריבועית, ולדעתנו מבנה ריבועי בכלל, והפתיחה "ארבעה..." בפרט, נועדו לומר שבכך דנים במקרה בכל היבטיו האפשריים, בבחינת: "כל המקרים האפשריים נידונים".
שני המקרים האחרונים ברורים. המגע בין הטמא לטהור היה על גבול רשות היחיד ורשות הרבים. המחלוקת היא האם זו נחשבת לטומאה ברשות היחיד (רבי יהושע) או לטומאה ברשות הרבים (חכמים). אגב כך ברור שחכמים קדמונים אלו, מדור יבנה, מאששים את ההלכה שברשות היחיד ספקו טמא וברשות הרבים ספקו טהור. המחלוקת ביניהם היא רק האם במקרה זה זו רשות היחיד או רשות הרבים. קשה יותר להבין מה המחלוקת בשני המקרים הראשונים. הר"ש, וכנראה גם הרמב"ם, הבינו שהמחלוקת קשורה לשאלה של מגע זמני ומהיר בין הטומאות, ואין הבדל בין טומאה חולפת וטהרה עומדת ובין טומאה עומדת וטהרה חולפת. הר"ש מפנה למשנה נגעים (פי"ג מ"ז) שבה נקבע שהטמא החולף (המצורע) אינו מטמא, ולמשנה לעיל פ"ד מ"א שבה קבע רבי יהודה שטומאה חולפת אינה מטמאת ואם יש לטומאה מקום היא מטמאת, וחכמים טיהרו בשני המקרים. הקושי בפירוש זה הוא שלפי חכמים בכל מקרה של טומאה חולפת טהור, והרי זו עמדה מהפכנית ומחודשת. כל מקרה של שרץ הוא טומאה חולפת, והאם יש דעה שבכל מקרה טהור? אמנם בדיני טהרות יש מקום להציע שעמדה מסוימת חולקת על כל הכללים המקובלים, אבל עדיין הדבר קשה. האפשרות השנייה היא ששני המקרים ברישא מדברים על מצב מעין הסיפא. הטומאה עומדת ברשות היחיד והטהור ברשות הרבים, ולהפך. הקושי בפירוש זה הוא שאין בשני המקרים חידוש. אם כן המבנה הריבועי והמספר "ארבעה ספקות" מלאכותיים לחלוטין ונועדו רק לצורך ההיגד הספרותי.
בתוספתא שנינו: "1. היה זה רכוב על חמורו וזה רכוב על חמורו, אחד טמא ואחד טהור, ספק נגעו זה בזה ספק לא נגעו, רבי יעקב מטמא ורבי יוסי מטהר. בנו של זה רכוב על כתפו ובנו של זה רכוב על כתפו, אחד טמא ואחד טהור, ספק נגעו זה בזה ספק לא נגעו, רבי יעקב מטמא ורבי יוסי מטהר. 2. היתה חבילה על כתפו והרוק מודבק בכותל למעלה מעשרה טפחים, ספק הסיט ספק לא הסיט, רבי יעקב מטמא ורבי יוסי מטהר. 3. כלים שטוחים ברשות הרבים למעלה מעשרה טפחים והטמא עובר, ספק הסיט ספק לא הסיט, רבי יעקב מטמא ורבי יוסי מטהר, שהיה רבי יעקב אומר, כל שהוא למעלה מעשרה טפחים ברשות הרבים הרי הוא כרשות היחיד, ורבי יוסי אומר כל שדרך הלוכו ברשות הרבים טהור" (פ"ז ה"ה-ה"ו, עמ' 667). התוספתא מתמקדת בשאלות של הסיפא במשנה, ויש בה חזרה על העמדות הידועות לנו שספק ברשות הרבים שנוי במחלוקת (תנאים מדור אושא). עם זאת, ספק אם התוספתא היא פירוש גם לרישא או שהיא מתמקדת בסיפא.
לאור הקשיים שבשני הפירושים ניתן להציע הסבר שלישי. להלן במשנה ד תציג המשנה מחלוקת בין חכמים (רבי יהושע?) ורבי אליעזר. לדעת רבי יהושע ספק (ברשות היחיד) תמיד טמא, ולדעת רבי אליעזר "ספק ביאה טהור ספק מגע [ו]טומאה טמא". הרישא של משנתנו עוסקת אפוא בספק ביאה, האם הטהור נכנס לרשות היחיד, וכן אם הטמא נכנס לרשות היחיד הטהורה. ואכן רבי יהושע מטמא וחכמים מטהרים, והכול אתי על מקומו שפיר.
מכל מקום, במשנתנו מנויים ארבעה מצבים ושלוש דוגמאות להעברת טומאה (נגע, האהיל והסיט), כמו במשנה לעיל (פ"ה מ"א), אלא ששם יוחסה המחלוקת לרבי עקיבא (לפי רוב כתבי היד) ובמשנתנו לרבי יהושע, וכתב יד קופמן גרס גם שם רבי יהושע.

Mishnah 3

<b>אילן שהיה עומד ברשות הרבים והטומאה בתוכו</b> – האילן ברשות הרבים, אבל בגלל גובהו הוא רשות נפרדת והיא רשות היחיד, שהרי אין רבים יכולים לטפס עליו (ראו תוס', פ"ו ה"ב, עמ' 667 ולהלן פירושנו למשנה ו). <b>עלה לראשו ספק נגע ספק לא נגע ספיקו טמא</b> – ספק ברשות היחיד טמא. <b>היכניס ידו לחור שיש בו טומאה ספק נגע ספק לא נגע ספיקו טמא</b> – החור הוא ודאי רשות היחיד.<b> חנות שהיא טמאה ופתוחה לרשות הרבים ספק ניכנס ספק לא ניכנס ספיקו טהור –</b> בדפוס וילנא נוסף "ספק נגע ספק לא נגע ספקו טהור". המשפט הוא תוספת בהשראת הרישא, אך נכון מבחינה הלכתית. חנות היא רשות היחיד, ואזי המשנה כדעת חכמים, או שמא הכוונה שהחנות פתוחה לחלוטין לציבור ומשמשת למעבר ודינה כרשות יחיד. בפומפי ובערים אחרות מצינו חנויות השוכנות בפינת רחוב ומשמשות גם כמעבר, ואזי הן רשות הרבים, וספקה טהור. אפשר גם שהחנות רשות היחיד אבל הספק הוא "ספק ביאה", ומשנתנו כרבי אליעזר שספק ביאה תמיד טהור (גם ברשות היחיד). <b>שתי חניות אחת טמאה ואחת טהורה ניכנס לאחת מהן</b> [<b>ספק לטהורה נכנס</b>] – נוסף בשוליים,<b> ספק לטמאה ניכנס ספקו טמא –</b> משנתנו כמשנה לעיל (פ"ה מ"א) ומשנתנו כרבי עקיבא (רבי יהושע)<sup class="footnote-marker">6</sup><i class="footnote">ראו הערת הנוסח לעיל פ"ה מ"א. </i>.
בסך הכול אלו דוגמאות נוספות שאין בהן חידוש; אולי אלו גרעיניה של ההלכה המקורית, התקדימים שמהם נגזרה ההלכה העקרונית.

Mishnah 4

המשנה ממשיכה בדיני ספקות ברשות היחיד, אבל בנדבך גבוה יותר של דיון בספק ספיקא.
<b>כל שאתה יכול לרבות<sup class="footnote-marker">7</sup><i class="footnote">לביטוי זה ראו למשל ירו', פסחים פ"ז ה"ז, לד ע"ד; עבודה זרה פ"ה ה"א, מד ע"ד, ואיננו בברייתא המקורית בתוספתא זבים פ"ב ה"ט, עמ' 678. </i> ספיקות וספק ספיקות ברשות היחיד טמא ברשות הרבים טהור</b> – אף שניתן ליצור סדרת ספקות כמו הדוגמאות להלן, אף על פי כן נשמר הכלל המקורי שספק ברשות היחיד טמא וברשות הרבים טהור. גם כאן יש חזרה על הדין העקרוני בתוספת פרט המהווה חידוש ועילה להכללת המשנה ולחזרה נוספת.
<b>כיצד</b> – זו "משנה תוספתא" הכוללת הסבר למשנה הקודמת<sup class="footnote-marker">8</sup><i class="footnote">ויס, משניות תוספתא.</i>. <b>ניכנס למבוי וטומאה בחצר ספק ניכנס ספק לא ניכנס</b> – זה ספק אחד, אבל מובן שגם בו יש ספק נוסף, ספק נגע ספק לא נגע,<b> הטומאה בבית ספק ניכנס ספק לא ניכנס</b> – לבית,<b> ואפילו ניכנס ספק היתה שם</b> – הטומאה,<b> ספק לא היתה שם</b> – זה ספק שני,<b> ואפילו היתה שם ספק שיש בה כשיעור ספק שאין בה</b> – כשיעור, וזה ספק שלישי,<b> ואפילו יש בה ספק טומאה ספק טהורה</b> – זו טומאה שהיא עצמה ספק, כגון ספק אם היא בשר אדם מת או בשר נבלה, והוא ספק רביעי, <b>ואפילו טמאה ספק נגע ספק לא נגע</b> – והוא ספק חמישי,<b> ספיקו טמא</b> – אף על פי שיש כאן סדרת ספקות. זו הנחיה לפוסק, יהא מי שיהא, שישתדל למצוא ספקות. יש במשנה שדר של חיפוש הקלות ומגמה להתיר, זאת כמובן במסגרת הכללים הרגילים. <b>רבי אלעזר אומר ספק ביאה טהור ספק מגע טומאה טמא</b> – דברי רבי אליעזר עומדים בפני עצמם, אין להם קשר ישיר לספק ספיקא, אלא שספק אם נכנס טהור. הנימוק איננו משפטי, שהרי מבחינה סטטיסטית זה אותו ספק. אבל מבחינת התחושה, ספק ביאה הומר בספק אם נוצר מגע עם הסכנה. בספק נגיעה נוצרה כבר זיקה לטומאה המסוכנת, אלא שהספק הוא האם היה זה מגע מבחינה משפטית. בהלכה ואבחנה זו באה לידי ביטוי תפיסת הטומאה כסכנה מפני הטמיר והנעלם. גישתו דומה לאבחנה לעיל בין ספק מגע לבין ספק טומאה, כלומר בין ספק עובדתי לבין ספק הלכתי (לעיל פ"ד מ"ה). 
משנת מקואות מייצגת אותה מגמה כמו משנתנו: "הטמא שירד לטבול, ספק טבל ספק לא טבל, אפילו טבל ספק יש בו ארבעים סאה ספק אין בו; שני מקואות, אחד יש בו ארבעים סאה ואחד שאין בו, טבל באחד מהם ואינו יודע באי זה מהן טבל, ספיקו טמא" (פ"ב מ"א). מבנה זה חוזר במשנת מקואות באותו פרק כמה פעמים. במסכת מקואות האפשרות שספק ברשות הרבים טהור אפילו אינה נזכרת.
שאלה זו של ספק ספיקא, או "ספק ספיקן" בלשון הבבלי (יבמות לז ע"א; קידושין עה ע"א ועוד)<sup class="footnote-marker">9</sup><i class="footnote">"תרי ספקי" בלשון הרמב"ם למשנה.</i>, חוזרת במקורות. בספרות התנאית הביטוי מופיע כדי להדגיש את ההיסוס בספק, ספק שאיננו ספק של ממש אלא הוא קרוב לוודאות, כגון "רבונו של עולם אני נביא בן נביא מספק ספיקות נכנסתי לדבריך" (מכילתא דרבי שמעון בר יוחאי, פ"ו ב, עמ' 6). אלא שכאן אין הביטוי בא במובן משפטי. בתלמודים הביטוי מובא פעמים רבות. בירושלמי תמיד ברור שספק ספיקא ("שתי ספיקות") הוא נימוק להקל<sup class="footnote-marker">10</sup><i class="footnote">ירו', יבמות פ"ז ה"ג, ח ע"ב; נזיר פ"ד ה"ו, נג ע"ג; תרומות פ"ג ה"א, מב ע"א.</i>. באחת הסוגיות לעניין טומאה התלמוד אומר בפשטות "ואין ספק לספק", וגם במקרה זה מדובר לעניין טומאה (נידה פ"א ה"א, מח ע"ד). כלומר ריבוי הספקות אינו מסייע להקלה, כמו משנתנו. אין טעם להרבות בספקות. ספק הוא אחד ותו לא.
בבבלי הדיון מורכב יותר. בדרך כלל ברור שספק ספיקא הוא נימוק להקל (פסחים ט ע"ב; כתובות יד ע"א; קידושין עה ע"א ועוד). במקורות אלו אין מדובר בטהרה אלא בנושאים אחרים, אבל הטיעון מופיע בפשטות גם לעניין טהרה (בבלי, נידה נט ע"ב). בסוגיה אחרת הבבלי מניח שספק ספיקא הוא לקולא ומצטט את משנה ה בפרקנו, אך לא את משנתנו (בבלי, עבודה זרה ע ע"א). הבבלי כאילו לא הכיר את משנתנו, או מתעלם ממנה. בסוגיה נוספת מועלית האפשרות שספק ספיקא של עבודה זרה אסור, אך לא יתר הספקות, וגם הצעה זו נדחית (בבלי, זבחים עד ע"א).
לשני התלמודים ברור אפוא שספק ספיקא לקולא, או לכל היותר כשאלה (בבלי בלבד). בספרות התנאים יש גם שימוש ספרותי בביטוי כאיסור מוחלט, יותר מספק רגיל. אבל האמוראים אינם מכירים את דין ספק ספיקא של טהרות. בבבלי יש מעט דיון (לעניין עבודה זרה), אבל שוב ללא משנתנו.
כאמור המשנה מבוססת על ההנחה שספק טהרות טמא, ובמהלך דיוננו ראינו עמדות שונות בנושא.

Mishnah 5

<b>ניכנס לבקעה בימות הגשמים</b> – בקעה היא בדרך כלל שטח פתוח ששימש לזריעת דגנים, בניגוד למטע העצים ולגינה ששימשה לזריעת ירקות או שהייתה מושקית<sup class="footnote-marker">11</sup><i class="footnote">ראו להלן ובנספח למסכת עירובין. </i>. זו דוגמה לספק ביאה ברשות היחיד. בהגדרת הבקעה, בימות הגשמים, כרשות היחיד, נעסוק להלן. <b>והטומאה בשדה פלונית ואמר הילכתי למקום הלז ואין ידוע אם נכנסתי לאותה השדה אם לא ניכנסתי רבי לעזר מטהר</b> – משום שספק ביאה טהור,<b> וחכמים מטמין</b> – ספק ביאה טמא. אפשר שבמשנה זו הכוונה לספק כפול: ספק ביאה וספק נגיעה כאחת. הבבלי, מכל מקום, פירש שזו דוגמה לספק ביאה<sup class="footnote-marker">12</sup><i class="footnote">בבלי, פסחים י ע"א; בבא בתרא נה ע"ב; עבודה זרה ע ע"א.</i>, ואמנם כאן ספק ביאה הוא ספק ספיקא, אבל בנכנס לחנות שמת בתוכה זה ספק אחד.
בתוספתא שנינו: "נכנס לבקעה בימות הגשמים וטמאה שדה פלוני<sup class="footnote-marker">13</sup><i class="footnote">או שהשדה הפך טמא, או שטומאה בשדה פלוני.</i>, אמרו לפני רבי אליעזר הרי הוא של יחיד! פירש רבי מרינוס משמו, כל שיש לה שם בפני עצמה" (פ"ז ה"ז, עמ' 667). השאלה היא: הרי זו רשות היחיד וספק רשות יחיד טמא! התלמידים הבינו את הרישא (בקעה) כרשות היחיד, ומניחים בפשטות שטמאה. אפשר גם שהיא רשות היחיד משום שהיא "שדה פלוני" במשמעות שמעניק רבי מרינוס למונח (להלן). רבי מרינוס מפרש ששדה שיש לו שם בפני עצמו נחשב לרשות היחיד.
אחת התופעות המוכרות היטב בספרות הקדומה היא שלשדה יש שם, וכאשר מוכרים את השדה אין צריך לציין את גבולותיו אלא את שמו בלבד. בסוף הפירוש למשנה זו נרחיב בכך. לפי מה שנאמר להלן שדה שיש לו שם היה מוקף בדרך כלל גדר, ובימות הגשמים נחשב לרשות היחיד לעניין טומאה.
<b>שדה שיש לו שם</b>
התוספתא מסבירה את המתחולל בבקעה בימות החמה כהשלמה וכביאור למשנה: "ואלו הן ימות החמה, משתיעקר תבואה מתוכה. אלו הן ימות הגשמים, משתרד רביעה שניה. היו שם שדות ברות<sup class="footnote-marker">14</sup><i class="footnote">בוּרות, בלתי זרועות.</i>, אם היה עומד בצד הזה וראה את הנכנסין ואת היוצאין בצד הלז, רשות היחיד לשבת" (פ"ז ה"ח, עמ' 668). השדה כנראה מגודר, ואם הוא קטן מספיק שבעל הבית יראה מי נכנס לתוכו הרי הוא רשות היחיד לשבת. רשות יחיד לשבת היא רק שטח המוקף גדר, מכאן שהוא מוקף גדר, והדבר מהווה מרכיב בהגדרתו כרשות היחיד גם לעניין טומאה. זו אפוא תוספתא "קלסית" המפרשת מהם ימות הגשמים שבמשנה – משתרד רביעה שנייה. רביעה היא כמות גשם גדולה, ומבחינתם של חכמים ושל ההלכה היא התחלת החורף.
לאחר הגשמים אין להיכנס לשדות פרטיים, שכן אלו נזרעו מחדש ויש להפסיק את הליקוט בהם כמו ששנינו במפורש (משנה, פאה פ"ח מ"א לגבי זיתים). הדין חוזר במקבילה בשביעית פ"ט מ"ז ושם גם נוסף: "רבי יהודה אומר בכולן עד שתרד רביעה שנייה". המשפט מופיע ברוב עדי הנוסח, אלא שברוב עדי הנוסח החולק הוא רבי עקיבא. המשפט חסר בגוף כתב יד קופמן ונוסף בידי מעתיק עם ניקוד, כלומר בידי המעתיק הקדום והראשון של כתב היד. כמו כן בתוספתא שביעית: "מאימתי פורשין משבילין שבשדות, עד שתרד רביעה שנייה. אמר רבי יוסי במי דברים אמורים בזמן שהשנים כתקנן, עכשיו שנתקנסו שנים אפילו לא ירד אלא גשם אחד בלבד צריך להלך" (פ"ז הי"ח). דברי רבי יוסי הם שינוי מההלכה הקדומה. רביעה שנייה היא אפוא הזמן הסכֵמטי למעבר לתקופת החורף ולסוף עבודות השדה<sup class="footnote-marker">15</sup><i class="footnote">ראו בבלי, תענית ו ע"ב; משנה, נדרים פ"ח מ"ה; פירושנו לפאה פ"ח מ"א ועוד.</i>. בסוף עבודות השדה, וכאשר לאורחים אסור להיכנס לשדה, וגם הקטיף של השנה הקודמת הסתיים, ה"בקעה" שהיא אזור שדות ללא שבילים הופכת לרשות היחיד, וכמובן גם השדה הפלוני הוא רשות היחיד מבחינת טומאה וטהרה.
מעתה עלינו לשוב לעניין הבקעה והשדה שיש לו שם.
בדרך כלל היה המטע מוקף גדר ואילו חלקות הדגנים, ה"בקעה", לא היו מוקפות גדרות. זה הרקע להלכה במשנה העוסקת במי שאינו רוצה להשתתף בבנייה או בשיקום של גדר שנפגעה: "בגנה מקום שנהגו לגדור מחייבין אותו, אבל בבקעה מקום שנהגו שלא לגדור אין מחייבין אותו" (משנה, בבא בתרא פ"א מ"ב ומקבילות). ההלכה העקרונית זהה והיא תלויה תמיד במנהג המקומי, אבל גינה היא מקום שנהוג לגדרו ובקעה לא (לפי התלמוד גם בגינה אי אפשר לכפות בניית גדר, ראו ירושלמי, בבא בתרא פ"א ה"ב, יב ע"ד). כל אחד הכיר את חלקתו מדורות, וכמו במשק הערבי המסורתי לא היה צורך וסיבה לבניית גדר או לסימון בולט אחר. הגמרא דנה בשאלה כיצד מסמנים גבולות חלקה ואומרת: "אין שם לא מצר ולא חצב מאי? פירש רבי מרינוס משמו, כל שנקראת על שמו" (בבלי, בבא בתרא נו ע"א). אם כן, יש אפשרות שאין לשדה גבול מוגדר אך יש לו "שם", כלומר גבולות מקובלים. גם בתוספתא שלנו (טהרות) רבי מרינוס הוא המדבר על שדה שיש לו "שם"<sup class="footnote-marker">16</sup><i class="footnote">המימרה הועברה מסוגיה אחת לשנייה, מטהרות לנזיקין או להפך.</i>.
המימרה מזכירה שתי צורות של סימון אפשרי לגבולות, מצר או חצב. מצר הוא כנראה גדר גבול: "בית כור עפר אני מוכר לך... בסימניו ובמצריו" (משנה, בבא בתרא פ"ז מ"ב-מ"ג; תוס', שם פ"ו הכ"ו). במקרה זה סימניו הם תיאור הגבולות, ומצריו סימון של הגבולות בגדר או סימון קרקעי אחר. במשנה זו נקבע שמי שמוכר בית כור (מידת שטח) במצריו – גבולות השדה הם המצר או הסימן ולא גודל השדה. בהקשר דיני פאה אנו שומעים על קביעת גבול השדה לפי ה"מצר" (ירו', פאה פ"ב ה"א, טז ע"ד). המשנה שם מונה כמובן גם גבולות רגילים כגדר או דרך, ואלו היו הסימונים המקובלים (משנה, פאה פ"ב מ"א-מ"ב ומקבילות).
שיטת סימון שנייה היא חצב. ייתכן שהכוונה לחצובה – שלוש אבנים זו על זו<sup class="footnote-marker">17</sup><i class="footnote">איננו יודעים בוודאות למה התכוונו חכמים כשאמרו שלוש אבנים זו על זו, האם לשתי אבנים זו ליד זו ושלישית מעליהן או לשלוש אבנים בגובה אחד בצורת משולש. מסוגיית הבבלי בעירובין משמע רק שחצובה היא בניגוד לשורה. אבל ראשונים רבים לעירובין פה ע"ב הסבירו שמדובר בשלוש אבנים, שתיים בשורה אחת ואחת בשורה שנייה וביניהן (נוגעת בשתיהן – "כשלשה ראשי הקנקן"). כך הסבירו רש"י, רשב"א, ריטב"א, הרא"ש ועוד, וכן ר"י מיגאש לבבא בתרא נו ע"א, רש"י לבבא מציעא כה ע"א, רש"י לשבת (קח ע"ב; עב ע"ב) ועוד. כך גם משתמשים ראשונים במונח "חצובה" כדי לתאר מבנים בצורה כזאת. לדעת הר"י מיגאש לבבא בתרא נו ע"א עולה שגרסה זו נתמכת בגרסת הגאונים לבבא בתרא שם. בדפוס וילנא ובכתבי היד לחלק מהראשונים נוסף שרטוט שממנו משמע שהאבנים סדורות בקומה אחת בצורה הניקוד של סגול, שתיים זו ליד זו ושלישית בצדן. ברם כאשר המשנה מדברת על כפרים הבנויים בצורה כזאת היא מכנה אותם "כפרים המשולשים" (שלושה כפרים הבנויים בצורת משולש), ואינה משתמשת במונח "חצובה", זאת בניגוד לראשונים כריטב"א למקום המשתמשים במונח "חצובה" לתיאור מצב כזה. אם כן, לדעתנו משולשים לחוד וחצובה לחוד. הראב"ד לבבא בתרא יט ע"א פירש שחצובה היא עיגול בהסתמך על בבא בתרא פג ע"א, שם מדבר רבי יוחנן על שלושה עצים הנטועים כחצובה, ובמקרה כזה הקרקע נמכרת יחד אתם. שם (בבבא בתרא) מדובר בוודאי על מפלס אחד. סוגיית הבבלי לבבא מציעא כה ע"א-ע"ב דנה מה הן מעות צבורות ומבחינה בין מעות עשויות כשורה, עשויות כסולם (זו על זו באלכסון), חצובה ואבני "בית קוליָס" (מרקוליס, הוא האל מרקוריוס שהציבו לכבודו גלי אבנים). מהגמרא שם ברור מה הן אבני קוליס: "ואלו הן אבני בית קוליס: אחת מכאן ואחת מכאן ואחת על גביהן" (בבא מציעא כה ע"ב), אם כן חצובה איננה בצורה זו אלא אבן זו על אבן זו בקו ישר (בניגוד ל"עשויות כסולם"). אם כן המקורות שהבאנו, שכולם בעקבות הבבלי, נראים כסותרים. עלינו לציין שהנחת אבנים בצורה כזאת (כשכולן בגובה הקרקע) אינה בולטת דיה, ולא ראינו כן בחקלאות המסורתית. בכפר הערבי המסורתי בארץ ובארצות שכנות מסמנים גבולות בעזרת שלוש אבנים זו על גבי זו לגובה, ונראה לנו כפשוט שזו החצובה של המשנה. כדי לתאם בין התיאורים בבבלי אולי כדאי לאמץ את הסבר בעל הערוך (כ"ג עמ' 469) שחצובה היא שלושה אילנות בצורת משולש במדרון, ובלשוננו מדובר שם (במסכת בבא בתרא) על שדה עם טרסות (מדרגות) כששלושת האילנות נטועים כקודקודי משולש אבל בהפרשי גובה, ולדעת רבי יוחנן אף על פי כן הקרקע שלהם נקנית עמהם.</i> (בבלי, עירובין פה ע"ב; פסחים קיא ע"א ועוד). שיטה זו מקובלת בכפר הערבי המסורתי עד היום. האמוראים מספרים שבהם חילק יהושע את הארץ, או שבהם תיחמה (עבודה זרה יד ע"ב). הנוסח הוא "חציבות", או "חצובות" לפי כתב יד וטיקן למקום. במדרש נאמר במפורש "לפי שבעולם הזה ישראל מתחמין באבנים ובחצובות..." (פסיקתא דרב כהנא, עניה סוערה ו, עמ' 299; פסיקתא רבתי, עניה סוערה, עמ' קמט).
בתלמוד הבבלי נאמר בצורה סתמית: "חצובא מקטע רגליהון דרשיעיא" (ביצה כה ע"ב). גאוני בבל פירשו שהכוונה לצמח החצב. הוא משמש לסימון גבול משום ששורשיו עמוקים וצומחים ישר (אינם מתפשטים). לכן גם אם ייתלש הצמח ייוותרו שורשיו לעדות על מקום הגבול (אוצר הגאונים לביצה שם, עמ' 57), ולכך כיוון רש"י באמרו "עשב נאה הוא" (רש"י לעבודה זרה יד ע"ב). הגאונים סברו שהחצב הוא היבלית, ברם אין ספק שהחצב, או חצוב, הוא החצב של היום<sup class="footnote-marker">18</sup><i class="footnote">משנה, כלאים פ"א מ"ח; פליקס, כלאים, עמ' 161-160.</i>. ייתכן שהיו גם שהשתמשו בצמח החצב לסימון גבולות, כפי שטען לאו<sup class="footnote-marker">19</sup><i class="footnote">ראו דיונו של פליקס, שם.</i>, ברם אין זה הפירוש ההכרחי לתלמוד הבבלי. באותה סוגיה נזכרים עוד צמחים שתועלתם היא סמלית ומעוגנת באמונות עממיות, ולא בהיגיון משפטי. יתר על כן, אין כל ביטחון שהבבלי פירש נכון את המסורות הארץ-ישראליות. זאת ועוד, החצב הוא כלאיים לעץ ולזרעים (תוס', כלאים פ"ג הט"ז); ספק אם כדאי לגדר שדה בצמח שיש להרחיקו מהשדה ארבע אמות. כללו של דבר, נראה שהסימון בחצובה משמעו סימון הגבול בחצובת אבנים, והפרשנות שהכוונה לצמח החצב היא משנית.
בחברות חקלאיות האיסור להזיז אבני גבול היה חמור ביותר. איסור זה מוכר בספרות ההלניסטית הקדומה, והעונש על כך חמור. בספר דברים יוחד לכך לאו מפורש: "לא תסיג גבול רעך" (דברים יט יד), ובעל משלי מזהיר: "אל תסג גבול עולם אשר עשו אבותיך" (משלי כב כח), או "אל תסג גבול עולם ובשדי יתומים אל תבא" (משלי כג י, והשווה שם טו כה). המדרש פירש את האיסור כפשוטו: "מלמד שכל העוקר תחומו של חבירו עובר בשני לאוים..." (ספרי דברים, קפח, עמ' 227; מדרש תנאים לדברים, יט יד, עמ' 115)<sup class="footnote-marker">20</sup><i class="footnote">בנוסף לכך נתלו בפסוק זה איסורים אחרים, החשוב שבהם הוא שהנושא אלמנת חברו (או גרושת חברו) אסור לו לכנסה עד שהילדים מהבעל הקודם יהיו בני שנתיים (משנה, סוטה פ"ד מ"ג; תוס', נדה פ"ב ה"ז ועוד).</i>. המדרש מסביר שעקירת הגבול יש בה איסור מיוחד החל רק בארץ ישראל. מפסוק זה נלמד אף האיסור למכור קבר משפחתי. אם כן, גבולות החלקה אינם סתם רכוש שכמובן אין לגזלו, אלא רכוש אבות וזכות מקודשת. הקרקע והזכויות עליה חורגות מעבר לזכות קניינית ממונית, והן בבחינת זכות אלוהית שהאל עצמו ערב לה. במציאות מבטא הפסוק, כמו גם החוקים ההלניסטיים, מציאות שבה החלקה אינה מגודרת וגבולותיה ידועים ומשוקעים בנוהג היום יומי.
בשדות הארץ נותרו עדויות רבות לחלוקת קרקעות. את החלוקה ניתן לגלות על ידי שרידי גדרות גבול, וברור שסימון גבול חלקה על ידי גדר היה רגיל ותדיר, אף שלעתים קרובות לא היו גבולות השדות מסומנים, ושלושת הנהגים (סימון, סימון סמלי והיעדר סימון) נהגו במקביל. במגזר ההלניסטי הייתה גם תופעה מקובלת של הצבת אבני גבול של חלקות. במגזר הכפרי היה הדבר נדיר יותר. הווה אומר, אבני הגבול הוצבו על ידי התושבים ההלניסטיים ופחות על ידי הציבור האוטוכטוני. מובן שההגדרה של אבן גבול היא בעייתית. כל אבן רגילה או גדולה הנמצאת בשדה עשויה הייתה להיות בעבר אבן גבול; אנו יכולים לאתר אבן גבול כמעט רק לפי הכתובות שעליה.
כתובות של סימון גבולות בארץ נדירות. הדוגמה הבולטת ביותר היא סימון הגבולות שסביב גזר. בכתובות נאמר "תחם (תחום) גזר" ובצד השני "של אלקיוס"<sup class="footnote-marker">21</sup><i class="footnote">רייך, תחום גזר.</i>. התאריך שבו הוצבו האבנים אינו ברור. מכל מקום, הגבול הוא בין תחום הכפר ותחום אחוזה פרטית. נראה שהאבן הוצבה כדי לסמן את הגבולות לצורך תשלומי המס. השלטון הטיל את המסים על הכפר כיחידה מנהלית, והכפר חילק את המס על תושביו. על כן תשלום המס הוא סיבה מצוינת, ולמעשה היחידה, לסימון גבולות הכפר.
בסוף המאה השלישית הורה דיוקליטינוס על מדידה מחודשת של הקרקעות ושומה מחודשת שלהן. במסגרת זו הוצבו אבני גבול בין הכפרים השונים, בין תחום הפוליס ובין תחומי הכפרים. אבנים מעין אלו נמצאו בגולן, בחורן ובערביה<sup class="footnote-marker">22</sup><i class="footnote">אהרוני, אבני גבול; אהרוני, עוד אבני גבול; גרג ואורמן, גולן, מס' 10-11; 43-42; 92; 104; 141; 209; 240.</i>. בתחומי יהודה מספר האבנים מעין אלו קטן יותר. אבן אחת נמצאה ליד כפר חרוב<sup class="footnote-marker">23</sup><i class="footnote">פורת, אבן גבול.</i>, אבן אחרת, אולי מאותה סדרה, נמצאה בין שרידי מנזר ליד ירושלים<sup class="footnote-marker">24</sup><i class="footnote">מוסף כתובות, 8, מס' 233.</i>. אבן אחרת נמצאה במישור עכו, אך באזור השייך לסוריה<sup class="footnote-marker">25</sup><i class="footnote">אפלבאום וחבריו, כתובות, עמ' 134; הנ"ל, כתובות ב, עמ' 98.</i>. אבן גבול נוספת שטרם פורסמה נמצאה ליד אכזיב, ואף היא מחוץ לתחומי יהודה-פלשתינה<sup class="footnote-marker">26</sup><i class="footnote">פרנקל וגצוב, סקר, מס' 6.1.</i>. באזורים שבוצעה בהם חלוקת קרקעות מאורגנת סומנו החלקות על ידי אבנים, ולעתים נכתבו עליהן כתובות המציינות את מספר החלקה.
ברחבי המזרח התיכון נמצאו עוד אבנים רבות. חלקן הוצב במסגרת מפעלו של דיוקליטינוס וחלקן הוצב על ידי גורמים אחרים בזמנים אחרים<sup class="footnote-marker">27</sup><i class="footnote">כגון ג'ללבר ומוטרד, כתובות, מס' 4055; צ'לנקו, כפרים, כתובות מס' 8, B8, D8, 9; פרנטיס, כתובות, מס' 28, 66, 1062; שם, כרך ג, מס' 75; קמפבל, אנטיוכיה, מס' 157, 244, 245.</i>. כך, למשל, בימי הקיסר יוסטיניוס הוצבו אבנים מספר שסימנו גבולות נחלה השייכת למנזר<sup class="footnote-marker">28</sup><i class="footnote">פרנטיס, כתובות, כרך ג, מס' 28, 29, 350; מיטצ'ל, כתובות, מס' 207, 208, וכן אבנים נוספות שזמנן מסופק. ראו למשל מיטצ'ל, כתובות, מס' 137 ועוד.</i>.
אם כן, הצבת אבני גבול לציון אדמות כפר היא תופעה רגילה, ומן הסתם תימצאנה גם בארץ כתובות נוספות.
בעולם הקדום לא היה רישום מסודר של קרקעות וממילא היה צורך בתיאור של הקרקע, בעיקר לצורך מכירתה או הערכתה הכספית.
הדרך הרגילה ביותר לתיאור רכוש הייתה על ידי תיאור של מצריו, כלומר השדות או הבתים שסביבו. בתיאורים אלה נקרא השדה על שם בעליו. תיאור רגיל של גבולות השדה מזכיר את החלקות הסמוכות על שם בעליהן, כך במצרים<sup class="footnote-marker">29</sup><i class="footnote">רוולנדסון, בעלי קרקע, עמ' 211-176.</i>, והוא הדין במסמכי מדבר יהודה<sup class="footnote-marker">30</sup><i class="footnote">כותון, מכירה; לואיס, מסמכי מדבר יהודה, מס' 11 ועוד; ירדני, נחל צאלים, מס' 9-7; מגילות מדבר יהודה כ"ב מס' 22, ועוד.</i>. בכלל, הדרך הפשוטה ביותר לתיאור שטח הוא על ידי אזכור שם בעליו, והמוכר או המלווה עשויים להסתפק במשפט הקצר "השדה שלי" או "השדה שלך".<u></u>
אחת התופעות המעניינות בעולם הקדום היא מתן שמות לשדות, שם שיש בו מעין גילוי של חיבה ויחס מיוחד לקרקע. בהצהרת הרכוש של בבתא היא מדווחת על חלקות מספר, אחת מכונה "על גיף ימא", כלומר על חוף הים, והיא שכנה בין ים המלח לדרך (הכביש הרומי?). שטח החלקה בית זרע, שלוש סאין ושלושה קבין חיטים. חלקה שנייה היא מטע תמרים ומכונה "בית גלגלא", ושלישית "בית פריה"<sup class="footnote-marker">31</sup><i class="footnote">לואיס, מסמכי מדבר יהודה, מס' 16.</i>. בשטר אחר בבתא מוכרת את הפֵרות של שלושה שדות, שדה אחד הנקרא "פרורה" הוא כנראה "בית פריה" שנזכר קודם, והאחרים "ניקרכוס" ו"מלכאיוס" (שם, מס' 22-21). מלכיוס הוא שם נבטי מוכר ומקובל. נראה, אפוא, שהשדה נקרא כך על שם בעליו המקוריים, כלומר על שם מי שזכור כבעליו. הוא הדין ב"ניקרכוס" הנזכר בשטר אחר שנמצא בנחל חבר<sup class="footnote-marker">32</sup><i class="footnote">ירדני, תעודות, עמ' 265.</i>. ייתכן ש"פירורה" ו"גלגלא" גם הם שמות של בעלי קרקע בעבר. לכך יש מקבילה במכתב מרתק שכותב ליבניוס. הפילוסוף היווני מאנטיוכיה (מאה רביעית) מספר על אחוזה (חוריון) שירש מדודו המנוח. האחוזה מכונה "זוזן", על שם בעליה בעבר<sup class="footnote-marker">33</sup><i class="footnote">ליבניוס, מכתב 37.</i>. כל זאת שנים רבות לאחר שהחליפה בעלות.
כל דרכי התיאור של הקרקעות מופיעות בשטרות שבידינו, או נרמזות במקורות. בדרך כלל נעשה שימוש בצירוף של כמה מהן, אך אין כלל אחיד וקבוע בשטרות או במקורות המידע האחרים שבידינו, ולא היה "שטר תקני".
נראה שהשדה שיש לו שם במשנתנו הוא שדה כזה הניכר ומובדל, ולפי התוספתא גם יש לו גדרות. בימות חמה הוא רשות רבים, ובימות הגשמים רשות היחיד לעניין טומאה.

Mishnah 6

ממשנה ו עד סוף הפרק זו יחידה שלמה של רשות היחיד והרבים, ובעיקר היא מסבירה ומדגימה מהי רשות הרבים ומהי רשות היחיד לעניין טומאה.
<b>ספק רשות היחיד טמא עד שיאמר לא נגעתי ספק רשות הרבים טהור עד שיאמר נגעתי</b> – המשנה חוזרת פעם נוספת על הכלל היסודי עם תוספת קטנה מכלל אחר המשיק לכלל זה.
<b>איזו היא רשות היחיד –</b> כך בעדי הנוסח הטובים<sup class="footnote-marker">34</sup><i class="footnote">לאו, פרמא, דפוס ראשון, כתב יד מינכן.</i>, אבל בדפוס וילנא נדפס בטעות "הרבים",<b> שבילי בית גולגול וכן כיוצא בהן רשות היחיד לשבת</b> – כנראה יש לה גדרות, אחרת לא הייתה רשות היחיד לשבת. איננו יודעים לזהות את בית גולגול (או בית גלגל). <b>ורשות הרבים לטומאה</b> – משום שהולכים בהם רבים. לפי ההמשך שבילי בית גלגל הם רשות היחיד. הדרכים הכפריות בארץ, באזורים ההרריים, הייתה להן גדר אחת וקיר תמך מהצד השני, או גדרות משני הצדדים<sup class="footnote-marker">35</sup><i class="footnote">לתיאור הדרכים ראו הנספח למסכת דמאי, וראו דר, התפרוסת, עמ' 229-196.</i>. דרכים כאלו הן רשות היחיד לשבת (איור 17. הניסוח של המשנה הוא לשיטת רבי אליעזר, ולכן שבילי בית גלגל הם "רשות היחיד". לדעתו של קליין בית גלגל היא בגליל. הטיעון מפותל ומסופק, ולדעתנו אין בו ראיה של ממש<sup class="footnote-marker">36</sup><i class="footnote"></i>
קליין, ספר היישוב, עמ' 13; הנ"ל, ארץ הגליל, עמ' 12.</i>. בית גלגל הוא כנראה שם מקום, אך בארץ ידועים אתרים מספר בשם זה, בעמק יריחו, במישור החוף ועוד. יש לציין שאחד השדות של בבתא, שהזכרנו במשנה הקודמת, ושהיה להם שם פרטי (ומכאן שהם רשות היחיד לטומאה), היה בית גלגלה, ואולי שבילי בית גלגל נקראים על שמו.
עבור קדמונינו הדוגמה הספיקה להסבר ההלכה, ועבורנו ההלכה משמשת לזיהוי (מסופק) של המקום. הבבלי אומר: "שבילי בית גילגול וכיוצא בהן רשות היחיד לשבת, ורשות הרבים לטומאה. ואיזהו שבילי בית גילגול? אמרי דבי רבי ינאי: כל שאין העבד יכול ליטול סאה של חיטין וירוץ לפני סרדיוט" (עירובין כב ע"ב). הבבלי ממשיך ואומר ששביל (דרך) שאינו נוח נקרא "דרך היחיד". שבילי בית גלגל היו אפוא מפותלים ובלתי נוחים.
<b>איור 17ב.</b> דרך חצובה, מובילה למערת חריטון (תקופה ביזנטית). צילמה א' ספראי-ליאון באתר.
<b>אמר רבי אלעזר לא הוזכרו שבילי בית גולגול אלא שהן רשות היחיד לכך ולכך</b> – רבי אלעזר (מן הסתם רבי אלעזר ברבי שמעון) מכיר את הקביעה בדבר "בית גולגול", אבל הוא (וחבריו) מתלבטים על איזה עניין מדובר. כלומר לפניהם משנה קדומה תלושה, והם מתלבטים לאיזה עניין נאמרה.
<b>השבילים המפלשים לבורות ולשיחים</b> – בדפוסים מאוחרים נוסף "ולמערות",<b> ולגיתות רשות היחיד לשבת ורשות הרבים לטומאה</b> – בשבילים כאלה הולכים רבים, אך יש להם גדרות מכאן ומכאן, וכנראה גם תחומים בסופם, כך שיש להם שלושה קירות והם רשות היחיד לשבת<sup class="footnote-marker">37</sup><i class="footnote">להגדרת רשות הרבים לשבת ראו עירובין פ"א מ"א ופירושנו לה. מבואות שאין להם סוף תָחום אינם רשות הרבים עד שיותקן להם פתח בנוי בשני צדדיהם.</i>. לפי ההקשר של המשנה גם שבילי בית גולגול מגיעים לבור, שיח, מערה או שדה גדור, אחרת לא היו רשות היחיד לשבת, ולדעת רבי אליעזר גם לא רשות היחיד לטומאה. כאמור לעיל היה לבבתא שדה שנקרא בית גלגלה; ייתכן שנקרא כך משום שהושקה בגלגל, שהוא מתקן ידוע לשאיבת מים (איור 18). מכל מקום,
<b>איור 18א.</b> גלגל גדול לשאיבת מים בצפון סוריה. מתוך רייפנברג, המזרע והישימון, עמ' 63.
<b>איור 18ב.</b> גלגל האנטיליה על נהר חמת. רייפנברג, שם, עמ' 40.
<b>איור 18ג.</b> רבקה שואבת מים עם מכשיר גלגלת. ציור פסיפס על קיר כנסיית מריה מיורה ברומא. ראו קרפ, כנסיית מריה מיורה.
<b>איור 18ד.</b> בור עם התקן לגלגלת בדרך לחריטון, צילמה א ליאון.
<b>איור 18ה.</b> חולית בור עם התקן לגלגלת, מוזיאון קוס, צילם ע' ספראי.
אולי שבילי בית גלגל הם שבילים שהגיעו לשדה כזה או לשדה שמושקה מבור מים גדול בגלגל לשאיבת מים.
רשות היחיד ו"רשות הרבים" הם מונחים מתחום הרֵאליה של ממונות. רשות היחיד שייכת לאדם או לשותפים ספורים, ורשות הרבים לציבור, אבל המונחים הועתקו למציאות משפטית ומשמשים בזיקה למשמעותם המילולית, והותאמו לכל הלכה לחוד.
לצורך דיני שבת רשות היחיד היא שטח שיש לו גדרות רֵאליים ובעלות משותפת, ודי בבעלות משותפת ברובד סמלי בלבד. לצורך דיני טומאה – רשות היחיד היא שטח שמהלכים בו בודדים בלבד, וכפי שנראה דרך או מעבר ללא מוצא הם רשות היחיד משום שהגדרה זו מבטיחה שלא ייכנס לתוכו ציבור גדול. בדיני ממונות רשות היחיד שייכת לבעלים לעניין בעלות, אחריות לנזיקין וזכות השימוש לכל עניין ודבר.
העיקרון של מעבר מפולש ההופך את השטח למעבר ציבורי חוזר גם בהלכות אחרות, כגון "כל הלשכות שבית המקדש רשות היחיד לשבת, ורשות היחיד לטומאה, חוץ מלשכת יין ושמן שיש לה שני פתחים זה נגד זה, שהיא רשות היחיד לשבת ורשות הרבים לטומאה... רבי יהודה אומר: כל לשכה שבמקדש שיש לה שני פתחים זה כנגד זה, כגון שערי עזרה, רשות היחיד לשבת ורשות הרבים לטומאה" (תוס', יומא פ"א ה"ג).
לשכות בית המקדש הובאו להדגמת ההלכה. פעמים מספר השתמשו תנאים במקדש כמודל להדגמת הלכות או לקביעתן וכמודל להסברת הלכות. כך, למשל, המשנה בנגעים (פ"א מ"א), מדור אושא, קובעת שאחד מגווני הנגעים הוא "כסיד ההיכל"; מן הסתם בדור אושא כבר לא ידע איש מה היה הגוון המדויק של סיד ההיכל, החלוקה היא אפוא ספרותית יותר מהלכתית-מעשית. בתנאים אלו ברור שהמשנה אינה מעניקה כלי עזר להגדרת הנגעים, אלא היא תיאור ספרותי. ההיזקקות לגוון של צבע המקדש נוסחה מן הסתם כשבית המקדש היה קיים, או שזיכרונו עדיין היה מוחשי, אך לאחר מכן הפכה למטבע לשון ספרותי ואידאולוגי. כמו כן "מקדח גדול של לשכה" (משנה, כלים פי"ז מי"ב; אהלות פי"ג מ"א; פ"ב מ"ג), שהוא הגדרה לעובי מקדח של רופאים והמקדש הוא מודל לו, וכן גובה הסוכה וגובה המבוי, שהם כפתחו של אולם (ראו פירושנו לסוכה פ"א מ"א ותוס', עירובין פ"א ה"א).
מכל מקום, שני פתחים זה כנגד זה מגדירים את רשות הרבים לטומאה. כן שנינו לעיל: "בסילקי שפותחין אותה בימים ונועלין אותה בלילות, כל זמן שהיא פתוחה רשות הרבים, נעולה רשות היחיד. נמצאת אומר ביום טהורה, ובלילה טמאה. בסילקי שפתחיה מכוונין זה כנגד זה, וכן סטיו שהוא גדר מכן ומכן, וריוח בין העמודים, רבי יהודה אומר אם עומד בצד זה ורואה את הנכנסין ואת היוצאין בצד אחר, רשות היחיד לשבת ורשות הרבים לטומאה, ואם לאו רשות היחיד לכך ולכך" (תוס', פ"ז הי"ב, עמ' 668, וראו במשנה ח), וכן: "היו שם שדות ברות, אם היה עומד בצד הזה וראה את הנכנסין ואת היוצאין בצד הלז, רשות היחיד לשבת ורשות הרבים לטומאה" (תוס', שם ה"ח). המעבר הוא אפוא מרכיב הכרחי; הוא אמנם קרוב לעניין השימוש הציבורי אך בפועל אינו זהה לו. ייתכן שיהא אולם ציבורי שאינו משמש למעבר, אך חכמים ראו בעניין אפשרות השימוש למעבר מרכיב הכרחי להגדרת שטח כרשות הרבים לטומאה.
מצד שני, האפשרות של הבעל לראות את שני הצדדים מעניקה למעבר אופי של שטח פרטי יותר. עדיין הוא רשות רבים לטומאה, אך רשות יחיד לשבת. זו ההסתייגות של רבי יהודה.
הירושלמי מציע שרשות הרבים (לשבת) היא רק כשמפולשת מסוף העולם ועד קצהו, ולדעה זו של ריש לקיש אין רשות הרבים בעולם הזה. הסוגיה שם מקשה ממשנתנו, וכנראה מבינה שעניין הפילוש משותף לשבת ולטומאה (ירו', עירובין פ"ח ה"ח, כה ע"ב). המונח "מפולש מסוף העולם ועד קצהו" הוא הגזמה, אך עצם העיקרון משותף היה לשבת ולטומאה, אם כי בשינוי מה. מה שהביא את הירושלמי להסבר זה הוא כמובן הרצון לצמצם את חומרת האיסור של טלטול בשבת, וההסבר המוצע הוא עקיפה משפטית, אך העקיפה מבוססת על הנחות משפטיות מקובלות ומרחיבה אותן עד אבסורד.
בתוספתא מובאים עוד פרטים המרכיבים את הרשימה של מקומות שהם רשות הרבים או היחיד לעניין טומאה: "יש דברים ברשות הרבים ועשאום כרשות היחיד. קופה ברשות הרבים גבוהה עשרה טפחים והטומאה בתוכה [ספק נגע ספק לא נגע ספיקו טהור הכניסו ידו לתוכה<sup class="footnote-marker">38</sup><i class="footnote">דולג בכתב יד וינה מפאת הדומות.</i>], ספק נגע ספק לא נגע ספקו טמא" (פ"ז ה"ב, עמ' 667). הקופה מבחוץ היא רשות הרבים, אך בגלל גובהה עשו את תוכה לרשות היחיד. הדוגמה לכך היא ההלכה הבאה: "אם היתה כפישה וככר תרומה כרוך בסיב או בנייר ונתן בתוכה, ספק נגע ספק לא נגע, ספקו טהור. הכניס ידו לתוכה, ספק נגע ספק לא נגע, ספיקו טמא" (תוס', שם ה"ג). פנים הקופה הוא אפוא במעמד ביניים, ולכן אם נתן לתוכה את ידו טמא שכן יש כאן ספק נגיעה, אבל אם חפץ התרומה בתוכה וספק אם נגע בדפנותיה הוא טהור. ההלכה בעניין, אפוא, איננה לכידה, וניכר שתקדימים שונים עיצבו הלכות מנוגדות.
הדוגמה בתוספתא מרחיבה את ההלכה שבמשנה ו לעיל. המשנה עסקה באילן וחנות. חנות היא מבנה ממש ואילן הוא מבנה חלקי, והתוספתא מרחיבה את ההלכה על קופה, כלומר כלי רגיל.
כמו כן: "חמור ברשות הרבים, גבוה עשרה טפחים, טומאה נתונה על גביו [ספק נגע ספק לא נגע ספקו טמא. סלע ברשות הרבים, גבוה עשרה טפחים, וטומאה נתונה על גביו]<sup class="footnote-marker">39</sup><i class="footnote">גם כאן דולג בכתב יד וינה מפאת הדומות.</i>, ספק נגע ספק לא נגע, ספקו טהור. עלה לראשו, ספק נגע ספק לא נגע, ספקו טמא" (תוס', פ"ז ה"ד, עמ' 667). החמור הוא בסיס שעליו הציבו חפצים, וידועים הם רחיים של חמור<sup class="footnote-marker">40</sup><i class="footnote">ליברמן, מחקרים, עמ' 390-383, והדברים פשוטים.</i> שניצבו על בסיס אבן (איור 19). גב החמור הוא רשות היחיד, גב הסלע רשות הרבים, ואם עמד עליו הוא רשות היחיד. ההבדלים הם עדינים, וספק אם יש כאן הלכה לכידה. כמו כן: "כלים שטוחין ברשות היחיד, למעלה מעשרה טפחים טהורין, דברי רבי שמעון, רבי יהודה אומר: אפילו למעלה ממאה אמות טמאים" (תוס', פ"ט ה"י, עמ' 670). רבי יהודה חולק אפוא על מה ששנינו לעיל וחושב שקופה כזאת היא חלק מרשות הרבים, שכן היא ניצבת ברשות הרבים. האם לדעתו גם לעניין שבת הקופה היא אותה רשות כמו הרצפה? על כך אין תשובה.
<b>איור 19א.</b> רחיים של חמור. מתוך ריינך, תמונות ב, עמ' 235.
<b>איור 19ב.</b> רחיים של חמור. סגרדו, סעודה.
<b>איור 19ג.</b> ריחים ידניות צילם י' לביא בקצרין.
<b>איור 19ד.</b> ריחיים ידניות (של יד). צייר ושחזר ש' באר, תמונות.
<b>איור 19ה.</b> ריחיים של חמור רתומות לסוס. מתוך זינגר, טכנולוגיה, עמ' 78 (ראו גם לעיל איור 2 ולהלן איור 29).

Mishnah 7

<b>הבקעה בימות החמה רשות היחיד לשבת</b> – כאשר היא מוקפת גדר כאמור,<b> ורשות הרבים לטומאה</b> – כי הבעלים של השדות השונים, הפועלים שלהם, וכן אורחים ומבקרים נכנסים לשטח.<b> ובימות הגשמים רשות היחיד לכך ולכך</b> – כל זה הסבר למשנה ו, וכפי שהסבירה גם התוספתא שהבאנו.

Mishnah 8

<b>בסילקי</b> – בסיליקה היא מבנה או מעבר בנוי שיש בו שני טורי עמודים המחלקים את המבנה לשלוש סיטראות. בדרך כלל הסיטרה המרכזית מקורה, והצדדיות לעתים פתוחות ולעתים מקורות. זו הייתה שיטת הבנייה הרגילה במבני ציבור או בפסג' ציבורי (איור 20). <b>רשות היחיד לשבת</b> – לעתים יש עליה בעלות של הציבור כשותפים (מוסדות העיר, או רשות אחרת השולטת במבנה, כולל אפשרות לבעלות פרטית), אבל היא רשות יחיד כי היא מוקפת קירות, ולכן מותר לטלטל בה בשבת.<b> ורשות הרבים לטומאה</b> – שכן היא משמשת מעבר מפולש. בתוספתא שנינו: "שאלו את בן זומא, מפני מה ספק רשות היחיד טמא? אמר להם: סוטה מה היא לבעלה, ודאי או ספק? אמרו לו: ספק. אמר להן: מצינו שהיא אסורה לבעלה, ומכאן אתה דן לשרץ. מה כאן רשות היחיד, אף להלן רשות היחיד. מה כאן שיש בו דעת לשאול, אף להלן דבר שיש בו דעת לשאול. מכאן אמרו, דבר שיש בו דעת לשאול, ברשות היחיד ספיקו טמא, ברשות הרבים ספקו טהור. ומפני מה ספק רשות הרבים טהור? אמר להן: מצינו
<b>איור 20א.</b> בית הכנסת במרות. מבנה בסיליקה, אחד מטיפוסי המבנה הגדול (פרטי ובעיקר ציבורי). מבנה בסיליקאי מחולק לשלוש "סיטראות" על ידי שני טורי עמודים. בדרך כלל על סיטראות הצד היה גג נמוך, או יציע. רוב בתי הכנסת נבנו וקורו בשיטה זו. מתוך אילן ודמתי, מרות.
<b>איור 20ב.</b> תוכנית בית הכנסת במרות. מתוך דמתי ואילן, מרות.
<b>איור 20ג. בית</b> הכנסת הבסיליקאי בגוש חלב. צילם י' פיקסלר.
<b>איור 20ד.</b> חתך רוחב בבסיליקיה טיפוסית. מבנה הבסיליקה בקונסטנץ. מתוך אתר ויקיפדיה, בזיליקה.
שהצבור עושה את הפסח בטומאה בזמן שרובן טמאין. ואם טומאה ודאית התרוה לצבור, קל וחומר לספק טמאה. רבן שמעון בן גמליאל אומר: מפני מה ספק רשות היחיד טמא וספק רשות הרבים טהור? מפני שאיפשר לשאול ליחיד ואי אפשר לשאול לרבים" (פ"ו הי"ז, עמ' 667).
ההסבר של בן זומא איננו משפטי, וסותר את ההלכות ששנינו לעיל. לפי בן זומא כל מקום שיכולים שניים להתייחד בו הוא רשות יחיד לטומאה (ירו', כתובות פ"א ה"י, כה ע"ד). בסיליקה שאין פתחיה מכוונים היא רשות היחיד לצורך משנתנו, אך בן זומא (לפי הירושלמי) יראה בה רשות רבים, ואם סוטה התייחדה בה עם גבר זר אין בכך התייחדות. נראה אפוא שלפנינו דוגמה לפיתוח משפטי שהוא בבחינת "פיתוח יתר". סוטה איננה כהלכות טהרה, שם הבעיה שונה לחלוטין. אמנם יש בסוטה שימוש במינוח "טמאה לבעלה" או "טהורה לבעלה", אך אין כאן דיני טהרות, וממילא הגדרת "רשות היחיד" לצורך הלכות סוטה צריכה להיות שונה. השימוש בהלכות טהרה כדי לפתור את שאלת מעמדה של הסוטה הוא הרחבה ספרותית שאיננה עומדת במבחן משפטי<sup class="footnote-marker">41</sup><i class="footnote">למען הדיוק בן זומא מנסה לפתור בעזרת הסוטה את הנימוק להלכות טהרה.</i>. טיעון זה הוא חשוב ומרכזי בהבנת הירושלמי ואולי גם בהבנת הבבלי, ולא כאן המקום להרחיב בכך<sup class="footnote-marker">42</sup><i class="footnote">לא כאן המקום לדון ביתר סוגיית הירושלמי.</i>.
<b>רבי יהודה אומר אם עומד הוא בפתח הזה ורואה את הנכנסין ואת היוצאין בפתח הלז</b> – אם הוא רואה, סימן שהבסיליקה אינה גדולה מדי.<b> רשות היחיד לכך ולכך ואם לאו רשות היחיד לשבת ורשות הרבים לטומאה</b> – לדעת רבי יהודה אין די בכך שהמבנה מפולש, אלא שרשות הרבים היא רק כשבעל המבנה אינו יכול לשלוט על הנכנסים אליו. עיקרון זה שנינו גם לעיל: "...רבי יהודה אומר: אם עומד בצד זה ורואה את הנכנסין ואת היוצאין בצד אחר, רשות היחיד לשבת ורשות הרבים לטומאה, ואם לאו, רשות היחיד לכך ולכך" (תוס', פ"ז הי"ב, עמ' 668), וכן: "היו שם שדות ברות, אם היה עומד בצד הזה וראה את הנכנסין ואת היוצאין בצד הלז, רשות היחיד לשבת ורשות הרבים לטומאה" (תוס', שם ה"ח).

Mishnah 9

<b>הפרן</b> – הוא פָרוס (φάρος), מגדלור<sup class="footnote-marker">43</sup><i class="footnote">ראשונים פירשו לפי העניין שהוא מבנה ציבורי דמוי בסיליקה. אנו פירשנו לפי היוונית, וראו ערוך השלם, כרך ו, עמ' 431-430. </i>. האי בפתחו של נמל אלכסנדריה שהוצב עליו מגדלור נקרא "פרוס", הוא מופיע במפת מידבה והיה ידוע בעולם הקדום. המבנה במפת מידבה הוא אכן דמוי בסיליקה, ואכן המגדלור היה מבנה בסיליקה ועל גגו מתקן איתות באש, וכנראה נכנסו לשם רבים (איור 21). מבנה מסוג זה נדיר בארץ. <b>רשות היחיד לשבת ורשות הרבים לטומאה</b> – מן המשנה ניתן
<b>איור 21.</b> מבנה המגדלור באלכסנדריה על האי פארוס. ציור של מגדלור על קיר באוסטיה. צילמה ד' ספראי.
להסיק שלמגדלור הגיעו רבים וכנראה היה מבנה על עמודים ולכן היה בו מעבר מפולש, ואולי כל מבנה על עמודים כונה "פרן". <b>וכן הצדדין</b> – קשה להניח שלפרן יש צדדים, לפיכך נראה שהכוונה לצדדי הבסיליקה, והמשפט חוזר לתחילת המשנה הקודמת. <b>רבי מאיר אומר הצדדין רשות היחיד לכך ולכך –</b> יש לפרש לפי הלכה יג שהצדדים הם הסיטרות בצד של בסיליקה כפולה (שני טורי עמודים). כן מוכח מהתוספתא: "בסילקי ששני פתחיה מכוונין זה כנגד זה, האמצעי שלה רשות היחיד לשבת ורשות הרבים לטומאה, והצדדין רשות היחיד לכן ולכן, דברי רבי מאיר, וחכמים אומרים: אחד האמצע ואחד הצדדין רשות היחיד לשבת ורשות הרבים לטומאה" (פ"ז הי"ג, עמ' 668), וכן פירש הר"ש אף שלא הביא את התוספתא. הצדדים אינם משמשים למעבר, ובכלל הם משרתים רק בודדים. עיקר השימוש הוא בסיטרה האמצעית, על כן הסיטרה האמצעית היא בוודאי רשות הרבים, והתנאים נחלקים על הסיטראות הצדדיות.
התוספתא ממשיכה: "ומודה רבי מאיר לחכמים בבסליקי שאין שני פתחיה מכוונין זה כנגד זה, כגון חצר בית גבי וחמתה, שאחד האמצע ואחד הצדדין רשות היחיד לשבת ורשות הרבים לטומאה. ומודים חכמים לרבי מאיר בחצר של יחיד שדרך הרבים מפסקתה, כגון חצר בית גדי<sup class="footnote-marker">44</sup><i class="footnote">בר"ש: בית גדר.</i>, רשות היחיד לטומאה והצדדין רשות היחיד לכאן ולכאן" (שם הי"ד). לצערנו איננו יודעים כיצד נראו חצרות ובסיליקות אלו, ולא נותר לנו אלא לנחש את המבנה לפי ההלכה שנקבעה בהם. מכל מקום, בית גדי היא כנראה עין גדי, וחמתה היא חמת טבריה.

Mishnah 10

<b>האסטוונות</b> – סטיו הוא מבנה שבו טור עמודים אחד. בעיר הרומית נבנו סטווים כאלה לאורך רחובות ראשיים, או בחזית מבנים. סביב הר הבית נבנו סטווים מעין אלו.סטיו כזה הקיף את הר הבית בשעתו. (איור 22).<b> רשות היחיד לשבת</b> – שכן הם חצר מוקפת קירות ובתוכה שדרת (או שדרות) עמודים<b>. ורשות הרבים לטומאה</b> – הם משמשים למעבר ציבורי, ומהווים מקום עמוס. על בסיס תפיסה אורבנית זו נקבע ש"האצטווניות אין בהן משום מדור גוים" (משנה, אהלות פי"ח מ"ט), שכן אין סיכוי שזוג יתייחד שם, וכפי שראינו לעיל בירושלמי אפשרות להתייחדות היא מסממני רשות הרבים או ממרכיביה.
<b>איור 22א.</b> חצר מוקפת עמודים נקראת סטיו. הסטיו, בבריכה בהרודיון. צילם ב' זיסו.
<b>איור 22ב.</b> תוכנית הבריכה בהרודיון. מתוך נצר, הרודיון. הר הבית היה מוקף סטיו כפול, באדיבות המחבר.
<b>חצר שהרבים ניכנסים בזו ויוצאים בזו רשות היחיד לשבת ורשות הרבים לטומאה</b> – גם בהלכה זו בא לידי ביטוי שכל מעבר מפולש הוא רשות הרבים.
בתוספתא מופיעה עוד סדרת דוגמאות: "מבואות היורדין לים או לנהר, אף על פי שגדורין מכאן ומכאן ורבים מטפסין ועולין בהן, רשות היחיד לשבת ורשות הרבים לטומאה" (פ"ז ה"י, עמ' 668). אין כאן מעבר מפולש, אך יש כאן שימוש ציבורי. כמו כן: "גנות העיר שדרך הרבים מהלכת עליהן, רשות היחיד לשבת ורשות הרבים לטומאה. נמסיאות<sup class="footnote-marker">45</sup><i class="footnote">כנראה שיבוש מגימסאות = גימנסיון, הוא מבנה ששימש לתחרויות ספורט והיה מורכב מחצרות מוקפות עמודים. לעתים קרובות נבנה בית המרחץ ליד הגימנסיון, וכאשר סיימו המתעמלים והמתחרים את תחרויות הספורט המשיכו ישירות למרחץ. כך, למשל, נבנה צמד מבנים אלו בעיר בית שאן.</i> ומרחצאות רשות היחיד לשבת ורשות הרבים לטומאה. גינה בזמן המשתמרת, רשות היחיד, אם אינה משתמרת רשות הרבים" (שם הי"א) (איור 23). אבחנות אלו חוזרות גם להלן (פ"י מ"ח).
לסיכום, במשניות הפרק והפרק הקודם באים לידי ביטוי שלושה רבדים: רובד נסיבתי, רובד משפטי-פורמלי כללי ורובד ביניים חצי משפטי. התוספתא מעבירה אותם למשפט כללי, לכיד והיררכי.
הרובד הנסיבתי בא לידי ביטוי בדיני הקופה והחמור שברשות הרבים (מ"ט), האילן (מ"ג) ובמשניות אחרות (פ"ה מ"ב ומ"ח ועוד).
הרובד המשפטי הכללי הוא המשפט "ברשות הרבים ספק טהור", משפט שראינו סדרה ארוכה של הסתייגויות ממנו ומחלוקות עליו. כן הדיונים בשני שבילים (פ"ה מ"ה), שני ככרים (פ"ה מ"ו) ועוד.
כללי המשנה הם כגון "הבקעה בימות החמה רשות היחיד" (לעיל מ"ז), "אין לטומאה מקום" (לעיל פ"ד מ"ג) וכללים דומים. בארגון כלל מערכת הכללים דנו במבוא.
<b>איור 23.</b> הגימנסיון, בית שאן. חצר מוקפת סטיו. צילמה א' ממן.

Chapter 7



Mishnah 1

<b>הקדר שהניח את קדירותיו</b> – הקדר הוא יוצר כלי החרס. לכאורה היה מקום להציע שיש לתקן "קרר" במקום "קדר", כלומר נהג הקרון. מבחינה לשונית הגרסה אפשרית, ומבחינה הלכתית אין בכך שינוי משמעותי. הצורה "קרר" אכן מופיעה במקורותינו, היא גזורה מהמילה קרון הלטינית (carrus), וזו תצורה שמית שנוצרה על בסיס מילה מושאלת. הצורה "קרר" אינה מוכרת מהלטינית<sup class="footnote-marker">1</sup><i class="footnote">שפרבר, יוונית, עמ' 87-83. </i>, אך מופיעה במקורותינו כפי שהוכיח שפרבר<sup class="footnote-marker">2</sup><i class="footnote">שפרבר אינו טוען שגם במשנתנו יש לתקן את הגרסה.</i>, וודאי שהיו בארץ קרונות ונהגים (קררים) שלהם. ברם במשנתנו בכל עדי הנוסח "קדר", אם כי מבחינה גרפית ההבדל בין "קרר" ל"קדר" מזערי. אנו מעדיפים את הנוסח "קדר" משום שבארץ ישראל התובלה בעגלות הייתה מצומצמת ביותר, ורוב הקדרים הובילו את סחורתם על גבי חמור. מכל מקום, אצלנו כל עדי הנוסח גורסים "קדר".
בנוהג שבעולם של אז היה הקדר מוביל את סחורתו בעצמו ומשווק אותה ללקוחות בכפרים. ודאי שהייתה גם אפשרות לקנות כלי חרס בחנותו (בית המלאכה) של הקדר, אך רגיל היה שהקדר נדד עם מרכולתו (על בהמה) בין הכפרים ומכר את תוצרתו. כך, למשל, מסופר במשנה על קדר הנע עם קדרותיו בדרך לירושלים: "כיצד, הקדר שהוא מוכר הקדירות נכנס לפנים מן המודיעית, הוא הקדר והן הקדירות והן הלוקחים נאמן, יצא אינו נאמן" (חגיגה פ"ג מ"ה). כך גם מסופר במשנת אהלות על "הקדר שהוא עובר וה[א]סל על כתיפו" (פט"ז מ"ב). האסל הוא כלי שיש בו מוט מרכזי ושני דליים, ובמשנה שם חילופי נוסח סל-אסל<sup class="footnote-marker">3</sup><i class="footnote">ברוב עדי הנוסח "סל", ובכתב יד קופמן "אסל". דנו בכך בפירושנו לאהלות.</i>. טיפוס זה של קדר-רוכל הוא הרקע הרֵאלי להלכות נוספות, כגון "הקדר שהכניס קדרותיו לחצר בעל הבית שלא ברשות" (משנה, בבא קמא פ"ה מ"ב). כאן הקדר מהלך בכפר ונכנס לחצר פרטית כדי לשווק את מרכולתו, וכן במשנתנו (איור 24).
במבנה כלכלי שבו המסחר משגשג יש למוכרים חנויות שבהן הם משווקים את מרכולתם. היצרנים משתמשים בחנויות כמתווכי מסחר, חוסכים לעצמם את עמל השיווק ומתמחים בייצור בלבד. במקום שבו המסחר מצומצם רווח הסדר כלכלי שונה. כושר הייצור של היצרן גבוה בהרבה ממספר הקונים, ולכן הוא משקיע חלק מזמנו בשיווק וחוסך את דמי התיווך. כנגד זה אין לו עניין לחסוך בזמן, שכן מחסור בזמן אינו בלם לכושר הייצור. זאת ועוד. יצרני כלי החרס היו מרוכזים בכפרים מיוחדים. שניים מהם, כפר חנניה וכפר שיחין (איור 25), נזכרים במקורותינו רבות. הייצור היה בהיקף גדול בהרבה מהצריכה המקומית, על כן נדרשו פעולות להבאת הסחורה אל הלקוחות, או על ידי תגרים או על ידי היצרנים עצמם. משנתנו משקפת אפוא מסחר ברמה נמוכה יחסית.
<b>איור 24א.</b> עגלה להובלת אנשים (קרון). מתוך בירלי, בריטניה הרומית, עמ' 9.
<b>איור 24ב.</b> שחזור עגלת נוסעים במוזאון אוגוסטה ראוריקה בשוויץ..
<b>איור 24ג.</b> עגלה במוזיאון טריאר, צילמה ד' ספראי.
<b>איור 25א.</b> מפת תפוצת כלי החרס של כפר חנניה בגליל. כפר חנניה וכפר שיחין היו מרכזי ייצור כלי חרס מטיפוסים מסוימים בגליל (כל יישוב והטיפוסים שלו). אדן, כפר חנניה.
<b>איור 25ב.</b> גבעת חנניה. צילם י' פיקסלר.
<b>איור 25ג.</b> כבשן עם כלי החרס. בירלי, בריטניה הרומית, עמ' 130.
<b>איור 25ד.</b> כבשן בעין גדי. מתוך שטרן, עין גדי 1, עמ' 429.
<b>איור 25ה.</b> כבשן בכפר שיחין. באדיבות מ' אביעם.
<b>איור 25ו.</b> הכבשן בבית שאן בשטח האמפיתאטרון (מאה שישית). צילמה א' ממן.
<b>וירד לשתות</b> – הבור איננו ממש על הדרך אלא בשוליה והקדר משאיר על הדרך, או ברחוב בעיר, את החמור ועליו הקדרות.<b> הפנימיות טהורות והחיצונות טמאות</b> – יש לחשוש שעמי ארצות נגעו בהן במטרה לבדוק את טיב הקדרות, אבל הם לא הגיעו עד הקדרות הפנימיות (איור 26). <b>אמר רבי יוסה במי דברים אמורים במותרות</b> – אם החבילה אינה קשורה,<b>אבל באגודות הכל טהור</b> – בעת הנסיעה
<b>איור 26א.</b> בשולי דרכים נחצבו בורות מים לטובת עוברי האורח. בתמונה בריכה בשולי כביש בית גוברין - ירושלים במורד מעלה נחל האלה. צילמה ד' ספראי.
<b>איור 26ב.</b> בור מים בצומת שבילים בשומרון. צילם ש' דר.
חבילת הקדרות קשורה כדי למנוע נזקי שבר ועמי הארצות, שהם הלקוחות, אינם מחטטים בחבילה קשורה. הר"ש מפרש שהחבילות אינן תופסות מקום רב ולכן ההולכים בדרך, עוברי אורח, אינם נתקלים בהן. לדעתנו, אם לקוחות רואים חבילה סגורה הם מבינים שהקדרות אינן למכירה והקדר אינו מתכוון לעצור ולפרוס את מרכולתו, לכן אינם מחטטים ובודקים. הם גם אינם רוצים לפתוח את החבילות הסגורות שלא ברשות בעל הבית. אבל אם החבילה מותרת והקדר אינו עומד לידה הרי שהכול יודעים שהוא באמצע מכירת הקדרות, והם רואים עצמם מוזמנים לחטט ולחפש את הכלי שבו הם מעוניינים. בעקיפין אנו רואים תמונה כפרית טיפוסית שבה יש אמון רב בין המקומיים לקדר הזר. אנו מכירים התנהגות כזאת בשווקים מסורתיים עד היום.
ההלכה והתיאור הרֵאלי חוזרים גם בתוספתא: "חבר שהיו אוכלין ומשקין על גבי מעיין, ויורד לשתות טהורין – שאין אחרים ממשמשין בהן. אבל חבר שהיה מוכר אוכלין ומשקין על פתח חנותו, הניחן ונכנס הרי אלו טמאין – מפני שאחרים ממשמשין בהן" (פ"ט ה"ג, עמ' 670). בתוספתא מובאת עוד סדרת הלכות המדגישות את האמון ההדדי. בתוספתא הדגש הוא על התחום ההלכתי. במשנה החיטוט נעשה רק לשם בדיקה, וגם בהלכה שציטטנו מהתוספתא, אבל בהלכות אחרות בפרק הזה בתוספתא יש גם התייחסות לאפשרות שעם הארץ ירצה לטמא בכוונה את כלי החבר. התוספתא שוללת אפשרות כזאת. עם הארץ נאמן בכל מה שקשור לטומאה ממש, אך אינו נאמן על חומרות וטומאות קלות משום שאין הוא שת לבו להן (תוס', שם ה"ד; משנה, להלן פ"ח מ"ב). בהמשך הפרק במשנה מתנהלים דיונים נוספים המעלים את תמונת האמון והחשד ההדדי. בפרק ח תחזור המשנה לדון במערכת היחסים בין עמי הארץ והחברים בעיר ובחצר המעורבת. נסכם את מערכת היחסים בפרק הבא (סוף משנה ד).
השאלה היא האם רבי יוסי חולק על דברי תנא קמא או מפרש אותם. הבנת המשנה תלויה במשמעות המונח "במה דברים אמורים". מונח זה תדיר במקורותינו. התלמוד הבבלי מציג זאת כשאלה סגנונית המאפיינת את רבי יהודה: "והאמר רבי יהושע בן לוי: כל מקום שאמר רבי יהודה אימתי ובמה במשנתנו – אינו אלא לפרש דברי חכמים" (עירובין פא ע"ב; פב ע"א). המקבילה בסנהדרין מוסיפה: "רבי יוחנן אמר: אימתי – לפרש, ובמה – לחלוק" (כה ע"א). במהלך פירושנו עסקנו במונחים אלו במשניות השונות וראינו כי יש שהם מתארים מחלוקת ויש שהם בוודאי פרשנות (כגון פאה פ"ז מ"א), או שינוי הלכתי מוסכם (כגון משנת מגילה פ"א מ"ג). כך, למשל, במשנת שבועות פ"ז מ"ו יש מחלוקת במשנה; בתוספתא שם (פ"ו ה"ד) דברי רבי יהודה מנוסחים בלשון "במה דברים אמורים", ובתלמודים בלשון "אימתי" (ירו', לח ע"א; בבלי, מח ע"א), וברור שזו מחלוקת לכל דבר. הוא הדין במשנת עירובין (פ"ז מי"א) שהלשון "במה דברים אמורים" באה לציין מחלוקת. במקומות אחרים שמשפטים אלו משובצים בהם עדיף לעתים לפרשם כמחלוקת, ולעתים הם באמת פירוש. לא מצינו הבדל שיטתי בין משמעות השימוש במונח בדברי רבי יהודה ובין שימושו בפי חכמים אחרים.
מכל מקום הבבלי מדגיש את שימושו של רבי יהודה במונחים אלו, ואכן המונח "אימתי" מופיע במשנה כ-55 פעמים, שליש מהן קשור לרבי יהודה, הווה אומר שחכם זה הרבה להשתמש במונח, אם כי הוא לא ייחודי לו. לעומת זאת המונח "במה (במי) דברים אמורים" מופיע מספר פעמים קרוב, אך רק פעמיים בשמו של רבי יהודה, ודומה שאין זה מונח ייחודי לו. במשנתנו קשה להכריע האם רבי יוסי חולק על דברי חכמים או משלים אותם.
<b>המוסר מפתחו לעם הארץ הבית טהור שלא מסר לו אלא שמירת המפתח</b> – אמנם המפתח מאפשר להיכנס לבית, אבל עם הארץ לא יעשה כן ואם לא התבקש להיכנס ודאי שלא ייכנס לבית מיזמתו. התוספתא חולקת על דברי המשנה: "רבי שמעון אומר המוסר מפתח לעם הארץ הבית טמא, מסר לו החיצון ולא מסר לו הפנימי, החיצון טמא והפנימי אינו טמא, אלא עד מקום שהוא יכול לפשוט ידו וליגע. היו שם יציעין גבוהין עשרה טפחים, והרויין גבוהים עשרה מפחים<sup class="footnote-marker">4</sup><i class="footnote">"טפחים" בכתב יד וינה.</i> אינו טמא אלא עד מקום שהוא יכול לפשוט ידו וליגע. היה החיצון של אחד, והפנימי של אחד, אף על פי שהטהרות נתונות בצד פתחו של פנימי, הרי אלו טהורות. הנכנס שלא ברשות אפילו עומד בצד טהרות טהורות, וכן בגוי אינו חושש אלא משום יין נסך" (פ"ח ה"א, עמ' 668). רבי שמעון חולק על משנתנו וסובר שמסירת המפתח משמעה מתן רשות לעם הארץ להיכנס לבית הטהור, וממילא הבית טמא. אבל עם הארץ ניכנס לבית לזמן קצר ולכן כוכים ויציעים טהורים, שכן עם הארץ אינו משוטט בבית זמן רב ונוגע רק בדברים הגלויים לעין.
<b>הרויין-חרוין</b> – אלו כנראה כוכים צדדיים, ואלי זה שיבוש של המונח "חדות"<sup class="footnote-marker">5</sup><i class="footnote">ליברמן, תוספת ראשונים, עמ' 80; יסטרוב, מילון, עמ' 426. לעיסוקנו בדות (הדות-חדות) ראו פירושנו לכלים פ"ה מ"ו.</i>. ה"חדות" או ה"הדות"-"דות" נזכר במקורות רבים (איור 27). הבבלי פירש שבור הוא כמו דות והסתייע מברייתא: "דתניא
אחד הבור ואחד הדות בקרקע אלא שהבור בחפירה והדות בבנין" (בבלי, בבא בתרא סד ע"א)<sup class="footnote-marker">6</sup><i class="footnote">המאירי פירש שהדות חפור ובנוי, הווה אומר שהבור נחפר באדמה ונבנו לו קירות. בארץ ישראל ההררית בדרך כלל בורות נחצבים ולא נחפרים, אך כמובן באזורי המישור ניתן עד היום למצוא בארות ובורות שנחפרו ונבנו להם קירות.</i>. כלומר שניהם מונחים לשטח חפור אלא שהבור חצוב, והדות בנוי. ממקורות ארץ ישראל משמע שהדות לא
<b>איור 27ב.</b> דות בקירות הבית הביזאנטי בירושלים. צילמה ע' ספראי.
<b>איור 27ג.</b> דות מכוסה באבן ממל בשימוש משני. דר וספראי, חורבת בירה.
שימש כלל לאיגום מים. הוא מופיע יחד עם חורי הבית העליונים כמקום שיש לבדוק בו חמץ: "חורי הבית העליונים והתחתונים, היציע והדות וגג הבית..." (תוס', פסחים פ"א ה"ג)<sup class="footnote-marker">7</sup><i class="footnote">ראו פירושנו לפסחים פ"א מ"א.</i>. אם כן ההדות או החדות שייך למערכת הכוכים שבבית, אך לא שימש לאיגום אלא לאכסון אוכל וצריך לבדקו לפני פסח שמא יש בו חמץ. הדות מופיע כמקום להניח בו חבית: "אומר אדן לחבירו הלויני חבית אחד של יין עד... שאפתח את הדות. היתה לו חבית בתוך הדות ונפתחה הדות ונפלה ונשברה..." (תוס', בבא מציעא פ"ו ה"י). אם כן הדות הוא כוך בקיר, מעין ארון קיר. פעולה רגילה של שכיר היא "עולה לעלייה ויורד לדות" (תוס', תרומות פ"י ה"ט), ומכאן שלעתים הדות בקיר, ולעתים זהו מעין מרתף קטן<sup class="footnote-marker">8</sup><i class="footnote">ראו עוד אליצור, חדות; פרדימן, חדות; אליצור, תגובה; ספראי, הקהילה, עמ' 209.</i>. הרמב"ם פירש שהדות "הוא מקום גבוה על ארץ מוקף כתלים", ונראה שהיה ער לכלל המקורות וניסה בדרך זו ליישב ביניהם<sup class="footnote-marker">9</sup><i class="footnote">רבי נתן אב הישיבה פירש "כצאמה".</i>.
<b>חצר ובית</b>
התוספתא מדברת על מכלול (קומפלקס – "חצר" בלשון חכמים) שיש בו חדרים, "בתים", ולעתים חדרים פנימיים. אף על פי שהכניסה לבית אחד היא דרך בית אחר, עדיין בכל בית מתגוררת משפחה אחרת.
הבית הפשוט בתקופת המשנה והתלמוד כלל חצר וחדרים מספר ("בתים" בלשון המקורות). לבתים נכנסו מהחצר, אך לעתים נכנסו אליהם מתוך אחד החדרים. בבית כזה התגוררה משפחה מורחבת או כמה משפחות גרעיניות. אם הכניסה לחדר היא רק דרך חדר אחר, היה עלינו לצפות לכאורה לכך ששני החדרים ישתייכו לאותה משפחה. ברם לא תמיד היה כך, ולעתים התגוררו בחדרים משפחות שונות, ואחת נכנסה לבית דרך מרחב המגורים של משפחה אחרת. בעיני בן זמננו נראה הדבר כעול קשה, אבל התוספתא מדברת על כך במפורש: "היה החיצון של אחד והפנימי של אחד" (פ"ח ה"א, עמ' 668), ושתי המשפחות נהגו בזהירות ובאיפוק והאחת לא נכנסה לתחום חברתה, זאת אף שהמעבר בין החדרים אפילו לא היה נעול. נוסיף עוד הערה אישית שבילדותנו חווינו מגורים מעין אלו; לא היו אלו מגורי רווחה כמובן, ואיננו מתגעגעים לתנאים אלו, אך גם איננו זוכרים תחושות של היעדר פרטיות או לחץ רב.
כדוגמה לבית כזה ישמש לנו בית F במירון. יש בו חצר משותפת, ובה מתקני בישול ושלושה חדרים ומחסן. לשניים מהחדרים נכנסים מהחצר, והחדר השלישי הוא חדר פנימי של אחד מהם. אנו מעריכים שבכל חדר התגוררה משפחה גרעינית, אך כמובן אי אפשר להוכיח מי היו הדיירים בבית ספציפי זה (איור 28) היו כמובן טיפוסי בתים אחרים, ולא כאן המקום להרחיב בנושא.
המשנה משקפת מצב של אמון הדדי רב הטבעי באזורים כפריים. הקדר יכול להשאיר את סחורתו בערמה, או על גב החמור, ולעזבה ללא השגחה. אין חשש שיגנבו ממנו קדרות, אלא רק שעמי הארצות ייגעו בהן במהלך בדיקתם, ומתוך סקרנות. אין גם אווירה של עשיית מעשים להכעיס. אמנם בהמשך נזכרים גם גנבים, אבל בחברה בכללותה שורר אמון רב.
עם הארץ חשוד על שני מרכיבים. הוא אינו שומר על דיני טהרה, ואינו מפריש מעשרות. משנתנו מתמקדת במרכיב הטהרה, כפי שנראה להלן.
<b>איור 28.</b> בית במירון, מאירס ואחרים, מירון.

Mishnah 2

המשנה היא משנה ריבועית ויש בה ארבעה מקרים: ער ער, ער ישן, ישן ער, ישן ישן. משנה ריבועית היא תופעה תדירה, היא קרובה למשניות המתחילות במספרים, אך לעתים קרובות אין המספר ארבעה נזכר במשנה במפורש (ראו פירושנו לפ"ג מ"ח).
<b>המניח עם הארץ בתוך ביתו</b> – התוספתא שנביא להלן מסבירה שאמר לו לישון במקום מסוים, ואין בכך רשות לשוטט בבית. <b>ער ומצאו ער ישן ומצאו ישן ער ומצאו ישן טהור</b> – ההנחה היא שעם הארץ לא ישוטט בבית, ואם מצאו אותו באותו מקום שבו עזבוהו הרי שנשאר במקומו.<b> ישן ומצאו ער הבית טמא דברי רבי מאיר</b> – בעת שישן לא שמע את ההוראה להישאר במקום, ולכן יש חשש שישוטט בבית. <b>וחכמים אומרים אין טמא אלא עד מקום שהוא יכול לפשוט את ידו וליגע</b> – אם לא ניתנה לו רשות מפורשת לשוטט יש להניח שלא נע ממקומו, אם כי אולי פשט את ידו. לעיל שנתה התוספתא שאם נכנס שלא ברשות אפילו אין לחשוש שמא שלח ידו, אבל כאן הוא נכנס ברשות, אך רשות שהייה ולא רשות לשוטט. התוספתא מהלכת בשיטת חכמים ומפרשת שמדובר בחבר שהגביל את עם הארץ: "1. חבר שאמר לעם הארץ צא וישן בתוך הבית, כל הבית ברשותו. צא ישן על מטה פלונית, אינה טמא אלא אותה מטה, ועד מקום שהוא יכול לפשוט את ידו וליגע מאותה מטה. 2. אמר לו שמור לי פרה זו שלא תכנס בתוך הבית, שמור לו פרה זו שלא תשבר את הכלים, הרי אלו טהורין, שלא מסר לו אלא שמירת פרה בלבד. 3. אבל אם אמר לו שמור לי הבית הזה שלא תכנוס לתוכו פרה, שמור לי כלים הללו שלא תשברם פרה, הרי אלו טמאין" (פ"ח ה"ג, עמ' 668). ההבדלים הם דקים ומבטאים את האבחנות העדינות של שפת היום-יום. אם תפקיד עם הארץ לשמור על הבית, הוא עלול להיכנס לבית ולטמאו. אבל אם תפקידו הוא לשמור על הפרה, לא יתיר עם הארץ לעצמו להיכנס לבית ולהתנהג שם בחופשיות. ברוח זו גם שנינו: "חבר שהיה ישן בתוך ביתו של עם הארץ וכליו מקופלין ומונחין תחת ראשו, סנדליו וחביתו לפניו, הרי אלו טהורין, מפני שהן בחזקת המשתמר" (תוס', שם ה"ב). החבר ישן בבית עם הארץ, וכולם נזהרים שלא לגעת בחפציו האישיים.
המשנה משקפת יחסי אימון ושכנות נינוחים. אמנם החבר חושש מאוד שעם הארץ יטמא את ביתו, אבל יש מוסכמות ברורות בעניין, ואלו מאפשרות חיים של שיתוף פעולה בין שכנים. כמו כן: "גגו של חבר בצד גגו של עם הארץ חבר שוטח שם כלים ומניח שם טהרות ובלבד שאין עם הארץ יכול לפשוט את ידו וליגע" (תוס', פ"ט הי"א, עמ' 670).

Mishnah 3

<b>המניח אומנים בתוך ביתו הבית טמא דברי רבי מאיר</b> – האומנים עובדים בבית ומשוטטים בו לצורך עבודתם, ושלא לצורך, ולכן כל הטהרות שבו טמאות. <b>וחכמים אומרים אין טמא אלא עד מקום שהן יכולים לפשוט את ידם וליגע</b> – המחלוקת אינה עקרונית אלא מזערית. גם חכמים מודים שהם משוטטים בבית, אך אין הם מתאמצים להגיע למקומות רחוקים. מעין כך שנינו בתוספתא שכבר ציטטנו לעיל: "...היו שם יציעין גבוהין עשרה טפחים, והרויין גבוהים עשרה מפחים (טפחים) אינו טמא אלא עד מקום שהוא יכול לפשוט ידו וליגע" (פ"ח ה"א, עמ' 668)<b>,</b> ורבי מסביר: "אומנין שדרכן ללקט צרורות וחרסין בתוך הבית, כל הבית ברשותן" (שם ה"ג). הסבר זה מצמצם את המשנה למקרים מסוימים, וסתם אומנים שבאו לתקן דלת או חלון, או שהם שכירים העובדים בבית, אינם מטמאים.
ההנחה היא שהאומנים הם עמי ארצות, וברייתא אחרת מתמודדת עם השאלה מה דין כלים שנמסרו לאומנים אלו לעבודה או לתיקון: "הלוקח כלים מאומני גויים והמוסר כלים לאומני עם הארץ [טמאין מדרס (ו) טמא מת. והלוקח כלים מאומני עם הארץ והמוסר כלים לאומני עם הארץ]<sup class="footnote-marker">10</sup><i class="footnote">כך בכתב יד וינה.</i> טמאין מדרס וטמאין טמא מת<sup class="footnote-marker">11</sup><i class="footnote">ליברמן, תוספת ראשונים, עמ' 85. הר"ש והראב"ד גורסים אצל אומני עם הארץ "טמאין מדרס אבל טהורין טמא מת".</i>" (תוס', פ"ח ה"ט, עמ' 669). יש לחשוש שהאומנים הם טמאי מת וזבים ומטמאים בהתאם. יש כאן אמנם ספק, שהרי איננו יודעים בוודאות שהם טמאים בטומאות אלו, אך בניגוד לפרק הקודם אין דנים בנושא מתוך גישה זו של ספק (ספק ברשות הרבים, או ברשות היחיד), אלא כבמעין חזקה שעמי הארצות טמאים לחלוטין ונוגעים בחפצים בהתאם לכללים שנקבעו. כמו כן: "הניח כליו בפני עם הארץ ואמר לו שמור לי את אלו, טמאין מדרס וטמאות טמא מת. הניחן על כתפו טמאין מדרס טמא מת" (תוס', שם).
בהמשך התוספתא שנינו: "אמר רבי דוסתאי ברבי ינאי לא נחלקו בית שמאי ובית הלל על המוסר ליחיד שהן טמאין, ועל המניח בפני רבים שהן טהורין, על מה נחלקו על המוסר לרבים ועל המניח ליחיד, שבית שמאי מטמאין ובית הלל מטהרין. מעשה באחד ששכח כלים בבית<sup class="footnote-marker">12</sup><i class="footnote">בכפתור ופרח: "לבית הכנסת", ראו ליברמן, המעשים, עמ' 181.</i> הכנסת, ובא מעשה לפני חכמים וטיהרו שאינו רשות היחיד גמורה" (פ"ח ה"י, עמ' 668).
איננו מכירים את מחלוקת בית שמאי ובית הלל. הניסוח שבתוספתא מעיד על כך שהיה גם ניסוח אחר ששחזורו הוא בערך: "המוסר כלים לאומני עם הארץ והמניח לפניהם, בית שמאי מטמאים ובית הלל מטהרים", ורבי דוסתאי מפרש, כאמור לעיל. בטבלה הצגנו את דבריו.
מוסר ומניח כלים בפני אומנים עמי ארצות
מסירת הכלים מותירה לאומן יחיד מרחב פעולה רב יותר, ולכן דינה חמור יותר, ודינו של יחיד חמור מדינם של רבים. היחיד מקבל את הכלי להשגחתו ולטיפולו, והרבים אינם מקבלים ממש את הכלי אלא אחד מהם ייקח אותו ויעבוד בו.

Mishnah 4

עד עתה עסקנו בחברה הגברית וראינו שיש בה אמון הדדי בכלל, ואמון בין עמי הארצות וחברים בפרט. אין בה מתיחות בין הקבוצות, אין חטטנות וודאי שאין בה מעשים להכעיס. אמנם עמי הארצות אינם מודעים מאוד לשמירת ההלכה, אבל יש להם כללי התנהגות מאופקים שעליהם ניתן לסמוך. מעתה אנו עוברים לדיון בחברת הנשים, שאת אופייה נסכם להלן (בסוף פ"ח מ"ד).
<b>אשת חבר שהניחה לאשת עם הארץ טוחנת בתוך ביתה</b> – אשת עם הארץ היא שכירה של אשת החבר, או שמא מתוך יחסי ידידות הניחה לה אשת החבר לטחון בביתה (איור 29). <b>פסקה הריחיים הבית טמא</b> – ברגע שהאישה סיימה את עבודתה היא משוטטת בבית ושולחת ידיה לכל עבר. בניגוד
<b>איור 29א.</b> טחינה. רחיים של חמור. לקסיקון העתיקות, תמונה 81ב.
<b>איור 29ב.</b> אישה טוחנת, מתוך אוסף אביצור, באדיבות מוזאון הארץ. ראו איורים 19, 2.
לגברים אין מחלוקת על כך שהאישה שאין עליה כל איסור תשוטט בבית. לכאורה המניח אישה לעבוד
בטחינה הרי זה כאומן שנכנס למלאכה מוגדרת, אבל אצל הגברים יש מחלוקת האם האומן ישוטט בבית ואילו אצל נשים הן ודאי תשוטטנה בבית, וודאי תיגענה בחפצי הבית. במקרה זה לא קיימת המגבלה שהבית טמא רק עד מקום ש"יכולה ליגע", כיוון שהאישה תשוטט בכל הבית ותחפש "מציאות" וידיה תגענה לכל פינה חבויה. <b>לא פסקה הריחיים אין טמא אלא עד מקום שהיא יכולה לפשוט את ידיה וליגע</b> – תוך כדי עבודה היא "שולחת ידיה", אך אינה מפסיקה מעבודתה. פסקה מעבודתה – הבית טמא, כדלעיל. כמו ברישא גם כאן האבחנה היא בין "הכל טמא" לבין "עד מקום שהיא יכולה לפשוט ידה", אבל האישה חשודה יותר בשיטוט ובשליחת יד, אפילו תוך כדי עבודה. <b>היו שתים</b> – שתי עמי ארצות הטוחנות יחדיו, כלומר מתחלפות ביניהן,<b> בין כך ובין כך הבית טמא שאחת טוחנת ואחת ממשמשת דברי רבי מאיר</b> – כך בכתב היד וב-<b>מל</b> , אבל ב-<b>מפ</b> , <b>מנ</b> "משמשת" שמשמעו מגישה שירותי עזר, ואגב כך משוטטת בבית ושולחת ידיה לכל פינה סמויה. "ממשמשת" משמעו שהשנייה משוטטת בבית ושולחת ידיה לבחון חפצים שונים ולגעת בהם. "ממשמשת" הוא ביטוי שניתן לראות בו גינוי ולגלוג. <b>וחכמים אומרים אין טמא אלא עד מקום שהן יכולין לפשוט את ידם וליגע</b> – חכמים מניחים שחופש השיטוט של גברים ונשים מוגבל, אבל עדיין הנשים משוטטות יותר מגברים.
<b>דרכי שלום בחצר המשותפת</b>
המשנה מניחה שאשת עם הארץ מוזמנת לבית החבר, ולמרות החשש יחסי השכנות אינם נפגעים. במקבילה בתוספתא שנינו: "אשתו של עם הארץ טוחנת עם אשת חבר בזמן שהיא טמאה, אבל בזמן שהיא טהורה לא תטחן. רבי שמעון אומר בזמן שהיא טמאה לא תטחון, שאף על פי שאינה אוכלת נותנת לאחרות ואוכלות" (פ"ח ה"ד, עמ' 669-668). רבי שמעון אינו מנמק את הלכתו בחשש למראית עין, הנימוק הרגיל במסכת שביעית, ולא בהרגל עברה, אלא בחשש שמא תהיה האישה שותפה באופן כללי במעשה עברה<sup class="footnote-marker">13</sup><i class="footnote">רש"י לגיטין (בבלי, גיטין סא ע"ב - סב ע"א) מסביר שאם היא טמאה היא נזהרת ואינה מכניסה אוכל טמא לפיה. טיעון זה מעניק הסבר פורמלי-הלכתי, אך דומה שיש להעדיף את ההסבר החברתי שאנו מציעים. מכל מקום, לא נאסר על אדם טמא להכין לעצמו אוכל. האוכל כמובן ייטמא, אבל זה מצב של אין ברירה, ולא מצאנו הקפדה על כך.</i>. בירושלמי מובא בעניין אחר: "תני, אשתו שלעם הארץ טוחנת עם אשתו שלחבר בזמן שהיא טמיאה. אבל בזמן שהיא טהורה לא תטחון, שהיא מחזקת עצמה טהורה ממנה, וכדברי רבי טרפון, אפילו בזמן שהיא טמיאה לא תטחון, שמא תשכח ותתן לתוך פיה" (תרומות פ"ט ה"ב, מו ע"ג). ההלכות בשתי המסורות דומות זו לזו, להוציא את שאלת חילופי הנוסח שתידון להלן. עם זאת ניכר הבדל בנימוקים. הנימוק בתוספתא שונה מהנימוק שבירושלמי. בתוספתא החשש הוא משותפות כללית במעשה עברה של אחרים, ואילו בירושלמי הדבר נובע מכך שכל שיתוף פעולה בעייתי, שכן אשת עם הארץ תתגאה ותחשוב שהיא טהורה מאשת החבר. ההתנגדות היא אפוא במישור החברתי, כדי להבליט את עליונותה של אשת החבר אפילו בשעה שהיא טמאה, ולפי רבי טרפון כדי שאשת החבר לא תשכח ותאכל משהו מהמזון שאינו מעושר. בנוסף לכך יש חילוף בשמות המוסרים שבברייתא.
משנתנו מניחה קיומם של יחסי שיתוף פעולה עם אשת עם הארץ הן כשבית אשת החבר טהור והן ובמיוחד כשאשת החבר טמאה (התוספתא), שאז היא כמעט כאשת חבר. רק רבי שמעון מחמיר ואוסר על שיתוף פעולה אפילו כשלאשת החבר אין כל "יתרון יחסי" ואיננה שונה למעשה מאשת עם הארץ. שאלה זו של קשרי גומלין חוזרת בשתי משניות זהות אחרות: "משאלת אשה לחברתה החשודה על השביעית נפה וכברה ורחיים ותנור, אבל לא תבור ולא תטחן עמה. אשת חבר משאלת לאשת עם הארץ נפה וכברה, ובוררת וטוחנת ומרקדת עמה, אבל משתטיל המים לא תגע אצלה, שאין מחזקין ידי עוברי עבירה. וכולן לא אמרו אלא מפני דרכי שלום" (שביעית פ"ה מ"ט; גיטין פ"ה מ"ט<sup class="footnote-marker">14</sup><i class="footnote">במשנה במסכת גיטין (פ"ה מ"ט) מקבילה מדויקת למשנת שביעית שציטטנו. במסגרת הדיון שם הגמרא מצטטת ברייתא, וזו התוספתא שלנו שציטטנו לעיל. כן מובאת הברייתא בירושלמי, כפי שציטטנו לעיל.</i>). משנת שביעית מבחינה בין מרכיב הלכתי למרכיב של דרכי שלום. כל שיתוף פעולה מותר עד שתהיה בו עברה ממש, שכן ברגע שמטילים מים בעיסה היא מקבלת טומאה, וכל ההיתרים נאמרו רק מפני דרכי שלום. כאמור, במשנתנו מרכיב זה של דרכי שלום אינו מופיע, ואף נאמר שבזמן שהיא (אשת החבר) טהורה לא תטחן עמה.
משנת שביעית סותרת את המשנה הקודמת שם: "בית שמאי אומרים לא ימכור לו פרה חורשת בשביעית, ובית הלל מתירין, מפני שהוא יכול לשחטה. מוכר לו פירות אפילו בשעת הזרע ומשאיל לו סאתו אף על פי שהוא יודע שיש לו גורן, ופורט לו מעות אף על פי שהוא יודע שיש לו פועלים, וכולן בפירוש אסורין" (פ"ה מ"ח) (איור 30). במשנה זו אין מדובר על השתתפות בעברה. אדרבה, ייתכן שעם הארץ לא יעבור עברה כלל, אף על פי שיש חשש שיעשה בחפץ עבודה אסורה. לדעת בית הלל המקפיד על המצווה אינו צריך לשאול את עצמו כלל לשם מה נקנה החפץ. בית שמאי, לעומתם, תובעים לאסור אפילו אם יש חשש שעם הארץ יעבור עברה. מגמה זו חוזרת בכמה משניות, ועמדנו עליה בפירושנו
<b>איור 30א.</b> חריש בצמד פרות. צילם חליל ראעד בשנות הארבעים, באדיבות אלי שילר.
<b>איור 30ב.</b> חריש ציור על ואזה. צילמה ד' ספראי במוזאון הבריטי.
לשביעית שם. במשנה ח הגורם הקובע היה סופו של התהליך, האם ברור שהוא יבוא לידי איסור או לא, ואילו במשנה ט בשביעית הנתון הקובע הוא תחולת האיסור. משנתנו (משנת טהרות) אינה ערה כלל למרכיבים אלו, והחשש היחיד הוא עברה ישירה, ובירור השאלה מה אשת עם הארץ מטמאה, ולא האם מותר לשתף עמה פעולה. בכך גם שונה ההלכה שבמשנת שביעית ממשניות אחרות שהצענו בפירושנו לשביעית שם. אין במשנתנו ביטוי לכך שהמזון של עם הארץ אינו מעושר. עִם החשוד על שביעית אסור לעבוד כלל ועיקר, ואילו עם עם הארץ מותר לעבוד עד רגע הטומאה. בדוחק ניתן לפרש שמשנתנו עוסקת במי שחשוד על טהרות, אך לא בחשוד על מעשרות.
כל ההיתרים במשנת שביעית (פ"ה מ"ט) הם מפני דרכי שלום. "דרכי שלום" הוא עיקרון כללי, מעין הלכת-על שבגללה הותרו דברים העלולים להביא לידי איבה. הגישה נראית פתוחה וסובלנית, אך אין להפריז בחשיבותו של מרכיב "דרכי שלום". המדובר כאן בסדרה של איסורים שכולם אינם איסורים של ממש. חכמים הם שקבעו שאין להחזיק ידי עוברי עברה, הם גם אלה שקבעו מתי מותר להיאחז בסיכוי התאורטי שאין כאן עברה כלל, והם גם שהתירו לסייע במקצת לעוברי עברה.
עד כאן נוסח כתבי היד והדפוסים. אבל בעל מלאכת שלמה למשנתנו מביא סדרת ראשונים שלא גרסו בירושלמי "בזמן שהיא טמאה, אבל לא בזמן שהיא טהורה", ובכתב יד וטיקן 130 של מסכת נזיקין חסר רק "אבל לא בזמן שהיא טהורה". בעל מלאכת שלמה מתחבט בנוסח, אבל דומה שאין מקום להתחבטות משלוש סיבות: הראשונה עדות כתבי היד, השנייה עדות המקבילות, והשלישית שאף אם נקבל את הנוסח החסר הרי דברי רבי שמעון בן אלעזר מעידים כי תנא קמא אסר רק כשאשת החבר טהורה<sup class="footnote-marker">15</sup><i class="footnote">בעל מלאכת שלמה מעיד גם על גרסה "טוחנת ובוררת", והיא איננה בעדי הנוסח האחרים שבידינו.</i>.
בפרק ה בשביעית היחס לחשוד על השביעית הוא כמו לעם הארץ ואשתו שאינם מעשרים. אילולי כן ניתן היה להפריד בין היחס לחשוד על השביעית לבין היחס לעם הארץ. הנימוק להיתרים שם הוא מפני דרכי שלום. בפירושנו לשביעית עסקנו בו וראינו שטיעון זה מוגבל בהיקפו ומשמש כסיבה להיתר איסורים קלים שאינם אלא גזרות של חכמים עצמם. הרוצה להשלים את התמונה מוזמן לעיין בפירושנו בשביעית.
נושא זה של שיתוף פעולה עם עמי הארצות נדון גם בהקשרים אחרים. העדות העיקרית היא במשנת דמאי (פ"ו מ"ו ופ"ב מ"ג). בפרק ו מובאת מחלוקת בית שמאי ובית הלל. בית שמאי אוסרים למכור לעם הארץ כל דבר המוכשר לקבל טומאה, ובית הלל מתירים למכור לו מוצרים העלולים להיטמא, אך לא מה שאינו מעושר. עוד נאמר שם שצנועי בית הלל נהגו כבית שמאי, ואכן משנה ג בפרק ב היא משנה סתמית כשיטת בית שמאי (וכנוהגם של הצנועים). בדיוננו במשנת דמאי (פ"ו מ"ו) אספנו סדרת מקבילות לגישה זו.
דומה שאין לחפש הרמוניה בין משנתנו ומקבילותיה לבין משניות דמאי ושביעית ומקבילותיהן. היו ראשונים שניסו למצוא הבדלים טכניים בין המשניות, כאילו משנת שביעית אינה עוסקת במסירת מוצרי מזון אלא במכשירים ואילו משנת דמאי במוצרי מזון ממש. בעל תוספות יום טוב, למשל, בוחן בקפדנות את העדויות ומגיע למסקנה שמשנת דמאי היא בבחינת "משנה ראשונה". נראה לנו שעדיף לדבר ביתר פשטות על גישות עקרוניות שונות. משניות דמאי משקפות הלכה קדומה (בית שמאי ובית הלל), אך אין בכך כדי להוכיח כי זו בבחינת "משנה ראשונה" שכבר עברה מן העולם. מחלוקת זו באה לידי ביטוי גם במשנת שביעית (פ"ה מ"ח) שציטטנו. בפירושנו למשנת דמאי (פ"ו מ"ו) מובא אף דיון בפן החברתי של הלכות הרחקה ושיתוף. לעומת זאת משנת טהרות, כמו גם משנת כלים פ"ה מ"ח (הדרך לייצור תנור חסין טומאה), מהלכות בדרך חברתית שונה. קודם כול אין איסור על עבודה משותפת. העבודה המשותפת מתוארת כמציאות ואין עליה איסור או הסתייגות. יש לה תוצאות של טומאה, אך זה המצב בחברה מעורבת. משנת כלים מעשירה אותנו בגישה נוספת, ניסיון לצמצם את התוצאות של טומאה במחיר ויתורים הלכתיים שיש להם בסיס הלכתי דחוק, וכנראה צורך חברתי רב. במסכת אהלות עמדנו על שיטה של בניית "מקלטי טומאה" סגורים בבית; זו כנראה דרך להתמודד גם עם מצב שבו נכנסים עמי ארצות, שכנים וידידים, לבית, ואין רתיעה מעצם הקשרים.
עתה עלינו לפרוש את כל התמונה באשר לשאלה זו של שיתוף פעולה עם עבריינים. ראשית יש לקבוע שהשאלה מצטמצמת לתחומים ספורים: שביעית, מעשרות, טהרות ופרטים מועטים אחרים. אבל לא שמענו על קבוצה שלמה של חשודים על דיני שבת, עדויות או דיני נישואין.
בנושא זה של היחס לשיתוף פעולה עם הגויים ועם העבריינים, ולהשוואה ביניהם, נראה מקורות נוספים: "אין עושין עם ישראל בכלאים, אבל עוקרין עמו כלאים, מפני שממעט את התפלה. אין עושין עם הגוי בכלאים, ובעיירות המובלעות, כגון בית ענה אימה וחברותיה, עושין עם הגוי בכלאים. כשם שהכלאים בארץ, כך הכלאים בחוצה לארץ" (תוס', כלאים פ"ב הט"ז), ובמקבילה בירושלמי: "חד בר נש זרע חקלייה שעורין ולפת. עבר חנין גוביתא ועקרין, אתא עובדא קומי שמואל וקנסיה. דתני אין עושין עם ישראל בכלאים אבל עוקרין עמו בכלאים מפני שהוא ממעט בעבירה. תני אין עושין עם הגוי בכלאים בין בכלאי הכרם בין בכלאי זרעים, אבל עיירות המובלעות בארץ ישראל כגון באינה ובאימה וחברותיה, עושין עמהן בכלאים. כשם שכלאים בארץ כך כלאים בחוץ לארץ. שמואל פתר מתניתין: 'אין עושין עם הגוי בכלאים בארץ', בין בכלאי הכרם בין בכלאי זרעים. 'אבל עיירות המובלעות בארץ ישראל כגון באינה ובאימה וחברותיה עושין עמהן בכלאים, כשם שכלאים בארץ כך כלאים בחוצה לארץ', כלאי הכרם, הא כלאי זרעים מותר. רבי יוחנן פתר מתניתא: 'אין עושין עם הגוי בכלאים בארץ', בין בכלאי הכרם בין בכלאי זרעים. 'אבל עיירות המובלעות בארץ ישראל כגון באינה ובאימה וחברותיה עושין עמהן בכלאים, כשם שכלאים בארץ כך כלאים בחוצה לארץ', בכלאי הכרם, הא בכלאי זרעים אסור/מותר" (ירו', ערלה פ"ג ה"ז, סג ע"ב). לפי נוסח זה המחלוקת היא האם ההיתר של העיירות המעורבות הוא רק בכלאי הכרם או גם בכלאי זרעים. ההיתר אינו נובע מכך שעיירות אלו הן ספק ארץ ישראל, שכן איסורי כלאיים הם גם בחוץ לארץ, אלא מכך שבמסגרת החיים המעורבים יש להקל משום הצורך ביחסי ידידות עם השכנים הנכריים.
גישה שונה יש במשנה: "דורכין עם העובד כוכבים בגת אבל לא בוצרין עמו. ישראל שהוא עושה בטומאה, לא דורכין ולא בוצרין עמו, אבל מוליכין עמו חביות לגת, ומביאין עמו מן הגת<sup class="footnote-marker">16</sup><i class="footnote">הגת בארץ ישראל הייתה תמיד קבועה וחצובה בקרקע. בעל תוספות יום טוב הכיר את מתקני הסחיטה באירופה, שהיו כלי נייד, ועל כן הקשה כיצד זה הגת אינה מטמאת את הענבים, ואולי גם את הפועלים. גת קבועה בקרקע אינה נטמאת, וממילא גם אינה מטמאת. </i>. נחתום שהוא עושה בטומאה לא לשין ולא עורכין עמו, אבל מוליכין עמו פת לפלטר" (עבודה זרה פ"ד מ"ט)<sup class="footnote-marker">17</sup><i class="footnote">הירושלמי לגיטין פ"ה ה"ט, מז ע"ג ועבודה זרה פ"ד ה"ט, מד ע"ב מצטט ברייתא: "לא בוררין ולא טוחנין עמו", ומסביר שמדובר לאחר מתן המים, כשהעיסה מוכשרת לקבל טומאה. </i>. במשנה זו הבדל מועט בין ישראל עבריין לבין נכרי. בשני המקרים מותר לסייע לו ולהיות שותף בעבודה, אבל לא בשעת עשיית העברה. מצד שני מותר לסייע בהמשך לאחר שתהליך הייצור (ועשיית העברות) הסתיים. המוצר פסול לאכילה וטמא, אך מותר לסייע לנכרי לשווקו. בעניין זה התוספתא מרחיבה: "בראשונה היו אומרין: אין בוצרין עם הגוי, ואין דורכין עם ישראל העושה בטומאה. אבל דורכין<sup class="footnote-marker">18</sup><i class="footnote">בכתב יד ערפורט: "בוצרין", והוא כמו הרישא, וברור שנפלה כאן טעות, וכתב יד זה משובש.</i> עם הגוי, ומוליכין עמו חביות חדשות אבל לא ישנות דברי רבי מאיר. אחד חדשות ואחד ישנות מסייעין אותו עד שנתעלם מעיניהן. נתעלם מעיניהם יעשה יין נסך" (עבודה זרה פ"ז ה"א, עמ' 471), ובהמשך: "בראשונה היו אומרין: אין מסייעין את הנחתום העושה בטומאה, ואין מוליכין עמו גריצות לתנור. חזרו לומר מסייעין לנחתום העושה בטומאה, ומוליכין עמו גריצות לתנור. ובסוריא מסייעין את הנחתום העושה בטומאה, ומוליכין עמו גריצות לתנור" (שם ה"ב).
שני השלבים מופיעים בתוספתא, אבל בהלכה א לא נאמר מהו השלב השני, ובנוסח הדפוס נוסף: "חזרו לומר אין דורכין עם הגוי ואין בוצרין עם ישראל העושה בטומאה". בכתב יד וינה מצוי רק חלקה השני של ההשלמה. ההשלמה אפשרית ומצויה בבבלי שנצטט להלן, אך לא ברור האם זו השלמה לפי הבבלי, או נוסחה מקורית בתוספתא. אשר להלכה ב, לפי הנוסחאות שבידינו לא ברור מה בין סוריה לארץ ישראל, ולאור שאלה זו, ומתוך ההשוואה להלכה א, יש לתקן: "אין מסייעין את הנחתום, אבל בסוריה מסייעין". ההקלה היא רק בסוריה שממילא טמאה בטומאת ארץ העמים, אבל לא הקלו ביין נסך.
בתלמוד הבבלי מוסבר במפורש מה היה הדין הקודם ומה נגזר בהמשך: "...וחזרו לומר דב"ד: אין דורכין עם העובד כוכבים בגת, משום דרב הונא, ואין בוצרין עם ישראל שעושה פירותיו בטומאה, וכל שכן שאין דורכין; אבל בוצרין עם העובד כוכבים בגת, שמותר לגרום טומאה לחולין שבארץ ישראל" (עבודה זרה נה ע"ב - נו ע"א).
התלמוד הירושלמי מרחיב: " 'דורכין עם הנכרי בגת' כו', אמר רבי יונה הדא דאת אמר והוא שהילכו עליהן דרוכית שתי וערב, אבל לא הילכו עליה דרוכית שתי וערב לא בדא. רבי יוסי בעי אם בשהילכו עליהן דרוכית שתי וערב אפילו כמשנה הראשונה. דתני בראשונה היו אומרים בוצרין עם הנכרי, ודורכין עם ישראל מפני שעושה בטומאה, ואין דורכין עם הגוי. חזרו לומר אין בוצרין עם הנכרי, ואין דורכין עם ישראל שהוא עושה בטומאה. אבל דורכין עם הגוי ומסייעין עמו עד שיתעלם מעיניהם. נתעלם מעיניהם נעשה יין נסך. מה טעמא דרבי יונה? שכבר ניטמו [נטמאו] מהכשר בצירה. מה טעמא דרבי יוסי? טהורים היו דבר תורה, את הוא שגזרתה עליהן טומאה" (עבודה זרה פ"ד ה"ט, מד ע"ב).
ההלכות סודרו בטבלה; ההלכות שנאמרו במפורש הודגשו בקו, היתר נלמד מתוך הגיון הדברים:
עבודה עם עוברי עברה בגת
הגישה המקלה ביותר היא לגבי סיוע לנכרים בארץ, והיא בירושלמי.
לקט הלכות זה אינו מלא, והשאלה נידונה בסוגיות נוספות. אבל דומה שדי בו כדי להראות שהשאלה נידונה באינטנסיביות, וההלכות השתנו ככל שהשכנות המשותפת הפכה תדירה יותר.
לעומת כל ההיתרים שבמשנתנו ובפרק הקודם מצינו גם תפיסות מחמירות בהרבה: "לא ימכור אדם את פירותיו משבאו לעונת המעשרות למי שאינו נאמן על המעשרות, ולא בשביעית למי שהוא חשוד על השביעית, ואם בכרו נוטל את הבכורות ומוכר את השאר" (משנה, מעשרות פ"ה מ"ג). כמו כן: "אין מוכרין פירות שביעית לחשוד על השביעית אלא מזון שלש סעודות. במי דברים אמורים בדבר המתקיים, אבל דבר שאין מתקיים אפילו מאה סעודות מותר" (תוס', שביעית פ"ו ה"כ; בבלי, סוכה לט ע"א; ירו', סוכה פ"ג הי"ב, נד ע"א). המימרה בירושלמי היא בשם "זקני הגליל" ומוסרה רבי אליעזר, כלומר זו הלכה קדומה, מזמנם של בית שמאי ובית הלל שנקטו באותה גישה מחמירה (משנה, דמאי פ"ו מ"ו). כמו כן: "אין מוכרין שדה אילן לחשוד על השביעית, אלא אם כן פוסק עמו על מנת שאין לו באילן. רבי שמעון מתיר, מפני שהוא אומר לו אני מכרתי את שלי צא ותבע את שלך" (תוס', שביעית פ"ג הכ"ג). בכל אלו איסור המכירה כללי, והוא דומה לאיסורים של פרות שטרם עושרו או של מכירה לעם הארץ של דבר המקבל טומאה.
גישה אחרת מבצבצת מכמה הלכות אחרות, כגון "הניח גיתו ובורו ונכנס לעיר אף על פי שבא ומצא עם הארץ בצדן טהורין, וכן בגוי אין חושש משום יין נסך" (תוס', פ"ח הי"א, עמ' 669). אפילו הגוי אינו חשוד לגעת במה שאינו שלו, ועם הארץ ודאי לא ייגע בחפצי אחרים. אין כאן סתם גישה מקלה יותר לגבי נאמנותו של עם הארץ, אלא תפיסה אחרת בדבר חופש הפעולה של זר הנתקל בחפצים בלתי מוכרים<sup class="footnote-marker">19</sup><i class="footnote">אמון בעם הארץ ויחסי עזרה הדדית באים לידי ביטוי במשניות נוספות, ראו להלן פ"ט מ"ד. </i> (איור 31).
דומה שאין טעם לנסות להכליל את כל הגישות במסגרת מחשבתית אחת. התוספתא והתלמודים לימדונו שהיו בנושא החמרות והקלות, ונראה גם שבו בזמן רווחו גישות שונות. בכלל, במסגרת הלכתית כזאת קשה לצפות למדיניות הלכתית אחת, שכן הנסיבות החברתיות שונות. מכל מקום, "דרכי שלום" הוא עיקרון הבא לתקן את ההחמרה של חכמים עצמם שגזרו להרחיק משותפות סמלית וממשית בעברות של האחר.
לסיכום, הלכות שכנים מעוצבות לא רק מתוך שיקול של דרכי שלום מחד גיסא ורצון ההרחקה מאידך גיסא, אלא גם משיקולים נוספים. כך, למשל, בית שמאי ובית הלל חלוקים בשאלת היחס החברתי לגויים ובשאלת האחריות המוטלת על היהודי לכוון את הגוי לשמירת מצוות<sup class="footnote-marker">20</sup><i class="footnote">ההבדלים בין בית שמאי ובית הלל בנושא זה באים לידי ביטוי בגזרות יח דבר, ראו דיוננו בשבת פ"א מ"ד, וכן בן שלום, בית שמאי, עמ' 252-272. ראו גם במבואנו למסכת שבת. </i>. כמו כן השפיעו על עיצוב ההלכה מערכת לחצים חברתית, היחסים המשתנים עם הגויים ועם עמי הארצות, כמו גם שיקולים ופניות אישיות של קהילות ופוסקים, ושיקולים נוספים.
<b>איור 31א.</b> גת משוכללת בחורבת בורק. צילם ד' רביב.
<b> איור 31ב.</b> גת פשוטה בחורבת אושא. צילם א' איטלי.

Mishnah 5

<b>המניח עם הארץ בתוך ביתו לשומרו בזמן שהוא</b> – בעל הבית החבר, <b>רואה את הניכנסין ואת היוצאין</b> – אם כן רק עם הארץ נכנס לביתו, והוא כשומר אינו מסתובב בבית, <b>האוכלים והמשקים וכלי חרס פ</b>[<b>ו</b>]<b>תחין טמאין</b> – שמא מישהו מהנכנסים נגע בו, <b>אבל המשכבות והמושבות</b> – משכב ומושב טמאים אם עם הארץ שהוא בחזקת זב ו/או טמא מת ישב עליהם, <b>וכלי חרס מוקפים צמיד פתיל טהורין</b> – כלי חרס כזה מקבל טומאה רק אם פתחוהו. <b>ואם אינו רואה לא את הנכנסין ולא את היוצאין אפילו מובל</b> – עיניו של השומר מכוסות, כגון שמובילים אותו ואינו יכול להלך לבד<sup class="footnote-marker">1</sup><i class="footnote">הר"ש פירש שהוא כפות, והרמב"ם שהוא מצורע.</i>, <b>אפילו כפות הכל טמא</b> – וכן בתוספתא (פ"ח ה"ז, עמ' 668), אלא ששם נכתב "מוול".
השאלה העיקרית במשנה היא ממה אנו חוששים, מהשומר או מהנכנסים. אם החשש הוא מהנכנסים (כך כנראה פירשו ר"ש, אלבק, קהתי ואחרים) הרי שאין לכך קשר למצבו של השומר. אדרבה, אם הוא כפות ודאי שיכולתו לשמור קטנה יותר, ולמעשה כל ההבדל בין הרישא לסיפא תמוה, הרי אם אין הוא יכול לשמור כהלכה הדין צריך להיות חמור יותר, והמינוח "אפילו" אינו מובן. אין זאת אלא שהדין תלוי בשליטה של בעל הבית. המונח "הנכנסין והיוצאין" הוא ביטוי לכך שבעל הבית רואה את השומר ומשגיח באופן כללי על הבית. במקרה כזה השומר משוטט בבית ושולח ידיו, אך אינו מחטט בארונות. המשכבות והמושבות אינם פתוחים אלא מגולגלים בארונות הקיר ובהם השומר לא ייגע, ועל כל פנים לא יפתח אותם וישב עליהם<sup class="footnote-marker">2</sup><i class="footnote">בכך סרו קושייתו ודיונו הארוך של הר"ש מדוע אין עם הארץ מטמא מדרס, ועיין שם. </i>. ואכן מינוח זה ("רואה את הנכנסין ואת היוצאין") מופיע במשניות אחרות כביטוי לשליטה של בעל הבית בשטחו (לעיל פ"ו מ"ח; תוס', פ"ז ה"ח; פ"ז הי"ב, עמ' 668). הווה אומר, ביטוי זה חדל מלהיות תיאור והפך למונח משפטי. אין כאן אפוא כל קשר לכניסת זרים לבית. פירוש זה משתלב במקורות שהבאנו לפירוש המשניות הקודמות שאין חוששים לכניסת זרים לבית, כמו ששנינו: "...הנכנס שלא ברשות אפילו עומד בצד טהרות טהורות, וכן בגוי אינו חושש אלא משום יין נסך" (תוס', פ"ח ה"א, עמ' 668). במשנה ח נביא משניות המהלכות ברוח דומה. עמי הארץ מתחשבים בטהורים, ואם הם (החברים) מתנהגים בטהרה בגלוי חזקה ששכניהם עמי הארץ יסייעו להם לשמור על טהרה כמיטב ידיעתם.
החשש הוא אפוא מהשומר, ואם בעל הבית אינו שומר עליו הוא בבחינת נכנס ברשות ויש לחשוש שיחטט בחפצי הבית, למרות מוגבלותו הפיזית.
<b>החצר המשותפת</b>
האפייה והבישול נעשו בחצר המשותפת, וממילא הפכו למעשה לאירוע חברתי משותף. החצר המשותפת כללה חדרי מגורים, "בית" בלשון המקורות, וחצר פתוחה (שגם היא כונתה "חצר"). החצר הייתה שטח משותף, אם כי לעתים החליטו השותפים לחלקה בעקבות דרישה של אחד מהם או עקב סכסוך (משנה, בבא בתרא פ"א מ"א ומ"ג). בחצר המשותפת ניצבו התנור והכיריים ומתקנים נוספים כגון לול לתרנגולות, והשטח היה מצומצם למדי. מתקני הבישול היו לעתים משותפים. יש להניח שלא פעם בישלו הנשים, ובעיקר אפו לחם, בצוותא<sup class="footnote-marker">3</sup><i class="footnote">ראו למשל פסחים פ"ד מ"ד ועדויות נוספות. </i> (איור 32). הצוותא הייתה נחוצה כדי לחסוך בחום התנור. זאת ועוד, בארץ ישראל אפו לחם פעם בשבוע, כתוצאה מכך היה צורך בתנור גדול דיו שניתן לאפות בו כ- 28 כיכרות<sup class="footnote-marker">4</sup><i class="footnote">החישוב הוא לפי כיכרות של חצי קב, שהוא מזון אדם ליום (שתי סעודות), ולפי משפחה גרעינית של ארבע נפשות. ראו המבוא למסכת פסחים ופירושנו לפסחים פ"ג מ"ד. </i>. תנור רגיל אינו מכיל כמות כה גדולה של כיכרות, אך ניתן היה לאפות אותם בשניים או בשלושה סבבים. התנור צריך היה אפוא להיות גדול למדי. ביתר ימות השבוע השתמשו בתנור רק באופן חלקי ביותר, שכן להכנת סעודה רגילה אין צורך בתנור כה גדול. נתונים אלו גרמו לכך שהתנור הגדול היה, מן הסתם, משותף. הסקתו הייתה יקרה, והאפייה המשותפת חסכה בהוצאות ההסקה במידה ניכרת. על כן אנו שומעים מהמקורות על עבודה משותפת בהכנת הבצק ובאפייה, או עבודות טחינה משותפות (לעיל מ"ד). כמו כן אנו שומעים על יהודי וגוי המכינים יחדיו בצק (משנה, חלה פ"ג מ"ה)<sup class="footnote-marker">5</sup><i class="footnote">לצורתו של התנור ראו בראנד, כלי חרס, עמ' תקמג-תרד.</i> (איור 33). הכנה משותפת זו עוררה כמובן שאלות הלכתיות, כגון השאלה כיצד יכולה אשת החבר [=המקפידה על דיני טהרה] להכין מאפה יחד עם אשת עם הארץ (משנה, שביעית פ"ה מ"ט; גיטין פ"ה מ"ט).
עם זאת, הרושם הכללי העולה מהמקורות הוא שלכל משפחה עצמאית היו לפחות כיריים משלה. איננו יכולים לקבוע בשלב זה שלכל אישה (משפחה) היה גם תנור עצמאי, והדבר מחייב בירור. אפשר שההסדר ששלוש נשים אופות בתנור אחד מלמד על מסגרת של משפחה מורחבת, או שמא זה הסדר מיוחד לפסח; אולם ייתכן שלפנינו הסדר רגיל הבא לחסוך בעלות ההסקה של התנור, ובעיקר בצורך להתקין תנור אפייה גדול לכל משפחה.
סיפור מלבב מהווי החצר המשותפת יש בתלמוד הבבלי. לאשתו של רבי חנינא בן דוסא לא היה מה לבשל, ואף על פי כן הדליקה את התנור לבל תתבייש בפני שכנותיה. אחת השכנות ידעה שהתנור ריק ורצתה לבייש את אשת החסיד, לכן הציצה לתנור. נעשה לה נס והתנור התמלא במאכלים (בבלי, תענית כג ע"ב – כד ע"א). כמו כן במשנה להלן: "אמר רבי אלעזר בן פילא, וכי מפני מה רבי עקיבה מטמא וחכמים מטהרין? אלא שהנשים גורגרניות הן שהיא חשודה לגלות את הקדירה שלחברתה
<b>איור 32.</b> אפייה בצוותא. נשים אופות יחדיו, מודל חרס מטיפוס כלי החרס של טנגרה, מוצג במוזאון הלובר. צילם ע' ספראי.
<b>איור 33ב. </b>תנור, ציור קיר מפומפי. שריבר, תמונות, עמ' 129.
לידע מה שהיא מבשלת" (מ"ט; תוס', פ"ח הט"ז, עמ' 669). רבי אלעזר בן פילא מנסח את נימוקו של רבי עקיבא במשפט בוטה. רבי עקיבא עצמו אינו מדגיש את ההיבט המגדרי, שהרי דין גבר עני כדין חברתה של האישה, עם זאת באופן כללי האישה "מואשמת" בחטטנות יתר.
אפשר לכנות זאת "נשים גרגרניות" או חטטניות, ואפשר לראות בכך אות לידידות רבה. זו שאלה של נקודת מבט. סיפורים אלו משקפים חצר שהרכילות והסקרנות הן לחם חוקה, והבישול הפרטי חשוף לעיני השותפים. אין זה מקרה שהנשים מתוארות כרכלניות החיות במשותף ומיוחסות להן תכונות "טובות" של שכנות. עם זאת יש להניח שבפועל שהו הנשים בחצר יותר מהגברים. הגברים הולכים איש לשדהו והנשים עובדות יחד בחצר, חשופות אחת לעיני חברתה<sup class="footnote-marker">6</sup><i class="footnote">לנשים המרכלות ראו עוד פירושנו לסוטה פ"ו מ"א.</i>. על כן המקורות מרבים לספר על השאלה של חפצים מאישה לחברתה<sup class="footnote-marker">7</sup><i class="footnote">משנה, שבת כג מ"א; תוס', ביצה פ"ד הכ"ה; בבלי, בבא מציעא עה ע"א; ויקרא רבה, יז ב, עמ' שעג.</i>, והדבר נחשב לחיי נפש של האישה ובלעדיו אין לה חיים (תוס', כתובות פ"ז ה"ד).
מכל מקום, עדויות רבות משיחות לפי תומן על נשים העובדות במשותף. במיוחד נזכרת האפייה המשותפת (משנה, פסחים פ"ג מ"ד; שביעית פ"ה מ"ט ועוד), והנשים מתוארות כעובדות בצוותא. הקִרבה הובילה לשימוש משותף בתנור, כפי שעולה גם ממשנתנו. <b></b>
נשים סקרניות ומחטטות, אבל גם מנהלות חיי חברה ערים יותר, ועוזרות זו לזו. גברים ממושמעים יותר ופורמליסטיים יותר. גבר בבית זר הוא רק בתפקיד שומר, או גנב. נשים אינן זרות אחת בבית חברתה, ואפילו נשות חברים ונשות עמי הארץ מיודדות יותר מאשר חבר לחבר. מה שחכמים הגדירו כ"גרגרנות" הגדירו הנשים כידידות אמת, ויחסי רעות ושיתוף פעולה. <b></b>
דוגמה אחרת להווי החצר המשותפת היא היחס לתינוק: "תינוק שנמצא עומד בצד כיפת של בצק, בצד חבית של משקין, רבי מאיר מטהר וחכמים מטמאין, שדרך תינוק לטפח. רבי יוסי אומר, אם יכול לפשוט ידיו וליגע טמא, ואם לאו טהור" (תוס', פ"ג הי"ב, עמ' 663). גם כאן החשש הוא שהתינוק נגע במשקין הטמאים וטימא את עצמו ואת הבצק, ורבי יוסי מתחשב בנסיבות ובוחן אם התינוק שאינו זז אלא מעט יכול לגעת בשני הדברים.
התוספתא ממשיכה: "יתר על כן אמר רבי יוסי, נמצא רחוק מן העסה, אף על פי שבצק בידו טהור, שאני אומר אחר נטל ונתן לו. ואם אמר ברור לי שלא בא אדם לכן, טמא" (שם הי"ג). הדינים השונים נוגעים לתינוק, ובתוספתא הם מנויים בשיטה מאורגנת: "ארבע ספיקות אמרו חכמים בתינוק. הניחתו אמו ובאת ונמצאת כמו שהוא, טהור. אמר רבי יהודה במה דברים אמורים, בזמן שהניחתו מלוכלך. אבל הניחתו נקי, טמא, מפני שהנשים נדות מגפפות אותו ומנשקות אותו. אמר לו כדבריך אפילו הניחתו מלוכלך נמי, מפני שמעבירין אותו מפני רגלי אדם ומפני רגלי בהמה" (שם ה"ח). התינוק בחצר, ללא השגחה מיוחדת. כל תושבי החצר, בעיקר הנשים, משחקים עמו ומלטפים אותו, ואמו אינה יודעת על כך, אף שגם היא מן הסתם בחצר. העוברים והשבים שומרים על התינוק ומעבירים אותו ממקום למקום כדי שלא יינזק בחצר. התינוק זוחל (אם הוא בוגר דיו) ממקום למקום, אוכל ממה שידו משגת, בשלום, בשלווה ובידידות. כאלה הם פני החברה בחצר המשותפת.

Mishnah 6

<b>הגבאין שניכנסו לתוך הבית הבית טמא אם יש עימהן גוי נאמנים לומר ניכנסנו אבל לא נגענו</b> – וכן בכתב יד פרמא, לאו, דפוס נפולי ועוד. בדפוס וילנא: "לא נכנסנו אבל אין נאמנים לומר נכנסנו אבל לא נגענו". בכתב יד מינכן: "נאמנים לומר לא נכנסנו אבל אין נאמן לומר [לא – נמחק] נכנסנו", והוא נוסח ביניים משובש וקשה לשער מה עמד לפני הכותב. הגבאים הם גובי המס מטעם השלטונות והם בחזקת עמי ארצות, וכן שנינו: "חבר שנעשה גבוי (=גבאי) דוחין אותו מחבורתו (=מחבירותו)"<sup class="footnote-marker">8</sup><i class="footnote">תוס', דמאי פ"ג ה"ד; ירו', שם פ"ב ה"ג, כג ע"א; בבלי, בכורות לא ע"א. הצורה השנייה שבסוגריים נמצאת בכל הנוסחאות בכתבי היד האחרים של התוספתא, להוציא כתב יד וינה, ובמקבילות.</i>. אלו נחשבו למשתפי פעולה עם השלטונות, וחכמים ראו בהם דוגמה מובהקת לעמי ארצות, שהרי אדם מהוגן לא יקבל על עצמו תפקיד של גבאי (ראו להלן)<sup class="footnote-marker">9</sup><i class="footnote">גם בברית החדשה הגבאי הוא סמל לחוטא ואדם שאינו שומר על טהרה. במערכת גביית המס באימפריה הרומית עסקנו בפירושנו לנדרים פ"ד מ"ד.</i>. הגבאים נכנסים כדי לערוך שומא או כדי לגבות בכוח חוב לשלטונות. הם עורכים בבית חיפוש, ולכן יש להניח שנגעו בכל החפצים. אבל אם נמצא עמהם גוי הרי שיש להניח שהוא נציג הממשל הרומי, במקרה כזה הגבאים "עבדו לפי הספר" ולא נגעו במה שאינו חלק מהגבייה. נוסח הדפוס "נאמנים לומר לא נכנסנו אבל אין נאמנים לומר נכנסנו אבל לא נגענו" הוא דחוי הן מבחינת עדי הנוסח והן מבחינה פרשנית. הרמב"ם גרס כנראה גם הוא כדפוס, מסביר שאם הגוי נמצא עמם עליהם לבצע את החיפוש ביסודיות ולכן אינם נאמנים לומר "לא נגענו", אבל כפשוטם של דברים אין לשלטון עניין לחטט בבית. נציגיו גובים רכוש נראה לעין. אדרבה, הגבאים מואשמים בכך שהם חרוצים יתר על המידה ומתעללים באחיהם, כפי שנראה להלן.
<b>הגנבים שניכנסו לתוך הבית אין טמא אלא מקום רגלי הגנבים</b> – הגנבים אינם משוטטים בבית סתם אלא גונבים מה שברצונם, לכן רק השטח שבו היו טמא. <b>ומה הן </b>[<b>מ</b>]<b>טמאין האוכלין והמשקין וכלי חרס פתוחין</b> – מה שפתחו יש חשש שהזיזו או נגעו, <b>אבל המשכבות והמושבות וכלי חרס המוקפין צמיד פתיל טהורין</b> – אין הם פותחים את המצעים המגולגלים, וודאי לא כלים סגורים וחתומים, ואין הם מתיישבים לנוח על חפצים, כל זאת בניגוד למצב להלן (פ"ח מ"ב) ששם יש לעם הארץ זמן לנוח על חפץ של חבר. <b>אם יש עמהן גוי או אשה הכל טמא</b> – הגוי מטמא בטומאת נכרים ואישה בטומאת נידה. האישה, שאיננה גנב רגיל, משוטטת בבית ומחטטת מתוך סקרנות, ולכן מסוכנת יותר מהגנב שהוא אמנם פושע יותר אך גם תכליתי יותר בשיטוטיו. בכך ניכר ההבדל המגדרי בין הגנבים לסוגיהם. להלן פ"ח מ"ד תעלה שאלה זו בשנית, והמשנה שם חולקת על משנתנו.
ברישא הגוי הוא נימוק לכך שיש להאמין שהגבאים לא שוטטו בבית מעבר לנדרש. בסיפא הוא נימוק להלכה הפוכה, שהכול טמא. זו כנראה הסיבה לכך שבדפוס המאוחר, ואולי גם בכתב יד מינכן, שיבשו את הרישא. על כל פנים, בסיפא יש לגוי תפקיד אחר, הפוך מהרישא. כפי שנראה להלן יש סיבה להניח שהרישא והסיפא חולקות זו על זו, ואם כך הבעיה נפתרה. אפשרות אחרת היא שבסיפא הגוי איננו נציג השלטונות, הרי נציג השלטונות אינו מלווה גנבים. אלא ה"נכרי" הוא גנב נכרי, והוא חשוד לטמא בכוונה או לפחות לשוטט בבית ולשלוח ידו (כמו אישה), ואולי הגוי רק נגרר אחרי האישה או אחרי הגוי שברישא, והעורך רצה להסביר מה ההבדל בין קצין רומי לבין גנב גוי.
התוספתא מוסיפה על משנתנו עיקרון משפטי חשוב: "הגבאין שנכנסו לתוך הבית, אם אמרו נכנסנו אבל לא נגענו, הרי אלו נאמנין, שהפה שאסר הוא הפה שהתיר. אם היו אחרים מעידין בהן ש[לא<sup class="footnote-marker">10</sup><i class="footnote">כך רק בכתב יד וינה.</i>] נכנסו, אף על פי שאמרו לא נגענו אין נאמנין, [ובזמן שמשכו בידם אף על פי שאחרים מעידין בהן שלא נכנסו ואמרו לא נגענו אין נאמנין]<sup class="footnote-marker">11</sup><i class="footnote">כל מה שבסוגריים איננו בכתב יד וינה.</i>, כשם שהמשכן [שהמשכון]<sup class="footnote-marker">12</sup><i class="footnote">כך בכתב יד וינה, וזו גרסה נכונה.</i> מעידן. אם היה גוי עמהן אף על פי שהמשכון בידן, אף על פי שהגוי מעיד בהן שנכנסו, ואמרו לא נגענו, הרי אלו נאמנין, מפני שאימת גוי עליהן" (פ"ח ה"ה, עמ' 669). מבחינת ההלכה התוספתא מוסיפה שאם יש ביד הגבאים משכון אין הם יכולים לטעון שלא נכנסו, וממילא לא עומד לזכותם הטיעון של "הפה שאסר...". זאת אף על פי שהגבאים כלל אינם נאשמים, הם בעצם עדים העומדים מן הצד, איש אינו יכול להאשימם במאומה, להוציא את עצם הסיוע שהם נותנים לשלטון הזר. למעשה הטיעון המשפטי אינו מתאים למקרה של טהרות. "הפה שאסר" מעניק תוקף של עדות למי שנוגע בדבר, אבל הגבאים אינם נוגעים בדבר. הפה שאסר כאן הם לא הגבאים. הם מספרים לפי תומם. הווה אומר, התוספתא העבירה נימוק משפטי, המקובל בדיני ממונות, לתחום זה של טהרות. העברה זה איננה רֵאלית מבחינה הלכתית; היא מעניקה מעין טיעון משפטי שאינו מתאים לגוף המעשה, בבחינת ניסיון להעניק להלכות צביון וחזות משפטיים רגילים, צביון שאין לו במקרה זה בסיס. הברייתא בתוספתא היא עוד ביטוי להשתלטות החשיבה והניסוח המשפטיים על הלכות טהרה<sup class="footnote-marker">13</sup><i class="footnote">ראו לעיל פ"ד הי"ב ופ"ח מ"ג.</i>.
התוספתא חשובה משום שהיא מאשרת את נוסח כתב יד קופמן למשנה, ואת פרשנותנו לגבי תפקידו של הגוי, בניגוד לפירוש הרמב"ם<sup class="footnote-marker">14</sup><i class="footnote">ראו עוד ליברמן, תוספת ראשונים, עמ' 83-82. לאחר דיון ארוך הוא מגיע למסקנה שהעלינו, ולדעתנו הדברים פשוטים. </i>. התוספתא מוסיפה עוד נימוק משפטי. הגבאים נאמנים משום שהפה שאסר הוא הפה שהתיר, וזו תפיסה מקובלת שנסביר להלן. ממילא דינם של הגנבים שונה משום שאין הם מעידים על עצמם, ואין לייחס להם טיעון זה.
דין גנבים במשנה ודין גבאים שונה. הגנבים אינם יכולים להישאל וממילא לא עולה השאלה של נאמנות להצהרתם "נכנסנו אבל לא נגענו". ברם לא מובן מדוע גנבים טמאים רק במקום שבו נתגלו רגליהם ואילו הגבאים נחשבים כמי שחיטטו בכל הבית. האם הגנבים אינם מחפשים רכוש נסתר? הגבאים במשנתנו נאמנים כשיש להם סיוע בטיעון "הפה שאסר..." אך ללא טיעון זה כל הבית טמא, ומדוע בגנבים הדין שונה? זאת ועוד. הגוי נזכר בשני המקרים אבל משמעותו הפוכה: בגבאים הוא גורם מקל ובגנבים גורם מחמיר. הסברנו זאת בכך שהגוי משגיח על הגבאים, אבל גוי הבא עם הגנבים הוא גנב רגיל. אפשר להבין שהאישה נחשדת בשוטטות יתר, כמו במשנה ד, אבל במה ייחודו של הגוי? כל טומאת הנכרים היא בעייתית, אבל איננה חמורה מטמא מת וזב יהודי. ואכן בתוספתא שנינו: "הגנבים שנכנסו לתוך הבית, כל הבית כלו טמא, דברי רבי מאיר, וחכמים אומרים אינו טמא אלא עד מקום שהן יכולין לפשוט ידן ליגע מקום גניבה. מודה רבי מאיר בחדרין וחרויין<sup class="footnote-marker">15</sup><i class="footnote">המונח "חרוין" הוסבר לעיל בפירושנו למשנה א. </i> שאין בהן מקום רגלי הגנבים שאין טמא אלא עד מקום שהן יכולין לפשוט ידן וליגע" (פ"ח ה"ו, עמ' 669). אם כן, לפי חכמים דין גנבים כדין גבאים, ורבי מאיר חולק. לפיכך נקל להעמיד את דין גבאים כרבי מאיר ואת דין גנבים כחכמים; בלשון התלמוד הבבלי הסבר כזה מכונה "תברא, מי ששנה זו לא שנה זו" (שבת צב ע"ב; יבמות עג ע"א ועוד). הסבר זה דחוק, ואולי יש לומר שמשנתנו נוקטת עמדת פשרה בין רבי מאיר וחכמים והעורך אימץ את דברי רבי מאיר בגבאים ואת דברי חכמים לגבי גנבים.
ואכן, במשנת חגיגה מוצג דינם של הגבאים והגנבים כאחד: "הגבאין שנכנסו לתוך הבית, וכן הגנבים שהחזירו את הכלים, נאמנין לומר לא נגענו. ובירושלם נאמנין על הקדש, ובשעת הרגל אף על התרומה" (פ"ג מ"ו). אם כן הגנבים נתפסו או הודו מרצונם וניתן לתשאל אותם, ודינם כגבאים. משנת חגיגה אינה עוסקת בשאלה של גוי מלווה, וייתכן שהיא משקפת את ימי בית שני שבהם טרם הייתה נוכחות של גובי מכס נכריים. משנת חגיגה מצויה ברצף של דיון על נאמנות עם הארץ לחטאת ולקודש ואי נאמנותו לתרומה, ואכן המשך המשנה מדבר על כך ("ובירושלם..."). רש"י, ובעקבותיו מפרשים אחרים, מפרשים שהגבאים והגנבים נאמנים לקודש אבל לא לתרומה, וכך משתמע ממבנה המשנה המונה את ההלכות שבהן התרומה חמורה מקודש<sup class="footnote-marker">16</sup><i class="footnote">על כך ראו בדקדוקי סופרים לבבלי, כו ע"א, הערה ע.</i>. כן נראה אף מהמשך המשנה הקובעת שנאמנים בירושלים על טהרת הכלים בקודש ורק בשעת הרגל אף לתרומה. הגבאים נאמנים לומר "לא נגענו" בתוכנם של הכלים, כלומר הכלים היו סגורים והגבאים או הגנבים נאמנים לומר שלא פתחו אותם ונגעו במזון שהיה בתוכם. מן ההשוואה בין הגבאים לגנבים נראה כי המשנה מתכוונת לומר כי אף הגבאים מחזירים את הכלים ונאמנים לומר שלא נגעו במזון שבתוכו. כלי חרס אינם נטמאים מגבם, ואם הגנבים והגבאים נאמנים לומר שלא פתחו את הכלים ולא נגעו במזון – המזון שבכלים שלא נלקחו מהבית טהור. כך משתמע מהדרך שבה פירש רש"י את המשנה. אולם רבנו חננאל<sup class="footnote-marker">17</sup><i class="footnote">לבבלי, כו ע"א.</i>, הרי"ד, הרמב"ם<sup class="footnote-marker">18</sup><i class="footnote">משנה תורה, הלכות מטמאי משכב ומושב פי"ב הי"ד.</i> והמאירי מפרשים שהגבאים והגנבים שהחזירו נאמנים לומר שלא נגעו אלא בכלים שלקחו עמהם ולא בשאר החפצים שבבית, שבהם לא נגעו.
בתוספתא חגיגה ישנה מעין השלמה למשנה: "הגבאין שנכנסו לבית וכתבו עליו מבחוץ 'כל שבבית טהור' – נאמנין על טהרת החטאת, ואין נאמנין על טהרת תרומה" (פ"ג הל"ד). אם אנו מהלכים אחר פירושו של רש"י שהגבאים נאמנים לומר שלא נגעו בתוכנם של הכלים שהיו בבית הרי שהתוספתא ממשיכה ואומרת שהם אף נאמנים לומר שלא נגעו בכלים או במזון שהיו בבית. התוספתא ממשיכה ומשלימה את דברי המשנה אף במסגרת הזמן. המשנה מדברת על ימי הבית שבהם "קודש" משמעו בשר הקרבנות, אולם התוספתא ממשיכה בקו הלכתי זה, אף לימים שלאחר החורבן, לימי התנאים, כשלא היו כבר מקדש וקודשיו אך היו בידיהם מי חטאת, וקובעת שהגבאים נאמנים לומר שלא נגעו בכלי מי החטאת. התוספות<sup class="footnote-marker">19</sup><i class="footnote">תוספות חגיגה כו ע"א ד"ה "הגבאין".</i> מפרשים את משנתנו שהגבאים נאמנים לקודש ולתרומה כאחד והם מסתמכים על התוספתא: "ובהדיא תניא בתוספתא הגבאים שנכנסו לבית נאמנין לומר לא נגענו על טהרת חטאת ועל טהרת תרומה". אלא שנוסחה משובשת נזדמנה להם לרבותינו, והיא בניגוד לכל כתבי היד ודפוס ראשון, ומכוחה של נוסחה משובשת זו ביקשו לפרש את המשנה<sup class="footnote-marker">20</sup><i class="footnote">כהערתו הנכונה של ליברמן בפירושו תוספתא כפשוטה לחגיגה, עמ' 1334.</i>.
מכל מקום, משנת חגיגה קובעת למעשה שהגנבים והגבאים אינם נאמנים על כלים הטהורים לתרומה ולטהרת חולין, ורק על קודש וחטאת הם נאמנים. משנת חגיגה מתאימה אפוא למשנתנו לגבי גבאים, ושונה ממנה בדין גנבים. מעבר לכך, משנת טהרות היא מהימים שלאחר שנת 6 לספירה, משעה שהרומאים הפכו את ארץ ישראל לפרובינציה רומית<sup class="footnote-marker">21</sup><i class="footnote">עד שנת 6 לספירה הייתה יהודה ממלכה וסאלית ושלטו בה מלכים יהודיים (כולל הורדוס ובניו), בחסדי הרומאים. עד שנה זו נאספו המסים על ידי הרשויות המלכותיות היהודיות, ואחר כך הועבר תפקיד זה לחסות הצבא הרומי שהפעיל רשת של משתפי פעולה מקומיים (יהודים). אלו היו כמובן שנואים גם בגלל התנהגותם האישית וגם בגלל עצם שיתוף הפעולה שלהם עם השלטון הזר. </i>. משנת חגיגה משקפת אולי תקופה קדומה יותר, אך אפשר לפרש את היעדר הגוי כהשמטה בלבד.
כאמור, שיערנו שהגוי נכלל בסיפא של משנתנו רק כמשקל נגד לגוי שברישא, וההלכה לגביו משקפת את החשדנות כלפי הגוי ואת החשש שהוא פועל בדווקא כדי לטמא חפצים של שומרי טהרה.
הפה שאסר הוא הפה שהתיר הוא כלל משפטי ידוע. כך, למשל, הוא מופיע במשנת כתובות (פ"ב מ"ב), ושם עסקנו בו.

Mishnah 7

<b>המניח את כליו בחלון שלאוליירין</b> – בדפוס וילנא בטעות: אודיארין. המילה היא יוונית, אוליארוס – òλεάριος, ומשמעה שומר בית המרחץ שאחד מתפקידיו הוא לחלק שמן לרוחצים. אבל המונח התגלגל לכלל עובדי בית המרחץ, ובמקרה זה הנכנס לבית המרחץ להניח את בגדיו למשמרת במעין תא או חדר, ותא זה נקרא חלון של אוליירין. <b>רבי אלעזר בן עזריה מטהר וחכמים אומרים עד שיתן לו את המפתח</b> – השומר ייתן ליהודי את מפתח התא שבו חפציו, <b>או חותם – </b>הבגדים יהיו חתומים כך שניכר יהיה אם נגע בהם מישהו, <b>או עד שיעשה</b> – היהודי, <b>סימן</b> – כדי שידע אם נגעו בבגדים. המשנה מניחה שבבית המרחץ רוחצים טמאים, ובעיקר נכרים. בתוספתא שנינו: "המניח כליו בחלונות של אוליארין, נעל וחתם, אף על פי שבא ומצא מפתח פתוח וחותם מקולקל, טהור. חותם שאמרו אפילו טיט אפילו קיסם. המדחם כליו בחלונות של אוליארין [טהורין]<sup class="footnote-marker">22</sup><i class="footnote">חסר בכתב יד וינה.</i> מפני שהגויים נשאלים עליהן. רבי יוסי ברבי יהודה אומר אפילו נימה אחת יוצא מהן טמאין שהמדרס מביא טמאה לעצמו בכל שהוא" (פ"ח ה"ח, עמ' 669). אם חלק מהבגד מציץ מהתא יש מקום לחשש שגוי דרך עליו, והגוי נחשב תמיד לזב.
כמו כן: "אמר רבי יהודה מודה רבי אלעזר בן עזריה לחכמים בחלונות של אוליארין שהיו נפתחין זה לתוך זה אם היו כולן נשמטין מהן שהן טמאין וחכמים אומרים בין כך ובין כך טמאין" (תוס', פ"ח ה"ז, עמ' 669). אם מערכת התאים בנויה כך שכאשר פותחים תא אחד כולם נפתחים והבגדים עלולים ליפול מהתא, הם טמאים, אף שכרגע הם במקומם, שמא נפלו והגוי החזירם לתא.
לעומת זאת: "הניח כליו במרחץ ובא ומצאן כל שהן הרי אלו טהורין, ומלמדין אותו שלא יעשה כן בטהרות" (תוס', שם הי"א). כאן הברייתא אינה חוששת לנפילת הבגד, ועד כאן הדברים מתאימים לברייתא לעיל ואפשר להעמידה כרבי אלעזר בן עזריה. אבל מהברייתא גם יוצא שאין זה ראוי לכתחילה, ולפיכך מלמדים אותו לא לנהוג כך. זו אפוא עמדת ביניים בין שני התנאים במשנתנו.<b></b>
המניח את כליו מגת זו לגת הבאה – בכלי הגת משתמשים רק בגת, ובסיום העונה מצניעים אותם בסביבת הגת. הכלים אינם שמורים ולכאורה יש לחשוש שעם הארץ הטמא ייגע בהם, אבל אין לחשוש לכך משום שבעצם לאיש אין מה לעשות בכלי הגת אלא בזמן העבודה בגת בשנה הבאה. בשאלה במי עוסקת המשנה ראו להלן. <b>כליו טהורין</b> – הנוהַג להטמין את הכלים בסביבת הגת ידוע, ואיש אינו אמור להתפלא על כך או לגעת בכלים כדי לבדקם. <b>ובישראל</b><sup class="footnote-marker">23</sup><i class="footnote">ברוב עדי הנוסח המילה מקוצרת וניתן להציע השלמות אחרות, אבל בכתב יד קופמן כתוב בישרא' ועל סמך זאת השלמנו כאשר השלמנו, וכך גם רמב"ם למשנתנו ומפרשים אחרים.</i> – מכאן פירש רמב"ם שהרישא עוסקת בכוהן, ועם הארץ לא ייגע בכלים של כוהן שכן הוא יודע שהבעלים שומר על טהרה, כפי שנראה להלן פ"ח מ"ב. <b>עד שיאמר בליבי היה לשומרם</b> – משפט זה מהווה מפתח להבנת המשנה. רמב"ם פירש, כאמור, שהרישא עוסקת בכוהן שכולם יודעים שהוא שומר טהרה. אבחנה זו מופיעה להלן פ"ח מ"ב. שתי קושיות על פירוש זה. ראשית נושא זה נדון רק בפרק הבא, וקשה שהוא מופיע כבר כאן. יתר על כן, בפרק הבא המשנה מקפידה שלא ליצור את הרושם ששמירת טהרה היא רק עסקם של כוהנים; האבחנה שם היא "אם מכירו שהוא אוכל בתרומה טהורין", וכן לעיל פ"ה מ"ח (אם הנידה מכירתו שהוא אוכל בתרומה), וכאן הנוסח שונה. לפיכך אנו מפרשים את משנתנו לפי המשנה הבאה. המשנה הבאה עוסקת בבעיה אחרת, בטהרות שאדם "הסיע לבו" מלשמור עליהן. אם מטמין הכלים הוא כוהן הוא בוודאי מתכוון לשמור על הכלים בטהרה, ואם הוא ישראל עליו להצהיר לעצמו בבירור שהוא התכוון שהכלים יישמרו בטהרה. משנתנו כבר אינה עוסקת בכלים שיש חשש שעובר אורח (עם הארץ או נכרי) ייגע בהם, אלא השאלה היא האם הוא עצמו הניח את הכלים בטהרה, כלומר לאחר שטבלם לסוף העונה וייבש אותם בטהרה, או שהניחם כלאחר יד. הכוהן מתורגל וודאי שמר את הכלים בטהרה, אבל ישראל סתם, גם אם הוא חבר ששומר טהרה, אינו חושב על כך כל הזמן, ולכן הכלים טמאים שכן אולי הניח אותם בלי לטהרם קודם. אבל אם הוא יודע בבירור שהניחם בטהרה, הם טהורים.
בתוספתא שנינו: "מי שהיו גיתיו ובדיו טמאין ומבקש לטהרן, הלולבין והעדשים מנגבין והן טהורין, העקלין של נוצרין ושל בצבץ צריך לנגב, של חשיפה ושל גמי צריך לישן. כמה הוא מישנן? שנים עשר חדש. רבן שמעון בן גמליאל אומר מגת לגת ומבד לבד" (פי"א הט"ז, עמ' 673; עבודה זרה פ"ח ה"ג, עמ' 473). אם כן, מה שניתן לטהר בקלות מטהרים (ללא טבילה), וכלי קש שבדרך כלל אי אפשר לטהרם נטהרים מעצמם בכך שלא השתמש בהם שנה<sup class="footnote-marker">24</sup><i class="footnote">"מגת לגת" הוא פחות משנה, שכן עונת הבציר או המסיק נמשכות כל אחת חודשים מספר ובין סוף העונה שעברה לראשית העונה החדשה חולפים רק 9-8 חודשים. בבבלי (עבודה זרה עה ע"א; נידה סה ע"ב) מצוטטת הברייתא ונשאלת השאלה מה בין תנא קמא לר' יוסי, והתירוץ שונה במקצת, ואולי לכך התכוונה הגמרא? הברייתא מצוטטת גם בירו', עבודה זרה פ"ה הי"ד, מה ע"ב.</i>. אם כן התוספתא חולקת על משנתנו וסבורה שהזמן החולף מטהר את הכלים, ואילו משנתנו סבורה שהטומאה הקודמת עדיין בתוקף.

Mishnah 8

<b>מי שהיה טהור והסיע את לבו</b> – "הסיע" הוא לשון ארץ ישראל, ובלשון בבל "הסיח". הסיע לבו דומה להסיח דעתו, ובמשמעו של המונח נעסוק להלן. <b>מלאכל</b> – ולכן לא המשיך להקפיד על שמירת הטהרה. מדובר כאן בכוהן או בישראל האוכל חולין בטהרה. מצב טהרה מחייב תשומת לב מוגדרת. זאת ועוד, אם חשב לשמור על עצמו בטהרת חולין עדיין חייב לטבול לטהרת תרומה, ואם שמר על עצמו בטהרת תרומה צריך לטבול לטהרת הקודש (חגיגה פ"ב מ"ו).<b></b>
היסח דעת הוא עיקרון הלכתי המופיע בסדרה של הקשרים, בהלכות שהמחשבה והתכנון חשובים בהן. כך, למשל, מי שהחל לאכול ויסיח דעתו צריך לברך קודם ברכת המזון, ואם הסיח דעתו צריך לברך מחדש (ירו', ברכות פ"ה ה"ג, ט ע"ג; פ"י ה"ח, י ע"ד ועוד). מי שהסיע מלבו לשהות בחצר מסוימת בשבת אינו משתתף בעירוב, ואם לא השתתף אינו אוסר על דיירי החצר האחרים את העירוב (משנה, עירובין פ"ח מ"ח). היסח דעת היה מרכיב בפסילת מי חטאת (פרה כל פרק ז), אלא ששם לא הופיע המונח במפורש. רמב"ם העמיד את הלכות המשנה סביב גורם המלאכה, וראב"ד הדגיש את ההפסקה ואת היסח הדעת. בפירושנו לפרק הראינו כי שני ההסברים נחוצים יחדיו וכל אחד מהם מסביר חלק מהמשניות בפרק. מי שהסיח דעתו בזמן אכילת קרבן פסח אינו רשאי להמשיך ולאכלו (ירו', חגיגה פ"ג ה"ג, עט ע"ב; בבלי, פסחים לד ע"א ועוד).
בתלמודים מופיעות מחלוקות על עצמתו המשפטית של המרכיב. בירושלמי המחלוקת היא האם הסחת דעת היא "דבר תורה" או "מדברי סופרים". כפי שראינו לעיל (פ"ד מי"א) המחלוקת איננה כרונולוגית, מתי נקבע האיסור, אלא על עצמתו וחשיבותו (ירו', תרומות פ"ח ה"ד, מו ע"ב). בבבלי המחלוקת היא האם טומאה הנובעת מהיסח דעת היא טומאת גוף או פסול גוף. טומאת גוף היא פסול עובדתי, שאיננו יודעים האם נגע בטומאה, ופסול גוף הוא טומאה מוחלטת הנובעת מספק הלכתי (בבלי, פסחים לד ע"א)<sup class="footnote-marker">25</sup><i class="footnote">הסבר זה מופיע בסתמא של התלמוד בפסחים לד ע"א. ספק אם הוא ההסבר המקורי לעמדות האמוראים, וייתכן שיש לפרש את הבבלי לאור הירושלמי.</i>.
שימוש חריג בעיקרון זה יש בתוספתא אחרת: "משקין טמאין וטהורין בתוך הבית הולכין אחר הרוב. ומעשה באשה אחת שסיננה משקין טמאין וטהורין בתוך חבית תרומה, ובא מעשה לפני חכמים ולא טימאו מפני שהסיחה דעתה ממנה" (פ"ח הט"ו, עמ' 669). המשפט קשה והגר"א הציע לתקן "מפני שלא הסיחה דעתה" ולכן לא טימאו, וכך הברייתא עולה אליבא דהלכתא<sup class="footnote-marker">26</sup><i class="footnote">ראו ליברמן, תוספת ראשונים על אתר.</i>. אפשר להבין גם שלא טימאוה מפני הסחת הדעת אלא מפני סיבה אחרת, שהרוב היו משקין טמאים, או להפך, שלא טימאו מפני שהרוב היו משקין טהורים, אף על פי שהסיחה דעתה, או שמא ברייתא זו חולקת על כל הכלל שהיסח דעת מטמא<sup class="footnote-marker">27</sup><i class="footnote">לשאלת רוב ומיעוט ראו לעיל פירושנו לפ"ה מ"ח.</i>.
אם כן, המונח "היסח דעת" או "הסיע לבו" הוא תנאי, והורחב בספרות האמוראים למערכות הלכתיות נוספות. עם זאת, רק בספרות הפרשנית הפך למונח מכונן המעצב הלכות רבות. הרחבתו איננה רק הליך משפטי, אלא תהליך בעל אופי דתי-חברתי. התביעה שלא להסיח מלבו משמעה ששומר המצוות צריך למקד את חייו בעשיית המצווה לפחות כל זמן שהוא נוגע במצווה. מכאן רק צעד קטן הוא לראות בעשיית המצוות את תכלית העיסוק האנושי. דומה שתנאים רואים לפניהם יותר אדם החי חיי יום יום שיש בהם מצוות ומעשי חולין כאחד, ובהדרגה מתפתחת התפיסה שעשיית המצוות היא עיקר האדם, ובכך עליו למקד את עצמו. גם אם מעשי החול כשלעצמם נחוצים, הרי שבזמן עשיית מצוות, במובן הרחב ביותר של המושג (כל הסעודה, כל נגיעה באוכלים) כל תשומת הלב צריכה להיות נתונה רק להם. האבחנה חוזרת למחלוקת יסודית בתפיסות ההלכתיות של בית שמאי ובית הלל<sup class="footnote-marker">28</sup><i class="footnote">ראו במבוא למסכת קידושין, ובפירושנו לברכות פ"ח מ"א.</i>, ולא נרחיב בכך במסגרת זו.
ההפך מהסחת דעת הוא המונח "משתמר". בספרות התנאים משמעו שמירה ממשית, כמו "חצר המשתמרת" שיש לה שער ושומר (ראו פירושנו לפ"ה מ"ח), או יין שנשמר כל הזמן כדי שלא ייגע בו עובד עבודה זרה (משנה, עבודה זרה פ"ה מ"ג ומקבילות), וכן "חבר שהיה ישן בתוך ביתו של עם הארץ וכליו מקופלין ומונחין תחת ראשו סנדליו וחביתו לפניו, הרי אלו טהורין, מפני שהן בחזקת המשתמר" (תוס', פ"ח ה"ב, עמ' 668), וכן בהלכות אחרות. עם זאת, כבר בתוספתא "משתמר" הוא גם מונח מופשט. כך מי שגר עם אישה או עבד במדור גויים הוא בחזקת משתמר (תוס', אהלות פי"ח ה"ח, עמ' 616). המעבר בין שמירה ממשית לשמירה מופשטת הוא עדין. כך, למשל, על מי חטאת יש להציב שמירה ממשית (פרה פ"ח מ"א), אבל בהמשך מתברר שאין כאן רק שמירה אלא גם צורך באי הסחת דעת: אם עשו מלאכה המים נפסלו, אף על פי שניתן גם לעשות מלאכה וגם להמשיך לשמור על המים לבל ייגע בהם זר. השמירה הופכת אפוא למרכיב מופשט יותר.
היסח דעת ו"משתמר" הם שני מונחים ממשיים מצומצמים בהיקפם. בספרות האמוראית, ומאוחר יותר בספרות הפרשנית, הם מתרחבים ומקבלים גם משמעות סמלית וגם משמעות של עיקרון מכונן ונפוץ.
התוספתא מקצינה את מושג הסחת הדעת: "היה לבוש חלוק ועטוף בטלית, ואמר: בלבי על החלוק ולא בלבי על הטלית, החלוק טהור והטלית טמאה. היה סל על כתפו ומגריפה בתוכו, אמר: בלבי על הסל ולא בלבי על המגרפה, הסל טהור ומגריפה טמאה" (פ"ח הי"ג, עמ' 669), וכן: "היה משתמש מן החבית בחזקת של חולין, ואחר כך נמצאת של תרומה, הרי זו טהורה ואסורה באכילה, מפני שספק טבול יום" (שם הי"ד). שתי ההלכות מדגימות את הטיעון ש"משתמר" איננו מונח פיזי אלא כוונת הלב. הרי ברור שאם שמר על החלוק, שהוא הלבוש הפנימי (איור 34), ודאי שמר גם על הטלית שהיא הבגד החיצוני. אך הייתה כאן הסחת דעת אף על פי שאין סיכוי שנטמא. הוא הדין בהלכה יד. אין ספק שהאוכל בחבית טהור, שהרי הוא שומר על עצמו בטהרה, אבל לפני אכילת תרומה עליו להיטהר
<b>איור 34</b>. חלוק. מתוך ידין, מערת האגרות.
שנית. ואכן ראינו שכוהנים נהגו לטבול לפני אכילת תרומה, גם אם שמרו על טהרה במשך כל היום. טהרה זו הייתה לשם קודש ומניעה, שמא נטמא בהיסח הדעת<sup class="footnote-marker">29</sup><i class="footnote">ראו פירושנו לברכות פ"א מ"א.</i>.
<b>רבי יהודה מטהר שדרך טמאין פורשין ממנו</b> – עמי הארץ הטמאים מכירים את שומר הטהרות ונזהרים לבל יטמאוהו, <b>וחכמים מטמין</b> – משום שהסיח דעתו, ולא היה דרוך כל העת. <b>היו ידיו טהורות והסיע את לבו מלאכל אפ על פי שאמר יודע אני שלא ניטמו ידיי</b> – הוא הסיח דעתו, אבל טוען בביטחון שלא נגע בידיו בטומאה. <b>ידיו טמאות שהידיים עוסקניות</b> – אדם שהסיח דעתו אינו יודע היכן ידיו ממשמשות ונחשב לטמא. מסתבר שלכך יודה גם רבי יהודה. יש כאן טענת "ברי לי" שאיננה מתקבלת, משום שאדם אינו יכול להיות אחראי לתנועות ידיו אלא אם כן הוא דרוך ביותר.
המשנה מתארת מציאות שבה הסביבה משתפת פעולה עם הכוהן או החבר ומגִנה עליהם. הטמאים פורשים מהם, ומסייעים להם בשמירת המצוות, וכן: <b></b>"מעשה באדם אחד שהיה מסיח לפי תומו, ואמר: זכורני כשאני תינוק ומורכב על כתיפו של אבא, והוציאוני מבית הספר, והפשיטוני את כותנתי והטבילוני לאכול בתרומה לערב, ורבי חייא מסיים בה: 'וחבירי בדילין ממני, והיו קורין אותי יוחנן אוכל חלות', והעלהו רבי לכהונה על פיו" (בבלי, כתובות כו ע"א; בבא קמא קיד ע"ב).
כפי שראינו במשנה ג, עמי הארץ שנכנסו לבית של חבר ברשות מטמאים משום שהם נוגעים בחפצים, ואישה חשודה אף יותר בכך שהיא משוטטת בבית שכנתה הטהורה וממששת (לעיל משנה ד ולהלן סוף פרק ח). עם זאת נשמר הכבוד ההדדי, ועמי הארץ לא ייגעו בחבר הטהור.
ביטוי אחר לאמון ההדדי הוא ההלכה שבתוספתא: "עם הארץ שבא להזות אין מזין עליו ועל כליו אלא לאחר שלשה ימים, אבל חבר שבא להזות מזין עליו ועל כליו מיד. אמר רבי יהודה במה דברים אמורים שהיה בחזקת חולין, אבל היה בחזקת אוכלי תרומה מזין עליו מיד ועל כליו משישמר" (פ"ח הי"ב, עמ' 669). עם הארץ ישראל שבא להיטהר מניחים שטעה ולא שמר על עצמו כהלכה, ולכן ממתינים שלושה ימים כדי שיעבור תהליך טהרה מסודר בפיקוח חלקי (תהליך רגיל כולל הזיה ביום השלישי וטבילה והזיה בשביעי). אבל אם הוא כוהן עם הארץ, שבדרך כלל אינו מקפיד על טהרה, מזים עליו מיד משום שחזקה עליו שהוא יודע את ההלכה. עם הארץ חשוד שאינו יודע הלכה, אך לא שהוא מזלזל בה בכוונה ולהכעיס. בסוף משנה ד סיכמנו את ההלכות הנוגעות ליחסים בין החברים, עמי הארץ והכוהנים.
הלכה זו חשובה ביותר מבחינה חברתית. מתברר שקיים בחברה גורם המקפיד ומפקח על עמי הארץ הרוצים להיטהר. במבוא למסכת פרה עמדנו על כך שהכוהנים החזיקו במי החטאת, ומן הסתם הם אלו שאמרו לעם הארץ להמתין, ואולי גם סירבו לטהר מי שהם סברו שמזלזל בדיני הטהרה. החזקת מי החטאת מעניקה אפוא עמדת כוח חברתית של הנהגה והוראה.
טענת "ברי לי" בדרך כלל מתקבלת. כך, למשל, היא עומדת נגד עדות של שניים (לעיל פ"ה מ"ט), וכמובן עומדת גם נגד ספק רגיל (שמא הילך ונגע בשרץ מבלי משים – ראו פירושנו לעיל פ"ג מ"ה), כדברי התוספתא: "כל הטמאות כשעת מציאתן וכן כל מקום מציאתן. אבד מחט שופה ובא ומצאה מלאה חלודה הרי היא בחזקת שופה, עד שיאמר ברי לי שהעלה חלודה. וכן בשרץ, וכן במטלית. הניחה טמאה בזוית זו, ובא ומצא בזוית אחרת, ניטמאת הזוית ראשונה. עד שיאמר בריא לי שנעקרה מכן. נטמאת הזוית שנייה, עד שיאמר ברי לי שלא באת לכאן" (פ"ג ה"ד, עמ' 662). אבל במשנתנו הטענה נדחית מתוקף החזקה שאין אדם עירני מספיק להשגיח ולזכור את תנועות ידיו, אלא אם כן היה מודע לבעיה במהלך פעילותו.
הטיעון שידיים עסקניות הן חוזר במקורות. בדרך כלל אין הוא עומד בניגוד לספק, אלא גורם לטמא אדם שמן הסתם נגע בטומאה (תוס', נידה פ"ו הי"ט, עמ' 648; בבלי, שבת יד ע"א).<b></b>

Mishnah 9

<b>האשה שנכנסה להוציא פת לעני</b> – במקורות רבים נזכרת האישה כמי שעוסקת בצדקה ומטפלת בעניים הבאים לביתה. זאת משום שהיא שרויה בביתה רוב היום. רמז לכך יש כבר במשלי לא כ: "כפה פרשה לעני וידיה שלחה לאביון". כך גם מסביר החסיד לחכמים: "משום דאיתתא שכיחא בביתא, ויהבא ריפתא לעניי" (בבלי, תענית כג ע"ב – משום שהאישה מצויה בבית ונותנת לחם לעני), וכך נוהגת גם בתו של רבי עקיבא המאכילה עני שבא לבית (בבלי, שבת קנו ע"ב). כן אנו שומעים על אישה הנותנת צדקה לגבאים הבאים לבית, שלא מדעת בעלה, וחוששת שמא היא נותנת יותר ממה שהתחייב ומתנה שאם יסכים תהיה הצדקה מתנתו ואם לא יסכים תיתן להם על חשבון כתובתה, "מן פרני" (ירו', פסחים פ"ד ה"ט, לא ע"ג; אסתר רבה, ב ג), ומקורות נוספים (ירו', קידושין פ"ב ה"א, סב ע"ג; פרקי דרך ארץ פ"ד ה"ב<sup class="footnote-marker">30</sup><i class="footnote">וכן אבות פ"א מ"ד כפי שפירשנוה בעזרת החונן לאדם דעת.</i>).
חלק ניכר מהסיפורים הם אמוראיים, על בני משפחותיהם של תנאים, ואפשר שאין כאן סיפורים רֵאליים אלא מסגרות ספרותיות היוצרות מיתוס ומצביעות על הראוי והמבורך, ולאו דווקא על המצוי.
<b>ויצאת ומצאתו עומד בצד ככרות שלתרומה</b> – העני עומד בחצר או בתוך הבית ליד תרומה, <b>וכן האשה שיצאת ומצאת את חברתה חותה גחלים מתחת קדירה שלתרומה</b> – סתם אדם זר אינו נכנס לבית, אבל אפשר שיקרה הדבר בעני. אבל החברה נכנסת לבית שכֵּן בהווי החצר המעורבת יש בין הנשים קשרי ידידות, כפי שראינו לעיל מ"ד ובהמשך המשנה. <b>רבי עקיבה מטמא וחכמים מטהרין</b> – המחלוקת היא כמה חופש מתיר לעצמו העני, או האישה החברה. <b>אמר רבי לעזר בן פילא וכי מפני מה רבי עקיבה מטמא וחכמים מטהרין אלא שהנשים גורגרניות הן שהיא חשודה לגלות את הקדירה שלחברתה לידע מה שהיא </b>[<b>בתוכה</b>] – נמחק בקו, <b>מבשלת</b> – רבי אלעזר בן פילא מנסח את נימוקו של רבי עקיבא במשפט בוטה. רבי עקיבא עצמו אינו מדגיש את ההיבט המגדרי, שהרי דין עני גבר כדין חברתה של האישה; עם זאת, באופן כללי האישה "מואשמת" בחטטנות יתר (לעיל מ"ד ומ"ו). דברי בן פילא מסוגננים כתוספתא המפרשת את דברי רבי עקיבא, ואכן בתוספתא מצויים דבריו בנפרד כמשפט עצמאי, אך באותה לשון כבמשנה (פ"ח הט"ז, עמ' 669). זו דוגמה נוספת למשניות הערוכות כתוספתא<sup class="footnote-marker">31</sup><i class="footnote">ויס, משניות תוספתא. בן פילא עצמו נזכר פעמים מעטות. זו ההלכה היחידה ממנו, ומצוי עוד מדרש אחד. נראה שהיה חכם מאוחר ובעל עמדה שולית במערכת בתי המדרש.</i>.
אפשר לכנות זאת "נשים גרגרניות" או חטטניות, אך גם ניתן להדגיש פן אחר, והוא של הידידות בין הנשים בחצר המעורבת, ידידות שעמדנו עליה בפירושנו למשנה ד.

Chapter 8



Mishnah 1

<b>הדר עם עם הארץ בחצר</b> – חצר היא מכלול (קופמלקס) משותף שבו חברים ועמי ארצות דרים יחדיו. <b>ושכח כלים בחצר אפילו חביות מוקפות צמיד פתיל או תנור מוקף צמיד פתיל הרי אילו טמאין</b> – החצר משותפת: כולם מסתובבים בה, גברים ונשים כאחד, כולם נכנסים לחצר ברשות, וכפי שלמדנו הנכנס ברשות מתיר לעצמו לגעת בחפצים שונים "ולהרגיש בבית".
הנכנס שלא ברשות אפילו עומד בצד טהרות טהורות, וכן בגוי אינו חושש אלא משום יין נסך (תוס', פ"ח ה"א, עמ' 668). המחלוקת במשנה לעיל (פ"ז מ"א) התבססה על השאלה האם מסירת המפתח היא בבחינת מתן רשות להסתובב בבית, אבל כל הצדדים מסכימים שמי שניתנה לו רשות לשהות בבית מטמא לפחות את כל מה שהוא יכול לגעת בו. כלי סגור תוכו אינו נטמא, אבל הכלי עצמו נטמא בהיסט. החשש הוא שאדם הזיזו כדי לעבור.
<b>רבי יהודה מטהר בתנור בזמן שהוא מוקף צמיד פתיל</b> – תנור סגור אין מזיזים אותו בגלל כובדו וגודלו, והוא סגור ואי אפשר לטמאו מתוכו.<b> רבי יוסה אומר אף התנור טמא עד שיעשה לו מחיצה גבוה עשרה טפחים</b> – שמא בכל זאת הוזז, עד שעשו לו מחיצה נפרדת ובכך סומן תחום שאין בו כניסה חופשית לכל הדיירים. לכאורה אפשר היה להבין שרבי יוסי חולק רק על רבי יהודה, כלומר שהרישא היא הכרזה כללית ורבי יוסי ורבי יהודה חולקים ביניהם על פרט אחד (תנור). אבל מבחינה הגיונית אם תחום שסומן מונע כניסה, מה ההבדל בין תנור לכל חפץ אחר? ואכן מהתוספתא יוצא שרבי יוסי אומר את דבריו על כל חפץ שהוא.
שנינו בתוספתא: "חבר ועם הארץ שהיו שרויין בחצר ושכחו כלים בחצר, הראוי ליטמא מדרס מטמא מדרס, וליטמא טמא מת טמא טמא מת. לזה סוכה בפני פתחו ולזה סוכה בפני פתחו, לזה מחיצה בפני פתחו ולזה מחיצה בפני פתחו, זה מניח כליו בתוך סוכתו, וזה מניח כליו בתוך סוכתו, זה מניח כליו על גבי מחיצתו, וזה מניח כליו על גבי מחיצתו, הכל טהורין. ורבי שמעון אומר אף על פי שאין שם לא סוכה ולא מחיצה טהורין, שזה מניח בפני פתחו וזה מניח לפני פתחו" (פ"ט ה"א, עמ' 670). תנא קמא של התוספתא הוא רבי יוסי שבמשנה, ורבי שמעון אומר שבחצר יש חלוקה בלתי פורמלית והשטח שלפני הפתח שייך לבעל הפתח, ושם אחרים אינם עוברים. הם אינם מזיזים חפצים, ומכבדים את הפרטיות של בעל הפתח הסמוך. רבי שמעון מקל עוד יותר מרבי יוסי ואינו דורש מחיצה ממשית, וכן: "לזה סוכה בפני פתחו של חברו, ולזה סוכה בפני פתחו של חברו, זה מניח כליו בתוך סוכתו לפני פתחו של חברו וזה מניח כליו על גבי מחיצתו לפני פתחו של חברו, הרי אלו טמאין, שלזה רשות ליכנס ולזה רשות ליכנס" (תוס', שם ה"ב). זהו דיון בנדבך שני מעל הנדבך שבתוספתא הקודמת, כאשר זכויות הסוכה והפתח סותרות זו את זו<sup class="footnote-marker">1</sup><i class="footnote">גם התלמוד הבבלי עוסק בשאלה זו של השימוש בחצר המשותפת. הסוגיה הבבלית (שמצוטטת להלן) קשה להבנה מבחינה חברתית, כנראה משום שיש בה עירוב של דברי אמוראים מבבבל ומארץ ישראל; אמנם הדיון אחד, אבל כל חכם מדבר על מציאות שונה: "חצר שחלקה במסיפס [צ"ל פסיפס, כלומר שהחלוקה סמלית) – אמר רב: טהרותיו טמאות, ובגוי אינו עושה יין נסך; ורבי יוחנן אמר: אף טהרותיו טהורות. מיתיבי: הפנימית של חבר והחיצונה של עם הארץ, אותו חבר שוטח שם פירות ומניח שם כלים, ואף על פי שידו של עם הארץ מגעת לשם; קשיא לרב! אמר לך רב: שאני התם, שנתפס עליו כגנב. תא שמע, רבן שמעון בן גמליאל אומר: גגו של חבר למעלה מגגו של עם הארץ, אותו חבר שוטח שם פירות ומניח שם כלים, ובלבד שלא תהא ידו של עם הארץ מגעת לשם; קשיא לרבי יוחנן! אמר לך רבי יוחנן: שאני התם, דאית ליה לאישתמוטי, מימר אמר: אימצורי קא ממצרא. תא שמע: גגו של חבר בצד גגו של עם הארץ, אותו חבר שוטח שם פירות ומניח שם כלים, ואף על פי שידו של עם הארץ מגעת לשם; קשיא לרב! אמר לך רב: לאו איכא רבן שמעון בן גמליאל דקאי כוותי? אנא דאמרי כרבן שמעון בן גמליאל" (בבלי, עבודה זרה ע ע"ב). אם כן לדעת הבבלי בחצר משותפת אין צריך לחשוש שמא עם הארץ (או הגוי) חדר לרשותו הפרטית של שומר הטהרה, אף כאשר החלוקה היא רק סמלית, אבל בחצר פתוחה לגמרי כנראה יש חשש כזה. אבל נשמעת גם דעה אחרת שהחפצים טהורים עד מקום שעם הארץ יכול להגיע אליו כשהוא עומד ברשותו ושולח יד לחצר חברו שומר הטהרה. עם הארץ לא ייכנס לשטחו של חברו, אבל לא יהסס לשלוח ידו לשם. רב מחמיר עוד יותר. מדיניותם של חכמי בבל מחמירה אפוא בהרבה, ומן הסתם ההלכות מבוססות על המציאות החברתית שהכירו בבבל, ואילו משנתנו היא משנת ארץ ישראל. </i>.
כמו הפרק הקודם גם משנתנו חושפת טפח נוסף מהווי החצר המשותפת. לעתים אכן בנו השותפים מחיצות שתחמו את החצר לתחומים פרטיים (משנה, בבא בתרא פ"א מ"א; בבלי, עבודה זרה פא ע"ב), אבל בדרך כלל הייתה החצר פתוחה וכך לכל אחד היה יותר שטח, על חשבון הפרטיות. החצר הפתוחה היא זו שאפשרה את יחסי הידידות בין הנשים, שוכנות החצר (לעיל מ"ד ומ"ה).
השטח שלפני הפתחים נחשב לשטח פרטי. התוספתא (בבא מציעא פי"א הי"א-הי"ג) דנה בכך במפורט:
1. פתחים שבחצר, גדולים של אחד וקטנים של אחד – גדולים אין להם אלא ארבע אמות, וקטנים נותנין להם ארבע אמות לכל אחד ואחד. <br>2. אחד נוטל פתח הגדול ואחד נוטל שני פתחים קטנים – זה שנוטל פתח הגדול אין לו [אלא] ארבע אמות, וזה שנוטל שני פתחים קטנים נותנין לו ארבע אמות לכל אחד ואחד. <br>3. היו שם אחד רחב מעשר אמות, נוטל ארבע אמות כנגדו וארבע אמות בחצר, פחות מיכן משלימין לו את המדה כנגדו, נותנין לו מכניס ומוציא ארבע אמות בחצר. <br>4. זבל שבחצר מתחלק לפי פתחים, <br>5. ואכסניא לכל אדם. <br>6. הפתח פתוח למרפסת – אין לו אלא ארבע אמות. <br>7. מרפסת עצמה – יש לה ארבע אמות. <br>8. חמשה פתחים פתוחין למרפסת – אין למרפסת בחצר אלא ארבע אמות בלבד. <br>9. מי שיש לו אכסדרה לפנים מחצירו, בזמן שמגופפת נותנין לו מכניס ומוציא ארבע אמות בחצר, אינה מגופפת – הרי היא כשאר כל החצר. <br>
כל פתח זכאי לארבע אמות לפי רוחב הפתח (2), ואם הפתח קטן מארבע אמות רוחב נותנים לו לפחות ארבע אמות (1). מי שיש לו פתח יותר מעשר אמות מקבל ארבע אמות רוחב לכל אורך הפתח, אבל מנכים לו מחלקו בחצר, ובלבד שבחצר המשותפת יהיו לו לפחות ארבע אמות (מרובעות? – 3). הזבל מתחלק לפי הפתחים (4), כלומר בזבל שבחצר כולם שותפים וכל פתח הוא בבחינת מניה בשותפות. כמו כן חובת אכסניה<sup class="footnote-marker">2</sup><i class="footnote">לצבא הרומי הייתה זכות לדרוש אכסניה ליחידת צבא שעברה במקום. במקרה כזה הטילו על הכפר, או על החצר, לאכסן כמות חיילים, והחלוקה התבצעה לפי פתחים. </i> מתחלקת לפי מספר הדיירים בחצר (5). התוספתא ממשיכה בדיון על ארגון החצר המשותפת, ולא כאן המקום לפירוט מלא.

Mishnah 2

<b>המפקיד כלים אצל עם הארץ</b> – לשמרם,<b> טמאין טמא מת וטמאין מדרס</b> – טמא מדרס הוא כל מה שמשמש לעמידה, ישיבה או שכיבה. אם נתן לו כלי זכוכית איננו טמא מדרס. טמא מת הוא כל חפץ שאדם שהוא טמא מת (שנגע בעצמו במת או ששהה עמו תחת אוהל אחד) נגע בו.<b>אם מכירו שהוא אוכל בתרומה טהורין</b> – עם הארץ נשמר שלא לפגוע בחבר. הלכה מעין זו ראינו לעיל (פ"ז מ"ח), "שדרך טמאין פורשין ממנו",<b> מטמא מת אבל טמאין מדרס</b> – כאן משתקף האמון שעם הארץ לא יכשיל את הכוהן, או את החבר השומר על טהרה. בטיעון זה השתמשה המשנה לעיל (פ"ז מ"ח). עם זאת, המשנה הקודמת לא העלתה את האבחנה בין טמא מת לזב. מסתבר שעם הארץ מודע לטומאת מת ונזהר ממנה (בשביל שכנו החבר), אבל אינו מודע לטומאת זב הנתפסת בעיניו כלכלוך ולא כטומאה. בחצר המשותפת בוודאי ידעו מי שומר על טהרות, ולמי שייך כל חפץ, ואף על פי כן אין המשנה משתמשת בטיעון זה. כפשוטן משנתנו ומשנה ח בפרק הקודם הן משניות חלוקות, אם לא בהלכה אז לפחות בכיוון המחשבתי. ההבדל בין טומאת מת לטומאת מדרס יוסבר להלן.
<b>רבי יוסה אומר אם מסר לו תיבה מליאה בגדים בזמן שהיא רוצצת</b> – שהבגדים מגיעים עד מכסה התיבה, <b>טמאה מדרס</b> – מהטמא שישב על מכסה התיבה, נשען על הבגדים וטימאם.<b>אם אינה רוצצת טמאה מדף</b> – טומאת מדף היא טומאה קלה הנובעת מכך שאין חיבור ממשי בין המטמא לבין החפץ שנטמא. בפירושנו לפרה (פ"י מ"א) ולזבים (פ"ד מ"ז) הרחבנו בכך; בפירושנו לזבים ראינו שרבי נחמיה חולק, ומן הסתם הוא חולק גם במשנתנו. <b>אף על פי שהמפתח ביד הבעלים</b> – אין צורך לחשוש שעם הארץ יפתח את התיבה ויוציא בגדים ויטמאם, לכן אין חוששין לטומאת נגיעה אלא רק לטומאת מדרס הנובעת מישיבה על התיבה. אכן בתוספתא נקבע: "נאמן עם הארץ על טבילת טומאת ואין נאמן על טבילת מדף" (פ"ט ה"ד, עמ' 670)<sup class="footnote-marker">3</sup><i class="footnote"> ליחס מקל כלפי עם הארץ ראו עוד תוס', פ"י ה"ח, עמ' 671, וראו להלן פירושנו לפ"ט מ"ד; פ"ט מ"ח; פ"י מ"ג, וכן: "אלא שאין עם הארץ בקיים בהסט" (פ"י מ"א). לעמי הארץ נוהגי טהרה משלהם. הם שומרים עליהם בקפדנות ונאמנים עליהם, אבל אין הם נאמנים על שמירת דיני הטהרה "שלנו", ובתחום זה הם גם טועים וגם אינם נאמנים (ראו פירושנו לפ"י מ"ג).</i>. טומאת מדף היא טומאה קלה במיוחד. בין טומאת מת לטומאת מדף פער גדול למדי, ולא ברור מה הדין לגבי מדרס, משכב, מגע טמא מת וכו'.
מכל מקום, טומאת מת נובעת מנגיעה במת. בדרך כלל זה מקרה של זעזוע במשפחה ובקהילה; כולם יודעים כיצד שומרים על טומאת מת, ואולי אף מקפידים להיטהר ממנה (ראו לעיל פירושנו לפ"ז מ"ח; תוס', פ"ח הי"ב, עמ' 669). אפשר גם ששמרו על ההלכה לזמן קצוב כחלק מטקסי המוות. כך זה כיום, בחברות שונות. השמירה על הלכה בנוכחות המת מבטאת את הפחד הטמיר מתופעת המוות, ואת הרצון לחרוג מהנוהג היום-יומי לנוכח האירוע הקיצוני והמזעזע. פן זה הוא חלק מהקשר שבין טומאה ופחד שעליו עמדנו במבוא.
עד עכשיו לא מצאנו הבדלים הלכתיים לגבי האמון בעם הארץ בין טומאת טמא מת וטומאת מדרס אלא הבדלים הנובעים מתנאים מציאותיים, כגון שהכלי אינו משמש לישיבה (משנה, כלים פ"כ מ"ב ועוד הרבה). אדרבה, המשנה קובעת: "כל המיטמא מדרס מיטמא טמא מת, ויש שמיטמא טמא מת ואינו מיטמא מדרס" (נידה פ"ו מ"ג). המדובר כמובן בחפץ שאינו משמש לישיבה, עמידה או שכיבה עליו, אבל כל חפץ שנגע במת מטמא בטמא מת. אבל במשנתנו הבדל ברור ביניהם, הבדל שסיבותיו אינן תאורטיות אלא כנראה מציאותיות וחברתיות, ומעוגנות, לפי הסברנו, לא במערכת המשפטית אלא במערכת של פסיכולוגיה ציבורית.
הקפדה מסוימת של עם הארץ על טהרות שנינו בהלכה אחרת: "עם הארץ שקבל עליו<sup class="footnote-marker">4</sup><i class="footnote">"קיבל עליו" הוא המונח לקבלת חברות.</i> והיו לו טהרות, ואמר בריא לי שלא נטמאו. אלא<sup class="footnote-marker">5</sup><i class="footnote">המילה מיותרת.</i> בזמן שהן עשויות על גבי אחרים אסורות לו ואסורות לכל אדם, על גבי עצמו מותרות לו ואסורות לכל אדם. אם אסורות לכל אדם רבי עקיבא אמר מותר לו ומותר לכל אדם, אסור לו ואסור לכל אדם" (תוס', פ"ט ה"ו, עמ' 670). לדעת חכמים אם הטהרות נעשו בשבילו בזמן שהיה עם הארץ הרי שמי ששמר בשבילו על דיני טהרה מן הסתם לא הקפיד בכך, לכן אין הוא יכול לסמוך על השמירה. לדעת רבי עקיבא יש לשמור על רמת הקפדה אחידה<sup class="footnote-marker">6</sup><i class="footnote">לתפיסה זו של הקפדה אחידה ראו עוד תוס', פ"ט ה"ז, עמ' 670; משנה, פרה פ"ה מ"ג ופירושנו לה. </i>. מכל מקום, אנו שומעים שעמי הארץ מקפידים מעט על ההלכה ומסתייעים לשם כך בשומרי טהרה. תמונה זו של כוהנים העושים את העבודות המטמאות בטהרה עבור עמי הארצות העלינו גם במבוא למסכת מעשרות ולמסכת חלה.
זו עדות לכך שאמנם רוב הציבור לא הקפיד על דיני טהרה, וגם בין חכמים לא רווחה ההקפדה (לפחות מלאחר דור אושא). אבל עם זאת הייתה הקפדה על שני תחומים. כוהנים הקפידו על טהרת תרומה, והציבור הרחב על טהרה ממת. במקביל גם הקפידו הכול על טהרת חטאת, ובזמן שהמקדש היה קיים על טהרת מי חטאת. אם כן ההלכות הנלמדות במסכת זו, ובסדר טהרות בכלל, אינן רק תאוריה הלכתית אלא גם תורת חיים.

Mishnah 3

המשנה מסודרת בצורה ריבועית (יום ויום, יום ולילה, לילה ויום, לילה ולילה). זו תופעה תדירה במסכת, ובמבוא ריכזנו כמה מהמשניות הריבועיות והמספריות שבמסכת.
<b>המאבד ביום ומצא טהור</b> – בו ביום, ויש סיכוי טוב שהחפץ טרם הספיק להיטמא. אין כאן טיפול לפי דיני ספק, אלא בהתאם לנסיבות (לוח זמנים).<b> ביום ומצא בלילה בלילה ומצא ביום ביום ומצא ביום שלאחריו טמא זה</b> – מבחינה סטטיסטית סיכויי ההיטמאות זהים לרישא, אך החפץ טמא. <b>זה הכלל כל שעבר עליו הלילה או מקצתו טמא</b> – אין סיבה הגיונית לדין זה, וכי מה שונה לילה מיום? יתר על כן, אין כל סיבה לחשוב שהחפץ נטמא, וכבר שנינו לעיל ש"כל הטמאות כשעת מציאתן" (פ"ג מ"ה), וכן "כל הטמאות כשעת מציאתן וכן כל מקום מציאתן" (תוס', פ"ג ה"ד, עמ' 662), וצריך היה להיות שגם כאן הכול טהור. משנתנו חולקת אפוא על המשנה שם, וכוללת אבחנה שאיננה שם. רק בדוחק ניתן לפרש שהמשנה שם מדברת על מי שמצא בו ביום. מחט חלודה למשל, הנזכרת במשנה שם, אינה יכולה להחליד, עד כדי פסילה משימוש, תוך פחות מיום. המשנה מבטאת פחד מהשילוב של הלילה והטומאה. זו דוגמה טובה לקשר שבין טומאה ופחד, קשר שעמדנו עליו במבוא. <b>השוטח כלים ברשות הרבים טהורין</b> – שכן כל הספקות ברשות הרבים טהורים (פ"ו מ"ו),<b> וברשות היחיד טמאין</b> – ספק ברשות היחיד טמא (פ"ו מ"ו). קטע זה במשנה אינו מבחין בין יום ללילה, כפשוטו הוא עוסק ביום, שכן בלילה אין שוטחים כלים ברשות הרבים.
<b>אם היה משמרן טהורים</b> – זו הלכה פשוטה שאין צריך לאמרה, ונחוצה רק בשל ההמשך. משפט זה מופיע גם בתוספתא דלהלן (מס' 6)<b>.</b> 
בתוספתא צורפו שתי המשניות, משנתנו והמשנה הקודמת המבחינה בין טמא מת לטמא מדרס, לכלל הלכה אחת: "1. המאביד והמוציא<sup class="footnote-marker">7</sup><i class="footnote">בכתב יד וינה "המוצא".</i> ברשות היחיד ועבר עליה לילה טמא מדרס וטמא מת, 2. ברשות הרבים ועבר עליהם לילה טמאים מדרס וטהורין טמא מת. 3. רבי שמעון מטהר, שהיה רבי שמעון אומר אבד מחט ומצא מחט טהורה שאני אומר מחט שאבד הוא מחט שמצא. 4. ומודים חכמים לרבי שמעון במניח ובשכוח<sup class="footnote-marker">8</sup><i class="footnote">שכוח הוא לא מי ששכח, אלא זו מילה בהשפעת הארמית ומשמעה מוצא.</i> ברשות הרבים, שאף על פי שעבר עליהן לילה שהן טהורין. 5. במניח ושכחן ברשות היחיד ועבר עליהן לילה טמאין מדרס וטהורין טמא מת. 6. המאבד המוציא בתוך הבית הרי זה טהור מפני שהן בחזקת המשתמר שכל הבית מן המוצנע" (פ"ט ה"ח-ה"ט, עמ' 670).
התוספתא נטשה את המבנה המרובע של המשנה ומנסה ליצור היררכיה בין הכללים הנוגעים לנושא. האבחנה היא בין רשות הרבים ליחיד, ובין טמא מדרס לטומאת מת. כבר עמדנו במבוא על כך שקו זה מאפיין את התוספתא. המשנה נוקטת כל פעם בכלל אחד, והתוספתא מנסה ליישב בין הכללים השונים. רבי שמעון הוא כמשנה לעיל (פ"ג מ"ה), ודעת חכמים היא איסוף וסידור של הכללים השונים.
כלי שנעזב בלילה
להערכתנו הניסיון בתוספתא לארגן את הכללים השונים הוא מלכותי, וריכזנו את החומר במבוא.
<b>נפלו</b> [<b>ו</b>]<b>הלך להביאן טמאים</b> – נראה שהמשנה מדברת בשטיחת כלים על הגג, וזה אחד המקרים הנידונים בתוספתא: "1. גגו של חבר בצד גגו של עם הארץ, חבר שוטח שם כלים ומניח שם טהרות, ובלבד שאין עם הארץ יכול לפשוט את ידו וליגע. 2. גגו של חבר למעלה מגגו של עם הארץ, אף על פי שעם הארץ יכול לפשוט ידו וליגע, חבר שוטח שם כלים ומניח שם טהרות. 3. רבן שמעון בן גמליאל אומר: גגו של חבר למעלה מגגו של עם הארץ, חבר שוטח שם כלים ומניח שם טהרות, ובלבד שאין עם הארץ יכול לפשוט את ידו וליגע"<sup class="footnote-marker">9</sup><i class="footnote">חסר בכתב יד וינה.</i> (פ"ט הי"א, עמ' 670). בתוספתא שלוש הלכות: הראשונה היא ההלכה שבמשנה, השנייה והשלישית הן מחלוקת במקרה שגגו של החבר מהווה רשות נפרדת, והשאלה היא האם גגות בגבהים שונים הם כחצר, או שמא כל אחד רשות נפרדת.
מעין מחלוקת זו שנינו לעניין עירוב: "כל גגות העיר רשות אחת, ובלבד שלא יהא גג גבוה עשרה או נמוך עשרה, דברי רבי מאיר, וחכמים אומרים כל אחד ואחד רשות בפני עצמו. רבי שמעון אומר אחד גגות ואחד חצרות ואחד קרפיפות רשות אחד לכלים ששבתו לתוכן, ולא לכלים ששבתו בתוך הבית" (משנה, עירובין פ"ט מ"א). הנושא בעירובין שונה לגמרי. בעירובין הכלל הוא שמותר לטלטל ברשות היחיד, השאלה היא מה נכלל באותה רשות. במשנתנו השאלה איננה משפטית אלא פסיכולוגית: היכן ישלח עם הארץ את ידיו. עם זאת, יש קשר בין השאלות. בעירובין לכל הדעות שינוי גובה של עשרה טפחים הוא בעלות נפרדת, והמחלוקת היא על גגות באותו גובה פחות או יותר. המשנה בעירובין מנוסחת בצורה משפטית יותר, יש בה הגדרת גובה והיגיון משפטי, ואילו במשנתנו הקביעות נראות שרירותיות למדי. בעירובין רבי מאיר מנמק את דבריו: "תאמר בגגות שכל אחד ואחד מכיר את שלו. אמר להם: הרי שהיתה חלוקה, או שהיתה עשויה פסיפס, לא כל אחד ואחד מכיר את שלו?..."<sup class="footnote-marker">10</sup><i class="footnote">תוס', עירובין פ"ז הי"ד; בבבלי, שם צא ע"א, המשך אמוראי של טענות אפשריות.</i>. נימוק זה הוא המתאים למשנתנו, השאלה היא האם בגגות ניכרת חלוקת הבעלות או שהגג נחשב כיחידה אחת, כמו החצר המשותפת שבמשנה א.
עוד בתוספתא למשנתנו: "כלים שטוחין ברשות היחיד למעלה מעשרה טפחים טהורין, דברי רבי שמעון, רבי יהודה אומר אפילו למעלה ממאה אמות טמאים" (פ"ט ה"י, עמ' 670). גם מחלוקת זו מובנת לאור משנת עירובין. לדעת רבי שמעון גובה עשרה טפחים יוצר רשות נפרדת, כמו רבי מאיר במשנת עירובין, ולפי רבי יהודה כל הגגות רשות אחת. זו חומרה רבה, אך מתאימה לדעת רבי יהודה<sup class="footnote-marker">11</sup><i class="footnote">לעיל בעניין "הפה שאסר הוא הפה שהתיר" העלינו את החשש (חשד) שלפנינו העברת המינוח ההלכתי מדיני ממונות לדיני טהרות, ללא הצדקה עניינית. גם במקרה שלפנינו זו העברה, אבל כאן כנראה יש היגיון חברתי בהעברה זו. מכל מקום גם אם להעברה זו היגיון, זהו עוד ביטוי להשתלטות החשיבה והניסוח המשפטיים על הלכות טהרה.</i>.
<b>נפל דליו לתוך בורו שלעם הארץ והלך להביא במה יעלינו טמא מפני שהונח ברשות עם הארץ שעה אחת<sup class="footnote-marker">12</sup><i class="footnote">בכתב יד קופמן מתחילה כאן משנה חדשה, ואכן עניין חדש לפנינו.</i></b> – מבחינה מעשית עם הארץ אינו יכול לטמא את הדלי. אם הצליח להעלות אותו ודאי שהוא טמא, אך הדלי נותר בבור. לכל היותר הוא נגע בו באמצעות כלי אחר, והוא טמא טומאה קלה, אם בכלל. (הדלי יהיה שלישי לטומאה, והוא לכל היותר טמא לקודש – ראו לעיל פ"ב מ"ד-מ"ה.) אין אלא לפרש שהתאוריה המשפטית גוברת על ההיגיון במקרה הייחודי הזה. הכלל הוא שכלי ברשות עם הארץ טמא, גם אם בפועל הסיכוי שנטמא קטן. בתוספתא יש תוספת: "נפל דליו בתוך בארו<sup class="footnote-marker">13</sup><i class="footnote">בספרות חז"ל אין הבחנה בין באר לבור, ובור המשנה הוא הוא הבאר שבתוספתא.</i> של עם הארץ הרי זה טמא, וטהור בעלייתו" (פ"ט הי"ב, עמ' 670). המילים "טהור בעלייתו" קשות. הר"ש מביאן ללא כל הערה, ובעל חסדי דוד פירש שאם חבר לא נטש את הדלי והעלה אותם בעצמו – הדלי טהור. בעל חסדי דוד עצמו מקשה, שכן לפי פירוש זה מה משמעות המילה "טמא"? הוא מתרץ בדוחק שמילה זו נגררה מהמשנה בטעות. אולי הכלי טהור בעלייתו אם בטוח שעם הארץ לא נגע בו, ועדיין גם לפי פירוש זה העיקר חסר מן הספר, וקשה<sup class="footnote-marker">14</sup><i class="footnote">ליברמן, תוספת ראשונים על אתר, קבע שטעות סופר היא. </i>.
המשנה משקפת יחסי רעות בין שכנים. שכן רשאי לשאוב מבורו של חברו, בלי ידיעתו, שהרי אילו ידע עם הארץ של מי הדלי היה נזהר מלטמא אותו.
<u>הגג </u>(איור 35<u>)</u>
גג הבית הקדום היה שטוח ושימש, בין השאר, לייבוש פרות: "והעלן לראש הגג לעשותן גרוגרות"<sup class="footnote-marker">15</sup><i class="footnote">תוס', ביצה פ"ד ה"א; משנה, שם פ"ה מ"א, וראו עוד מדרש פנים אחרות על אסתר, פרשה ג.</i>; "המעלה פרותיו לגג מפני הכנימה" (משנה, מכשירין פ"ו מ"א ומקבילות); "המעלה את האגודות ואת הקציעות ואת השום לגג בשביל שימתינו" (משנה, שם מ"ב) רש"י מדבר על ייבוש חיטים ושעורים. דוגמאות אלו משקפות את אירופה בלבד, שם קצרו חיטים ועדיין יורדים גשמים, אך בארץ הקציר מתבצע בימות הקיץ. עם זאת העלו אל הגג פרות אחרים, כזיתים (להלן פ"ט מ"ו), תאנים, ענבים וכדומה, ושימושים כיוצא באלו. העלאת הפרות לגג נחשבה לעתים לגמר המלאכה של הפרות (משנה, מעשרות פ"ג מ"ד-מ"ו). מקרה תדיר הוא שהגשם ירד על הפרות וגרם להם נזק; ההלכה רואה בכך הרטבה שלא לצורך (משנה, מכשירין פ"ו מ"א-מ"ב ומקבילות), ובעל הבית השתדל למנוע את הדבר.
<b>איור 35א.</b> גג הבית היה שטוח, שימש כמחסן ומשטח עבודה. בשרטוט בית עם גג שטוח בסגנון הגולן, בחורבת בעינה שבשפלת השומרון (מפורסם כאן לראשונה).
<b>איור 35ב.</b> זיזים המשמשים כבסיס לקורות הגג, בחדר ליד בית הכנסת בקצרין. צילם י' לביא.
<b>איור 35ג.</b> גג עץ בניקוסיה. צילם א' ששון.

Mishnah 4

גם משנה זו ריבועית: 1. פתוח פתוח, 2. פתוח נעול, 3. נעול פתוח, 4. נעול נעול.
<b>המניח את ביתו פתוח ומצאו פתוח</b> – יש חשש שנכנסו לתוכו עמי ארצות וטימאו את כל החפצים. המשנה אינה כדברי חכמים לעיל (פ"ז מ"ב) שאמרו שטמא עד מקום שיכול לפשוט, ולא כרבי מאיר שאמר שם שהכול טמא. לעומת זאת היא תואמת מסורת אחרת: "הנכנס שלא ברשות אפילו עומד בצד טהרות טהורות, וכן בגוי אינו חושש אלא משום יין נסך" (תוס', פ"ח ה"א, עמ' 668). הנכנס לבית פתוח נכנס שלא ברשות ולכן לא ייגע בחפצים, מה עוד שהוא יודע שהמדובר בבית שדייריו שומרים טהרה. לעומת זאת גנבים חשודים על נגיעה (פ"ז מ"ו), אבל גנבים הם נדירים ואין סיבה לחשוש שדווקא הם נכנסו לבית, והא ראיה שלא לקחו מאומה. נימוק נוסף יובא להלן.<b> נעול ומצאו נעול</b> – אין צריך לחשוש שמא נכנסו עמי ארצות או גנבים, שהרי הכול נעול. <b>פתוח ומצאו נעול טהור</b> – מישהו נעל את הבית, אך אין צריך לחשוש שנכנס לתוכו.<b> נעול ומצאו פתוח רבי מאיר מטמא</b> – החשש הוא שמי שפתח נכנס פנימה, ואלו היו גנבים המטמאים,<b> וחכמים מטהרין שהיו הגנבים ונמלכו והלכו להן</b> – גם חכמים חוששים לגנבים, אבל אם אין ראיה שנכנסו לבית הרי שהוא טהור. הלכה זו קרובה לדרבי רבי אליעזר שספק ביאה טהור, ספק מגע טמא (פ"ה מ"ד). בכל המקרים במשנה אין ודאות שהגנבים חדרו לבית ולכן טהור. רבי מאיר מחמיר רק במקרה האחרון, אך חכמים שחלקו על העיקרון של ספק ביאה כשר יטמאו אולי גם מקרים נוספים.
נראה שבדרך כלל היה הבית נעול, אבל גם אפשר שדיירים יעזבו אותו פתוח מתוך ביטחון בשכניהם לחצר. דוגמה חריגה מובאת במדרש על משפחות אשקלוניות שעלו לרגל וחששו מהנכרים, והקב"ה זימן להן מלאכים לשמור על הבית (ירו', פאה פ"ג ה"ז, יז ע"ד). בסוגיה שם מובאת סדרת מקרים העוסקים באנשים המשאירים את ביתם פתוח, ואולי גם במקרה באשקלון נשאר הבית פתוח והמלאכים נדמו לבני המשפחה. במקבילה המצוטטת בפתרון תורה (פרשת ראה, עמ' 261) מובא סיפור נוסף על עולה רגל ששכח לנעול את הדלת. אין ספק שהסיפורים מלמדים על ביטחון פנימי ביחסי השכנות, אך לא על ביטחון מוחלט.

Mishnah 5

<b>אשת עם הארץ שניכנסה לתוך ביתו של חבר להוציא בנו</b> – ב-<b>ל</b> , <b>מ</b> ובדפוס נוסף "או בתו", <b>או בהמתו הבית טהור מפני שניכנסה שלא רשות</b> – כבר ראינו שהנכנס שלא ברשות אין חוששים שטימא: "הנכנס שלא ברשות, אפילו עומד בצד טהרות טהורות, וכן בגוי, אינו חושש אלא משום יין נסך" (תוס', פ"ח ה"א, עמ' 668). יש הבדל בין גנבים לבין אישה תמימה שבנה זחל לבית חברו והיא באה לאסוף אותו. אישה כזאת אינה מרגישה את החופש שחשה אישה הטוחנת בבית חברתה הטהורה. התמונה החברתית של יחסי השכנות מלבבת. הילדים עוברים מבית לבית באופן חופשי, וההבדלים בשמירת המצוות אינם מפריעים להם במשחקים המשותפים. את המערכת החברתית סיכמנו בסוף משנה ד בפרק הקודם; כאן נסתפק בסיכום שהמערכת בחצר המשותפת מלבבת, פשוטה ונינוחה, אם כי לעתים חכמים רואים בידידות ובפטפוט החברי של נשות חצר השותפים גם סקרנות יתר ואבק רכילות. הם מתארים עצמם כנעלים מעל היבט זה של הפעילות המשותפת; הם אינם משתתפים בהווי החצר שכן איננו הווי של לימוד תורה. כך ראו עצמם חכמים, אך ספק אם הם משקפים את התנהגותם של גברים רגילים שלא היו תלמידי חכמים.
בכך מסתיימת החטיבה הגדולה העוסקת בחיים בצוותא בחצר המשותפת. היא בולטת בטון שונה בהשוואה לקטעים מקבילים במסכתות שביעית או דמאי. אין בה התעלמות משאלות של טהרה, אך אין בה איסורים על התנהגות חופשית, ולא מניעה של אשת החבר או של שומר הטהרה מלהשתלב בחיי החצר. עם זאת, אחת התוצאות של המגע הקרוב היא כמובן טומאה. את רמת הטומאה ניסו לתחום ולהקל בה.
מכאן מתחילה חטיבה חדשה שעניינה כללי הלכה.

Mishnah 6

הכלל העקרוני חוזר במשנת עוקצין (פ"ג מ"א) והובא לעיל (פ"א מ"א). משנתנו מונה כלל בסיסי בהכשר טומאת אוכלין: מה שהוא אוכל טמא בטומאת אוכלין. "אוכל" הוא אוכל אדם עד שייפסל מאכילת כלב.
<b>כלל אמרו בטהרות כל המיוחד לאכל אדם טמא עד שיפסל מאוכל הכלב</b> – ואז אין הוא מטמא עוד בטומאת אוכלין, ואינו יכול להיטמא בטומאת אוכלין<sup class="footnote-marker">16</sup><i class="footnote">והשוו תוס', תרומות פ"ט ה"ו ומקבילותיה; בבלי, כריתות כא ע"א; ירו', חלה פ"ד ה"ג, ס ע"א; בבלי, שבת קכח ע"א.</i>. <b>וכל שאינו מיוחד לאוכל אדם טהור</b> – אין הוא נחשב לאוכל,<b> עד שייחדנו לאדם</b> – "ייחדנו" הוא המונח למחשבה (תכנון) והכשר (הכנה של המזון למאכל ממש). <b>כיצד</b> – זו משנה תוספתאית<sup class="footnote-marker">17</sup><i class="footnote">ראו ויס, משניות תוספתא.</i>, רובד מאוחר יותר המסביר את הרישא של משנתנו.<b> גוזל שנפל לגת</b> – בכך נפסל למאכל אדם, <b>וחשב עליו להעלותו לנוכרי טמא</b> – יש כאן מחשבה להגישו כאוכל מיוחד לאדם, ונכרי בכלל אדם הוא. <b>לכלב טהור</b> – אם הבעל התכוון לתתו לכלב, אין הוא מאכל אדם וטהור מטומאת אוכלין. כאמור הכלל חוזר במשנת עוקצין (פ"א מ"א-מ"ג), ומופיע ברשימה בתחילת המסכת שלנו. <b>רבי יוחנן בן נורי מטמא</b> – לא ברור על מה רבי יוחנן חולק. אפשר שהוא חולק על הכלל בדבר הצורך במחשבה, או האם התאמה לאכילת כלב נחשבת מחשבה. אפשר גם שהוא חולק במקרה הספציפי וסבור שגוזל שנפל לגת עדיין חי וניתן לשחטו כאוכל לכל דבר.
בתוספתא שנינו: "גוזל שנפל לתוך הבור של גת חשב עליו לאשפה טמא, ולכלב טהור דברי רבי עקיבא, ורבי יוחנן בן נורי מטמא. זה היה מעשה ונמנו עליו חמשה זקנים וטמאוה" (פ"ט הי"ד, עמ' 671-670). רבי יוחנן נאמן לעמדתו במשנה, ועדיין לא ברור האם הוא חולק על דוגמה זו או על כל ההלכה העקרונית. הוא אומר את דבריו משמם של חמישה זקנים. חבר של חמישה זקנים נזכר בכמה מסורות, ונראה שהמניין אינו מקרי. כידוע בית דין רגיל מורכב משלושה דיינים, אך לדינים מיוחדים נדרשים חמישה דיינים (סנהדרין פ"א מ"א-מ"ב). ברם בתוספתא מובאת מחלוקת, ויש אומרים שחבר מינימלי הוא בן חמישה דיינים (סנהדרין פ"א ה"א). חבר של חמישה, כחבר הנהגתי מיוחד, מופיע בכמה מקבילות. כך, למשל, סמך רבי יהודה בן בבא חמישה תלמידים, ושימר את מסורת הסמיכה בעם ישראל<sup class="footnote-marker">18</sup><i class="footnote">בבלי, סנהדרין יד ע"א; עבודה זרה ח ע"ב. המעשה עצמו אולי עטור בכתרי אגדה, אך לענייננו ברור שהמספר הכיר את המניין של חמישה כביטוי לחבר משפטי מלא.</i>. במסורות אחרות מסופר על החלטות של חמישה זקנים, האחת בלוד והאחרת של חכמי יבנה, ועוד אחת בשם חמישה זקנים ביהודה<sup class="footnote-marker">19</sup><i class="footnote">משנה, עירובין פ"ג מ"ד; תוס', מקואות פ"ז ה"י, עמ' 660; ספרי זוטא, פי"ט פסוק כא, עמ' 314.</i>. חבר של חמישה נזכר גם בהקשר לחליצה<sup class="footnote-marker">20</sup><i class="footnote">ראו פירושנו ליבמות פי"ב מ"א.</i>. מעניינת במיוחד היא המסורת המספרת על חמישה זקנים שתרגמו את התורה<sup class="footnote-marker">21</sup><i class="footnote">אבות דרבי נתן, נו"ב פל"ז, עמ' 94; סופרים פ"א הט"ז.</i>. באיגרת אריסטיאס מסופר על שבעים ושניים זקנים שתרגמו את התורה, ומסורת זו חוזרת אצל יוספוס ובספרות חז"ל; המסורת על חמישה זקנים היא אפוא גלגול אגדי, אך מעידה כי חמישה זקנים הוא המונח המקביל למעשה של הסנהדרין. עוד נזכרים חמישה זקנים הנכנסים לעבר את השנה<sup class="footnote-marker">22</sup><i class="footnote">ויקרא רבה, פכ"ט פ"ד, עמ' תרעג. המספר חמישה מופיע בכל כתבי היד ובמקבילות.</i>, הדובר הוא רבי אבהו מקיסריה. כרגיל מופיע המניין של שבעה זקנים, ושוב מניין של חמישה הוא החבר הרגיל להכרעה. מניין של חמישה חברי מועצה מופיע גם בספרות הנוצרית הקדומה<sup class="footnote-marker">23</sup><i class="footnote">פלוסר, פתרון ישעיהו.</i>. כן רגיל הצירוף חמישה תלמידים שהיו לרבן יוחנן בן זכאי (משנה, אבות פ"ב מ"ח) ולישו הנוצרי (בבלי, סנהדרין מג ע"א ו"מעשה ישו")<sup class="footnote-marker">24</sup><i class="footnote">איננו טוענים שאכן היו לישו חמישה תלמידים, אלא שמסורת האגדה מציירת כך את דמותה של חבורתו.</i>. אם כן מותר להסיק שחמישה זקנים הם בית דין מיוחד ובעל תוקף לאומי<sup class="footnote-marker">25</sup><i class="footnote">למניין חמישה באופן כללי ראו פירושנו להלן פ"ו מ"ח.</i>. נראה שבית דין זה רווח בעיקר ביהודה, ואבטולמאוס (משנה, עירובין פ"ג מ"ד) העיד על הכרעה של בית דין כזה. לא מן הנמנע שזו עדות על הכרעותיהם של חכמי דור יבנה שהובאה לדור אושא במסגרת מפעל ריכוז התורה שבעל פה באושא. נוסיף שבתוספתא סנהדרין (פ"א ה"א) יש מחלוקת האם בית דין רגיל הוא של חמישה או של שלושה; נראה שההלכה הקדומה הייתה שנדרש בית דין של חמישה, כפי שיוצא מהנוסח הנכון למשנה, אבות פ"ג מ"ו<sup class="footnote-marker">26</sup><i class="footnote">ראו פירושנו למשנת אבות על אתר.</i>. ח<b>ישב עליו חרש שוטה וקטן</b> – לתת אותו לנכרי לאכילה,<b> טהור</b> – שכן מחשבתו של החירש או השוטה אין לה מעמד משפטי.<b>אם העלהו טמא שיש להן מעשה</b> – כל אלה אין להם דעת ולכן מחשבתם אינה מועילה, אבל אם העלו את האפרוח מהגת הרי יש כאן מעשה ואי אפשר להתעלם ממנו. <b>ואין להן מחשבה</b> – ולכן מחשבתם אינה מועילה. המשפט חוזר לדברי חכמים שברישא. המשפט חוזר גם במשנת כלים (פי"ז מ"ט) ומכשירין (פ"ג מ"ח; פ"ו מ"א), שם המדובר בהכשר לקבל טומאה. גמר המלאכה הוא המועד שבו החפץ גמור, מוכן למלאכה, ומאז הוא מקבל טומאה (ואם נגעה בו טומאה הוא טמא). גמר מלאכה מוגדר כשטיפת הכלי, ובתנאי שהשטיפה היא לרצונו של בעל הבית. חרש, שוטה וקטן ששטפו כלים אין מחשבתם מועילה, אבל המעשה תקף והכלים מוכשרים לקבל טומאה, כדברי המשנה שם: "המוריד בהמה לשתות: המים העולים בפיה בכי יותן<sup class="footnote-marker">27</sup><i class="footnote">"כי יותן" הוא המינוח לשטיפה שהיא לרצונו של בעל הבית ומכשירה לקבל טומאה. </i>, וברגליה אינן בכי יותן. אם חשב שיודחו רגליה, אף העולין ברגליה בכי יותן. בשעת היחף והדיש לעולם טמא<sup class="footnote-marker">28</sup><i class="footnote">כי הבעל מעוניין שרגלי הבהמה תתנקנה שכן היא דורכת ברגליה על החיטים ומסאבת אותן. </i>. הוריד חרש, שוטה וקטן, אף על פי שחושב שיודחו רגליה אינן בכי יותן, שיש להן מעשה ואין להן מחשבה" (מכשירין פ"ג מ"ח), וכן: "הרימון, האלון והאגוז שחקקום התינוקות למוד בהם את העפר, או שהתקינום לכף מאזנים, טמא, שיש להם מעשה ואין להם מחשבה" (משנה, כלים פי"ז מט"ו). הכלל מקובל גם בתלמודים (ירו', תרומות פ"א ה"א, מ ע"א; בבלי, חולין פיב ע"ב - יג ע"א). הכלל הוא תרומה חשובה לשאלת מעמדם ההלכתי (והחברתי) של החירש, השוטה והקטן. עם זאת, הכלל אינו פשוט: חירש שתרם, האם נחשב הדבר למחשבה (ההקדשה היא המחייבת או המעשה)? שוטה שקידש אישה או נתן לה גט, זהו מעשה או מחשבה?
זו כאמור ההלכה הקבועה, והיא מבוססת על ההנחה שחירש, שוטה וקטן אין להם דעת. אבל כל אחת מהקביעות הללו שנויה במחלוקת, כפי שהראינו בפירושנו לחגיגה פ"ג מ"א, ובמקומות נוספים. 

Mishnah 7

אחורי כלים שנטמאו במשקים – רבי אליעזר אומר מטמאין את המשקין, ואין פוסלין את האכלין. רבי יהושע אומר מטמאין את המשקין, ופוסלין את האכלין. שמעון אחי עזריה אומר לא כך ולא כך, אלא משקין שנטמאו באחורי הכלים מטמאין אחד ופוסלין אחד. הרי זה אומר: "מטמאיך לא טמאוני, ואתה טימאתני". <b>אחורי כלים שנטמו במשקין רבי אליעזר אומר מטמין</b> [<b>ה</b>]<b>משקין ואינן פוסלין את האכלים</b> – כלי חרס נטמא מתוכו, כלומר כאשר הטומאה חדרה לתוכו. אם הוא סגור וחתום הוא מכונה "צמיד פתיל" ואין הטומאה חודרת לתוכו. הכלל המשלים הוא שאין כלי חרס נטמא מאחוריו; זו הלכה קדומה וכבר העידו עליה לפני רבן גמליאל הזקן בדור יבנה: "זאת עדות העיד חזקיה אבי עקש לפני רבן גמליאל הזקן כל שאין לו תוך בכלי חרס אין לו אחוריים. אל תוכו, מתוכו הוא מטמא ואינו מטמא מאחוריו..." (ספרא, שמיני פרשה ז ה"ה, נג ע"ד; בבלי, בכורות לח ע"א). המשך הדרשה בספרי מתבסס כולו על ההנחה שכלי חרס אינו נטמא מאחוריו כלל. גם הירושלמי עוד חוזר על הלכה זו (ירו', מעשר שני פ"ב ה"ד, נג ע"ד), וכנראה נותרו מי שהחזיקו בדעה זו גם בתקופת האמוראית. כן מתנסחת הברייתא: "חומר במשקין שהמשקין תחלה לעולם, ומטמאין כל שהן, שמהן נעשו את הטומאה לטמא אדם, ולטמא בגדים, ולטמא אוכלין ומשקין, וכלי שטף מאחוריו, וכלי חרס מאוירו, מה שאין כן באוכלין" (תוס', טבול יום פ"א ה"ו, עמ' 684). ברייתא זו מדגישה שמשקין מטמאים רק כלי שטף מאחוריו. "כלי שטף" הוא מונח מקראי לכלי שניתן להטבילו ולטהרו, כלומר כלי מתכת, בניגוד לכלי חרס. כלי שטף נטמא מאחוריו ולא כלי חרס, וברור שהברייתא הזאת היא לפי התפיסה שמשקין אינם מטמאים כלי חרס מאחוריו.
עם זאת מצינו בספרות החמרה ניכרת שכלי חרס נטמא מאחוריו, ואלו דברי רבי אליעזר אצלנו. הכלי השלם מחולק, לצורך טהרה, לשלושה חלקים – תוכו, אחוריו, ובית הצביטה שהיא הידית שבה מחזיקים את הכלי: "כל הכלים יש להן אחוריים, ותוך, ויש להם בית צביעה. רבי טרפון אומר לעריבה גדולה של עץ. רבי עקיבא אומר לכוסות, רבי מאיר אומר לידים הטמאות והטהורות. אמר רבי יוסי לא אמרו אלא לידים הטהורות בלבד" (משנה, כלים פכ"ה מ"ז). הווה אומר, הכלי מחולק לשלושה חלקים: "בית הצביעה", הוא בית הצביטה, הידית ואחורי הכלי. המחלוקת של חכמים היא באילו כלים מדובר, וספק אם הם נחלקים או משלימים זה את זה וכל אחד אמר את דבריו במקרה אחר. מכל מקום, אם הכוס טמאה מאחוריה ניתן לשתות ממנה.
את ההלכה משלימה משנה אחרת: "כני כלים, ואוגניהם, ואזניהם, וידות הכלים המקבלים, שנפלו עליהן משקין, מנגבן והם טהורים. ושאר כל הכלים (שאינם יכולין לקבל רמונים) שאין להם אחוריים ותוך, שנפלו משקין על מקצתו, כולו טמא. כלי שנטמא אחוריו במשקין, אחוריו טמאים, תוכו, ואוגנו, ואזנו, וידיו טהורין. נטמא תוכו כולו טמא" (כלים פכ"ה מ"ו). אם כן, לכלי לא רק שלושה חלקים אלא יותר: תוך, אחוריים, אוזן וידית שהן פירוט של "בית הצביטה", והאגן, היא טבעת הבסיס של הכלי. התוך טמא לגמרי (אם נכנסה לתוכו טומאה, כגון שרץ), הידית והאגן די להם בניגוד, והאחוריים נטמאים במשקים בלבד, והוא שנאמר בקיצור "כלי שנטמאו אחוריו לא נטמא תוכו" (משנה, כלים פכ"ה מ"ד). "בית הצביטה" או "בית הצביעה" הוא המקום שמחזיקים בו את הכוס, הידית או השפה המקופלת של הכלי.
המשנה שם (בכלים) חוזרת ומסבירה בפירוט: "כיצד? היו ידיו טהורות ואחורי הכוס טמאים, אחזו בבית צביעתו אינו חושש שמא נטמאו ידיו באחורי הכוס. היה שותה בכוס שאחוריו טמאים, אינו חושש שמא נטמא המשקה שבפיו באחורי הכוס וחזר וטימא הכוס. קומקום שהוא מרתיח אינו חושש שמא יצאו משקין מתוכו ונגעו באחוריו וחזרו לתוכו" (משנה, כלים כ"ה מ"ח). כמו כן: "1. משקין טמאין, שהיו נותנין<sup class="footnote-marker">29</sup><i class="footnote">צ"ל נתונים.</i> אבית צביעתו של כוס, ונגע בהן ככר טהור, נטמא הככר. 2. משקין טהורין שיהו נותנין בית צביעתו של כוס, ונגע בהן ככר טמא, נטמאו המשקין" (תוס', כלים בבא בתרא פ"ג ה"ט, עמ' 593), והתוספתא ממשיכה במקרים שונים של נוזלים שנגעו באחורי הכלי או בבית האחיזה שלו. הברייתא מסיימת: "רבי מאיר אומר לידים טמאות כיצד? אפשר<sup class="footnote-marker">30</sup><i class="footnote">כלומר אי אפשר.</i> לומר בנגוב, שאין הידים מטמאות בנגוב. אפשר<sup class="footnote-marker">31</sup><i class="footnote">אי אפשר.</i> לומר במלא משקין, שעד שלא יגע בהן נטמא משקין. אמור מעתה היו ידיו טמאות, ואחורי הכוס טהורין, ומשקה טופח באחורי הכוס, אוחזו בבית צביעתו ואינו חושש שמא נטמאו המשקין שבאחורי הכוס מחמת ידיו, חזרו ויטמאו את הכוס" (תוס', שם). הווה אומר, אם נגע בידיים יבשות טמאות באחורי הכוס הכוס עדיין טהורה; אם הרים בידיים יבשות וטמאות כוס מלאה משקים הרי שהמשקים טמאים בהיסט; אבל אם ידיו טמאות ואחורי הכוס טהורים, אבל יש באחורי הכוס או בבית האחיזה משקים טהורים, הרי שהשילוב של ידיים טמאות (יבשות) ומשקה טהור הופכים את הידיים לטמאות ורטובות. אך עדיין אין לחשוש שהמשקין עצמם נטמאו ויטמאו את אחורי הכוס.
כל טומאת אחורי כלים היא במשקים בלבד, וכל המקורות שציטטנו מדברים על משקים ולא על אוכלים. משנתנו מחמירה צעד אחד נוסף. לא רק שהאחוריים נטמאו, אלא גם תוך הכלי נפסל לאכילת תרומה. רבי אליעזר מטמא את המשקים שבכלי, והאוכל אינו פסול, ורבי יהושע מחמיר כפי שנראה להלן.
לכאורה ההלכה ברורה ושלמה, וכפי שנראה משנתנו דנה באחד מפרטיה. ברם, במסכת ברכות יש מחלוקת בית שמאי ובית הלל: "בית שמאי אומרים נוטלין לידים ואחר כך מוזגין את הכוס ובית הלל אומרים מוזגין את הכוס ואחר כך נוטלים לידים" (משנה, ברכות פ"ח מ"ב). התוספתא מנמקת את הדעות ומציעה שני נימוקים: "בית שמיי אומרים נוטלין לידים ואחר כך מוזגין את הכוס שמא ניטמאו משקין שבאחורי הכוס מחמת הידים ויחזרו ויטמאו את הכוס, בית הלל אומרים אחורי הכוס לעולם טמאין. דבר אחר, אין נטילת ידים אלא סמוך לסעודה, מוזגין את הכוס ואחר כך נוטלין לידים" (תוס', ברכות פ"ה הכ"ו; ירו', שם פ"ח ה"ב, יב ע"א; בבלי, שם נב ע"א). אם כן, טעמם של בית שמאי הוא שבאחורי הכוס יש לחות מסוימת. לכוס הייתה קרקעית ישרה שהיה בה שקע רדוד כלפי פנים הכוס, כך שהכוס ניצבה על השולחן ביציבות (איור 36). אם ימזוג אדם את הכוס לפני נטילת ידיים ואחורי הכוס מצויה לחות, הרי שלחות זו תיטמא, ותטמא את היין שבפנים הכוס. בית הלל סבורים שאין לשקול את טומאת הידיים כמו טומאה רגילה. אם יש רטיבות מאחורי הכוס והיא טמאה ייטמא היין בכל מקרה, ואם הרטיבות טהורה הרי שנגיעה בידיים מסואבות (ידיים שלפני נטילת ידיים) לא תטמא אותם. אדם שנוטל ידיו הוא אדם טהור, והנטילה היא חומרה יתרה, מעין מחווה סמלית של טהרה כמו שהסברנו במבוא, ומכל מקום אין אדם כזה מטמא משקים אחרים. בתלמוד הבבלי הגרסה שונה במקצת<sup class="footnote-marker">32</sup><i class="footnote">ראו ליברמן, למקום, עמ' 91.</i> והם מייחסים לבית הלל טיעון אחר שנברר להלן. עד כאן יש לומר שלבית הלל מותר ליטול ידיים גם אחרי המזיגה, אך מי שנהג כבית שמאי לא עשה כל רע, אלא שהחמיר על עצמו לשווא. לפי הסבר זה רבי אליעזר בשיטת בית שמאי, והכול אתי שפיר.
הבבלי הסביר את המחלוקת בברכות ישירות על רקע משנתנו: "בית שמאי סברי: אסור להשתמש בכלי שנטמאו אחוריו במשקין, גזרה משום ניצוצות. וליכא למגזר שמא יטמאו המשקין שבידים בכוס. ובית הלל סברי: מותר להשתמש בכלי שנטמאו אחוריו במשקין" (בבלי, ברכות נב ע"ב). לדעת בית שמאי חייבים ליטול ידיים לפני המזיגה, אחרת ייגעו ניצוצות מהמשקה (טיפות) בידיים ויהיו אלו משקים הנוגעים באחורי כלי ומטמאים אותם. אבל אין לחשוש שהידיים הרטובות תטמאנה את תוך הכלי, שכן הן טהורות. לדעת בית הלל כלי שאחוריו נטמאו כשר לשימוש, כמו כל המקורות שהבאנו וכדעת רבי אליעזר בתחילת המשנה. הסבר הבבלי קשה, ועומד בניגוד לתוספתא שממנה משמע שגם בית הלל מודים שבמקרה זה תוך הכלי טמא, ולכל הדעות אחורי הכלי נטמאים במשקים. יתר על כן, במשנת ברכות בית הלל מקלים ואצלנו תלמידם, רבי יהושע, מחמיר יותר מתלמיד בית שמאי. עד כאן להסבר הראשון בתוספתא.
כפי שפירשנו את כל המחלוקות שבין בית שמאי לבין בית הלל בפרק זה בברכות, עלינו לשער שגם במשנה זו המחלוקת עקרונית יותר. בית שמאי דורשים שהסעודה תתחיל במעשה הדתי, מעשה הטהרה, כלומר בנטילת הידיים, ואילו בית הלל אומרים שהסעודה מתנהלת כסדרה לפי סדר האכילה. יש לנטול ידיים רק כאשר מגיעים לאותו חלק המחייב זאת, כלומר לפני בציעת הפת. לבית הלל נטילת הידיים היא מצווה לצורך הסעודה, ולבית שמאי היא עיקר הסעודה, לא מכשיר למצוות הסעודה אלא מטרה כשלעצמה.
הצעה שנייה שהצענו היא שהמחלוקת אינה נובעת מבעיות טהרה של אחורי הכלים. לכל הדעות (בית שמאי ובית הלל) אין משקים מטמאים את אחורי הכלים, זאת כהלכה הקדומה שהעלינו. המחלוקת היא על סדרי הסעודה. כפי שפירשנו, התוספתא שכבר הכירה את ההלכה על אחורי כלים ניסתה להסב את מחלוקת התנאים הקדומים לעניין זה, אך ההסבר אינו מתאים בגלל חילוף שמות החולקים.
<b>רבי יהושע אומר מטמין</b> [<b>את</b>]<b> המשקין ופוסלין את האכלין</b> – לא רק שאחורי הכלים נטמאים, אלא גם האוכלים שבהם פסולים לאוכלי תרומה (וחולין בטהרה). לפי הסבר זה רבי יהושע, ממשיכם המובהק של בית הלל, מחמיר. <b>שמעון אחי עזריה אומר לא כך ולא כך</b> – בניגוד לשתי הדעות,<b>אלא משקין שניטמו באחורי</b> [<b>ה</b>]<b>כלים מיטמין אחד ופוסלין אחד</b> – ניסוח זה מוכר היטב מהמשניות לעיל (פ"ב מ"ו), והכוונה שהכלי עצמו טמא והאוכל שבתוכו פסול. או אולי חמור יותר, שהאוכל בתוך הכלי טמא ואוכל אחר שנגע בו פסול. המשקין הם תחילה לעולם, וממילא הכלי הוא ראשון לטומאה, האוכל שני ושני פוסל שלישי בתרומה (פ"ב מ"ד).<b> הרי זה</b> – האוכל שבתוך הכלי,<b>אומר</b> – אומר כביכול לכלי,<b> מטמיך</b> – המשקים,<b> לא טימוני</b> – המשקים לא טימאו ישירות את האוכל בכלי שכן לא נגעו בו,<b> ואתה טימתני</b> – אתה הכלי טימאת אותי. הביטוי החידתי "מטמאיך לא טימאוני..." חוזר בסדרת משניות במסכת פרה, והוא פתגם עממי. הפתגם העממי מתאים לדעת רבי יהושע ולדעת שמעון אחי עזריה.
במסכת פרה מובאת רשימת דוגמאות לכלל זה ("מטמיך לא טימוני..."), אבל הדוגמה של משנתנו חסרה. היא מופיעה בניסוח אחר במשנת כלים פ"ח מ"ד, ושם משמע שכל הכלי נטמא. בספרי זוטא יש רשימה מקבילה הכוללת את הניסוח של משנת כלים פ"ח מ"ד, ולא את הניסוח של משנתנו (ספרי זוטא, יט יא, עמ' 305). מכל מקום, הניסוח הוא לשיטת רבי יהושע המחמיר בלבד.
המשנה שלנו מופיעה כמעט כלשונה בתוספתא טבול יום כהמשך לתוספתא שכבר צוטטה לעיל: "אחורי כלים שנטמאו במשקין רבי אליעזר אמר מטמאין את המשקין, ואין פוסלין את האוכלין. והלכה כדבריו. רבי יהושע אומר מטמאין את המשקין, ופוסלין את האוכלין. וקל וחומר, ומה אם טבול יום שאינו מטמא משקה חולין, פוסל אוכלי תרומה, אחורי כלים שהן מטמאין משקה חולין, דין הוא שיפסלו אוכלי תרומה" (פ"א ה"ח, עמ' 685-684), והתוספתא ממשיכה: "שמעון אחי עזריא אומר חילוף הדברים, ומה אם טבול יום שהוא פוסל אוכלי תרומה אינו מטמא משקה חולין, אחורי כלים שאינן פוסלין אוכלי תרומה, דין היא שלא מטמאין משקה חולין" (שם ה"ט). שמעון אחי עזריה סבור שאחורי כלים שנטמאו אינם פוסלים אוכלים ואינם מטמאים משקים, ולכל היותר פוסלים משקים, אבל אפילו זה לא נאמר במפורש. דומה שיש לפרש את דבריו שאחורי כלים אינם פוסלים כלל את תוך הכלים, וכפי שראינו הלכה זו היא השלב השני בהלכות אחורי כלים. רבי יוסי מגיב על כך: "אמר רבי יוסי ראה הלכה זו האיך נחלקו עליה אבות הראשונים ודנו עליה דברי תורה מדברי סופרים, ודברי סופרים מדברי סופרים" (שם ה"י). לדעתו כל טומאת אחורי כלים היא אפוא טומאה קלה, מדברי סופרים בלבד<sup class="footnote-marker">33</sup><i class="footnote">להסבר המונח "דברי סופרים" ולמשמעותו כ"טומאה קלה" ראו לעיל פ"ד מי"א.</i>.
הבבלי (נידה ז ע"ב), לעומת זאת, משתמש בטיעון זה כהסבר של רבי אליעזר לדחיית הקל וחומר, אך גם הוא מגדיר את אחורי הכלים כטומאה קלה. כפי שראינו לעיל (פ"ד מי"א) "טומאה קלה" וטומאה מדברי סופרים הם מונחים קרובים. בסוגיה אחרת הבבלי טוען שלדעת רבי יהודה טומאת משקים היא מדאורייתא, והאמוראים סבורים שרבי יהודה חזר בו (פסחים יז ע"ב). אנו נחזור לעסוק במקורם של דברי רבי יהודה, ונסתפק כאן בהבנה שבדור אושא נחלקים על מעמדה המשפטי של ההלכה של טומאת אחורי כלים.
כן שנינו בספרא: " 'וכל משקה אשר ישתה בכל כלי יטמא' 1. מלמד שהמשקים מטמאים את הכלים דברי רבי יהודה, 2. רבי יוסי אומר אין טומאת המשקה לכלים מן התורה, אלא מדברי סופרים. 3. אמר רבי יהושע בן קרחה אמרתי לו ליהודה: מפני מה אין אנו רואים את דברי רבי יוסי ברבי, שאמר שאין טומאת משקים לכלים מן התורה אלא מדברי סופרים? שאין טומאה מן התורה עולין ידי טומאתה בו ביום, וכלים שניטמאו במשקים עולים ידי טומאתן בו ביום. 4. רבי אומר תדע שאין טומאת משקים לכלים מן התורה, אלא מדברי סופרים. שאין טומאה מן התורה מטמא כלי שטף מאחוריו, שאין תוכו טמא. וכלים שנטמאו במשקים, תוכו טהור. אם כן למה נאמר 'משקה בכל כלי יטמא', מלמד שהכלים מטמאים את המשקים. 5. רבי אליעזר אומר אין טומאה למשקים כל עיקר, תדע לך שהוא כן, שהרי העיד יוסי בן צרידה על בי מטבחיא שהם דכיין. 6. רבי עקיבא אומר השרץ מטמא את המשקים, והמשקים מטמאים את הכלים, והכלים את האוכלים. הא למדנו ששלשה טמאים בשרץ" (ספרא, שמיני פרשה ח ה"ה, נה ע"א-ע"ב)<sup class="footnote-marker">34</sup><i class="footnote">בבבלי, נדרים יט ע"א, יש מסורת מקבילה שבה המחלוקת היא בין חכמי אושא, רבי מאיר ורבי אלעזר. זו כנראה הסוגיה הבסיסית שבפסחים טז ע"ב - יז ע"ב הורחבה במידה רבה וכללה את שני ההסברים לתקנת יוסי בן יועזר איש צרידה (שמשקי בית המטבחיים אינם מטמאים במקדש, ושאינם מטמאים אחורי כלים, אבל הם עצמם טמאים).</i>.
המחלוקת הראשונה (4-1) מניחה שמשקים מטמאים כלים, והדיון הוא בעצמת הטומאה ובמעמדה, מהתורה, כרבי יהודה, או מדברי סופרים. הבבלי שהבאנו לעיל אומר שרבי יהודה חזר בו, אך ספק אם זו מסורת או פרשנות מאוחרת. רבי יהושע בן קרחה (3) מנמק את שיטת רבי יהודה בטענה שעצמת הטומאה גדולה (עד ראשון לטומאה), ולא ייתכן להגדירה כטומאה מדברי סופרים. כאן באה פעם נוספת לידי ביטוי הטענה ש"דברי סופרים" אינם הגדרה כרונולוגית אלא הגדרה לטומאה קלה. רבי חוזר על עמדת רבי יוסי, ומביא פסוק להוכחתה, הווה אומר שדבר סופרים נשען על הפסוק עצמו. לבבלי קשה היה להסביר זאת, שכן לפי הגדרתו דבר סופרים הוא במהותו מה שלא נלמד מהפסוק. אך לשיטתנו הדברים פשוטים. הפסוק אינו אלא אסמכתא, ו"דבר סופרים" איננו בהכרח הלכה מאוחרת אלא הלכה קלה בלבד<sup class="footnote-marker">35</sup><i class="footnote">ראו בהרחבת מה במבוא הכללי לפירוש המשניות.</i>.
המחלוקת השנייה (6-5) היא המחלוקת של משנתנו בנוסחה אחרת. רבי עקיבא מניח שמשקים מטמאים כלים ואינו נוקט עמדה בשאלה האם תוך הכלים נטמא או נפסל. אך מדבריו משמע שתוך הכלים אינו טמא ואינו נפסל, שהרי אז היה זה ארבעה בשרץ ואפילו חמישה טמאים בשרץ. אם כן, זו עמדה מס' 3 לעיל. רבי אליעזר חוזר לעמדה הבסיסית שמשקין אינם מטמאים את אחורי הכלים ומסתמך על אחת ההלכות הקדומות ביותר שהשתמרו בספרות חז"ל, והיא דברי יוסי בן יועזר איש צרידה, אחד מהזוגות מימי החשמונאים, שאמר (העיד) שמשקי בית המטבחיים טהורים. מקור דבריו הוא משנת עדיות: "העיד רבי יוסי בן יועזר איש צרידה על איל קמצא<sup class="footnote-marker">36</sup><i class="footnote">סוג של חגב מעופף.</i> דכן, ועל משקה בית מטבחייא דאינון דכיין, ודיקרב במיתא מסתאב, וקרו ליה יוסי שריא" (פ"ח מ"ד – על חגב אילי שהוא טהור, ועל משקי בית מטבחיים שהם טהורים, ושמי שנוגע במת יטמא). הוד קדומים מרחף מעל משפט זה. זו ההלכה הקדומה ביותר מתורתם של חכמים שהשתמרה; היא נשמרה בלשונה, בארמית ארץ-ישראלית קדומה ("דכן" במקום "דכיין" כמקובל בארמית של חכמים), ולא בעברית שבה נערך הרוב המכריע של דברי חכמים. הרשימה כולה קשה ונפרשה, אם יזכנו החונן לאדם דעת, במסכת עדיות. נסתפק כאן בבירור המשפט השני.
מַשקי בית המטבחיים הם דם ומים. דם ומים הם כידוע משבעת המשקים המטמאים. כפשוטם של דברים קשה להניח שיוסי בן יועזר קבע שמים ודם אינם מטמאים. לכאורה אפשר לפרש שהוא התייחס רק למשקים בבית המטבחיים שבמקדש, וכידוע במקדש היו הלכות אחרות מאלו שמחוצה לו, וכשם שהותרו במקדש שחיטה והעברת אש בשבת כך גם לא נחשבו הדם והמים למטמאים. כך מוצגת ההלכה במשנת כלים: "כל המשקין טמאין ומשקי בית מטבחייא טהורין" (פט"ו מ"ו). במשנה שם מופיעה עוד סדרת כלים שבמדינה מטמאים ובמקדש אינם מטמאים. התוספתא שם מסבירה את ההלכה: "כל הנבלין טהורין ונבלי שרץ<sup class="footnote-marker">37</sup><i class="footnote">כך גם בכתב יד וינה, ונגרר מנבלי ה"שרה" (שירה) שבמשנה, אבל השרץ מוכר יותר כטמא. </i> טמאין. כל המשקין טמאין, משקה בית מטבחיא טהורין. ואלו הן משקה בית מטבחיא שהן טהורין, זה הדם והמים נטמאו בפנים, אף על פי שיצאו לחוץ, טהורין. נטמאו בחוץ ונכנסו בפנים, טמאים" (כלים בבא מציעא פ"ה ה"ז, עמ' 584). אם כן, "כל המשקים" הם כל הנוזלים שנטמאים בטומאת משקים. משקי בית המטבחיים הם הדם והמים שבמקדש שנשארו טהורים. גם כאשר זרמו בביוב מחוץ למקדש נשארו בטהרתם, וכן הבינה סוגיית הבבלי בפסחים טז ע"ב - יז ע"ב. ברם עורך הספרא מבין שהוא התיר משקי בית מטבחיים גם מחוץ למקדש, אך ההיתר הוא שמשקים אינם מטמאים אחורי כלים, וכאמור אכן דעה כזאת נשמרה בהלכה והיא כנראה ההלכה הקדומה שעוצבה אולי בתנאי המקדש. רבי אליעזר ממשיך לצדד בה, כדרכו של חכם המצטיין בגישה מסורתנית-שמרנית, אם כי במשנתנו ייחסו לו עמדה הלכתית אחרת שמשקים מטמאים כלי מאחוריו ומטמאים את המשקים שבתוכו (אבל לא אוכלים).
עד כאן ראינו סדרת עמדות שדומה שניתן לסדרן בסדר כרונולוגי הגיוני:
1. אחורי כלים אינם נטמאים (רבן גמליאל הזקן ויוסי בן יועזר איש צרידה).
2. אחורי כלים נטמאים במשקים, אבל הכלי עצמו טהור.
2א. ידיות הכלים נחשבות כחלק המקבל טומאה בפני עצמו (בנפרד).
3. כאשר אחורי כלים נטמאים הכלי עצמו טמא, והאוכל שבו טהור (אולי בית שמאי ובית הלל במשנת ברכות?).
4. מחלוקת האם האוכל שבכלי נטמא או נפסל (משנתנו – דור יבנה קדום – רבי אליעזר ורבי יהושע<sup class="footnote-marker">38</sup><i class="footnote">שני חכמים אלו נחלקים במידת ההחמרה על בסיס עמדת בית שמאי במשנת ברכות. כל זאת אם אכן הבבלי צודק בפירושו למשנת ברכות. </i>, ודור יבנה המאוחר – רבי עקיבא ורבי טרפון).
5. הגדרות בדבר המעמד המשפטי של טומאת אחורי כלים – דור אושא.
כפי שאמרנו, הבבלי ניסה להעמיד את מחלוקת בית הלל ובית שמאי כאילו היא מתייחסת לשלב הרביעי, אך זו מחלוקת קדומה ויש לפרשה לפי התפתחות ההלכה בשלב הראשון או השני.
כאשר חז"ל מגדירים את טומאת הכלים כטומאה מדברי סופרים כוונתם לכך שהיא איננה אלא חומרה ואינה מעיקר ההלכה.
בשולי הדברים נעיר לפירוש מדרשי למשנה. שמעון נקרא "אחי עזריה" משום שהיה חכם בעל חשיבות משנית (נשתמרו ממנו רק דברי הלכה בודדים), והוא נקרא על שם אחיו המפורסם כמו גם חנניה בן אחי רבי יהושע בן חנניה. אבל המדרש מסביר: " 'שמעון אחי עזריה אמר משמו', והלא שמעון היה גדול מעזריה, אלא על ידי שהיה עזריה עוסק בפרגמטיא ונותן בפיו שלשמעון לפיכך נקראת הלכה על שמו" (ויקרא רבה, כה ב, עמ' תקע). דרשות למשנה אינן תופעה תדירה, אך בהחלט ניתן למצוא בתלמודים הסברים דרשניים למשניות<sup class="footnote-marker">39</sup><i class="footnote">ראו פירושנו לפאה פ"ד מ"א ופ"ה מ"ו; מנחות פ"ה מ"ח והדרשה עליה ב-ויקרא רבה, ג ז, עמ' עב; תנא דבי אליהו, ו ז, עמ' 38; מדרש תהילים, ה יא, עמ' 56. כן ראוי לפרש את הסבר הבבלי בבבא בתרא כה ע"א, וראו עוד פירושנו לשביעית פ"ז מ"א; עירובין פ"י מי"ד; שקלים פ"ז מ"ו; ערכין פ"ב מ"ה ומ"ו (ההסבר המדרשי בתוס' שם פ"ב ה"א); כתובות פ"ה מ"ה וההסבר הדרשני ב-בראשית רבה, נב יב, עמ' 552; מעשרות פ"ב מ"א וכפי שנתבארה בתנחומא בובר, בשלח יט, עמ' 84, וכפי שמסתייג כבר המדרש שם המדרשה; מעשר שני פ"ב מ"א, וכפי שנדרש בשיר השירים זוטא, א א, עמ' ג; פסחים פ"ג מ"ז כפי שנדרשה בירו', פסחים פ"ג ה"ז, ל ע"ב; סוטה פ"ג מ"ד; פ"ד מ"ד ופירושנו לה; קידושין פ"א מ"ז; פ"ד מ"א כפי שנדרשה בבבלי שם סט ע"ב; שקלים פ"ה מ"א; שבת פ"ו מ"א; נדרים סוף פ"א, ואולי גם פסחים פ"ט מ"ב (הסבר הבבלי בצד ע"א, ראו פירושנו למשנה זו) ועוד. דרשה לפרק שלם כיחידה ספרותית יש לערכין פ"ג מ"ה (פסיקתא רבתי, י, מ ע"ב - מא ע"א); ירו', יבמות פי"ג ה"א, יג ע"ג, שם נדרשת המילה "פקדון" שבאבות דרבי נתן, נו"ב פל"ה, מג ע"א; נגעים פי"ד מ"א והתוספתא עליה פ"ח ה"ג, עמ' 628; משנתנו (טהרות פ"ח מ"ז) כפי שפורשה ב-ויקרא רבה, מרגליות כה ב, עמ' תקע; משנה, כלים פ"ה מ"י כפי שפורשה בבבלי ברכות יט ע"א (תנורו של עכנאי); ערלה פ"ג מ"ז כפי שפורשה בשיר השירים רבה, פ"ו יא; חגיגה פ"א מ"ב כפי שפורשה על ידי המדרש התנאי בספרי דברים קמג, עמ' 181.</i>
המשנה האחרונה במסכת סוטה (פ"ט הט"ו) אינה משנה אלא "ברייתא" המופיעה בספרות האמוראים ובבמדרש תנאים לדברים (ראו בפירושנו למשנה זו). מדרש זה הוא ספק תנאי ספק מאוחר יותר. מכל מקום יש לה דרשה מפותחת (מדרש תנאים לדברים, כג טו, עמ' 148; ירו', שבת פ"א ה"ג, ג ע"ג; שקלים פ"ג ה"ז, מז ע"ג).</i>.
פירוש דרשני למשנה היה מקובל בימי הביניים, ופירושים כאלה נכתבו במהלך הדורות. כזה הוא פירוש "מעשה רוקח" לר' אליעזר בן שמואל שמלקה לנדוי (מרגליות), רבה של אמשטרדם במאה השמונה עשרה, שכתב פירוש על דרך הסוד למשנה (מעשה רוקח), פירוש שיש בו גימטריות רבות ורמזים רבים לעולם של מעלה. אלא שבעל מעשה רוקח מדגיש שפירושו שעל דרך האמת אינו שולל את הפשט ואינו מחליף אותו. אין הוא בבחינת עומקו של הפשט, אלא עטיפה נוספת ונבדלת: "כל הדינים אינם יוצאים מפשטן אבל מרמזים דברים גדולים" (עמ' כב).

Mishnah 8

עריבה – הערֵבה<sup class="footnote-marker">40</sup><i class="footnote">בראנד, כלי חרס, מ' תיא-תטז. בתלמוד הבבלי, ורק בו, נזכרת גם סירה קלה המכונה "עריבה" (בבלי, בבא מציעא פ ע"ב). תחולתה 15 סאה (כ- 150 ליטר), וזאת לפי הכלל שקובע הבבלי בהמשך שם. זו אפוא סירה קטנה ביותר המתאימה רק לשיט נהרות. עד היום שטות על הפרת והחידקל סירות מעין אלו. בארץ ישראל נזכרת עריבת הירדן (ירו', שבת פ"ד ה"ג, ז ע"א ועוד).</i> היא כלי העשוי בדרך כלל מעץ<sup class="footnote-marker">41</sup><i class="footnote">משנה, עדויות פ"א מי"א; כלים פכ"ה מ"ז; ירו', חגיגה פ"ג ה"א, עח ע"ד. </i>. את רוב העדויות המזכירות את הערבה ניתן לפרש בערבה של עץ. עם זאת אנו שומעים מעט על ערבה של חרס המכילה מים (תוס', כלים בבא קמא פ"ז ה"ג, עמ' 577; פ"ג ה"ה, עמ' 571), ופעם אחת על ערבה של אבן (תוס', פרה פי"ב ה"א, עמ' 640).
המשנה מזכירה שלושה סוגי ערֵבות: "שלש עריבות הן, עריבה משני לוג ועד תשעה קבין שנסדקה טמאה מדרס. שלימה טמאה טמא מת, והבאה במדה טהורה מכלום" (כלים פכ"ד מ"ג; השוו פ"כ מ"ב). אם כן, ערבה שלמה גדולה יותר מתשעה לוגים (15 ליטר) וערבה הבאה במידה כנראה גדולה יותר. ממשנה אחרת אנו שומעים שערבה כזאת (משני לוגים ועד תשעה קבין) היא "עריבת הרגלים", והיא נועדה לטבילת רגליים ורחיצתן (משנה, ידים פ"ד מ"א; ספרא, מצורע זבים פ"ב ה"ה, עה ע"ד). "עריבת הרגלים" היא אותה ערבה אך עשויה מחרס או מאבן, שכן רק בה ניתן להכיל מים ולא בערבת עץ.
על צורתה אנו שומעים בבירור מהמשנה המדברת על חבית "שנחלקה כמין שתי עריבות" (משנה, כלים פ"ד מ"א), אם כן צורתה ככד גדול (חבית) חתוך, שפתחו בצד האורך שלו. בערבה מעין זו ניתן לישון ונידות ישנו בה, שכן נידה לא רצתה לטמא את מיטתה (ספרא, מצורע זבים פ"ב ה"ג, עה ע"ג). ערבה כזו מכונה שם "עריבה גדולה". הערבה שימשה ללישת בצק (משנה, פסחים פ"ג מ"ב; טהרות פ"ח מ"ח ועוד), לכביסה (משנה, מכשירין פ"ג מ"ד), לערבוב טיט (תוס', שבת פי"ג ה"ג), לעיבוד עור (משנה, כלים פט"ו מ"א), לרחיצת רגליים ולשימושים דומים.
במשנת שביעית (פ"ח מ"ו) מדובר על דריכת ענבים בשנת שביעית בערבה, וזו דריכה פחות מקצועית מדריכתם בגת. כן מנוסח בתוספתא: "ענבים של שביעית אין דורכין אותן בגת אבל דורכין אותן בעריבה, רבי יהודה אומר דורס באצבע בחבית" (שביעית פ"ו הכ"ח). אם כן העבודה נעשית בצורה בלתי מקצועית מאוד, ואפילו אין מתירים שימוש במכבש נייד וקטן. איננו יודעים אם חז"ל כמייצגים של חקלאי הארץ הכירו את מכבש הענבים הנייד. בציורי פסיפס מהתקופה הביזנטית מצוירים מכבשים כאלו המשמשים לסחיטת הזגים (איור 37), אבל ניתן לטעון כי אלו לא היו מוכרים לפני המאה הרביעית. ברם בארץ הכירו מכבשים אחרים למטרות שונות כהכנת פפירוס, כביסה (גיהוץ) ושימושים דומים. על כן נראה שחכמים לא רצו להתיר סחיטת ענבי שביעית במכשירים כאלה, אלא התירו רק סחיטה ללא מכשירים. רבי יהודה מחמיר, והוא אוסר לדרוך ענבים ומתיר רק לסחטם ביד (באצבע).
<b>איור 37א.</b> גת עם תפוח ומתקן לקורה לסחיטת ענבים בעתרי. צילם ב' זיסו.
<b>איור 37ב.</b> גת גדולה ליד אשתמוע. צילם ז' ספראי.
<b>שהיא קטפרס</b> – קטפרס היא מילה יוונית שמשמעה מדרון ("קטה" משמעו כלפי מטה), καταφερής. [<b>ו</b>]<b>הבצק מלמעלן ומשקה טופח מלמטה</b> – את העיסה הכינו, במקרה זה, בערבה, ואגב העבודה נותרו מעט משקים שלא נבלעו בבצק. הערבה מונחת באלכסון, ובאופן טבעי נוקזו המשקים לצד הנמוך. כמות המשקים קטנה, אך היא כמינימום המטמא (ראו פירושנו לפ"ג מ"א). המשקה והבצק אינם מחוברים והקטפרס עצמו אינו יוצר חיבור, כמו במשנה הבאה. <b>שלוש חתיכות בכביצה אינן מיצטרפות –</b> בכתב יד פרמא (<b>פ</b> ) נוסף "ושתים מצטרפות", וגם אם המילים אינן כתובות ברור שזו הכוונה. המינימום לקבלת טומאה הוא כביצה<sup class="footnote-marker">42</sup><i class="footnote">זו עמדתה של משנתנו, וכאמור לעיל (בפירושנו לפ"ג מ"א) יש החולקים על מידה זו. </i>. שלוש חתיכות שיחדיו הן כביצה אינן מצטרפות, אבל שתיים מצטרפות זו לזו להוות יחדיו כביצה. על שאלת צירוף אוכלים לכביצה ראו עוד להלן.<b> רבי יוסה אומר אף שתים אינן מיצטרפות אלא אם כן היו רוצצות משקה</b> – נוגעות (לעיל פ"ח מ"ב), אם המשקה נוגע הוא מהווה חיבור לחתיכות הנפרדות של האוכל. הצורה "רוצצות משקה" היא מונח ייחודי לטהרות. "טומאה רוצצת" מופיעה גם בתוספתא אהלות פעמים רבות, אך לא במשנה ולא במדרשי הלכה, כולל לא בספרא העוסק רבות בענייני טהרה. זאת ועוד, בדרך כלל "טומאה רוצצת" או "היא רוצצת" וכדומה הכוונה שהטומאה מכוסה ונוגעת במכסה שמעליה (תיבה, קדרה, וכו'). "רוצצות משקה" הוא מינוח מיוחד גם בתוכנו, שכן מדובר בנגיעה אנכית ובצירוף על ידי משקה, וגם בסגנונו, שכן הנושא בא אחרי הפועל. <b>אם היה משקה עומד אפילו כעין החרדל מיצטרף</b> – עין חרדל הוא המקבילה ל"כלשהו", כמות קטנה. הוא מופיע רק בהקשר של טהרות. כך, למשל, דם האישה הנידה מטמא בכמות של "עין החרדל", כלומר טיפה קטנה. מינוח זה מצטרף למינוחי היופימיזם, כינויים נקיים שבהם מילות חול משמשות כתחליף למונחים מיניים<sup class="footnote-marker">43</sup><i class="footnote">למונחי יופימיזם ראו פירושנו לסוטה פ"א מ"ב, וראו אדמס, מלון המיניות.</i>, כגון "היה אוכל בתרומה והרגיש שנזדעזעו אבריו אוחז באמה ובולע את התרומה, ומטמאים בכל שהוא, אפילו כעין החרדל ובפחות מכן" (משנה, נידה פ"ה מ"ב; ירו', ברכות פ"ה ה"א, ח ע"ד; כתובות פ"א ה"א, כה ע"א). כאמור המינוח משמש בעיקר לתיאור דם הנידה או שכבת זרע, ובמשנתנו נעשה שימוש חריג במונח זה. המונח מצטרף אפוא למונחים המשמשים במסורת ההלכה, אך במשנת טהרות יש להם שימוש אחר. במקרה זה, עין חרדל מתאים בגודלו למעט דם או שכבת זרע, ובהקשר של מים סתם הוא מצוי מחוץ להקשרו הטבעי.
<b>רבי דוסה אומר אוכל פרוד אינו מיצטרף</b> – רבי דוסא סבור שאף פעם אין אוכלים מפוררים מצטרפים. את דבריו אפשר להבין בשתי צורות:
1. אוכל שהוא פירורים אינו מצטרף.
2. אוכל שהוא 4-3 חתיכות ויותר אינו מצטרף.
הביטוי "אוכל פרוד" מופיע רק כאן ובמקבילה במסכת עדיות (פ"א מ"ב), אבל המונח "פרוד" חוזר בכמה מקבילות. להלן שנינו: "נימצא על גבי פרודין והוא נוגע בכביצה טמא. פרודין על גבי פרודין, אף על פי שהוא נוגע בכביצה, אין טמא אלא מקום מגעו" (פ"ט מ"ט). אם כן, יש עוד רמה גבוהה יותר של פירורים, "פרודים על גבי פרודים", ומן הסתם אוכל פרוד הוא יותר משלוש חתיכות. בתוספתא ההלכה מנוסחת: "עריבה שהיא טמא טמא מת, אין לשין בה קמח של חולין, ואין עורכין בתוכה בצק של תרומה<sup class="footnote-marker">44</sup><i class="footnote">זו הלכה שאינה צריכה ופשוטה היא, ובאה רק בשל ההמשך שעורכין בצק במקרה מיוחד. </i>. אלא אם רצה מביא קמח של חולין, ונותן לתוכה, ועורך בתוכה בצק של תרומה, ובלבד שלא יהא בצק נוגע בערבה" (פ"ט הט"ו, עמ' 671).
בדרך כלל בספרות חז"ל ברור שאוכלים מצטרפים לטמא בכביצה. זו הדעה הרווחת, והיא מחמירה עוד יותר מדעת תנא קמא של משנתנו. כך, למשל, "כל האוכלין מצטרפין לפסול את הגויה<sup class="footnote-marker">45</sup><i class="footnote">"גויה" היא כינוי לגוף האדם. כלומר: האוכל מאכלים שונים שהם יחדיו כמות של חצי פרס גופו טמא, כלומר אסור לו לאכול תרומה וחייב טבילה. הלכה זו היא המקבילה ל"כזית בבית הבליעה" (לעיל פ"א מ"א). בעוף טהור די בכזית כדי לטמאו, או בכביצה (ראו פירושנו לעיל שם). אבל באוכל שהוא טרף במהותו אין טומאה בבית הבליעה אלא רק באכילה ממש, ונדרשת כמות של חצי פרס.</i> בכחצי פרס, במזון שתי סעודות לערוב, בכביצה לטמא טומאת אוכלין, בכגרוגרת להוצאת שבת" (משנה, מעילה פ"ד מ"ה; מקואות פ"י מ"ז ועוד), וכן מקורות רבים נוספים<sup class="footnote-marker">46</sup><i class="footnote">משנה, עוקצין פ"ב מ"ב; תוס', כריתות פ"ב ה"ג, עמ' 563, ועוד. כן הוא בתחומים הלכתיים אחרים כהוצאה מרשות לרשות, אכילה ביום צום וכיוצא באלו.</i>.
כמחלוקת לעניין הצטרפות לכביצה לטמא טומאת אוכלין כך גם המחלוקת על "המטמאין באהל שנחלקו", כלומר שני חצאי זיתים שנמצאים בתוך הבית. רבי דוסא מטהר, כלומר שאינם מצטרפים, וחכמים מטמאים, כלומר שמצטרפים (משנה, אהלות פ"ג מ"א ומקבילתה בעדיות פ"ג מ"א)<sup class="footnote-marker">47</sup><i class="footnote">בעדיות משנת "נטמאים באוהל" מצויה לפני המשנה המקבילה למשנתנו, ללמדך שזו אותה מחלוקת עקרונית. </i>. המשנה שם מסכמת כדעת חכמים: "זה הכלל כל שהוא משם אחד טמא משני שמות טהור" – הכלל חוזר לתחילת המשנה שם, ולדברי חכמים שאפילו נגיעה ואוהל אינם מצטרפים, וכמובן גם שהוא רק לשיטת חכמים שמטמאים במקרים של צירוף; לדעת רבי דוסא כל צירוף הוא טהור, אפילו מאותו שם. היו מפרשים שניסו להעמיד את הכלל לדעת הכול (הרא"ש<sup class="footnote-marker">48</sup><i class="footnote">ראו פירושנו לאהלות פ"ג מ"א.</i>), וכאילו נגיעה ואוהל הם "שם אחד". הסבר זה בא כדי ש"זה הכלל" יהיה באמת דעת הכול (תפארת ישראל, גולדברג ועוד). ברם בחינה מדוקדקת של הכלל מצביעה על כך שלעתים בא הכלל לאחר מחלוקת, או שיש תנא החולק עליו<sup class="footnote-marker">49</sup><i class="footnote">ראו פירושנו לשבת פי"ב מ"א; פי"ג מ"ה; פסחים פ"ג מ"א; נדרים פ"י מ"ג ופי"א מ"ט ועוד.</i>. אם כן, הניסוח בטהרות הוא אפוא מקרה בלתי שגרתי שבו המשפט "זה הכלל" אינו סיכום אלא המשך דברי אחד החולקים, אך אין זה מקרה חריג.
הכלל שאיסור מ"שני שמות" אינו מצטרף הוא כלל מקיף ודנו בו במסכת אהלות. שם הבאנו סדרת מקבילות לעניין ההצטרפות, וראינו שלפנינו סדרת מחלוקות בנושא טומאה שנחלקה. כל אחת מהן מדברת על נושא שונה במקצת, ונסדרן לפי סדר היווצרותן (בהתבסס על שמות החכמים הקדומים שמימרות אלו מיוחסות להם):
• בפרק ב באהלות נדונה השאלה של אבר משני מתים או אבר מן החי משני אנשים (פ"ב מ"ו); ברור שאבר כזה הוא אבר שנחלק, שהרי בוודאי אין זה אבר אחד. יש שם מחלוקת בין רבי עקיבא המטמא וחכמים המטהרים, והסברנו את המחלוקת במחלוקת בית הלל ובית שמאי על צירוף מתים שונים, ומשמע שאין מחלוקת על עצם הצירוף, וצירוף מטמא ויוצר יחד את השיעור הדרוש.
• משנת אהלות פ"ג מ"א שבה חולקים רבי דוסא וחכמים, מראשוני דור יבנה, במטמאין שנחלקו, האם הם מצטרפים, ואם כן באילו מקרים הם מצטרפים. לדעת המצרפים, צירוף אותה טומאה תמיד תקף וצירוף טומאות שונות שנוי במחלוקת, ובה שלוש עמדות: 1. טומאות שונות תמיד אינן מצטרפות (רבי יהושע במשנת מעילה ובתוספתא); 2. תנא קמא ורבי מאיר במשנתנו סבורים שרק מגע ואוהל מצטרפים, אך לא מגע ומשא ולא מגע ואוהל; 3. לדעת מאן דאמר שמגע ואוהל מצטרפים, קיימת מחלוקת נוספת בין תנא קמא במשנתנו ורבי מאיר על צירוף של מגע ואוהל הנעשה על ידי אנשים או גופים אחרים.
• משנת חולין (סוף דור יבנה) הדנה בשאלה האם שני חצאי זיתים המצויים יחד על עור מצטרפים, גם אם אינם נוגעים זה בזה. זו מחלוקת רבי ישמעאל ורבי עקיבא, ושתי מסורות על טעמו של רבי עקיבא. כאן ההבדל הוא בין משא לבין מגע ואוהל.
• רבי יוסי וחכמים (אהלות פ"ב מ"א) – מחלוקת כללית על אבר מן החי שנחלק לשניים. במשנה המחלוקת כוללת, ובתוספתא "מטמא" הוא רק במשא ובאוהל.
• המשנה באהלות פ"ג מ"ב, מדור אושא, דנה ברקב שהתפזר והתערבב, ומשמע ממנה שהפיזור עצמו אינו מטהר אלא אם יש עמו גם בליעה וערבוב.
• אהלות פ"ג מ"ד – כל שני חצאים המצויים תחת אוהל אחד מטמאים, ואפילו אם אין הם תחת אוהל אחד אלא שהאוהל מאהיל על חלק מכל אחד מהם. גם משנה זו היא מדור אושא.
ניתן אפוא לסכם שבדרך כלל שני חצאי זיתים שהם מאותה טומאה (מאותו "שם") ששוו בהלכותיהם ובשיעוריהם מצטרפים בנגיעה, בכלי או באוהל.
כל זאת לגבי הצטרפות "רגילה" (באוהל), אבל במשנה שלנו סדרת דעות שונה:
1. רבי דוסא אומר שאף פעם אין הצטרפות באוכלים;
2. אוכלים תמיד מצטרפים;
3. תנא קמא של משנתנו קובע שהצטרפות היא משתי חתיכות ואילך;
4. רבי יוסי אומר ששתיים אינן מצטרפות, אלא אם כן יש חיבור.
משנתנו אינה מגדירה האם החתיכות נוגעות זו בזו, וכפשוטה יש ביניהן נגיעה כלשהי.
ניתן לפרש שדין טומאת אוכלין שונה, או שלפנינו מחלוקת. על כל פנים רבי דוסא דבק בעמדתו, ולכן ספק אם ההבדלים ההלכתיים נובעים מטיב הנושא או שאלו גישות שונות מבחינה הלכתית וסגנונית.
המעשה הנדון במשנתנו אינו רֵאלי. איש אינו מכין בצק בכמות כה קטנה, והדיון הוא לתפארת העיקרון ההלכתי החשוב בלבד.

Mishnah 9

<b>מקל שהיא מליאה</b> – "מקל מלא משקים" הוא ניסוח מופשט של מקרה של תעלה משיקה בין מקוואות, כפי שנברר להלן. <b>משקים טמאים כיון שהישיקה למקוה טהורה</b> – דין השקה נדון במסכת מקואות לצורך הכשר מקוואות, ובמסכת פרה בדין הכשר כלים המכילים מי חטאת.<b> דברי רבי</b> שמעון – בדפוס חסר, ובכתב היד השם שמעון נמחק בנקודות מעליו. <b>יהושע</b> – זו הגרסה ברוב עדי הנוסח, וכן הגרסה בירושלמי חגיגה פ"ב ה"ו, עח ע"ב, המצטט את משנתנו.
<b>וחכמים אומרים עד שיטביל את כולה</b> – וההשקה תהיה למלוא כל גובה המים. דין ההשקה נדון בשני הקשרים. לגבי מי חטאת שנינו: "שתי שקתות שבאבן<sup class="footnote-marker">50</sup><i class="footnote">השוקת היא כלי אבן מנותק מהסלע, וממלאים בו מי חטאת. את מי החטאת יש למלא בכלי, וראו פירושנו לפרה פ"ה מ"ה.</i> אחת, קדש<sup class="footnote-marker">51</sup><i class="footnote">"קידש" משמעו הניח אפר פרה במים כשרים ובכך הם קדשו.</i> אחת מהם, המים שבשניה אינן מקודשין. היו נקובות זו לזו כשפופרת הנוד, או שהיו המים צפין על גביהן אפילו כקליפת השום, וקדש את אחת מהן, המים שבשניה מקודשין" (משנה, פרה פ"ה מ"ח). בהלכות מקוואות מצינו שניתן לחבר שני מקוואות כשהאחד מכיל מים חיים בכמות המתאימה (ארבעים סאה) ובשני אין מספיק מים, אך החיבור יוצר כאילו מאגר מים אחד וגם המקווה הקטן נחשב בכך לסניף של המקווה הגדול ואפשר להטביל בו. במקרה של מי חטאת המדובר במצב הפוך. לא המקוואות מחוברים אלא הכלים, שכן הכלי כשר לקידוש מי חטאת, ואילו המקווה פסול<sup class="footnote-marker">52</sup><i class="footnote">להלכה דומה ראו משנה, ביצה פ"ב מ"ג.</i>. שתי דרכי החיבור הן או צינורית (נקב מחבר) או הצפה בכמות קטנה ביותר (משנה, מקואות פ"ו מ"ב; מ"ג; מ"ו ועוד). מקרה דומה, אך הפוך מבחינת השתלשלות הדברים, שנוי באותו פרק במקואות: "כותל שבין שתי מקואות שנסדק לשתי מצטרף, ולערב אין מצטרף עד שיהא במקום אחד כשפופרת הנוד. רבי יהודה אומר חלוף הדברים. נפרצו זה בתוך זה, על רום כקליפת השום ועל רוחב כשפופרת הנוד" (מ"ט; תוס', שם פ"ד ה"ח, עמ' 656). כאמור, הלכות דומות יש בעיקר במסכת מקואות, וראוי לציין שבמקורות מקבילים נעשה שימוש במונח "להשיק" שמשמעו לקרב<sup class="footnote-marker">53</sup><i class="footnote">לעיל פ"ג מ"ז; משנה, ביצה פ"ב מ"ג; תוס', מקואות פ"ב ה"ה, עמ' 654; פ"ג ה"ז, עמ' 655; פ"ה ה"ב, עמ' 657, ועוד הרבה. </i>, ואילו במסכת פרה מינוח זה חסר אף על פי שיש עיסוק בנושאים אלו והכרה בכך שהשקה מטהרת, אך המינוח הוא "מים צפים על גביהם". יש להניח שהמינוח "השקה" נוצר מתוך מציאות של עיסוק בנושא, ומסכת פרה (או מקורותיה) נוסחו לפני שנקבע המינוח הטכני להלכה.
הנקב צריך להיות כשפופרת הנוד בגובה (רום) מינימלי. "שפופרת הנוד" היא הפייה של נוד עור. לפי מסורת חז"ל רוחבה כשתי אצבעות: "ערוב מקואות כשפופרת הנוד כעוביה וכחללה כשתי אצבעות חוזרות למקומן" (משנה, מקואות פ"ו מ"ז; בבלי, חגיגה כא ע"ב - כב ע"א). אם כן, הרוחב של הנקב הוא לפחות שתי אצבעות. אשר לגובה, מצינו שתי מסורות. האחת דורשת גובה כקליפת השום, והאחרת שתי אצבעות ("כעוביה וכחללה").
כל זה לשיטת בית הלל. אבל במשנת מקואות מובאת גם מסורת אחרת: "וכמה יהיה בנקב? כשפופרת הנוד. אמר רבי יהודה בן בתירא, מעשה בשוקת יהוא שהיתה בירושלים והיתה נקובה כשפופרת הנוד<sup class="footnote-marker">54</sup><i class="footnote">בבלי, יבמות טו ע"א: שהייתה נקובה למקווה.</i> והיו כל הטהרות שבירושלים נעשות על גבה, ושלחו בית שמאי ופחתוה, שבית שמאי אומרים עד שיפחתו רובה" (פ"ד מ"ה). בית שמאי דורשים אפוא שהנקב וההשקה יהיו כרוב הכלי. עמדה זו מצוטטת ומוסברת על ידי רבי יהודה: "השידה והתיבה שבים, אין מטבילין בהם אלא אם כן היו נקובין כשפופרת הנוד. רבי יהודה אומר בכלי גדול ארבעה טפחים, ובקטן רובו" (משנה, מקואות פ"ו מ"ה), ובתוספתא מובאת עמדה דומה בשם בית שמאי: "עריבה שהיא מלאה כלים והשיקה למקוה צריכה שפופרת הנוד, ומעיין כל שהוא. רבי יהודה אומר משום בית שמאי בכלי גדול ארבעה טפחים כרובן" (שם פ"ה ה"ב, עמ' 657). אם כן, בכלי גדול צריך נקב גדול של ארבעה טפחים ובכלי קטן כרוחב הכלי. לעומת זאת במשנה שציטטנו לעיל מצינו את רבי יהודה משתמש גם במידה של שפופרת הנוד (מקואות פ"ו מ"ט; תוס', שם פ"ד ה"ח, עמ' 656). אפשר שזו עמדתו ובמקור השני רק מסר את עמדת בית שמאי, ואפשר שאלו מסורות חלוקות בדברי רבי יהודה.
משנתנו אינה משתמשת במונח "כשפופרת הנוד", אך היא כנראה כבית הלל שההשקה בכלשהו, ואילו בית שמאי יגידו במשנתנו "עד שיטביל את כולה" או את רובה. נמצאנו למדים שרבי יהושע כבית הלל. מקוואות שיש בהם סידורי השקה הם נדירים ביותר, ומהממצא הארכאולוגי, כמו גם ממשנתנו, אין ללמוד שהיה זה הסדר קבוע.
<b>הנצוק</b> – "נצוק" הוא מונח טכני לזרם מים המחבר שני כלים, כגון מים הנמזגים מכלי עליון לתחתון, או מגת עליונה (כשרה) לגת תחתונה (טמאה). אם הנצוק הוא חיבור אזי הטומאה "מטפסת" לכלי העליון, ואם נצוק איננו חיבור הטומאה אינה עולה, אלא רק בזרימת המים. המונח "נצוק" מופיע כמחלוקת כיתתית בשלהי ימי הבית השני: "אומרים צדוקין קובלין אנו עליכם פרושים שאתם מטהרים את הנצוק" (משנה, ידים פ"ד מ"ז). הצדוקים סוברים אפוא שנצוק מטמא, ופרושים, הם חכמים של משנתנו, שהנצוק טהור. עם זאת משנתנו משתמשת במינוח הטכני "חיבור" ואילו במשנת ידים אין המונח "חיבור" נזכר, וניכר שהניסוח מושלם פחות מבחינה משפטית. אנו מניחים, אפוא, שהוא הקדום יותר. במגילת "מקצת מעשה תורה" מופיעה העמדה ה"צדוקית": "ואף על המוצקות אנחנו אומרים שהם שאין בהם טהרה. ואף המוצקות אנם מבדילים בין הטמא לטהור כי לחֹת המוצקות והמקבל מהמה בהם לחה אחת" (מקצת מעשה תורה, B55-B57). הלכות כתות מדבר יהודה קרובות, כידוע, להלכות הצדוקים, ואחת הראיות לכך היא משנתנו. משנת מכשירין, לעומת זאת, קובעת: "כל הנצוק טהור חוץ מדבש הזיפין והצפחת, בית שמאי אומרים אף המקפה של גריסין ושל פול מפני שהיא סולדת לאחריה" (פ"ה מ"ט). המשנה סבורה שגם בית שמאי מודים שנצוק אינו מטמא, ורק מקפה (תבשיל דייסה) הוא מטמא, משום שהחומר גולש אחורנית או מתיז.
שאלת הנצוק הייתה אפוא מחלוקת בין הכתות, ובאופן טבעי עמדתם של חכמים ממשיכה את עמדת הפרושים<sup class="footnote-marker">55</sup><i class="footnote">שאלת הנצוק נדונה רבות במחקר, ולא נאריך בה. היא מלמדת עד כמה הייתה שפת הוויכוח מקובעת וכל הצדדים כבר משתמשים באותם מונחים. עם זאת, כפי שראינו למונחים זהים אין בהכרח גם משמעות זהה.</i>. עם זאת, עמדתם של הצדוקים נותרה בהלכות יין נסך ששם הנצוק מטמא, לפחות לפי חלק מהדעות (ירו', עבודה זרה פ"ד ה"ח, מד ע"א; בבלי, שם עב ע"ב; נ ע"ב<sup class="footnote-marker">56</sup><i class="footnote">היו ראשונים שהרחיבו את איסור נצוק וקבעו שהוא חיבור גם לעניינים נוספים, ראו למשל ספר הישר לרבנו תם, חלק התשובות תש"ג. בבבלי, נזיר נ ע"ב, מתנהל דיון האם יש נצוק לאוכלים. ברור שאם האוכל מוצק ודאי שהוא חיבור, והדיון הוא על מצבי ביניים שונים. </i>). במשנתנו הנצוק אינו מטמא, וזו הלכה פשוטה. אבל בתוספתא שנינו: "רבי שמעון בן אלעזר אומר בשם רבי מאיר המזחילה<sup class="footnote-marker">57</sup><i class="footnote">מזחילה היא צינור לניקוז מים מהגג.</i> שהיתה שותה ויורדת משקין, ובא טמא והפסיקן העליונים טמאין מפני שהן גרורין על גבי ידיו, התחתונים טמאין. מקל שהיה מלאה משקין טופחין טמאה, ורבי יהודה אומר משם רבי יהשע כיון שהשיקה למקוה טהורה" (פ"ט הט"ו, עמ' 671). הסיפא היא הרישא של משנתנו. המים הזורמים מהמזחילה הם הם הנצוק של המשנה, ובתוספתא מובאת דעה חולקת שהיא כעמדה הכיתתית. אין זה המקרה הראשון שעמדה המוגדרת ככיתתית חדרה לעולמו של בית המדרש כעמדת מיעוט או כמקרה חריג. במקרה שלנו היא חדרה אפוא גם כהלכה ליין נסך, וגם כדעה שונה מהמשנה. מאחר דאתינו להכא, ייתכן שבית שמאי שציטטנו במשנת מכשירין הם המסתייגים מהלכות נצוק, ולדעתם נצוק הוא במצב ביניים, ורק עורך המשנה עמעם את החידוש שבדבריהם ופירשם לפי העמדה ההלכתית המקובלת.
<b>הקטפרס ומשקה טופח אינן חיבור לא לטומאה</b> – אם נגע בחלקו העליון של מצבור אוכל במדרון אין זה חיבור, וזה הניסוח הכללי של המקרה המפורט במשנה הקודמת. <b>ולא לטהרה</b> – מקווה שהוא קטפרס אין הטבילה בחלקו העליון מטהרת, אלא אם יש בו ארבעים סאה באופן עצמאי.<b> והאשבורן חיבור לטומאה ולטהרה</b> – אשבורן הוא שלולית, מעין גומה<sup class="footnote-marker">58</sup><i class="footnote">ערוך השלם, כרך א, עמ' שח; רמב"ם על אתר; פירוש הגאונים לטהרות, עמ' 83. כן היא משמעות האשבורן בספרא, שמיני פרשה ט ה"ג, נה ע"ד, וראו מילון בן יהודה, כרך א, עמ' 407.</i> שטוחה שבה הדם או נוזל טמא אחר נאסף ואינו זורם יותר. ייתכן שהמילה באה מהמילה "שבר". גם במשנת אהלות (פ"ג מ"ג) נקבע שהוא חיבור. זאת בניגוד למקרה במשנה א באהלות שם שבו האהיל על חצי זית, אבל חצי הזית השני אינו מחובר. כזכור גם במשנה א לדעת רבי מאיר חכמים מטמאים, אבל רבי דוסא מטהר. במקרה שלנו לדעת הכול טמא, שכן האשבורן מהווה חיבור לכל דבר (בבלי, עבודה זרה עב ע"א). מכל מקום, האשבורן עומד בניגוד למדרון (קטפרס) ולמים זוחלים: "מעיין שהוא מושך כנדל וריבה עליו והרחיבו מטהר באשבורן, ואין מטהרין בזוחלין" (תוס', מקואות פ"ד ה"ט, עמ' 656).
דין המדרון עצמו אינו כה פשוט. הבבלי מביא שהוא חיבור לעניין טומאת עבודה זרה (בבלי, עבודה זרה עב ע"א). אין נימוק הגיוני לאבחנה זו, והיא מעידה על פסיקה לכל מקרה לחוד. ואכן גם התוספתא מספרת: "רבי יוסי אומר זקנים הראשונים אומרים מקטפרס ולפנים הבית טמא מקטפרס ולחוץ הבית טהור חזרו לומר קטפרס בין מבפנים בין מבחוץ הבית טהור" (אהלות פ"ד ה"ו, עמ' 601). אם כן לדעת זקנים ראשונים הקטפרס אמנם איננו חיבור, אבל אין כאן ביטול, וברגע שתתאסף כמות מספקת כדי טומאה (רביעית) מתחת לגג (אוהל) הבית ייטמא. אבל זקנים אחרונים הציגו הלכה פשוטה יותר, ומחמירה יותר, ותמיד טמא.

Chapter 9



Mishnah 1

הפרק כולו עוסק במוצרי הזית השונים ובשאלה ממתי הם מקבלים טומאה. כרקע לפרק יש להציג את הרקע ההלכתי מחד גיסא, ואת הרקע הרֵאלי מאידך גיסא.
<b>הרקע ההלכתי</b>
זיתים על העץ אינם מקבלים טומאה, כלומר אם נגע בהם שרץ או זב הם נשארים טהורים. הם מקבלים טומאה רק אם התמלאו שני תנאים:
א. גמר מלאכה – עיבוד הפרי נגמר בהתאם לטיב הפרי (או הכלי) וליעד שלו;
ב. הפרי נרטב (נשטף) לרצונו של בעל הבית.
שני התנאים מחייבים הכרה של המוצר הספציפי ושל תנאי השוק שלו, ושניהם מבוססים על כוונתו של בעל הבית. עמדה זו חוזרת ברוב המקורות, אם כי היו גם דעות חריגות שפרי מקבל טומאה מיד בבציר או אולי אפילו ללא הרטבה<sup class="footnote-marker">1</sup><i class="footnote">ראו פירושנו לאהלות פי"ח מ"א.</i>. גמר המלאכה בלבד הוא גם השלב שהפֵרות מתחייבים בו בתרומות ומעשרות. נהגו להפריש את התרומות לפני שיקבלו טומאה, כדי שהתרומה לא תיפסל, ולפיכך נוצרה זיקה כפולה בין גמר המלאכה, הפרשת התרומות וההכשר לקבל טומאה.
באופן כללי הכנסת הפֵרות לחצר טובלת (קובעת למעשרות – משנה, מעשרות פ"ג מ"א), אבל מצד שני בתאנים שנועדו לקציעות רק סיום הקציעה מהווה גמר מלאכה, על כן הכנסת התאנים לחצר אינה גמר מלאכה. כאן נוצר מצב שהוא נראה כאבסורדי, אך נובע ממחשבה הלכתית שיטתית. באופן כללי מכירה, תרומה או הכנסה לחצר טובלים למעשרות, ונחשבים לגמר מלאכה גם בפרות שלא נגמרה מלאכתם. הכנסה לחצר נחשבת לדרך המובהקת ביותר לקביעת מעשרות: "המחוור מכולן זו חצר בית שמירה" (ירו', מעשרות פ"ב ה"ה, מט ע"ד). עם זאת, חצר טובלת רק אם נגמרה מלאכת העיבוד, זאת משום שמקובל היה להביא את הפרות לחצר ושם לסיים את מלאכת העיבוד. על כן גם הבאה לבית הבד אינה מהווה גמר מלאכה, אף שבית הבד הוא כחצר שמורה. מכל מקום, הבעל ובני ביתו רשאים לאכול מהתאנים עד שתסתיים הכנת הקציעות, כמו ששנינו במשנת מעשרות (פ"א מ"ח).
<b>הרקע הרֵאלי</b>
הזית שימש בעיקר לייצור שמן, ויש לכך ביטוי בהלכות רבות, למשל "מאימתי תורמין את הזתים משיטענו, ורבי שמעון אומר משייטחנו" (תוס', תרומות פ"ג הי"ג, ולהלן מ"א). המדובר במחלוקת בדבר מועד גמר המלאכה של זיתים, וחכמים מתדיינים בשאלה איזה שלב בתהליך הבדידה נחשב ל"גמר מלאכה" לצורך הפרשת תרומות ומעשרות. מדיון זה עולה שסתם זית נתפס כ"מועמד" לתעשיית השמן, ואין כלל דיון באפשרות לייעדו למטרה אחרת. מסקנה דומה עולה מהלכות רבות אחרות. זיתי מאכל נזכרים בהלכות שונות, אך ברור שהם בטלים כלפי זיתי השמן (תוס', מעשר ראשון, פ"ג ה"ג; משנה, דמאי פ"ו מ"ד; ירו', שם כ"ה ע"ג<sup class="footnote-marker">2</sup><i class="footnote">ראו הנספח למסכת חלה.</i>). עיקר השימוש בשמן היה לטבילת הפת, ומיעוטו לבישול. צורכי התאורה של ההמון הרחב היו מועטים, משום שרובם הקדימו לישון, ורק בשבת הקפידו על תאורת הבית בעת ארוחת הערב החגיגית. הזיתים נמסקו בשיטות שונות והועברו לבית הבד, שם הופק מהם השמן. לתהליך ההפקה יש שרידים ארכאולוגיים רבים מכל התקופות.
המשנה במנחות מתארת את סדר עבודת הזית ומחלקת את השמן היוצא מהזיתים לפי טיבם: "שלשה זיתים ובהן שלשה שלשה שמנים. 1. הזית הראשון מגרגרו בראש הזית, וכותש, ונותן לתוך הסל, רבי יהודה אומר סביבות הסל, זה ראשון. טען בקורה, רבי יהודה אומר באבנים, זה שני. חזר וטחן וטען, זה שלישי. הראשון למנורה והשאר למנחות. 2. הזית השני מגרגרו בראש הגג, וכותש ונותן לתוך הסל, רבי יהודה אומר סביבות הסל, זה ראשון. טען בקורה, רבי יהודה אומר באבנים, זה שני. חזר וטחן וטען, זה שלישי. הראשון למנורה והשאר למנחות. 3. הזית השלישי עוטנו בתוך הבית עד שילקה, ומעלהו ומנגבו בראש הגג, וכותש ונותן לתוך הסל, רבי יהודה אומר סביבות הסל, זה ראשון. טען בקורה, רבי יהודה אומר באבנים, זה שני. חזר וטחן וטען, זה שלישי. הראשון למנורה והשאר למנחות" (פ"ח מ"ד).
את הזיתים הראשונים מגרגרים בראש הזית; "גרגור" הוא, אפוא, פעולת הקטיף עצמה, שטיחת הזיתים לייבוש. טוחנים ("כותש") ומניחים בעקלים ("סל"). אחר כך מגיע שלב הטעינה (הלחיצה) הנעשה באחת השיטות: 1. על ידי קורה הנלחצת רק בזכות משקלה העצמי, 2. על ידי קורה הנלחצת על ידי משקולות אבנים הנקשרות אליה, 3. על ידי קורה הנלחצת על ידי מתקן דמוי בורג, 4. על ידי בורג הלוחץ ישירות על העקלים. לאחר מכן בא שלב טחינה וטעינה שלישית. הזית השני שונה בכך ששלב הגרגור שלו הוא בבית, או בראש הגג. המשך העבודה זהה. את הזיתים האחרונים אין מגרגרים אלא "עוטנים", כלומר מרכזים בערמה גדולה בבית. הדברים מופיעים ביתר בירור במקבילה למשנה במדרש ההלכה: "...הזית השלישי עוטנו בבית הבד עד שילקה, ומעלהו ועושהו תמרה בראש הגג, כונסן לבית, וטוחנן בריחים. ונותנן בסלים, וטוענן בקורה. והיוצא מהם ראשון, פורקן וטוחנן שניה היוצא מהם שני, חזר וטחן וטען זה שלישי הראשון למנורה והשאר למנחות" (ספרא, אמור פרשה יג ה"א-ה"ג). אם כן, השלבים הם: 1. עטינה בבית או בבית הבד לריכוך הזיתים, 2. העלאה לראש הגג להמשך הריכוך ואולי גם לייבוש, 3. ואחר כך שלב הטחינה.
המעטן הוא שלב המקביל לריכוז הערמה: "לקחו גדיש של תבואה, ועביט של ענבים, ומעוטן של זתים..." (תוס', דמאי פ"ו הי"א<sup class="footnote-marker">3</sup><i class="footnote">ראו עוד תוס', חלה פ"ב ה"ה; מעשרות פ"ג הי"ג; שביעית פ"ד הי"ט; משנה, מעשרות פ"ד מ"ג שממנה עולה שבמעטן מצויים זיתים שלמים. </i>). במקביל הוא גם השלב הראשון של תהליך הכבישה (תוס', שביעית פ"ד הי"ט ומקבילות) (לעיל איורים 7-8).
אם כן, לאחר המסיק הועברו הזיתים בסל כלשהו לבתי הבד, בקופה או בכלכלה. שם הם נטחנו במתקן ריסוק (לעיל איור 6), ונוצרה עיסה דביקה ולחה. לעתים לא נטחנו הזיתים מיד אלא לאחר שהועלו לגג לריכוך (להלן מ"ו). לאחר הטחינה הונח הרסק בעקל, הוא סל נצרים, והעקלים הונחו לכבישה. לא נודע באיזה מונח כונה המתקן שבו הונחו העקלים לכבישה, והשם הכללי הוא "קורה". שם נכבשה התערובת בלחץ רב, וכל השמן יצא מהם. היו שיטות כבישה אחדות, ולא נרחיב בהן<sup class="footnote-marker">4</sup><i class="footnote">ראו פרנקל ואחרים, תעשיית השמן, עמ' 50-26.</i>. השמן טפטף בתהליך הדרגתי, שנמשך שעות מספר, לבור שעמד לפני ערמת העקלים, והוא "עוקת בית הבד". אל הבור טפטף שמן מהול במים (80% מים – השמן והמים הם המרכיבים של פרי הזית, ובלחיצה הם יוצאים) המכונה "מוחל" או "מוהל". תהליך ההצללה וזיקוק השמן היה פשוט. את התערובת הניחו לזמן מה, השמן צף למעלה ונאסף והמוהל נזרק ושימש לזיבול שדות. המוהל אינו ראוי לשתייה ומראהו דוחה, אך הוא טוב לזיבול שדות.
למרות כל הנאמר לעיל על ערכו המזוני וחשיבותו הכלכלית של השמן, מצאנו במקורות גם זיתי מאכל: כבושים, שלוקים, מגולגלים ומלוחים<sup class="footnote-marker">5</sup><i class="footnote">ראו פירושנו לתרומות פ"ו מ"א והנספח למסכת חלה. </i>. היו גם שאכלו את הזית הטרי (משנה, מעשרות פ"ג מ"ג; ירו', מעשרות פ"א ה"ה, מ"ט, ע"ב). מקורות אלה מייצגים את מיעוט המקרים הנזכרים במקורות. רוב ייצור הזיתים הופנה לתעשיית השמן.
<b>זיתים מאמתי מקבלין טומאה משיזיעו זיעת המעטן</b> – כפי שאמרנו בראש הפרק, המעטן הוא ערמת הזיתים הגדולה המונחת בבית או בבית הבד לפני תחילת הטחינה. הקופה היא הכלי שהזיתים מובאים בו לבית. בשני שלבים אלו כבר מתחילים לצאת מהזיתים נוזלים פנימיים. <b>אבל לא זיעת הקופה כדברי בית שמיי</b> – זיעת קופה אינה נחשבת להרטבה, והלחות היוצאת מהזית בשלב המעטן נחשבת להרטבה. המינוח <u>כ</u>דברי בא להדגשה, ורגיל במקורותינו. אין הבדל בינו לבין סתם "דברי", אך במקרה זה, כמו ברוב המקרים האחרים, עדות עדי הנוסח בעניין זה אחידה (איור 38).
<b>איור 38ב.</b> גרגרי זיתים בעקל בית הבד. צילם י' בן יעקב בהר חברון (בשנות השבעים).
<b>איור 39א.</b> דיש בשני חמורים, מתוך אוסף אביצור, באדיבות מוזיאון הארץ.
<b>רבי שמעון אומר שיעורו זיעה שלשה ימים</b> – רבי שמעון מפרש את דברי בית שמאי ששיעורה של הזעה פנימית זו היא שלושה ימים. אפשר כמובן גם לפרש שזו דעה בפני עצמה, אך קשה להניח שרבי שמעון יצטרף, כשווה בן שווים, למחלוקת תנאים כה קדומה.<b> בית הלל אומרים משיתחברו שלשה זה לזה</b> – ההתגבשות וההידבקות היא סימן להזעה חיצונית, והיא הרטבת הזיתים.<b> רבן גמליאל אומר משתגמר מלאכתן וחכמים אומרים כדבריו</b> – כפי שנראה להלן מהתוספתא רבן גמליאל אינו חולק על בית שמאי ובית הלל אלא מדבר על שאלה אחרת. כאמור, שני תנאים מצטברים נדרשים, הרטבה וגמר מלאכה, ורבן גמליאל אינו מתייחס להרטבה אלא לגמר המלאכה. גמר מלאכה הוא כאשר בעל העץ גמר למסוק את כל הזיתים, ואין הזיתים נטמאים, גם לאחר שנרטבו, לפני גמר המלאכה<sup class="footnote-marker">6</sup><i class="footnote">משנתנו מצוטטת בבבלי, מעילה כא ע"א, ללא חידוש. </i>.
שיעור זה של שלושה ימים הוא מונח ייחודי למשנת טהרות.
שיעורם של בית שמאי ובית הלל מבוסס על מצב הפרי, ואילו רבי שמעון נוקט בשיעור זמן קצוב וקבוע. גם רבן גמליאל חוזר לשלבי העיבוד של כל הפרות. זה אותו מינוח המקובל בספרות חז"ל, אבל במשמעות שונה מהמקובל. בדרך כלל "גמר מלאכה" הוא סוף העיבוד של פרי ספציפי, ואילו כאן הכוונה לסוף העיבוד של כלל תוצרת הזיתים. פירוש זה משתמע מן המקבילות, ונרחיב בו להלן. לפנינו, אפוא, תופעה חשובה של שימוש שעושים חכמים במינוח מקובל אבל במשמעות שונה מהמקובל, והרחבנו בכך במבוא למסכת אהלות.
בתוספתא מובא רק סופה של משנתנו: "רבן שמעון בן גמליאל אומר משתגמר מלאכתן, והלכה כדבריו" (פ"י ה"א, עמ' 671). דברי חכמים במשנה הם "הלכה כדבריו", ועריכת התוספתא מסכמת את המשנה.
אנו נדון במקבילות ל"גמר מלאכה" בזיתים במהלך פירושנו למשנה הבאה.
דין הכשרת המעטן לקבל טומאה נדון גם במסורות נוספות: "אמר רבן שמעון בן גמליאל: מודין בית שמיי ובית הלל שלא ימכור אדן גדיש של תבואה, ועביט של ענבים, ומעטן של זתים, אלא לחבר ולעושה בטהרה. מוכר לו חטים אף על פי שיודע בו שאינו גובל עיסתו בטהרה. וכן לא יתן אדם לשכנתו תבשיל לבשל, ועיסה לאופות לו, אלא אם כן יודע שקוצה לו חלה" (תוס', מעשרות פ"ג הי"ג). לפי התוספתא מותר לחבר לתת לשכנתו חיטים; אמנם סוף חובת חלה להגיע, אבל כרגע אין החובה חלה, ולפיכך יכול לתת לה את החיטים. שכנה זו שומרת כנראה על טהרה, או שהחבר באותו זמן טמא, ולכן עולה רק בעיית הפרשת חלה. העיקרון הוא אפוא שאין לתת לעם הארץ, שאינו שומר על טהרה ("ועושה בטהרה"), פרות המוכשרים לקבל טומאה, או במצב שהם חייבים בחלה (אלא אם כן אנו בטוחים שעם הארץ יפריש חלה כהלכה); התוספתא מניחה, אפוא, שחובת הטהרה חלה על המעטן והרי היא בשיטתם של בית שמאי ובית הלל שבמשנתנו.
בירושלמי הנסוב על הברייתא שבתוספתא שנינו: "א. תני 'שוין שאין מוכרין גדיש של חטין, ועבט של ענבים, ומעטן של זתים, אלא לחבר, ולמי שהוא יודע שהוא עושה אותן בטהרה'. ועבט שלענבים לא תורה היא? לית הדא פליגא על רבי יוחנן, דרבי יוחנן אמר כשם שאמר קטן חומרין, כך אמר מעטן שלזתים חומרין. רבי חזקיה אמר רבי יונה בשם רבי ירמיה, מה פליגין בחיבורין, לפי שבכל מקום נשוך חיבור, מעוך אינו חיבור, וכא אפילו מעוך חיבור. הא הכשירן תורה. ב. קם רבי יונה עם רבי ירמיה, אמר לו: את אמרת הדא מילתא? אמר ליה אין, מני, אפילו הכשירן והן חומרין, והתני 'שוין שאין מוכרין גדיש שלחטים, ועבט שלענבים, ומעטן שלזיתים, אלא לחבר, ולמי שהוא יודע שהוא עושה אותן בטהרה'. ועבט שלענבים לא תורה היא? ודכוותה מעטן שלזתים, תורה היא?! מיי כדון, תיפתר כרבי מאיר, דרבי מאיר אמר המוהל כמשקה. אמר רבי זעירה, טעמא דבית שמי אין דרך חבר להיות מוכר זיתים אלא למעשר" (דמאי פ"ו ה"ז, כה ע"ג-ע"ד) (איור 39).
<b>איור 39ב.</b> דיש בשנות הארבעים בארץ. צילם חליל ראעד, באדיבות א' שילר.
<b>איור 39ב.</b> דיש בשומרון בשנות השמונים. דר וספראי, הכפר הקדום.
<b>איור 39ג.</b> זרייה לרוח, הפעולה שלאחר הדיש. מתוך אוסף אביצור, באדיבות מוזאון הארץ.
בסוגיה זו מתנהלים שני דיונים מקבילים (א, ב). בראשון השאלה היא האם העובדה שהזיתים במעטן חייבים בטהרה היא דבר תורה או שהיא "חומרין", כלומר החמרה, וממילא עצמתה פחותה. "דבר תורה" כאן אינו עובדה כרונולוגית או ספרותית, אלא הגדרה לעצמת האיסור. משמעות זו של המונחים "מן התורה" לעומת "דברי סופרים" נדונה במבוא הכללי לפירוש המשניות, ואף לעיל (פירושנו פ"ד מי"א). "חומרין" הוא ההפך מ"תורה", ומונח קרוב ל"דברי סופרים". התשובה היא שאמנם המעטן כמקום של גמר מלאכה הוא "דבר תורה", אבל ההכרעה שהמוהל הזב מהזיתים מהווה חיבור היא חומרה. המעיכה (הפיכת הזיתים לגוש) אינה חיבור ממש אלא הדבקה קלה, ולכן אם נגעה טומאה בזית אחד צריך היה לקבוע שרק אותו זית טמא. ההחלטה שכל הערמה מהווה חיבור היא חומרה. בית שמאי ובית הלל הנזכרים הם כנראה בית שמאי ובית הלל של משנתנו, שהם חולקים ממתי הערמה מוכשרת לקבל טומאה אך מסכימים שהמעטן הוא גמר מלאכה, ושהדבקת הזיתים היא חיבור.
בסוגיה המקבילה עולה אותה שאלה והסבר נוסף, החסר בהסבר הראשון, שלדעת שני הבתים המוהל הוא משקה המכשיר לקבל טומאה. להלן (מ"ב ומ"ג) נחזור לדיון על המוהל ומעמדו.
דברי רבי זעירא מדגישים לדעתנו שאין דברי בית שמאי "דין תורה" אלא החמרה שלא לתת לעם הארץ פרות בלתי מעושרים, ואין כאן דיון בטהרה כלל. לא נאמר מה עמדת בית שמאי בעניין. הסברו של רבי זעירא אינו פשט דברי שמאי והלל. כפשוטם הם עוסקים רק בטהרה, ועמדתם לגבי מעשר בלתי ידועה (מקטע זה).

Mishnah 2

המשנה היא כנראה אליבא דרבן גמליאל.
<b>גמר מלימסוק אבל עתיד ליקח</b> – בעל הבית גמר אמנם למסוק את כל זיתיו, אבל מתעתד לקנות עוד זיתים ולכבשם בבית הבד יחד עם זיתיו. בלשון חכמים "לקחת" פירושו לקנות. <b>גמר מליקח אבל עתיד ללוות</b> – הוא קנה זיתים לבדידה ומתכוון ללוות עוד זיתים,<b> וארעו אבל או משתה או אונס</b> – ולכן לא גמר את הקנייה,<b> אפילו זבים וזבות נידות מהלכים עליהן</b> – על הזיתים,<b> טהורין</b> – מכאן ברור שגמר מלאכה הוא סיום המסיק של כל יבול הזיתים של אותו אדם, כולל מה שהוא אמור לקנות. עד שיהא גמר מלאכה כזה אין הפרי מוכשר לקבל טומאה, ולכן גם אם נגעו בו טמאים הוא עדיין טהור. המשנה אינה אומרת שטרם נוצרה זיעת המעטן, או טרם התחברו שלושה גרגרים זה לזה, אלא עוסקת בתנאי המטרים השני, שטרם היה גמר מלאכה. <b>נפלו עליהן משקין</b> – וכן גם בכתב יד לאו, כתב יד מינכן ודפוס נפולי, אבל בכתב יד פרמא ובדפוס: "טמאין". נראה שמכל מקום הכוונה למשקים טמאים, כפי שעולה מההמשך.<b> אין טמא אלא מקום מגען</b> – המשקה הטמא אסור לשומר טהרה לשתותו, ומה שהוא נוגע בו טמא כאב הטומאה. ניתן לחתוך את החלק הרטוב ולאכול את שאר הזיתים בטהרה. המשקה אינו מכשיר לקבל טומאה, אלא הוא טמא לעצמו, ואין כאן הכשרת טומאה של כל הערמה, זאת משום שאין הכשר טומאה אלא לאחר גמר מלאכה.
גמר מלאכה לדעת בית שמאי ובית הלל הוא גמר המסיק, ואז הפרי מוכן להרטבה; מחלוקת בית שמאי ובית הלל שבמשנה היא מהי ההרטבה הראשונה לאחר גמר הפרי, וכן משמע מהתוספתא: "הגומר את זיתיו בן יומן, חזרנו לדברי בית שמאי ולדברי בית הלל" (פ"י ה"ב, עמ' 671). "בן יומן" הוא בניגוד ל"עתיד ליקח", כלומר שבעל הבית סיים את המסיק, וזה גמר המלאכה של רבן גמליאל. עתה יש להמתין להרטבה שהגדרתה שנויה גם היא במחלוקת בית שמאי ובית הלל. דבריו של רבן גמליאל משתלבים בהגדרה של בית שמאי. זיעת הקופה היא בהכרח באמצע העבודה, שהרי הפרות טרם הועברו לבית, ואילו זיעת המעטן מתחילה אמנם באמצע העבודה אך עיקרה לאחר שהות מה של הפרות בערמה, כלומר בשלביו האחרונים של המסיק או כבר אחריו.
דרכו ההלכתית של רבן גמליאל מאפשרת להערים ולמנוע את היטמאות הפרות. בעל הבית צריך להחליט לקנות עוד מעט פרות בעתיד, ועד אז הפרי אינו מקבל טומאה וניתן יהיה לשמרו בטהרה. ואכן בהמשך חשש ההערמה עולה, וחכמים דורשים כמובן שההחלטה על גמר המלאכה תהיה אמִתית. כך או כך, נוצר כאן "נתיב עוקף" טומאה ומעשרות כאחד, זאת כל זמן העבודה. לאחר מכן הבעלים שומרים על הפרי בטהרה.
התוספתא מוסיפה עוד פרטים למשמעותו של גמר מלאכה לפי שיטת רבן גמליאל (בסוגריים ההשלמות הפרשניות שלנו): "1. העוטין זיתיו בין שני בדין<sup class="footnote-marker">7</sup><i class="footnote">ראו להלן מ"ח.</i> כיון שגמר אחד מהן הוכשרו לקבל טומאה (איור 40).
2. המוסק זיתיו בגליל העליון ועתיד להורידן לגליל התחתון אין מקבלים טומאה<sup class="footnote-marker">8</sup><i class="footnote">כך בכתב יד וינה, ובערפורט "טומאת".</i> עד שיורידם לגליל התחתון.
3. אם עד שלא מסקן חשב עליהן (להורידן לגליל התחתון) טהורין, משמסקן חשב עליהן (להורידן לגליל התחתון) הוכשרו לקבל טומאה.
4. עודהו הגומר את זיתיו ועתיד למוכרן טהורין, ליפותן בעליון טמאים" (פ"י ה"ד, עמ' 671).
גמר מלאכה הוא הגמר המתוכנן של בעל הבית. אם חשב לשנע את הזיתים הרי שגמר המלאכה הוא העברתם למקום הסופי (2), ואם תכנן שני קווי ייצור (שני בדים) כל קו ייצור הוא גמר מלאכה בפני עצמו. אם שינה את התכנון הרי שמה שתכנן בעת המסיק הוא התכנון הקובע לעניין הגדרת גמר מלאכה. אפילו אם התכוון למכור את הזיתים, הרי שגמר מלאכה הוא העמדתה של כל הכמות למכירה (4).
<b>איור 40א.</b> בית הבד בחורבת לויה שבשפילת לכיש. למטחנה אחת. קצב הטחינה היה מהיר מקצב הטעינה (של החיטה), לכן היו בתי בד שהייתה בהם רק מטחנה אחת (רחיים), ושתיים או שלוש מערכות לחיצה. צילם מ' בר דרומא.
<b>איור 40ב.</b> שחזור מתקן הקורה בקדומים. צילם ד' רביב.
עד כאן ההלכה במשנה, ומעתה עלינו לברר שתי שאלות. הראשונה היא הלכתית, האומנם אלו כל הדעות בהלכה זו, והשנייה היא הרקע החברתי, לשם מה חשוב לשמור על הפרות בטהרה, וכיצד משנתנו משתלבת בשלל העמדות הנוגעות לשאלה. נפתח בשאלה הראשונה.
ההנחה שאת המעשרות מפרישים מן המעטן חוזרת בסדרת מקורות. המקור הקדום ביותר הוא מכתבם של רבן גמליאל ורבן יוחנן בן זכאי, בשלהי ימי הבית שני, ליהודים בארץ ובתפוצות: "מעשה ברבן גמליאל וזקנים שהיו יושבין על גב מעלות בהר הבית ויוחנן סופר הלה<sup class="footnote-marker">9</sup><i class="footnote">מדרש תנאים לדברים, כו יג, עמ' 176; ירו', מעשר שני פ"ה ה"ד, נו ע"ג, ועוד גרסאות אחדות למינוח זה, וכנראה הכוונה ל"חלה", שהוא כינוי לסנהדרין, או לסופר רשמי אחר. למסורת זו מקבילות מספר ובמחקר הוקדשו לה דיונים ממושכים שכולם חשובים, אך לא לעניין שבשבילו הבאנו את המסורת. להערכתנו בכל המקבילות מדובר על מכתב אחד, והבבלי פירש ששני מכתבים לפנינו. </i> לפניהם אמרו לו כתוב: לאחנא בני גלילא עילאה ולבני גלילא תחתאה שלמכון יסגא. מהודענא לכון די מטא זמן ביעורא, לאפוקי מעשריא ממעוטני זיתייא. ולאחנא בני דרומא עילאה ובני דרומא תתאה שלמכון יסגא... ולאחנא בני גלותא דבבבל, ובני גלותא דימדי, ושאר כל גלוותא דישראל שלמכון יסגא..." (תוס', סנהדרין פ"ב ה"ו, עמ' 416 – לאחינו בני גליל עליון ולבני גליל תחתון, שלומכם ירבה. מודיעים אנו לכם שהגיע זמן הביעור, להעלות המעשרות ממעטני הזיתים... ולאחינו בני גלות בבל, ובני הגלות של מדי, ושאר גלויות ישראל, שלומכם ירבה...). אם כן, את המעשרות מפרישים מן המעטן, כפי שעולה גם מהמסורת שלפנינו. ברם בפירושנו לתרומות פ"א מ"י ולאהלות פי"ח מ"א ראינו עוד שלל עמדות:
1. גמר המלאכה לעניין טומאה הוא גמר המלאכה לעניין תרומות, אך הוא נקבע לכל פרי ולכל קטיף בנפרד.
2. הפרי נטמא מיד עם הוצאתו מהכרם, או כבר בשעת הבציר.
3. גמר המלאכה הוא ההבאה לסחיטה.
4. רק ענבים נטמאים בבציר, אך לא זיתים.
5. לפי הבבלי בית הלל סבורים שהענבים עצמם אינם מקבלים טומאה לפני הדריכה, לפי הבבלי זאת מחלוקת בית שמאי ובית הלל שהוכרעה במעמד הציבורי ערב מרד החורבן.
6. את התרומות יש להרים לאחר הטחינה.
7. את התרומה יש להרים באמצע תהליך העיבוד.
8. את התרומה יש להרים לאחר שנגמרה המלאכה הישירה של סחיטת הנוזל: "היין משיקפה [השמן]<sup class="footnote-marker">10</sup><i class="footnote">זו הצעת תיקון שלנו. הצעה זו נמצאת גם במהדורת ירושלים של כתב יד ליידן לירושלמי. </i> משירד לעוקה הבודל בתמרים והמפרד בגרוגרות דבר שנגמרה מלאכתו" (ירו', בבא מציעא פ"ז ה"ב, יא ע"ב). אפשר שזו עמדתו של רבי שמעון (9 להלן).
9. את התרומה יש להרים בסוף עיבוד הפרי והוצאת הנוזלים. זו עמדתו של רבי שמעון (תוס', טהרות פ"ג ה"א, עמ' 662), כפי שפורשה לעיל בפירושנו לפ"ג מ"א.
10. את התרומה יש להרים בסוף האסיף.
11. מלכתחילה יש לתרום בסיום העיבוד, אבל בדיעבד התירו לתרום קודם.
12.את התרומה יש להרים בסוף גמר המלאכה של כל עבודת האסיף. זו עמדת רבן גמליאל של משנתנו.
יש סתירות ברורות בין המקורות השונים, וגם סתירות באשר לייחוס המימרות לתנאים ספציפיים. לפנינו, אפוא, מסורת מגובשת חריגה ושונה במהותה מכל יתר הפסיקות שקרובות יותר זו לזו.
מבחינה חברתית הבעיה המרכזית היא שהציבור נחשב ל"עם הארץ" ואינו מקפיד על דקדוקי טהרה (או אינו מכירם). בעל הבית שומר הטהרה צריך להקפיד שפועליו לא יטמאו את התרומה, והכוהן צריך לאסוף את התרומה לפני שתוכל להיטמא. לכוהנים יש עניין לקבל יותר תרומה ולכן לדחות את שלב הטומאה. נושא זה היה בפולמוס חברתי פנימי בין חכמים וכוהנים (תוס', חגיגה פ"ג הל"ג)<sup class="footnote-marker">11</sup><i class="footnote">ראו פירושנו לפ"ג מ"ד והמבוא למסכת תרומה. בתחום זה חלו כנראה שינויים לאחר דור יבנה, כאשר שמירת הטהרה פחתה. </i>.
<b>והמוחל היוצא מהן טהור</b> – בשלב זה הפרי אינו מקבל טומאה, ולכן גם המוחל טהור. כנראה על כך מוסיפה התוספתא: "רבי יעקב אומר מוחל משקה הוא, ומפני מה טהרו מוחל היוצא מן הזיתים עד שלא תגמר מלאכתו? מפני שאין אדם רוצה בקיומו ורבי שמעון אומר מוחל מי פירות הוא" (פ"י ה"ב, עמ' 671; בבלי, שבת קמד ע"ב). אם כן, לדעת רבי יעקב הוא אמנם משקה אבל עד גמר מלאכה זהו משקה שלא לרצון, ורק לאחר גמר המלאכה הוכשרו הזיתים לקבלת טומאה. לדעת רבי שמעון מוחל הוא כמי פֵרות, ומי פרות אינם אחד משבעת המשקים כפי שעולה ממקורות רבים (תרומות פ"ה מ"א-מ"ג). ברם במשנה אחרת באותה מסכת זו מחלוקת רבי אליעזר ורבי יהושע. רק רבי יהושע סבור שמי פרות אינם משקה, שכן שנינו שם (לפי כי"ק): "דבש תמרים ויין תפוחים וחומץ סיתווניות ושאר כל מי פירות של תרומה, רבי אליעזר מחייב קרן וחומש<sup class="footnote-marker">12</sup><i class="footnote">כלומר הם אוכל של ממש וחייבים בתרומה.</i>, רבי יהושע פוטר. רבי אלעזר מטמא משם משקה. אמר רבי יהושע לא מנו חכמים שבעה משקים כמיני פטמים, אלא אמרו שבעה משקין טמאין ושאר כל המשקין טהורין" (תרומות פי"א מ"ב)<sup class="footnote-marker">13</sup><i class="footnote">אשר לנוסח המשפט במשנה בתרומות, הנוסח של כתב יד קופמן חוזר, בשינוי קל, גם ב- ו, ל, נ, ץ, ת3. בדפוס נכתב: "לא מנו חכמים שבעה משקים כמוני פטמים אלא אמרו...", ובכמה עדי נוסח "כמונה" (א, ב, ז, ט, ת, ת2, ג6, ס), כלומר הרשימה של שבעת המשקים אינה סתם רשימה מסחרית אלא היא דבר הלכה, וכל שאינו ברשימה אינו מטמא. יהא הנוסח אשר יהא, ברור שהרשימה של שבעת המשקים קדמה לרבי אליעזר ורבי יהושע; שניהם כבר מכירים אותה, ורבי יהושע רואה בה מסמך מחייב.</i>. בדיוננו במשנה שם הראינו שלפחות רבי יהושע סבור שמי פרות נחשבים לאוכל, והם מכשירים לקבל טומאה. ההלכה שמי פרות אינם מכשירים לקבל טומאה אמנם מצוטטת כהלכה ידועה (משנה, חלה פ"ב מ"ב; כלים פ"י מ"ב), אך יש גם החולקים עליה: "עסה שהוכשרה במשקה ונילושה במי פירות ונגע בהן טבול יום, רבי אלעזר בן יהודה איש ברתותא אומר משום רבי יהושע, פסל את כולה. רבי עקיבא אומר משמו, לא פסל אלא מקום מגעו" (משנה, טבול יום פ"ג מ"ד). משנתנו, אם כן, אינה בשיטת רבי יהושע ולמעשה גם לא בשיטת רבי עקיבא<sup class="footnote-marker">14</sup><i class="footnote">זו גם מסקנת התלמוד בירו', חלה פ"ב ה"ב, נח ע"ג.</i>. בירושלמי (חלה פ"ב ה"ב, נח ע"ג) מועלית גם הצעה דחוקה יותר שמשנתנו היא כדעת הכול ואין דין חיבור לטומאה כדין הכשר לקבלת טומאה<sup class="footnote-marker">15</sup><i class="footnote">עדיין יש לברר אם דין הכשר טומאה הוא כדין חיבור לטומאה, ולא כאן המקום לבירור זה. ראו, למשל, אור זרוע רכה, המספר על עמדות חכמי דורו בנושא. כאמור, בירושלמי מועלית הצעה מעט דחוקה המבדילה בין שני מושגים קרובים אלו.</i>. בפירוש המשנה הבאה נחזור לשאלת מעמדו ההלכתי של המוהל. משנת מכשירין (פ"ו מ"ה) קובעת בפשטות שמוהל הוא כשמן, והיא כדעת חכמים במשנת טהרות ורבי יעקב בתוספתא, וחולקת על רבי שמעון.

Mishnah 3

<b>נגמרה מלאכתן הרי אלו מוכשרין</b> – לקבל טומאה.<b> נפלו עליהן משקין טמאין</b> – כדין כל פרי,<b> המוחל היוצא מהן רבי אליעזר מטהר וחכמים מטמין</b> – המחלוקת היא על עצם מהותו של המוחל. כאמור, מחלוקת זו באה לידי ביטוי גם בתוספתא שציטטנו בפירוש המשנה הקודמת. שם יש הסכמה שמוחל הוא כמי פֵרות, ורמזנו שלמעשה יש גם מחלוקת על מעמדם ההלכתי של מי הפרות. עוד ייאמר שלשיטת רבי יעקב המוחל היוצא שלא לרצון (לפני גמר מלאכה) אינו משקה טמא, אבל ברור שלאחר גמר מלאכה הוא טמא. <b>אמר רבי שמעון לא נחלקו על המוחל היוצא מן הזיתים שהוא טהור</b> – לשיטת רבי שמעון בתוספתא לעיל, שמוחל הוא כמי פרות,<b> ועל מה נחלקו על היוצא מן הבור שרבי אליעזר מטהר וחכמים מטמין</b> – לאחר שלב הבדידה המוחל הוא כבר מוצר מוגמר, והתוספתא מסבירה: "ומפני מה אמרו מוחל היוצא מעיקת בית הבד טמא? לפי שאי אפשר לו לצאת ידי צחצוחי שומן. מוחל היוצא מן השמן טמא, מן המעטן טהור. כינסו ועשאו עיקל, טמא" (פ"י ה"ג, עמ' 671). אם כן, לדעת רבי שמעון המוחל עצמו טהור תמיד (כמי פרות), אבל יש בו מעט שמן ולכן הוא טמא<sup class="footnote-marker">16</sup><i class="footnote">בכתב יד וינה שתי ההלכות מחוברות, והן הסבר דברי רבי שמעון.</i>. מכל מקום, אם הוא כינס זיתים שנכבשו לכבישה נוספת ודאי שהמוהל היוצא מהם טמא, כיוון שיש בהם שמן.
דין מוהל (בסוגריים השלמת הלכות שאינן מפורשות במשנה)
רבי שמעון מהלך בשיטת רבי אליעזר ומנמקה במשנה הקודמת בכך שמוחל הוא כמי פרות. את דין המוהל נסכם במשנת מכשירין (פ"ו מ"ד-מ"ה).
<b>איור 44א.</b> המקווה בחורבת כרוע (טרם פורסם), מקווה במערה כמו מקוואות רבים אחרים. צילמה ד' ספראי.
<b>איור 44ב.</b> המקווה בעתרי, צילם ב' זיסו.

Mishnah 4

<b>הגומר את זיתיו</b> – לשיטת רבן גמליאל עתה הוא חייב בתרומות,<b> ושייר קופה אחת</b> – סגנון המשנה הוא כאילו אירע הדבר במקרה, אם שייר אז... אך כנראה הכוונה שעליו לשייר קופה אחת.<b> יתננה לעיני הכהן דברי רבי מאיר</b> – בעל הבית נותן את הקופה האחרונה לעיני הכוהן כתרומה. כך נפתרת בצורה מושלמת הבעיה של הרמת תרומות בטהרה. הזיתים, או כל פרי אחר, עדיין אינם מקבלים טומאה, והתרומה נשמרת בטהרה. <b>רבי יהודה אומר יוליך לו את המפתח מיד</b> – הזיתים נמצאים במעטן סגור, וניתן להסתפק במסירת המפתח לכוהן והוא יבוא בזמנו וירים את תרומתו בטהרה.<b> רבי שמעון אומר מעת לעת</b> – אפשר להמתין עם מסירת המפתח עשרים וארבע שעות. זו עמדה עוד יותר מקלה המצרפת שתי קולות: האחת הגדרת גמר המלאכה כסיום כל עבודת המסיק, והאחרת שבמשך היום הראשון אין המחסן שבו נשמרת התוצרת מצריך שמירה מיוחדת, ובתנאי שלא ייכנסו לשם פועלים טמאים בכוונה. המחלוקת חוזרת בתוספתא, ורבי שמעון מוסיף: "יתיר על כן אמר רבי שמעון אפילו גמר את זיתיו ערב שבת שש שעות יוליך לו את המפתח מיד ולמוצאי שבת בשש שעות" (פ"י, ה"ט, עמ' 671)<sup class="footnote-marker">17</sup><i class="footnote">ראו עוד לעיל פ"ז מ"א, שם אין מסירת המפתח מהווה סימן להיתר להיכנס למחסן, וכמובן יש הבדל גדול בין המקרים. כאן הרכוש הוא של עם הארץ ויש חשש שירצה להיכנס לרכושו, ואילו בפרק ז בעל הבית הוא חבר ונותן את המפתח לעם הארץ לשמירה על המפתח בלבד.</i>. אם כן, מעת לעת שאמרו הוא עשרים וארבע שעות עבודה, ושעות שבתון אינן נכללות בחשבון. נראה שאין כאן שאלה של נאמנות של עם הארץ אלא של חשש שמא אין עם הארץ יודע לשמור כהלכה על דיני הטהרה, ובסך הכול יש יחסי אימון בין עם הארץ לכוהנים. בתוספתא יש עוד סדרה של פרטים על מערכת האימון בין עמי הארצות לכוהנים, ונחזור לכך להלן.
<b>קבלת תרומה מעם הארץ</b>
השאלה של קבלת תרומה מעמי הארצות חוזרת במקורות, ואפשר להבין את מרכזיותה, בעיקר מנקודת מבטם של הכוהנים. ככל שהם מקפידים יותר, כך הם פוגעים בפרנסתם. סדרת המשניות שלנו (מ"א-מ"ד) מייצגת פתרון נוח ביותר מבחינתם של הכוהנים. יתר על כן, זו למעשה משנה "כוהנית", משום שמוקד הטיפול בתוצרת הוא מסירת התרומה לכוהן<sup class="footnote-marker">18</sup><i class="footnote">למשניות המכונות על ידינו "משניות כוהניות" ראו הנספח למסכת שקלים. </i>. המכנה המשותף לכל ה"משניות הכוהניות" הוא שהן מתמקדות בנושאים הקשורים לכוהנים. אך גם כשהמשנה עסוקה בנושא כללי שאיננו חלק מן ההוויה הכוהנית הייחודית הכוהנים משתמשים באותן המשניות כבמודל להלכה ולדתיות היהודית.
כך, למשל, לנישואי אישה יש סדרה של משמעויות מוגדרות בהלכה. המשנה מונה שלוש עשרה תוצאות לנישואין (תוס', יבמות פי"א ה"ט ומקבילות); בחלק מהמשניות נמנות תוצאות אחדות, כגון שהבעל הופך ליורשה, שהוא מתחייב במזונותיה וכיוצא באלו. ברם במשניות המכונות על ידינו "כוהניות" ההגדרה למצב נישואין תקין מצטמצמת לנושא אחד בלבד: "אוכלת בתרומה"<sup class="footnote-marker">19</sup><i class="footnote">משנה, תרומות פ"ו מ"ב-מ"ד; פ"ז מ"ב; פ"ח מ"א; יבמות פ"ז מ"ב-מ"ה; פ"ט מ"ד; סוטה פ"ה מ"ב לפי פירושנו לה, וכמותן עשרות משניות. </i>. אכילת תרומה היא מגדיר במסגרת המשפחה הכוהנית, אך היא הפכה למגדיר נישואין גם שלא בהקשר הכוהני כשלעצמו. כלומר חכמים נוקטים בלשון כוהנית בבואם לדון בישראל, ובכך הופך המודל הכוהני למעצב של מושג הקדושה בנישואין. במקרה שלנו הכוהניות היא הבסיס והסיבה המעצבת את שמירת התוצרת בטהרה, ולפיכך יש לראות בתת-פרק זה "משנה המתמקדת בכוהנים".
ייחודן של משניות הפרק בולט על רקע המקבילות המתמודדות עם שאלת קבלת תרומה מעמי הארץ. במקורות מצינו סדרת פתרונות וסייגים.
א. נאמנות בתקופת האסיף: "חומר בתרומה, שביהודה נאמנים על טהרת יין ושמן כל ימות השנה, ובשעת הגיתות והבדים אף על התרומה. עברו הגיתות והבדים, והביאו לו חבית של יין של תרומה, לא יקבלנה ממנו, אבל מניחה לגת הבאה. ואם אמר לו הפרשתי לתוכה רביעית קדש, נאמן. כדי יין וכדי שמן המדומעות נאמנין עליהם בשעת הגיתות והבדים וקודם לגיתות שבעים יום" (משנה, חגיגה פ"ג מ"ד). עיקר המשנה מתמקד בכך שעמי הארץ נאמנים על טהרת הקודש, הם מכבדים טהרה זו ולא יפגעו במה שנועד למקדש, אבל על התרומה הם נאמנים רק בזמן האסיף עצמו. המשנה מדגישה את ההיבט הפורמלי, כך שאם בעל הבית (עם הארץ) ימתין שנה עם מסירת התרומה היא תיחשב לטהורה, למרות הזמן שחלף, שכן זה "זמן הבדים" או "זמן הגתות". אם כן, בעונת עשיית היין והשמן כולם שומרים על הטהרה כדי שניתן יהא להביא את היבול למקדש. מכיוון שהוא נשמר לטהרת הקודש הוא גם טהור לתרומה. אבל במשך שאר ימות השנה, לאחר שעברה העונה, נדרש עם הארץ למאמץ לשמירת הפרי בטהרה. אנו מאמינים לו ששמר על הפרות בטהרת קודש, שכן הוא לא יזלזל במה שעולה ל"שולחן גבוה", אבל איננו מאמינים לו ששמר כהלכה על טהרת תרומה, שכן עמי הארץ נחשדו כמזלזלים בתרומה. לפי הסבר זה בגליל אין נאמנים על טהרת תרומה וקודש כל ימות השנה. הסבר זה הולם את ההלכה שאין מקבלים תרומה מכל אדם מחשש שמא נטמאה התרומה. אבל מבחינת פשוטה של המשנה אפשר גם לפרש שבשעת הגתות והבדים נאמנים הכול על התרומה, גם ביהודה וגם בגליל (וגם לאחר החורבן), שכן גם עמי הארץ רוצים להפריש תרומה בטהרה, על כן הם מתאמצים לשמור על טהרה בזמן המסיק. אבל איננו מאמינים להם שהצליחו לשמור על טהרה גם בביתם במשך ימות השנה, שכן הם אינם מכירים את ההלכות והבית טמא באופן כללי<sup class="footnote-marker">20</sup><i class="footnote">מקורות תנאיים רבים מניחים כי כולם נהגו בהפרשת תרומה, שלא כבמעשרות שעמי הארצות זלזלו בהם: תוס', סוטה פ"ג ה"י; ירו', מעשר שני פ"ח, נו ע"ד; בבלי, סוטה מח ע"א. זו ההנחה היסודית להלכות שבמשנה ובתוספתא דמאי. במבוא למסכת דמאי הרחבנו בכך.</i>. כלומר, בעונה החקלאית גם עם הארץ נאמן על שמירת תוצרתו כדי שיוכל להפריד תרומה על מנת להביאה לכוהן, אבל על הטהרה לקודש אין נאמנים אלא ביהודה, וביהודה הם נאמנים על טהרה זו כל ימות השנה. כל זאת משום שפרות הגדלים ביהודה משווקים למקדש, או עשויים להיות משווקים למקדש, ועל כן מקפידים על טהרתם. יהודה שלאחר החורבן מעמדה, מן הסתם, כגליל לעניין זה של נאמנות.
עם זאת, פרטי העבודה ושמירת הטהרות מורכבים ויש להניח שהעובדים כבר טמאים, וכך ההשגחה על שמירת הטהרה בעייתית. כך משמע בין השאר מברייתא אחת שבתוספתא: "הגפן והזוגין שנעשו בטהרה, ומצאו (יצאו) מהן משקין – טהורין. ושנעשו בטומאה ומצאו מהן משקין – טמאין, ורבי שמעון מטהר. אמר להן רבי שמעון מה לי כשנעשו בטומאה ומה לי כשהן בטהרה? אמרו לו כשנעשו בטומאה משקין ביצין מתחת הקורה, וכשהוא מגביה את הקורה חוזרין ונבלעין בגפת. אמר להן אף כשנעשו בטהרה, בא הזב ודרס עליהן, משקין הביצין מתחת רגלו של זב, וכשהוא מגביה את רגלו חוזרין ונבלעין בגת. אמרו לו אין דומה משקין היוצא לרצון, ליוצא שלא לרצון. אמר להן זה וזה לא נקרא עליהן שם טומאה לעולם" (פ"ג ה"א, עמ' 662). עמדתו של רבי שמעון אינה ברורה. מהנימוק משמע שהוא תמיד מטמא, אבל בהלכה נאמר שלדעתו בשני המקרים התוצרת טהורה. המדובר בדריכה שנייה; לפי חלק מהדעות התוצרת עדיין בטהרתה ולפי חלק מהעמדות היא תמיד טמאה, או שרק בחלק מהמקרים היא טמאה.
ב. הרמת התרומה בתחילת העיבוד לפני שנטמאה, וכן שנינו בירושלמי כהמשך לברייתא שקובעת מהו גמר מלאכה בכל פרי ופרי (תוס', תרומות פ"ג הי"ב, וראו פירושנו למ"ג לעיל): "תני, מאימתיי תורמין את הענבים משהילכו בהן שתי וערב. מימתיי מטמין אותן? בית שמי אומרים משיוציא את השיני<sup class="footnote-marker">21</sup><i class="footnote">מעשר שני.</i>, ובית הלל אומרים משיוציא את הראשון. אמר רבי יוסי הלכה כבית שמי, והרבים נהגו כבית הלל. אמר רבי שמעון נראין דברי בית שמי בשעת מקדש ודברי בית הלל בזמן הזה, וחכמים אומרים לא כדברי זה ולא כדברי זה אלא מוציא תרומה ותרומת מעשר ומטמין את הבור מיד. מימתיי תורמין את הזיתים..." (ירו', פ"ג ה"ב, מב ע"א). הברייתא מניחה אפוא שעמי הארץ מצליחים "להתאפק" ולהימנע מלטמא את התוצרת, אבל לאחר הרמת המעשרות התוצרת טמאה.
בספרות חז"ל מצויות עדויות מספר המראות שגם עמי הארץ הרימו תרומות, ונעשה מאמץ מצדם לגרום לכך שהרמת התרומות תהיה בטהרה. המשנה אוסרת על פועלים לתרום בשמו של בעל הבית אלא אם כן מינה אותם במפורש כשליחים שלו, אבל מתירה זאת ל"דרוכות", הם דורכי היין (משנה, תרומות פ"ג מ"ד). מסתבר שנהוג היה שהדרוכות מרימים את התרומה כדי שההפרשה תהיה לפני "גמר מלאכה" ולפני שהפרי הוכשר לקבל טומאה. המדובר כנראה בעם הארץ, שהרי חבר לא יניח ליבול היין שלו להיטמא.
ג. הרמת תרומה בסוף כל המסיק – זה הפתרון של משנתנו. הוא דומה מבחינה הלכתית לפתרון הקודם בכך שבשניהם נתינת התרומה קודמת לשלב שבו הפרי מוכשר לקבל תרומה.
ד. מסירת התוצרת ל"מומחה" כדי שיפריש ממנה את התרומות בטהרה. בדרך זו יש כנראה לפרש משנה אחת (תרומות פ"ד מ"ד), שם מדובר על שליחו של בעל הבית התורם בשמו. כפי שראינו בפירושנו לאותה משנה נראה כי המדובר שם בשליח מסוג מיוחד. אין הוא אדם שקיבל הוראות מפורטות כיצד לתרום, ואף לא פועל של בעל הבית, ושיערנו כי זהו מעין מומחה התורם בשמו של בעל הבית. הוא נאמן להנחיותיו, אך גם נאמן לקיום המצווה. כמו כן: "העוטן זיתים ברשות עם הארץ, ונעל וחתם, אינו חושש שמא יש שם מפתח אחר, וחותם אחר, ואף על פי שבא ומצא מפתח פתוח וחותם מקולקל, טהור. חותם שאמרו אפילו טיט, ואפילו קיסם" (תוס', פ"י ה"ו, עמ' 671). בעל הבית הוא עם הארץ, אבל הוא נותן לפועל השומר על טהרה לבצע את המלאכה ולסגור את המחסן, ולו סגירה סמלית. כך הפועל הופך למעין משגיח כשרות, וכנראה הוא גם הכוהן הלוקח את התרומות לעצמו.
במבוא למסכת תרומות ריכזנו עדויות נוספות לכוהנים המרימים את התרומה בשעת הגרנות, וכך פותרים את הבעיה של חשש הטומאה. זו כנראה הסיבה העיקרית לכך שהכוהנים "מחזרים על הגרנות" ומרימים את התרומה שם, לפני עיבודה והכשרתה לקבל טומאה<b>.</b> הכוהנים המחזרים על הגרנות ומעורבים בהרמת המעשרות יצרו תמונה חברתית ססגונית שהייתה לא רק חלוקה של פרות, אלא גם מעמד מעין דתי. על כך מעיד מקור אחר: "משל לכהן שיצא לגורן ליטול תרומה ומעשר, ובא בעל הגורן נתן לו תרומה, ולא החזיק לו טובה. נתן לו מעשר, ולא החזיק לו טובה. לאחר שנתן לו כל מה שהיה ראוי לכהן ליטול, עמד בעל הגורן והוסיף לו מדה אחת של חולין, החזיק לו טובה ונתפלל עליו. אמרו לו למה כשנתן לך בעל הגורן התרומה והמעשר לא החזקת לו טובה, ועכשיו על מעט מדה אחת של חולין החזקת לו טובה? אמר להן הראשונות התרומה והמעשר שלי הן, ושלי לקחתי. אבל אותה המדה שהוסיף לי משלו. לפיכך אני מחזיק לו טובה" (תנחומא, ויצא ט). אם כן הכוהן מקבל תרומות ומעשרות, ודרכו של עולם שהוא מברך את בעלי הבתים ומתפלל עבורם, ואלו גומלים לו במתנות נוספות. במדרש זה הכוהן אינו השליח להפרשת התרומה, אך יש במסורת זו כדי להצטרף לתמונת המעמד הדתי ולכן הבאנו מקור זה כאן.
ה. עמי הארצות אינם נאמנים על טהרת תרומה. על כן התוספתא קובעת בפשטות: "הביאו לו חבית יין של תרומה לא יקבלה הימנו אלא אם כן אמר לו יש לי בתוכה רביעית קודש" (חגיגה פ"ג הל"ב), ובהמשך סיפור מפורט: "מעשה ברבי טרפון שהיה מהלך בדרך, מצאו זקן אחד, אמר לו [הזקן] מפני מה בריות מרננות אחריך, והלא כל דבריך אמת וישר הן? אלא שאתה מקבל תרומה בשאר ימות השנה מכל אדם. אמר רבי טרפון, אקפח את בני אם לא הלכה בידי מרבן יוחנן בן זכיי שאמר לי מותר אתה לקבל תרומה בשאר ימות השנה מכל אדם, עכשיו בריות מרננות אחרי, גוזר אני עלי שאיני מקבל תרומה בשאר ימות השנה מכל אדם" (תוס', חגיגה פ"ג הל"ג)<sup class="footnote-marker">22</sup><i class="footnote">המשך המשנה והתוספתא הוא שעמי הארצות נאמנים על טהרת תרומה אם יש בה רביעית קודש, ונוהג זה ממשיך גם לאחר החורבן, וראו פירושנו למשנה שם. על המשך השמירה על טהרת הקודש לאחר החורבן ראו במבוא למסכת חגיגה.</i>. כפשוטה של הברייתא רבן יוחנן בן זכאי חלק על משנת חגיגה וסבור היה שמקבלים תרומה מכל אדם ובכל זמן, ובדרכו הלך רבי טרפון וחזר והחמיר על עצמו מפני שהבריות ריננו אחריו.
ו. דרכם של רבן יוחנן בן זכאי ורבי טרפון, (שניהם ממוצא כוהני), לקבל תרומה מכל אדם, כלומר להאמין לעם הארץ שמצהיר ששמר על תוצרתו בטהרה. אפשר שהוא נהג כפתרון הקודם וקיבל תרומה לפני סוף גמר המלאכה בלבד.
משניות א-ד בפרקנו הן כאמור יחידה ספרותית אחת, וזיהינו בה השפעות שאותן כינינו "משניות כוהניות". הן שונות ממרבית ההלכות המצויות במקבילות בשלושה תחומים:
1. הגדרה מרחיקת לכת של המונח "גמר מלאכה", הגדרה המאפשרת לכוהן לקבל תרומות בטהרה עד סוף האסיף, ואף מעבר לכך.
2. הקלה בקבלת תרומות מעמי הארץ.
3. כמה שינויים קטנים במונחים ההלכתיים. שינויים כאלה מצאנו גם במשניות הנראות "רגילות", ובדרך כלל הן סימן להלכה שנערכה בשלב קדום בבית מדרש כלשהו (שונה מזה של יתר האזכורים באותו נושא)<sup class="footnote-marker">23</sup><i class="footnote">ראו על כך במבוא למסכת.</i>. אבל מכיוון שכבר הועלה ה"חשד" שלפנינו עריכה מיוחדת של בית מדרש העוסק במיוחד בכוהנים, יש לצרף את המונחים המיוחדים כסימן לייחודו.
אם אכן גם תוכנן של המשניות מושפע מעמדות של כוהנים, הרי שלפנינו דרך הפתרון ההלכתית שנקטו הכוהנים כדי לצמצם את הנזקים הנגרמים מכך שרוב הציבור הם עמי ארצות. בחוגי חכמים שררה סביב נושא זה מתיחות. כאמור, רבי טרפון הכוהן נהג לקבל תרומה מכל אדם, וריננו אחריו, ולפנינו ויכוח בבית המדרש שיש בו רמזים להתנהגות לא נאותה, או בלשון אחרת טענה שרבי טרפון נהג בדרך הפסיקה שהייתה נוחה לו באופן אישי. נסיגתו של רבי טרפון מלמדת אף היא רבות על המתיחות, ויש להעריכה לאור האיסור להשמיד תרומה טהורה. הרי אי קבלת התרומה משמעה שרפתה או השמדתה. גם בכך יש איסור, וכשרבי טרפון מקבל עליו לנהוג אחרת הוא לא רק מפסיד תוצרת חקלאית אלא יוצר בכך גם בעיה הלכתית.
בתוספתא מופיעה עוד סדרת הלכות המעידה על מערכת האמון עם עמי הארצות. הם נחשדים באי הקפדה אך לא בכוונה רעה, כגון "היו שם חורין וסדקין, אינו חושש שמא מושיט את הקנה ומסיטן. היו שם חלונות של ארבע טפחים, נידונות כפתחים" (פ"י ה"ז, עמ' 671). אם המחסן פתוח יש לחשוש שמא ייטמאו הפרות בטעות: "העוטן זיתים בתוך ביתו, עושה להן מחיצה מן הארץ ועד הקורות, ובלבד שיהו ניסוטין מחמת המחיצה. רבן שמעון בן גמליאל אומר אם היתה גבוהה עשרה טפחים, אף על פי שאינה מגעת לקורות טהורה. העוטן בית הבד כעוטן בתוך ביתו" (פ"י ה"ח, עמ' 671). החשש הוא רק מטומאת מגע או היסט, ולא מטומאת אוהל, שהרי לשם הגנה מטומאת אוהל יש צורך במחיצה עד התקרה. רק מת מטמא בטומאת אוהל, ועל כך כולם יודעים ועם הארץ נשמר מטומאת מת, כפי שראינו לעיל פ"ח מ"ב.
כפי שכבר רמזנו הגדרתו של רבן גמליאל לגמר מלאכה מאפשרת לדחות את הכשרת הפרות מלקבל טומאה, ואכן התוספתא מדגישה: "1. הלוקח מעטן זיתים מן הגוי, אם יש מסיק על פני האדמה יעשו בטהרה. 2. מן הגוי, נאמן לומר לא גמרתיו. 3. היתה לו אם של זיתים<sup class="footnote-marker">24</sup><i class="footnote">בכתב יד ערפורט "זיתיו".</i> מבקש לעשותה בטהרה, אף על פי שהוא עתיד להוסיף קב אחד או שני קבין הרי אלו טהורין, 4. ובלבד שלא יערים, ואם הערים הרי אלו טמאין" (פ"י ה"ה, עמ' 671). ההלכה הראשונה קובעת שאם הוא קונה מן הגוי ועדיין עונת המסיק נמשכת, מותר לו להניח שהפרות טרם הוכשרו לקבל טומאה. גם הגוי עצמו נאמן לומר שטרם סיים את גמר מלאכתו (2). ההלכה השלישית מדגישה שאם יש לו גוש זיתים (אם), ומן הסתם הם מחוברים, כלומר שלפי דעת בית הלל הם רטובים (אז נגמרה מלאכתם והם מוכשרים לקבל טומאה), אבל אם עתיד להוסיף עוד כמות קטנה של זיתים אזי הם טרם הוכשרו לקבל טומאה. ההלכה הרביעית, החשובה מכולן בהקשר שלנו, היא "ובלבד שלא יערים", שלא תהא זו דרך לדחות את הטומאה אלא תכנון אמִתי של עבודת המסיק. דומה שהגבלה זו משקפת את החשש שהעלינו שאכן יש כאן מדיניות הלכתית המאפשרת לדחות את הכשרת הזיתים לקבל טומאה. הדרישה שלא יערים היא מחויבת המציאות, אך מבחינה מעשית ההבדל בין התכנון להערמה קטן ביותר.
המינוח "על פני האדמה" הוא חריג ומקראי, ומצטרף למונחים המיוחדים של קובץ ההלכות שבמשניות א-ד בפרק. דנו בכך לעיל ובמבוא.

Mishnah 5

<b>המניח זיתים בכופש –</b> כך ברוב עדי הנוסח הטובים ובתוספתא. אבל בדפוס נפולי, בכתב יד מינכן ובדפוסים נוספים: "כותש". "כופש" הוא "כפישה". הכפישה היא כלי חרס פתוח, מעין קדרה או קערה<sup class="footnote-marker">25</sup><i class="footnote">בראנד, כלי חרס, עמ' רמה-רמט.</i>. כך, למשל, מדובר באהלות (פ"ה מ"ז) על כפישה הסותמת את פי הבור. בחדר מוטל מת, אבל הטומאה אינה חודרת לבור או לדות משום שהם סתומים ויוצרים אוהל לעצמם. "כותש" בא בהשפעת ההמשך, שהרי את הזיתים שבכופש כותשים. <b>שימתונו שיהוא נוחים לכתוש –</b> המדובר בזיתים שהוכנו לאכילה (כפי שתיארנו בתחילת הפרק). זיתים כאלה פוצעים, ולאחר השרייתם במיץ עם חומרי טעם בישלו אותם באופן חלקי בחום נמוך כדי לכבוש אותם וכדי שלא יירקבו, ושמרום לאכילה. <b>הרי אלו מוכשרים</b> – לקבל טומאה, שכן זהו גמר המלאכה שלהם. לא במעטן, שהיא ערמה כללית, אלא בכלי מיוחד שבו הם אמורים להיכתש.
אפשר להציע גם שהדיון הוא על הגדרה מדויקת של גמר המלאכה של זיתי שמן. משנה א הזכירה את זיעת המעטן, וזו גם דעת משנתנו, אלא שהכלי נקרא "כופש", לא ערמה גדולה של זיתים אלא כלים קטנים יותר. פירוש זה הגיוני יותר, שהרי כל זיתי המאכל צריכים פציעה קלה כדי שהטעם יחדור לתוכם, ואין הבדל בין המלחה וכבישה אחרת (בחומץ). מכל מקום אין זו ממש כתישה, רק זיתי שמן ממש נכתשים.
<b>שימתונו ושימלחם</b> – זה שלב מוקדם יותר בעיבוד הזיתים. הם מונחים בכלי שבו מולחים אותם, כלומר משרים אותם במי מלח בחום מסוים.<b> בית שמי אומרים מוכשרין ובית הלל אומרים אינן מוכשרים</b> – המחלוקת היא בהגדרת הזמן של גמר המלאכה של הזיתים, ההכנה למליחה או המליחה עצמה. דומה שכאן המשנה חוזרת להגדרה ה"רגילה" של גמר מלאכה. כל כלי זיתים בפני עצמו, ואין צורך להמתין שכל התוצרת תעבור לשלב זה. אם כן, משנתנו יצאה מתחת יד עורך שונה מזה של ארבע המשניות הקודמות. נעשה כאן שימוש במונח "כתישה" ו"כותש" במקום "מעטן", וכאמור גם "גמר המלאכה" הוא במובן שונה.
<b>הפוצע זיתים בידיים טמאות טימן</b> – פציעת הזיתים נעשית כדי למלחם או לכבשם, והיא כבר לאחר גמר המלאכה החקלאי ותחילת העיבוד. התוספתא מסבירה את המחלוקת: "רבי שמעון בן יהודה אומר משום רבי שמעון: לא נחלקו בית שמאי ובית הלל על המניח זיתים בכיפש, שימתינם ושימלחם שאין מוכשרין. על מה נחלקו על שהניחן ליכתש, שבית שמאי אומרים אין מוכשרין ובית הלל אומרים מוכשרין" (פ"י ה"י, עמ' 671). דומה שזו מסורת אחרת מהמשנה, כפי שעולה מהטבלה:
מניח זיתים בכופש
לפי המשנה הנחה לכתישה מסמנת בצורה ברורה את גמר המלאכה יותר מאשר הכנה למליחה, ולכן לדעת בית הלל הכנה למליחה אינה מהווה הכשר לטומאה. גם לפי התוספתא הכנה לכתישה היא גמר מלאכה מובהק יותר מאשר הכנה למליחה, אך נתון זה משפיע על בית שמאי.
לפי המשנה יש אפוא שני קווי ייצור. האחד הוא הנחה בכפישה ואחר כך מליחת זיתים שלמים, ולכל הדעות רק הפציעה מכשירה לקבל טומאה, והאחר הוא מליחה (של זיתים שלמים), ויש מחלוקת מהו גמר המלאכה שלהם. עצם הבירור הוא בניגוד לדעת רבן גמליאל המגדיר גמר מלאכה כגמר העבודה בכל סוגי הזיתים (איור 41).
אשר לפציעת הזיתים, התוספתא מוסיפה: "הזית שפצעו בידים טמאות לא הוכשר. לסופתו במלח ולא הוכשר, לידע אם יש בו שמן לא הוכשר. רבי יהודה אומר הוכשר. היתה לו אם של זיתים ועתיד להופכו, כיון שתקע בה יתד אף על פי שיש בו גושין הרבה הרי אלו אינן חיבור. משהפכה ונעשה אם, רבי אומר אינו חבור ורבי יוסי ברבי יהודה אומר חבור" (פ"י הי"א, עמ' 671). אם כן גם לגבי פציעת זיתים יש מחלוקת (משנה-תוספתא), אבל לא נאמר שזו מחלוקת בית שמאי ובית הלל. המדובר על פציעה לשלוש מטרות, לכבישה סתם (כדי שהטעם יחדור לפרי בקלות), פציעה לספיתה במלח ופציעה לבדיקת מצב הפרי, שעל כך יש מחלוקת. המונח "ספת" משמעו אכל, אך לא ברור אם זו אכילה רגילה או צורה מיוחדת<sup class="footnote-marker">26</sup><i class="footnote">הרמב"ם פירש שמכין מהאבטיח מעין לביבה, ולא ירדנו לסוף דעתו.</i>. כמה פעמים נזכרת ספיתת הזית במלח (תוס', מעשרות פ"ב הי"ד; בבלי, בבא מציעא פט ע"ב). משנת מעשרות (פ"ב מ"ו) מדברת על ספיתת אבטיח, ואולי הכוונה להספגת האבטיח במלח (כדי לעורר תיאבון ולהפיג מתיקות מהפה?). לפי הסבר זה "ספת" פירושו הספיג במלח או הוסיף, ובמשמעות זו המילה מופיעה במקרא (דברים כט יח; ישעיהו ל א ועוד). ספיתת האבטיח במלח היא צורת אכילה נדירה ומיוחדת, והספיתה הרגילה הייתה במזון אחר (זיתים). בהשאלה שימשה המילה גם להכנה של דברים אחרים, וליתר דיוק לקריעת חלק מהשלם או לתלישתו<sup class="footnote-marker">27</sup><i class="footnote"> כגון תוס', כלים בבא מציעא פ"א הי"ב, עמ' 579; בבלי, עבודה זרה נ ע"ב.</i>, ואולי היה התהליך הפוך: "ספיתה" היא קריעת חלק מהשלם, ובהשאלה הועברה לאכילה על ידי תלישת חלק מהאוכל.
המשנה אינה קובעת שהטיפה הראשונה מטמאת, אלא שלאחר הטיפה הראשונה הענבים מוכשרים לקבל טומאה. בכך סרה קושיית המפרשים שהתחבטו בשאלה כיצד נטמאו הענבים, הרי הידיים עצמן אינן מטמאות<sup class="footnote-marker">34</sup><i class="footnote">ראו סיכומו של קהתי. מכל מקום כל השאלה אינה שאלה, שכן אם נגע טמא מת או הזיז את הענבים הם נטמאו, והשאלה האם הידיים ראשונות לטומאה או שניות לטומאה היא בטהור בלבד. המשנה מניחה בפשטות שהעובד טמא, אחרת היין בוודאי טהור.</i>.

Mishnah 6

<b>המניח זיתיו בגג לגרגרם</b> – כפי שהראינו בתחילת הפרק "לגרגר" הוא להוריד את גרגרי הזיתים מהעץ ולייבשם. במקרה זה הייבוש נעשה על הגג. לעיל (פ"ח מ"ג) ראינו שהגג שימש, בין השאר, לייבוש פרות. <b>אפילו הן על רום אמה אינן מוכשרין</b> – גמר המלאכה הוא הנחתם בכלי הסופי שממנו יישפכו לטחינה. כלי זה הוא המעטן (לעיל מ"א), או הכופש, וההמתנה על הגג איננה גמר מלאכה. אם הם ברום אמה יש להניח שתצא רטיבות והזיתים יירטבו, ועדיין אין זה מכשירם לקבל טומאה, והמקרה שונה מזה שבמשנה א בכך שהזיתים עדיין אינם בכלי שבו הם צריכים להמתין לתורם בבית הבד.<b> נתנן בבית שילקו ועתיד להעלותם לגג</b> – או<b> נתנן בגג שילקו</b> או<b> שיכתיהן –</b> המילה "שיכתיהן" נמחקה בקו ותוקנה ל"שימלחם ושי[פְ]כְחֵם". בדפוס נפולי (<b>מנ</b>), בכ"י <b>מ</b> (מינכן, הקרוב לדפוס) ובדפוס וילנא "שיפתחם" ולא נזכר "שימלחם", ובפרמא "שימלחם ושיפתחם", <b>הרי אלו מוכשרין</b> – הנוסחה של המשנה אינה ברורה, אך משמעותה ברורה. אם הזיתים הונחו על הגג כדי שיתרככו לפני הטחינה או למטרה אחרת (שייפתחו או שיימלחו) הרי שזה גמר מלאכה. <b>נתנן בבית עד שישמר את גגו או עד שיוליכם למקום אחר אינן מוכשרין</b> – הוא מתכוון להעלותם לגג אך טרם השלים את המלאכה, וכרגע הם בבית משום שהגג תפוס או בלתי מוכן.
בבית בד אחד באזור משמר העמק התגלו מעל לבית הבד שתי ברֵכות רדודות, ויש מקום לשער שזה המקום שבו התכוונו בעלי המקום להניח את הזיתים כדי שילקו (איור 42)<sup class="footnote-marker">28</sup><i class="footnote">ספראי ולין, משמר העמק, עמ' 156.</i>.
היחס בין משנתנו למשנה א אינו ברור. לא ברור האם "גמר המלאכה" במשנתנו הוא סיום כל עבודות המסיק של אותו אדם, כמו במשנה א, או גמר מלאכה נפרד לכל כלי נפרד. משנה א דיברה באופן כללי וראתה בהבאה למעטן את גמר המלאכה, ומשנתנו עוסקת בפרטים מדויקים יותר של ההגדרה. כפי שנראה במשנה הבאה המעטן הוא בבית הבד, וכאן מדובר על הזיתים בבית לפני הבאתם למעטן. אם הם הונחו בבית עד שיגיע תורם להיכבש בבית הבד אין הם מוכשרים לקבל טומאה, ואם הם בבית כחלק מתהליך ההכנה (כדי שילקו או יימלחו/ייפתחו) הרי שיש בכך גמר מלאכה. גם במשנה ה מדובר על הנחתם בבית כחלק מתהליך הכתישה, ולכן זה גמר מלאכה. לעומת זאת להלן נצטט תוספתא החולקת על אבחנה זו. אפשר גם שמשנה ה סבורה שהנחה בכפישה בבית היא כהנחה במעטן בבית הבד, וגם היא חולקת על ההנחה שגמר המלאכה הוא בבית הבד בלבד.
<b>איור 42א.</b> השריית זיתים לריכוך. מעל מערת בית הבד במשמר העמק (גבע פרשים), שתי בריכות מטויחות שבהן השרו את הזיתים לפני הטחינה ברחיים. בתמונה הבריכה הצפונית (מכוסה קוצים).
<b>איור 42ב.</b> בין מערת בית הבד והבריכות מקשרת ארובה ששימשה לשינוע הזיתים.
<b> איור 42ג.</b> פתח הארובה מלמעלה.
<b>איור 42ד.</b> בור אכסון ליד מערת בית הבד במשמר העמק (גבע פרשים), כנראה להשריית הזיתים.
<b>איור 42ה.</b> בור אכסון נוסף ליד מערת בית הבד במשמר העמק (גבע פרשים), כנראה להשריית הזיתים.

Mishnah 7

<b>רצה ליטול מהן בד אחד או שני בדין</b> – לבעל הבית ערמה גדולה במעטן, והוא נוטל כמות מסוימת כדי לכבוש אותה בסבב אחד. בדרך כלל הייתה כמות הזיתים שמסק חקלאי גדולה בהרבה מיכולת הכבישה של לחיצה אחת. הוא כבש את הזיתים בסדרת לחיצות במשך חודשים מספר. כל הטענה כזאת נקראת "בד", וכפי ששנינו גם לעיל "העוטין זיתיו בין שני בדין כיון שגמר אחד מהן הוכשרו לקבל טומאה" (תוס', פ"י ה"ד, עמ' 671). <b>בית שמי אומרים קוצה בטומאה ומחפה בטהרה</b> – הזיתים הם כבר בגוש דביק, הוא חותך (קוצה) מהם בטומאה משום שטרם הוכשרו לקבל טומאה, אבל את הגוש שהוציא לאותה הטענה מחפה בטהרה, שכן הוצאתו היא גמר המלאכה. החיפוי נועד לסמן לפועלים הטמאים לא לגעת בערמה זו. <b>ב</b>[<b>ו</b>]<b>בית הלל אף מחפה בטומאה</b> – עדיין אין כאן גמר מלאכה. <b>רבי יוסה אומר חופר בקרדומות שלמתכת ומוליך לבית הבד בטומאה –</b> רבי יוסי מפרש ומרחיב את שיטת בית הלל. הוא מסביר שמותר להשתמש בכלים גדולים יותר ואינו צריך לשמור על הזיתים בטהרה, רק הבאתם לבית הבד היא גמר המלאכה. חידושו של רבי יוסי יובהר בהמשך.
הזיתים שבמשנתנו הם כבר גוש, ואפילו גוש דביק ביותר, ומבחינת הרטיבות הם הוכשרו בוודאי לקבל טומאה. בית הלל קבעו שחיבור שלושה זיתים הוא רטיבות מספקת (לעיל מ"ב), וקל וחומר אם כל הזיתים הם גוש אחד. רבי יוסי אף מחדש שגם אם הזיתים הם גוש נוקשה שיש לחצוב ממנו גוש קטן במאמצים ובכלים חזקים עדיין אין הם מוכשרים לקבל טומאה. להלן נציע הסבר נוסף ושונה לעמדתו של רבי יוסי. כפי שהסברנו את משנה ב נדרשים שני תנאים: הבאת הזיתים למעטן, ורטיבות. משנתנו מדגישה שהמעטן הוא המערום בבית הבד, אבל ערמת הזיתים בבית איננה מערום סופי, אלא אם כן השהייתם בבית חשובה לתהליך העיבוד, כגון שהניחם כדי שיתרככו או שיימלחו.
בתוספתא שנינו: "1. גרגרין שנשר במים נעשו אֵם. רבי אומר אינן חבור ורבי יוסי ברבי יהודה אומר חבור. 2. אִם עד שלא נגמרה מלאכתן חשב עליהן ורצה ליטל מהן בד אחד או שני בדין, בית שמאי אומרים קוצה בטומאה ומחפה בטהרה ומוליך לבית הבד, ובית הלל אומרים מחפה בטומאה, ובלבד שלא יעקר את כל האם. [אלא]<sup class="footnote-marker">29</sup><i class="footnote">המילה מיותרת אף שמצויה גם בכתב יד וינה.</i> 3. מקום שנהגו להניח כדי בד מניח כדי בד, בידידה מניח כדי בידידה, קתכו מניח כדי קתכו, ובלבד שלא יעקר את כל האם. 3א. ואם עקר את כל האם, הרי אלו טמאין. רבי ישמעאל ברבי יוסי אומר משם אביו, אף על פי שעקר את כל האם הרי אלו טהורין, 4. ובלבד שלא יערים, ואם הערים הרי אלו טמאין. 5. והעוטן בית הבד כעוטן בתוך ביתו" (פ"י הי"ב, עמ' 672-671). ההלכה השנייה היא משנתנו. המשפט השלישי מוסיף הסתייגות שכל ההלכה של בית הלל היא אם נשאר משהו בגוש עצמו (אֵם), ומותר לקחת כמה שמקובל. התוספתא מציעה שלוש כמויות אפשריות: 1. כדי בד; 2. כדי בדידה, כלומר כמות הזיתים שניתן לכבוש בפעם אחת בבית בד קטן; 3. כדי קתכי. המונח "קתכי" או "קוטב" יוסבר להלן. ההלכה הרביעית חוזרת לעיקרון שכבר שנינו לעיל, "בלבד שלא יערים" (תוס', פ"י ה"ה, עמ' 671, לעיל פירושנו למ"ד). משפט זה מחבר מבחינה סגנונית את ההלכה שלנו (במשנה ובתוספתא) עם גוש ההלכות שבמשניות א-ד, שהוא כאמור גוש מובחן מבחינה הלכתית וסגנונית. המשך ההלכה (3א) קובע שאין כאן גמר מלאכה אפילו אם עקר את כל הגוש ולא השאיר בערמה מאומה. אפשר שזו דעתו של רבי יוסי במשנה שלנו. כלומר, חפירה ב"קרדומות של מתכת" היא עקירת כל הגוש. אנו הצענו לעיל גם אפשרות אחרת שבה רבי יוסי מהלך בשיטת בית הלל ומסביר אותה. ההלכה החמישית מסבירה שדין העוטן בבית הבד כעוטן בבית, כלומר אין זה משנה היכן המעטן נמצא, אבל יש הבדל בין מעטן לכל כלי זמני אחר. הלכה זו סותרת במידת מה את משנה ו, שם ראינו שהנחה בבית אינה נחשבת למעטן.
ההלכה הראשונה בתוספתא מעמידה את כל המחלוקות וההלכות הקודמות באור שונה. רבי אומר שאם הזיתים הושרו במים ונעשו גוש אין זה חיבור, ואינם מקבלים טומאה. אין זה חיבור משום שאין כאן גמר מלאכה, כמו שהסברנו לעיל, אבל רבי יוסי ברבי יהודה אומר שהם חיבור, כלומר הוא חולק על כל ההלכות ששנינו (4-2) וסבור שריכוז הזיתים בבית מהווה גמר מלאכה. כאמור, זו עמדתה של ההלכה החמישית, האנונימית. הסברנו את מחלוקת רבי ורבי יוסי ברבי יהודה סביב השאלה האם היה כאן גמר מלאכה, ולא סביב השאלה האם גוש כזה הוא חיבור, שהרי אין ספק שהוא חיבור ושיש כאן רטיבות.
הקתכי (קוטב) והבודידה הם צורות סחיטת שמן פחות מקצועיות. המשנה קובעת: "תאנים של שביעית אין קוצין אותן במוקצה, אבל קוצה אותם בחרבה. אין דורכין ענבים בגת, אבל דורך הוא בעריבה. ואין עושין זיתים בבד ובקוטב, אבל כותש הוא ומכניס לבודידה, רבי שמעון אומר אף טוחן הוא בבית הבד ומכניס לבודידה" (שביעית פ"ח מ"ו). "כותש" הוא אפוא הסוחט במתקן קטן יותר מה"טוחן". "קוטב" ו"בית בד" הם גדולים מה"בודידה".
העיקרון ההלכתי הוא שיש לעשות את העבודה בשינוי ובצורה מקצועית פחות, אבל השאלה היא עד כמה מקצועית פחות היא צריכה להיות. בתאנים די בשינוי קל במקום, לעומת זאת בענבים אין חכמים מציעים עבודה במתקן סחיטה מהדגם האירופי אלא עבודה בערֵבה, שהיא כלי עץ<sup class="footnote-marker">30</sup><i class="footnote">ראו לעיל פירושנו לפ"ח מ"ח. </i>. בהקשר של משנתנו הכוונה בוודאי לכך שמניחים את הענבים בערבה ודורכים עליהם בה, וכן מנוסח בתוספתא: "ענבים של שביעית אין דורכין אותן בגת אבל דורכין אותן בעריבה, רבי יהודה אומר דורס באצבע בחבית" (שביעית פ"ו הכ"ח). אם כן העבודה נעשית בצורה בלתי מקצועית מאוד, ואפילו אין מתירים שימוש במכבש נייד וקטן. איננו יודעים אם חז"ל כמייצגים של חקלאי הארץ הכירו את מכבש הענבים הנייד. בציורי פסיפס מהתקופה הביזנטית מצוירים מכבשים כאלו המשמשים לסחיטת הזגים (איור 43), אבל ניתן לטעון כי אלו לא היו מוכרים לפני המאה הרביעית. ברם בארץ הכירו מכבשים אחרים למטרות שונות כהכנת פפירוס, כביסה (גיהוץ) ושימושים דומים. על כן נראה שחכמים לא רצו להתיר סחיטת ענבי שביעית במכשירים כאלה, אלא התירו רק סחיטה ללא מכשירים. רבי יהודה מחמיר, והוא אוסר לדרוך ענבים ומתיר רק לסחטם ביד (באצבע).
אשר לזיתים – ברור שקתכי הוא שלב ביניים, פחות מעבודת בית הבד<sup class="footnote-marker">31</sup><i class="footnote">כך גם בתוס', פ"י הי"ב, עמ' 672 ובמקורות נוספים, וראו ליברמן ופליקס על אתר.</i>, אבל טיבו מחייב הבהרה. בתוספתא שנינו: "זתים של שביעית אין עושין אותן בקתכי רבן שמעון בן גמליאל מתיר. רבן גמליאל ובית דינו התקינו שיהו עושין אותן בקתכי. רבי יהודה<sup class="footnote-marker">32</sup><i class="footnote">נראה שהירושלמי (שביעית פ"ח ה"ו, לח ע"ב) גרס רבי שמעון, ורבי יוחנן פסק כדעתו.</i> אומר טוחנין ברחים שלא נטחן בה בשאר שני שבוע, רבי שמעון אומר כותש ומקפה בעריבה" (פ"ו הכ"ז). ברייתא זו מכילה פרטים רבים. ברור בה שבקתכי סוחטים את הזיתים ואילו הטחינה נעשית במתקן אחר. על טיבו של הקתכי ניתן ללמוד מברייתא אחרת: "זב בכף מאזנים, ואוכלין ומשקין בכף שנייה, ואף על פי שאין מרוחק מן הארץ אלא כל שהוא, נותנין עליו חומרי נישא וחומרי נושא. ישב על גבי קתכא כלים שבעקל טמאין. על גבי מכבש של כובש, בזמן שהוא טעון באבנים כלים שתחתיו טהורין" (תוס', זבים פ"ד ה"ט, עמ' 679). מההקשר משמע שהקתכי הוא סוג של מכבש. הזיתים מונחים בעקל והקתכי היא קורה שהזב יושב על גביה בצדה החופשי, מעין מאזניים. אם כן זו ממש קורת בית בד רגילה, אלא שהיא קטנה הרבה יותר<sup class="footnote-marker">33</sup><i class="footnote">הערוך, ערך קטב, כרך ז, עמ' 72, פירש: "שמין עץ גדול וכבד על הזיתים בבית הבד ונקרא קטיב ובראשו אבן גדולה". זהו תיאור של קורה שמכבידים אותה בעזרת משקולות. לתקנת הסחיטה בקוטב (או "קטיב") ראו פירושנו לשביעית פ"ח מ"ח.</i>.
<b>איור 43.</b> מתקן עץ לסחיטת ענבים במוזאון בניקוסיה. צילמה ד' ספראי. באירופה רווחה השיטה של מכבשי עץ משום ששם יורדים גשמים גם בתקופת הבציר. ייתכן שגם בארץ היו מתקנים כאלה אך לא השתמרו, אבל השתמרו גתות משוכללות עם מתקן לחיצה על ידי קורה (לעיל איור 37 א).
<b>איור 43ב.</b> סחיטת ענבים במכבש עץ. פיקירילו, ירדן, עמ' 207.

Mishnah 8

<b>השרץ שינמצא בריחיים</b> – הרחיים עצמם הם מכשיר הטחינה ומשמשים בעיקר לטחינת דגנים, אבל משתמשים במינוח זה גם למתקן ללחיצת זיתים. הרחיים עצמם מחוברים בדרך כלל לקרקע, ואף אם לא, הם כלי אבן ולכן אינם מקבלים טומאה. אבל בתוכם יש כבר גרעינים, אלא שאלה נחשבים בשלב זה לפרודים ולכן: <b>אין טמא אלא מקום מגעו</b> – ולא כל גרגרי הזיתים. לכאורה אפילו מקום מגעו צריך היה להיות טהור, הרי אין בו כביצה, ונשוב לכך להלן במשנה ב. <b>אם היה משקה מהלך</b> – בשלב מתקדם של הטחינה כל החומר הופך לרסק והוא לח ואף זורמים<b></b> ממנו משקים,<b> הכל טמא</b> – משום שהמשקה נחשב חיבור. במשנה א נקבע שזיתים לחים נחשבים כאילו נרטבו והוכשרו לקבל טומאה. השאלה במשנתנו איננה של הכשר טומאה, אלא של חיבור. לעיל שנינו את דברי רבי דוסא שאוכל פרוד אינו מתחלק (פ"ח מ"ח), והערנו שם שזו מחלוקת תנאים. דומה שמשנתנו היא לשיטת רבי דוסא, ואפילו הוא יודה שאוכל פרוד שהמשקה מחברו מהווה חיבור.
המפרשים המסורתיים, ובעקבותיהם גם אלבק וקהתי, מדגישים שבזיתים אין כביצה. הדגשה זו מיותרת. ודאי שבכל זית אין כביצה, שכן הזית קטן מכביצה, והשאלה היא של חיבור הזיתים למכלול אחד. בתוספתא מצויה הגדרה של הרחיים לצורך טהרה: "נדחק ברחיים שהגוי בתוכה, ושהנדה בתוכה, בגדיו טמאין מדרס. איזו היא הרחיים כל שאין עוקרין אותה ודוחפין אותה ממקומה..." (אהלות פ"ט ה"ב, עמ' 606; טהרות פ"ו הי"א, עמ' 666). ההגדרות בתוספתא מדברות על רחיים רגילים ששני אנשים נדחקים לתוכם, ובמקרה כזה בטוח שהאחד נגע בחברו. רחיים ניידים הרי הם ככלי, והקבועים הם כקרקע<sup class="footnote-marker">34</sup><i class="footnote">מן הראוי להדגיש שבדרך כלל הרחיים הם מאבן, וכלי אבן אמור לא לקבל טומאה. החיבור לקרקע חשוב גם לצורך הלכה אחרת. מי שמוכר את בית הבד "סתם", ללא הגדרה מדוקדקת, מוכר עמו את הים ואת הממל (משנה, בבא בתרא פ"ד מ"ה). אם יזכנו החונן לאדם דעת נרחיב בכך במסגרת הפירוש לבבא בתרא.</i>.
<b>נימצא על גבי העלים</b> – העלים מחפים את הערמה, או מהווים לה מצע, מעין "משטיח" של זיתים הנדון להלן (פ"י מ"ד).<b> ישאלו הבדדים לומר לא נגענו</b> – ואז הם (הזיתים) טהורים. העלים עצמם אינם מקבלים טומאה, שכן אינם בבחינת אוכל כלל, ולכן לא נגעה הטומאה בזיתים. אבל אם הבדדים נגעו בערמה אזי נגעו בשרץ והשרץ בזיתים, והערמה נטמאת. הערמה עצמה מהווה חיבור, כנראה משום שהיא לחה. הבדדים נאמנים, אך נאמנותם מוגבלת. הם נאמנים לומר שלא נגעו כלל, אבל אינם נאמנים לומר "נגענו והשרץ טרם היה", או "נגענו בערמה ולא בשרץ" וכיוצא באלו אבחנות הלכתיות. הם נתפסים ומתוארים כבעלי רצון טוב בסיסי, אך חסרי ידע הלכתי. <b>אם היה</b> – השרץ,<b> נוגע באום</b> – בערמה עצמה,<b> אפילו כשעורה טמא</b> – אפילו נגיעה קלה יוצרת טומאה.
המשנה כדרכה מתמקדת רק בהיבט ההלכתי של נוכחות השרץ. אין זאת משום שהשרץ לא נחשב כמלוכלך, מגעיל ודוחה, אלא משום שעניינה של המשנה בהיבט ההלכתי בלבד. תחושת הסיאוב באה לידי ביטוי במדרש: "אמר רבי ברכיה משל למלך שעשה סעודה והזמין אורחים ונח השרץ לתוך התמחוי ופשט המלך את ידו ופשטו הכל את ידיהם. שאלו משך המלך את ידו משכו הכל את ידיהם" (במדבר רבה, יג ב). המדרש מתעלם כליל משאלת ההלכה, כפי שגם מדרשים אחרים מתירים לעצמם להתעלם משאלות הלכתיות, מה עוד שה"מלך" ואורחיו אינם דווקא יהודים המקפידים על הלכות טהרה. עם זאת, במישור התחושה ההפרדה בין תחושת הסיאוב לבין הלכות טומאה אינה מלאה, ואין מחיצת ברזל ביניהן. אנו רשאים להניח שלא הייתה בין השתיים זהות, אך בכל זאת הסיאוב וגועל הנפש מצאו להם לעתים גם ביטוי הלכתי, ולו במישור התודעתי בלבד.
בפועל גם בין הזגין לעיגולים לא היה קהל רב – עבדו של פועל או שניים ולא יותר, אבל השטח היה פתוח לכול, ומכאן נובעת הגדרתו ההלכתית.
בתוספתא יש סדרת אבחנות נוספות: "גת העליונה רשות הרבים, והתחתונה רשות היחיד. אימתי, בזמן שהרבים נכנסין ויוצאין בזו, [אין שם]<sup class="footnote-marker">51</sup><i class="footnote">כך בכתב יד וינה.</i> אלא פתח אחד או פרצה אחת זו וזו רשות היחיד" (פי"א הט"ו, עמ' 673). גת העליונה הייתה קיימת בגתות ענק שהיו בהן שלושה מפלסים (איור 46). הזוגים נאספו כמובן בגת העליונה בלבד, ולכן רק היא רשות הרבים. הכלל של הפתחים מועבר מהמשנה ואינו מתאים לגת שהיא שטח קטן, ובדרך כלל פתוח.
<b>איור 46ב.</b> גת תלת-מפלסית בחורבת בית לויה. צילם מ' בר דרומא.
<b>איור 46ג.</b> גת תלת-מפלסית ענקית מאזור רמלה, שוחזרה בנאות קדומים. צילמה ט' דיקשטיין.
<b>כלי בית הבד של גת –</b> בדפוסים ובעדי נוסח רבים נכתב עם וי"ו החיבור, "ושל הגת", ורגיל הוא בכתב היד שווי"ו החיבור נפלה או נוספה. כך, למשל, "והעקל" שבהמשך, שהוא אחד מכלי בית הבד, מופיע בעדי נוסח רבים כהלכה, ללא וי"ו החיבור. הגת עצמה אינה נטמאת שכן היא כלי אבן המחובר לקרקע. הוא הדין לרחיים, כפי שהזכרנו לעיל (פ"ט מ"ח). יתר כלי הבד וכלי הגת הם ניידים וטמאים, והתוספתא תפרט את הרשימה. <b>והעקל</b> – העקל נמנה עם כלי הבד, אך הוא מיוחד משום שלעתים היה עשוי מחומרים שונים, ולכך השפעה על דרכי טהרתו. <b>בזמן שהן של עץ מנגבן והן טהורין</b> – די בניקוי וייבוש העץ כדי לטהרו, אף על פי שבעקלים מצוי רסק הזיתים שיש בו לחות רבה והוא לכל הדעות לאחר גמר מלאכה, ומוכשר לקבל טומאה. <b>בזמן שהן שלגמי מיישנן כל שנים עשר חודש או חולטן בחמים</b> – השארת הכלי ללא שימוש במשך שנה או הרתחתו במים מטהרת אותו.<b> רבי יוסה אומר אם נתנן בשבולת הנהר דיו</b> – שטיפה במים קרים זורמים מספקת. התוספתא מסבירה שאין המדובר בשטיפה אלא בהשריה: "רבן שמעון בן גמליאל אומר משם רבי יוסי נתנן בנהר שמימיו מהלכין, מלא עונה או תחת הצנור שמימיו מקלחין, וכשם שהוא מנגב לטהרה מנגב ליין נסך" (פי"א הט"ז, עמ' 673); הבבלי (עבודה זרה עה ע"א) מסביר שעונה היא עשרים וארבע שעות או יום (כלומר 12 שעות), כלומר מוצעים שני פירושים.
בתוספתא מופיעה רשימה מלאה יותר של כלים: "מי שהיו גיתיו ובדיו טמאין ומבקש לטהרן, הלולבין והעדשים מנגבין והן טהורין. העקלין של נוצרין, ושל בצבץ, צריך לנגב. של השיפה ושל גמי, צריך לישן. כמה הוא מישנן? שנים עשר חדש, רבן שמעון בן גמליאל אומר מגת לגת ומבד לבד. רבי יוסי אומר רצה לטהרן מיד, חולטן ברותחין, או מולגין במי זיתים... וכשם שהוא מנגב לטהרה מנגב ליין נסך" (תוס', שם; בבלי, עבודה זרה עה ע"א-ע"ב). הלולב הוא הבורג שלוחץ על העקלים או על הקורה (איור 47). הוא נקרא כך משום שיש לו צורה לוליינית, ובכפר הערבי המסורתי הבורג מכונה עד היום "לולֵבּ"<sup class="footnote-marker">52</sup><i class="footnote">בראנד, בית הבד.</i>. העדשות הן מתקני הפריכה הנעים בתוך הרחיים. ברחיים מהדגם ההלניסטי היה בכל אבן רחיים צמד אבני כתישה בעל צורה טרפזית, כעדשה (איור 48). אפשר גם שהעדשה היא הלוח המונח על העקלים (בין העקלים לבורג או לקורה). הר"ש גרס בתוספתא "הדפין והלולבין", ואפשר שהדפים הם לוח זה המצוי בין הקורה לעקלים. הלולב אינו נוגע ישירות בזיתים, אבל הוא מסיט אותם ולוחץ. העדשה של הרחיים נוגעת בגרעינים בשלב הטחינה, שלב שממנו הזיתים מקבלים כבר טומאה לרוב הדעות. עוד מדובר בתוספתא על סוגים שונים של עקלים מנצרים (ענפים רכים) או מגמי, כמו במשנה. הגמי הוא הגומא המקראי, צמח מים מובהק שמגבעולו הרך ארגו סלים. גם הבצבץ הוא צמח נחלים אחר. רבי יוסי מוסיף אפשרות למלוג במי הזיתים עצמם, כלומר להשרות או לשטוף.
התוספתא גם מקלה בדין ההשהיה של שנים עשר חודש. אין צורך בשנה שלמה אלא בזמן שבין עונה לעונה, שהוא קצר יותר, שהרי עונת הבדידה והדריכה היא כשלושה חודשים (כל מין לחוד).
כל ההלכה היא תימא ויש בה הקלה רבתי. הרי מדובר בכלים שמן הסתם נטמאו, והתוספתא מוסיפה שהם בוודאי נטמאו, אבל אין צורך לטבול אותם ודי בניקוי. בדוחק אפשר לומר שהדרישה במשנה היא לניקוי ובנוסף לכך בטבילה, אבל כל זה איננו במשנה.
<b>איור 47א.</b> מתקן לחיצה עם בורג. הוא נקרא כך משום שיש לו צורה לוליינית. צילם י' בן יעקב בהר חברון בשנות השמונים.
<b>איור 47ג.</b> מלחצה של בית בד מסורתי בקצרין. צילם י' לביא.
<b>איור 48א.</b> רחיים של עדשה. מתוך לקסיקון העתיקות.
<b>איור 48ב.</b> רחיים של עדשה. מתוך לקסיקון העתיקות.
להערכתנו זו הלכה שנועדה לאפשר לכוהנים להשתמש בתוצרת בית הבד. יש להניח שבעל הבית, שאינו מעוניין בטהרה, לא היה משקיע מאמץ רב בניקוי. רק הלכות מקלות כאלו אפשרו את השימוש בתוצרת הגת ובית הבד. אין צריך לומר שהביטוי "מיישנן" הוא ייחודי למסכת, אם כי הבבלי והתוספתא מעבירים אותם גם ליין נסך<sup class="footnote-marker">53</sup><i class="footnote">קשה לדעת האם כל כלי שהיה בו יין נסך נטהר בשהייה של שנה, או רק גת כזאת. </i>. אלא שיש לזכור שאיסור יין נסך אינו מתחום הטהרה; זה איסור אחר הנובע מהסלידה מעבודה זרה ומהרצון להרחיק את היהודי משתיית יין עם גוי, ועצם ההחמרה שגם הכלי שהיה בו יין כזה נאסר היא החמרה גדולה. על כן ההקלה פחות מפתיעה. לא כן בטהרות, כאן שוררת תפיסה משפטית, ומן הדין היה לצפות לכך שצריך יהיה לטהר את הכלים כרגיל, בטבילה.
הרשימה במשנה כוללת פשוטי כלי עץ שאינם מקבלים טומאה, אך גם עקלים שהם מקבלים טומאה, ו"כלים" באופן כללי שגם הם מקבלים טומאה. רק בקושי ניתן להעמיד את המשנה בכלים שבעצם אינם מקבלים טומאה, ואז המשנה מחמירה מאוד.
<b>סיכום חברתי-כלכלי</b>
שמירת הטהרה בגת ובבית הבד חשובה מאוד לחבר, ועוד יותר לכוהנים. החבר דורך את הענבים שלו בגת שלו ובוודאי שומר על טהרה. גם השימוש בשמן שנסחט בבית הבד הציבורי הוא פשוט יחסית, שכן בעלי בית הבד אפשרו להקפיד על טהרה, או לשמור על קו ייצור אחד בטהרה (לעיל פ"י מ"א-מ"ב). מי שרצה בכך יכול היה לשמור על כך שזיתיו ייסחטו בטהרה. לכל היותר אם הפעיל פועלים (בגת, או בעיקר בבית הבד) יכול היה לדרוש מהם לטבול בבוקר, ואם לא היו טמאי מת אזי בפועל הם היו טהורים עד הערב. על טומאת מת ידעו כל בני הכפר, וטומאת זב היא בכל זאת תופעה נדירה למדי, כך שהטבילה בבוקר סייעה לשמירת הטהרה ופתרה את הבעיות ההלכתיות (פ"י מ"א). הבעיה הייתה של הכוהנים שרצו להשתמש בשמן שנסחט בכל בתי הבד בעיר, וביין שנסחט בכל הגתות הפרטיות. להם היו הלכות אלו חשובות. ההלכות בפרק שלנו מקלות מאוד על הכוהנים, וצירופן מאפשר לקבל תרומה מכל אדם ולהניח שהיא טהורה. הדבר חשוב בשמן, ועוד יותר ביין, שכן בשמן טמא ניתן להשתמש למאור, ואילו יין תרומה טמא הוא חסר ערך. ההלכה האחרונה בפרק היא מרחיקת הלכת מכולן, ומאפשרת שימוש בבית בד וגת בתחילת העונה. ללא הלכה זו כל התוצרת המוכנה הייתה טמאה, גם אם בעל הבית היה משגיח עליה בטהרה. אבל לפי המשנה עצם השהייה עד לעונה החדשה מטהרת את בית הבד והגת.
הפרק שלנו משקף מעין ברית בין עמי הארצות לכוהנים. אמנם לעמי הארצות נוהגים משלהם, והם מכשילים את הכוהנים (אינם מאפשרים לכוהנים לסמוך עליהם), אבל בסך הכול יש אמון הדדי. עמי הארצות אינם נחשדים בכך שיכשילו את הכוהן בכוונה, והם גם זהירים בטומאות הראשיות, ובדרכי טהרתם. אלא שלכל היותר יטעו, בעיקר בנושאים שוליים (היסט, מדף). במקביל נקבעים הסדרים שמונעים מהפרי לקבל טומאה עד שלב מתקדם מאוד. אמנם נחשפו בפרק מחלוקות רבות, וכמובן מצינו גם גישות מחמירות, אך אפילו להחמרות יש פתרונות לפי רוב הדעות. מי שמקדים את גמר המלאכה מאפשר להקל בהרטבת הפרי, וכך נוצר לכוהנים מרחב מחיה סביר.

Mishnah 9

<b>נימצא על גבי פרודין –</b> השרץ שנזכר במשנה הקודמת נמצא על גבי זיתים המוכשרים לקבל טומאה (לחים באופן קל) אך אינם מחוברים, <b>והוא נוגע בכביצה טמא</b> – הזיתים אינם מחוברים, אבל משנתנו כחכמים החולקים על רבי דוסא בפ"ח מ"ח. רבי דוסא קובע ש"אוכל פרוד אינו מיצטרף" ולדעת חכמים השרץ מצרפו, כלומר השרץ נוגע בכמה זיתים וכך הוא נוגע בכביצה והרי זה צירוף. עיקרון זה שהשרץ מצרף הוא השנוי במחלוקת חכמים ורבי דוסא גם במסכת אהלות (פ"ג מ"א)<b>. פרודים על גבי פרודים אף על פי שהוא נוגע בכביצה אין טמא אלא מקום מגעו</b> – הזיתים מפוררים לחלוטין ואין נגיעה ישירה בכביצה, וראו לעיל פ"ח מ"ח. מקום המגע טמא אף על פי שאוכלים מטמאים רק בכזית, לפיכך אם אין כאן חיבור צריך היה הכול להיות טהור. הוא הדין במשנה א ששם נקבע ש"אין טמא אלא מקום מגעו" ולא נקבע שמקום מגעו הוא כזית, בכל זאת לא מצאו חכמים דרך לטהר אוכל שנגע בו שרץ. היו מפרשים שאמרו שאוכלים מקבלים טומאה בכל שהוא, אבל כלל זה אין לו בסיס בהלכה, ואם כך הוא לא הייתה המשנה צריכה להדגיש ש"הוא נוגע בכביצה". לפנינו אפוא חלק מהפן הלא-הלכתי של דיני טהרה. אמנם אין כאן כדי טומאה, אך לא ייתכן שמה שנגע בו השרץ המסואב הוא טהור. אנו מניחים שפן לא-הלכתי זה השפיע בהלכות רבות, אך ניתן להצביע עליו בבירור רק כאשר ההסבר המשפטי נמצא חסום, כמו במקרה שלנו.
בתוספתא שנינו: "נמצא על גבי פרורין ונגע בכביצה טמא. פרורין שעל גבי פרורין, אף על פי שנגע בכביצה אינו טמא אלא מקום מגעו. וכיצד הוא עושה, רבי אלעזר בן יעקב אומר משם רבי חנניה בן חכינאי עודהו השרץ שם תוחב בו הקוסמים" (פי"א ה"ג, עמ' 672). רבי אליעזר בן יעקב מציע את השיטה להוצאת השרץ (בעזרת מקל) כך שלא יטמא יותר, לא את הפועל ולא את הזיתים.
<b>נימצא בין כותל לזיתין טהור</b> – אין כל ביטחון שהשרץ נגע בזיתים, והרי זה ספק.<b> נימצא בגג המעטן טהור</b> – הזיתים הורדו מהגג אל המעטן שבו שהו (על הגג), כדי לרככם, כפי שהסברנו בראשית הפרק, וכפי שעולה מהתוספתא. אין סיבה להניח שהשרץ היה קודם במעטן.<b> נימצא במעטן הגג טמא</b> –המשנה אינה מסבירה מדוע יש לחשוש שמא היה השרץ קודם במעטן עצמו, ובתוספתא ניתן הסבר להלכה: "היה קוצץ מן המעטן ומעלה לראש הגג, ונמצא שרץ בגג, המעטן טהור. נמצא במעטן, טמא הגג, דברי רבי, וחכמים אומרים נמצא שרץ בגג, אינו טמא אלא גג. במעטן, אינו טמא אלא מעטן. נמצא בגוש ובגג, בתוך שלשה ימים המעטן טמא, אחר שלשה המעטן טהור" (פי"א ה"א, עמ' 672). משנתנו היא כדברי רבי, וזו דוגמה מיוחדת מעט בכך שרבי שנה את דברי עצמו; בדרך כלל הוא שונה במשנה את דברי חבריו<sup class="footnote-marker">35</sup><i class="footnote">אפשטיין, מבואות, עמ' 199-180.</i>. לדעת חכמים אכן כל הטומאות כשעת מציאתן (פ"ג מ"ה), וכן: "כל הטמאות כשעת מציאתן וכן כל מקום מציאתן..." (תוס', פ"ג ה"ד, עמ' 662). הווה אומר, אין לחשוש שמא היה השרץ במקום אחר וטימא. אבל רבי סוטה מעט מהכלל המנוסח במשנתנו. לדעתו אם השרץ נמצא במעטן הרי שיש סיכוי שהיה קודם בגג. הסיפא מעלה קריטריון אחר. אם השרץ נמצא בגוש שהגיע מהמעטן הרי כל המעטן טמא, אלא אם כן הזיתים כבר נמצאים שלושה ימים מחוץ למעטן. זו גישה הלכתית אחרת, שלמעשה כל הטומאות לא כשעת מציאתן, וקשה שלא לראות בה מחלוקת על חכמים ורבי כאחד. ואכן גם המשנה לעיל פ"ח מ"ג מסתייגת מהכלל, וראו להלן מ"ז.
הלכה זו שכל הטומאות כשעת מציאתן נדונה לעיל (פ"ג מ"ג) וראינו שהכלל מקובל, אך בהסתייגויות רבות, חלק מהן מנויות לעיל (פ"ח מ"ג). רבי מוסיף עוד הסתייגות. ספק אם ניתן להגדירה כחשש הלכתי, או כפחד הטבעי והטמיר מפני הטומאה שנמצאה בתוך הזיתים.
<b>נימצא שרוף</b> – השרץ שרוף ומת; הוא אמנם מת אבל הוא מיובש ואין בו כדי לטמא. הלכה זו של שרץ שרוף גם היא אין לה הסבר משפטי. הרי השרץ היה פעם מת טרי וטימא את מה שנגע בו. <b>על גבי זיתים</b> – טהור.<b> וכן מטלת מהוהא</b> – שכרגיל אינה מקבלת טומאה, אבל בעבר קיבלה טומאה,<b> טהורה שכל הטמאות כשעת מציאתן</b> – כל זאת אף על פי שברור שבעבר היה השרץ חי ומת וטימא, אבל כרגע הוא יבש ומכאן שכבר אין זה חומר מטמא.
הבבלי מביא את דברי ריש לקיש, "שרץ שיבש ושלדו קיימת – טמא" (נידה נו ע"א), ומתרץ שאצלנו השרץ יבש לחלוטין. מכאן שאכן שרץ שרוף הוא שרץ יבש לחלוטין, ולדעת הבבלי הטומאה כשעת מציאתה, גם אם בעבר ברור שהיא טימאה יותר. זאת בניגוד לאחת ההצעות בפרשנות המשנה לעיל (פ"ג מ"ג) שכל הטומאה כשעת מציאתה, אבל אם היא מטמאה, היא מטמאה למפרע.
כפי שאמרנו בפירוש המשנה שם, והדגשנו במבוא, הכלל שכל הטומאות כשעת מציאתן הוא אחד מכללי המשנה. קרובים אליו הכללים שספק ברשות הרבים טהור וברשות היחיד טמא, שספקו של מי שיכול להישאל טמא וכיוצא באלו. כל אחד מתאים לעצמו, אבל במקרים רבים שניים או שלושה כללים מתנגשים זה עם זה. במשנה אין תשובה היררכית להתנגשות כזאת, והתוספתא מנסה ליצור מקבילית איזונים בין הכללים. אבל המשנה מעמידה כל כלל בפני עצמו ואינה ממשיכה בבירור משפטי דקדקני יותר, מה הדין במקרה התדיר של התנגשויות כללים.
בתוספתא ניתנת דוגמה נוספת לכלל: "הקורץ מקרצת, טמאה<sup class="footnote-marker">36</sup><i class="footnote">העיסה כולה.</i> דברי רבי, וחכמים אומרים נמצאת בעיסה, אינו טמא אלא עיסה. במקרצת, אין טמא אלא מקרצת. נמצא בתוכה של מקרצת, הכל טמא" (פי"א ה"ב, עמ' 672). המקרצת היא גליל בצק שחותכים מהעיסה השלמה (חלה פ"ג מ"א), ומדובר כשמצא שרץ במקרצת, והשאלה היא האם הבצק טמא. אם השרץ במקרצת, כלומר מעל המקרצת, יש להניח שהוא הגיע למקרצת לאחר שנותקה מהעיסה. אבל אם הוא (השרץ) בתוכה (בתוך המקרצת), מן הסתם הוא היה גם בחלה. יש כאן מאמץ לומר שטומאה כשעת מציאתה, עד שהכלל סותר את כללי הסבירות. אין כאן דאגת יתר, אלא לוגיקה הלכתית פשוטה.
בתוספתא מופיעה עוד הלכה מעינן של ההלכות הקודמות: "המערה מכלי לכלי, ונמצא שרץ בתחתון, העליון טהור. בעליון, התחתון טמא, דברי רבי, וחכמים אומרים נמצא שרץ בעליון אינו טמא אלא עליון, בתחתון אין טמא אלא תחתון" (פי"א ה"ג, עמ' 672).

Chapter 10



Mishnah 1

<b>הנועל בית הבד מפני הבדדין</b> – הבדדים הם עמי ארצות, ובעל הבית רוצה לשמור על הזיתים בטהרה, על כן דאג שהבדדים ייטהרו ונעל את בית הבד כדי שלא יצאו וייטמאו. כך מפרשים הרמב"ם והר"ש, ואחריהם מפרשים אחרים. הפירוש אפשרי ומתאים להמשך, ברם הוא מניח סדרת הנחות שאינן במשנה, שהבדדים טבלו ושהנעילה היא כדי שלא יצאו. אבל "הנועל מפני" משמעו שמונע מלהיכנס, כמו בעל הנועל דלת בפני אשתו (משנה, כתובות פ"ז מ"א). להלן נמשיך לפרש את המשנה לפי הפירוש המקובל, ובסוף המשנה נבחן אותו בשנית. <b>והיו שם כלים טמאין מדרס רבי מאיר אומר בית הבד טמא</b> – החשש הוא שהבדדים שאינם בקיאים בהלכות ישבו על הכלים וייטמאו, ולאחר מכן יטמאו את הזיתים. <b>רבי יהודה אומר בית הבד טהור</b> – רבי יהודה מניח שהבדדים שנטהרו יקפידו למלא את רצון הבעל, וכי הם מכירים את כללי ההתנהגות בבית בד כזה שבו הזיתים טהורים אך יש בו ציוד טמא. <b>רבי שמעון אומר אם טהורין להן בית הבד טמא</b> – אם הם סבורים שהכלים טהורים הם לא יימנעו מלגעת בכלים או מלשבת עליהם,<b> ואם טמאין להן</b> – אם הבדדים עמי הארצות רואים בכלים אלו כלים טמאים,<b> בית הבד טהור</b> – שכן הם יימנעו מלטמא את בית הבד, אבל החשש הוא שהם טועים בהלכה. אם הם יודעים שהכלים טמאים, לא יטעו בכך.<b> אמר רבי יוסה</b> – רבי יוסה מנמק את שיטת רבי שמעון:<b> וכי מפני מה טימום – </b>את הכלים שעם הארץ נוגע בהם, <b>אלא שאין עם הארץ בקיים בהסט</b> – ולכן עבורם הכלים טהורים ויטעו ויטמאו את בית הבד.
המשנה מניחה שלעמי הארצות ידע מסוים והקפדות על חלק מהדברים, כגון על טמא מת (פ"ח מ"ב), אבל בהיסט היו כנראה ידיעותיהם פגומות, וכן משקפת משנה ג אמון בעמי הארץ, אך חשש שאינם בקיאים בהלכה ולכן יטעו את שומרי הטהרה, דווקא בגלל רצונם הטוב. הביטוי "עם הארץ בקיים (בקיאים)" הוא ביטוי ייחודי למשנתנו, ובמבוא עסקנו במשמעות הטיעון.
כאמור, לפי פשט לשון המשנה הנעילה היא מפני הבדדים. יתר על כן, גם אם הבדדים טהורים הרי יש חשש שייכנס שרץ לבית הבד, והביטחון בטהרתם אינו שלם, כפי שנראה במשנה הבאה. לפיכך יש לבחון את האפשרות שהנעילה היא מפני הבדדים, אלא שהמנעולים בימי קדם לא היוו סגירה מוחלטת ולפועלים יש דרך להיכנס לבית הבד כדי לקחת ציוד לשימושם. אם הציוד טהור הרי שהבדדים יכבדו את בעל הבית ולא ייקחו ציוד טהור לשימוש אלא אם כן נטהרו. אבל אם הציוד טמא יש חשש שנכנסו בסתר לבית הבד. רבי יהודה אינו חושש לאפשרות של כניסה נסתרת. רבי שמעון מסייג את דברי רבי מאיר. הבדדים מכבדים את רצון בעל הבית, אבל באותם סעיפים שהם מכירים. בסעיפים אחרים הם טועים, יחשבו שהם טהורים, ובעצם לפי ההלכה הם טמאים.

Mishnah 2

<b>הבדדין</b> – כוונת בעל בית הבד לעשות את הבדידה בטהרה, אבל בתוך בית הבד מצויים גם משקים טמאים. מבחינה מעשית הדבר אפשרי כשבתוך בית הבד פועלים שני קווי ייצור (שתי קורות), האחת מייצרת שמן טהור והאחרת שמן טמא. רמב"ם, ובעקבותיו פרשנים רבים, מסבירים שהבדדים טהורים. אנו נפתח בהסבר המשנה לפי פירוש זה ונצביע גם על הקשיים שבו, ולאחר מכן נבחן אפשרויות פרשנות אחרות. <b>שהיו ניכנסין ויוצאין ומשקין טמאים בתוך בית הבד</b> – החשש שהוא שמא יעבירו עמם משקים ברגליהם ויטמאו את הזיתים. לכאורה אין זה משנה אם הבדדים טמאים או טהורים, הרי תמיד ייטמאו במשקה שעליו דרכו. <b>אם יש ב</b><b>ין משקין לזיתים כדי שינגבו את רגליהן בארץ הרי אלו טהורין</b> – המרחק בין המשקים לזיתים גדול והבדדים ההולכים יחפים ייבשו בינתיים את רגליהם, והמשקה הטמא אינו נוגע בזיתים, על כן הזיתים טהורים. רמב"ם וחובריו מתקשים – הרי המשקים עצמם מטמאים את הבדדים, וממילא הם עתה טמאים וגם הזיתים נטמאים בנגיעתם. על כן פירשו שהבדדים טהורים, ונאלצו להסביר שאדם הנוגע במשקים אינו טמא אלא אם כן נוגע בהם בידיו. בהמשך הדיון כאן נראה שהנחה פרשנית זאת גוררת עמה קשיים רבים, ולפיכך סביר יותר שהבדדים אכן נטמאים על ידי המשקים אלא שהזיתים הם עדיין יבשים. הם נמצאים במעטן, אבל טרם נרטבו (לעיל פ"ט מ"א). לכן אם בדד (אדם) טמא נוגע בהם הם טרם הוכשרו לקבל טומאה, אבל אם יירטבו על ידי המשקים תהיה זו לחות המכשירה לקבל טומאה. עתה משהגענו לכך אין זה משנה אם בתחילת היום הבדדים הם טהורים או טמאים, תמיד הם ייטמאו על ידי המשקים. כך אפשר גם להותיר את הבדדים בחזקתם הטבעית, כטמאים, אלא אם כן תקבע המשנה אחרת.
הטיעון שמשקים אינם מטמאים אלא את הנוגע בהם בידיו מתאים לכאורה לתוספתא ידים: "אלו פוסלין לידים, אוכל ראשון והמדפות והמשקין..." (פ"ב ה"ט, עמ' 682). לכאורה משקים פוסלים רק ידיים. ברם ברור שפירוש הברייתא הוא שהידיים נפסלות בנגיעה במשקים טהורים ובאוכל טהור, ובהמשך הברייתא שם המדובר בנוגע בתפילין טהורות, אבל אחר נגיעתן נוטלים ידיים. לעומת זאת ביתר המקורות ברור שהנוגע במשקים נטמא. כך למשל נקבע שהנוגע במשקה "בית מטבחיא" טהור, אך זהו היוצא מהכלל המעיד על הכלל. המדובר שם בהלכה מיוחדת העוסקת במקדש, או במשקים שנגעו באחורי כלים<sup class="footnote-marker">1</sup><i class="footnote">ראו לעיל פירושנו לפ"ח מ"ז; עדיות פ"ח מ"ד.</i>. לעומת זאת הכלל הרגיל שנוי בתוספתא: "חומר במשקין שהמשקין תחלה לעולם, ומטמאין כל שהן, שמהן נעשו את הטומאה לטמא אדם ולטמא בגדים ולטמא אוכלין ומשקין וכלי שטף מאחוריו, וכלי חרס מאוירו, מה שאין כן באוכלין" (טבול יום פ"א ה"ו, עמ' 684). משקים הם תחילה, והאדם הנוגע בהם הוא אב הטומאה<sup class="footnote-marker">2</sup><i class="footnote">וראו בבלי, בבא קמא ב ע"ב, המסביר שאב הטומאה מטמא אדם ותולדות אינם מטמאים אדם וכלים. גם לפי הסבר זה משקים מטמאים אדם. יתר על כן, הסבר זה בא להסביר את משנת כלים (פ"א מ"א) המבחינה בין אב הטומאה לתולדת הטומאה, וספק אם זה פשט המשנה כפי שהראינו בפירושנו למשנת כלים שם שם.</i>.
לעיל שנינו מקרה דומה למשנתנו: "בצק שיש בו נקירות תרנוגלים ומשקים טמאים בתוך הבית, אם יש בין משקים לכיכרות כדי שינגבו את פיהן בארץ, הרי אלו טהורין" (פ"ג מ"ח). התרנגולים אינם מקבלים טומאה, ולכן אם נגעו המשקים בהם התרנגולים עדיין טהורים, זאת אף שיש רגליים לדבר שהתרנגולים נגעו בבצק. אבל משנתנו עוסקת באדם והוא מקבל טומאה, ולכן אין ספק שהאדם נטמא. עם זאת יש להעיר ששתי המשניות יצאו מידי מקור עריכתי אחד, והדמיון בסגנון אינו מקרי.
<b>הבדדין </b>[<b>ו</b>]<b>הבוצרים</b> – סתם בני אדם הם "עמי הארץ", וזו עדות לכך שלפחות בתקופה שבה נוסחה ההלכה רוב מוחלט של הציבור היו עמי ארצות.<b> שנמצאת טומאה לפניהן נאמנין לומר לא נגענו</b> – אמנם הבדדים הם עמי ארצות אבל הם נאמנים על עובדות, כגון לומר "לא נגענו", כפי שראינו גם במשניות קודמות. עמי הארץ בכלל, והבדדים בפרט, נאמנים ומוכנים לשתף פעולה עם המטרה של שמירת הזיתים בטהרה, אבל אין הם בקיאים בפרטים ולכן נאמנים רק על עובדות טכניות (פ"ט מ"ח; פ"י מ"א; פ"ט מ"ד; פ"י מ"ג). <b>וכן בתינוקות שביניהן יוצאים חוץ לפתח בית הבד ופונים לאחורי הגדר והן טהורין</b> – הבדדים מביאים עמם את ילדיהם והם מסתובבים בבית הבד. הילדים נטהרו, אך אי אפשר להבטיח שלא ייגעו בשרץ שימצאו או בטומאה מזדמנת אחרת. אבל כל זמן שהם בשליטת הוריהם הילדים נחשבים לטהורים. <b>עד כמה ירחקו ויהיו טהורין עד כדי שיהא רואן</b> – ברגע שיצאו מעיני המבוגרים יש לחשוש שנטמאו.
המשנה מתארת את אווירת בית הבד. הילדים נמצאים עם הוריהם, ובמקביל לעבודה הנמרצת הילדים משחקים, קצת עוזרים וקצת מפריעים. יש אווירת אמון בעמי הארץ, אך לא אמון ביכולתם להכיר פרטים, ואין אמון בדבקותם במטרת השמירה על הטהרה.
הסברנו את המשנה כר"ש וכפשטותה, וכולה בעניין אחד. אבל מפרשים אחרים, כרש"י (לברכות סב ע"א), נגררו אחר הלשון "פונים לאחורי הגדר". לשון זו משמשת בבבלי (סב ע"א) לתיאור עשיית צרכים, והסוגיה שם מזכירה את משנתנו, לכן פירשו שהילדים או המבוגרים יוצאים מבית הבד לעשות את צרכיהם, ואם התרחקו או נעלמו מהעין אינם נאמנים. הפירוש הראשון עיקר, שכן לפי פירוש רש"י דין תינוקות כמבוגרים ולא צריך היה להזכירם. להערכתנו השימוש של הבבלי במשנתנו אינו אלא ספרותי, ונועד לברר את פירוש המונח. התירוץ שם הוא שב"טהרות הקלו" ואפשרו עשיית צרכים קרוב לבית הבד. אנו נוטלים על עצמנו לפרש לעתים שלא כבבלי, שכן אנו מבינים שהבבלי "מושך" את המשנה לעניין אחר מטעמים ספרותיים. אך לשיטתו של הר"ש שתמיד פירש כבבלי קשה, ולפנינו מקרה נוסף של ראשון הנמנע מלפרש את המשנה כבבלי, אף שבוודאי הכיר את סוגיית ברכות, אך סבר שאיננה פשט המשנה<sup class="footnote-marker">3</sup><i class="footnote">במבוא הכללי לפירוש המשניות אספנו כמה דוגמאות למקומות שבהם פירשו הראשונים את המשנה כפשוטה, וכנגד התלמוד.</i>.
הבדדים עוסקים בזיתים בבית הבד, וברור שאלו מקבלים טומאה, אבל הבוצרים עוסקים בענבים ולכאורה הענבים אינם מקבלים טומאה. אפשר להבין, אפוא, את הצירוף באחת משתי צורות:
1. לפי שיטת הגמרא (בבלי, יז ע"ב) שענבים מקבלים טומאה בכרם וזיתים רק בבית הבד (ראו פירושנו לעיל פ"ט מ"ב).
2. הבוצרים מביאים את הענבים עד לגת ומיד מתחילים בבצירה, ובגת הם מקבלים טומאה, שכן זהו גמר מלאכתם. לעומת זאת המוסקים מסיימים את עבודתם בהקמת הערמה בשדה, וההעברה לבית הבד נעשית כבר בידי צוות אחר. בשלב זה הזיתים אינם מקבלים טומאה ולכן אין המוסקים נזכרים.

Mishnah 3

<b>הבדדין והבוצרין</b> – הטמאים,<b> כיון שהכניסן לרשות המערה</b> – המקווה מצוי במערה ובעל הבית מביאם כדי לטבול, על מנת שיוכל לעשות זיתיו בטהרה.<b> דיו דברי רבי מאיר</b> – הוא מאמין להם שיטבלו וישמרו על טהרתם.<b> רבי יוסה אומר צריך לעמוד עליהן עד שיטבולו</b> – רבי יוסי אינו מאמין לבדדים ואולי גם חושש שלא יטבלו כהלכה, כלומר יימנעו מהקפדה על הפרטים.<b> רבי שמעון אומר אם טהורין להן צריך לעמוד עליהן עד שיטבולו</b> – הם חושבים שהם טהורים ולכן יימנעו מלטבול, שכן "לשיטתם" הטבילה מיותרת.<b> אם טמאים להן אינו צריך לעמוד עליהם עד שיטבולו</b> – גם עמי הארצות שמחים להיטהר.
משנתנו מדגימה בשנית את ששנינו לעיל במשנה א, שלעמי הארץ נוהגי טהרה משלהם. הם שומרים עליהם בקפדנות ונאמנים עליהם, אבל אין הם נאמנים על שמירת דיני הטהרה "שלנו", ובתחום זה הם גם טועים וגם אינם נאמנים (לעיל מ"א) (איור 44).
המשניות האחרונות מתארות מצב שבו בעל הכרם או מטע הזיתים הוא שומר טהרה, והפועלים עמי ארצות<sup class="footnote-marker">4</sup><i class="footnote">וכן הוא הרקע החברתי למשנת דמאי פ"ג מ"א.</i>. אנו תמהים האם אכן זו הייתה החלוקה החברתית, או שמא רצתה המשנה להדגים את הבעיה ההלכתית, אבל אין זו אלא דוגמה הלכתית שאינה משקפת מציאות חברתית. המצב ההפוך של פועל חבר העובד אצל עם הארץ גם הוא מופיע, אבל בתדירות נמוכה יותר (משנה, דמאי פ"ז מ"ג; תוס', ברכות פ"ה הכ"ח).
<b>איור 44א. </b>המקווה בחורבת כרוע (טרם פורסם), מקווה במערה כמו מקוואות רבים אחרים. צילמה ד' ספראי.
<b>איור 44ב</b>. המקווה בעתרי, צילם ב' זיסו.

Mishnah 4

כפי שהראינו בפירושנו לעיל (פ"ט מ"א), כדי שענבים וזיתים יקבלו טומאה הם צריכים להיות "מוכשרים לקבלת טומאה". להכשר זה שני תנאים. האחד הוא "גמר מלאכה", מונח בעייתי שהוצעו לו הגדרות שונות (לעיל פ"ט מ"ב סקרנו סדרת הצעות). התנאי השני הוא שהפרות יירטבו, ולעיל (פ"ט מ"א) נדונה השאלה מתי זיתים נחשבים לרטובים.
<b>הנותן מן הסלים ומן המשטיח שלאדמה</b> – משנתנו עוסקת, לפי מונחיה, בענבים, כפי שיתברר להלן, והיא מניחה שהענבים עצמם (האשכולות) מקבלים טומאה. לעיל בפ"ט מ"ה ראינו כי אכן יש דעה שכבר האשכולות מקבלים טומאה, וכן גרגרי הזיתים בשעת המסיק (1 ברשימה שם). יש גם דעה שענבים מקבלים טומאה בשעת הבציר, והזיתים רק בסיום המסיק במעטן (2 שם). השאלה האם משנתנו כוללת גם זיתים או לא תידון להלן. את הענבים ואת הזיתים מניחים בסלים ובהם מעבירים אותם לגת ולבית הבד. "משטיח של אדמה" הוא משטח סלע, והוא רגיל יותר בענבים. אפשר שזה משטח מקרי, ואפשר שהכוונה לגת משוכללת שמסביב למשטח הדריכה הייתה בה סדרת שקתות חצובות בקרקע ("של אדמה") שבהן הונחו הענבים עד שיגיע תורם להידרך. כפי שנראה להלן המשנה אינה מדברת על שקתות כאלו. <b>בית שמי אומרים נותן בידים טהורות ואם נותן בידים טמאות טימן</b> – משום שהם כבר מוכשרים לקבל טומאה. הבציר עצמו הוא גמר מלאכה, ויש להניח שהענבים נרטבו, שכן הלחיצה המועטת בסל גורמת לזיבת תירוש.<b> </b>[<b>ו</b>]<b>בית הלל אומרים נותן בידיים טמאות ומפריש תרומתן בטהרה</b> – המחלוקת היא ממתי הפרי כשר לקבל טומאה. אפשר שבית הלל סבורים שגמר מלאכה של ענבים הוא מהבאתם לגת ותחילת הדריכה, ואפשר שהם מניחים שאמנם גמר המלאכה היה קודם, אבל הענבים טרם נרטבו (עמדה מס' 5 בפירושנו לפ"ט מ"א). להלן נראה שאין ספק שלדעת בית הלל הענבים הבצורים נגמרה מלאכתם, והשאלה היא רק האם כבר נרטבו. לדעת בית הלל טרם נרטבו ולכן טרם הוכשרו לקבל טומאה. <b>מן העבט</b> – העבט או העביט הוא כלי חרס המקבל נוזלים, הוא נועד להכיל ענבים שמהם כבר זב מעט תירוש, <b>ומן המשטיח שלעלין</b> – לפי ההקשר הונחו הענבים על עלים כדי שמעט תירוש ינזול מהפרי, ושתירוש זה לא ייספג בקרקע אלא ייאסף.<b> הכל שווין שהוא נותן בידים טהורות ואם נתן בידים טמאות טימן – </b>כאן לכל הדעות המשקה נחשב לנוזל המכשיר לקבל טומאה, אם כן לכל הדעות גמר מלאכה הוא הבציר עצמו, והמחלוקת היא רק לגבי השלב שבו הפרי נחשב לרטוב. המשנה נוקטת אפוא בהגדרת גמר המלאכה לפי שיטה 1 שבמשנה בפירושנו לעיל (פ"ט מ"ב), ובניגוד לבבלי יז ע"א (שם שיטה 2) שלפיו בית הלל חולקים על בית שמאי בנקודה זו. זאת ועוד, המשנה מדברת רק על ענבים שכן מזיתים אין עדיין בשלב זה רטיבות כלשהי, ואילו דיברו בית הלל על זיתים הייתה עמדתם תמוהה. הסבר שני הוא שאכן אין כאן רטיבות ולא דיברו בית שמאי ובית הלל אלא על פרות שכבר נרטבו על ידי מים מבחוץ (גשם, או ששטף את הפרות מאבק). הדיון הוא על גמר מלאכה. ברישא המחלוקת היא האם נתינה בסלים היא גמר המלאכה (לשיטת בית הלל אינה גמר מלאכה), ואילו העביט הוא גמר מלאכה לדעת הכול; והכל בתנאי שקודם כבר נרטבו הזיתים ממים מבחוץ (עמדה 4 בפ"ט מ"א), ואפשר שהמשנה עוסקת גם בזיתים.
עביט הענבים מופיע בסדרה של מקורות. העביט הוא כנראה כלי חרס המקבל נוזלים<sup class="footnote-marker">5</sup><i class="footnote">בראנד, כלי חרס, עמ' שצז-שצט.</i>, ומקבילתו היא המעטן של הזיתים, כגון "עביט של ענבים ומעטן של זתים שמשכו, אין מסתפקין בהן ביום טוב..." (תוס', שבת פ"ג ה"ט), וכן: "היה הוא תחלה לקוצרים פוסק עמו על הגדיש ועל העביט של ענבים ועל המעטן של זיתים ועל הביצים של יוצר ועל הסיד מששקעו בכבשן" (משנה, בבא מציעא פ"ה מ"ז); "לקחו גדיש של תבואה ועביט של ענבים ומעוטן של זתים, זה מעשר שלו וזה מעשר שלו" (תוס', דמאי פ"ו הי"א<sup class="footnote-marker">6</sup><i class="footnote">בפירושנו למעשרות פ"ה מ"ד הצענו להחליף ולגרוס "מודים בית שמאי לבית הלל". </i>). העביט הוא המקבילה למעטן ולגדיש, כלומר השלב שלפני הבדידה, ומפרות העביט מפרישים מעשר כמו מפרות המעטן: "אמר רבן שמעון בן גמליאל מודין בית שמיי ובית הלל שלא ימכור אדן גדיש של תבואה, ועביט של ענבים, ומעטן של זתים, אלא לחבר ולעושה בטהרה" (תוס', מעשרות פ"ג הי"ג). העביט הוא אפוא גמר המלאכה לפני הדריכה וזהו שלב המעשרות, והטומאה, ולכן אסור לחבר למכור לעם הארץ פרות המקבלים טומאה וחייבים במעשרות. אגב אנו שומעים שאין מחלוקת בין בית שמאי ובית הלל על כך שהעביט הוא גמר מלאכה, והמחלוקת במשנתנו (האם יש כאן רטיבות) אינה נזכרת. קיימת זיקה בין שלב חובת המעשרות וקבלת הטומאה, אך לא זיקה מוחלטת (לעיל פ"ט מ"ב). מכל מקום הירושלמי למקום מסביר שהתוספתא היא כמאן דאמר שהמוהל מהווה נוזל להכשר טומאה, והסבר אחר שם הוא שחבר אינו מוסר לעם הארץ פרות החייבין במעשר. הכשר טומאה וחובת מעשר נכרכים אפוא יחדיו.
כן קובעת התוספתא לעיל: "ענבים המבוקעות מן העבט נפלו לאויר התנור טהור טמא, זיתים המבוקעין מן המעטן..." (פ"ג ה"ב, עמ' 662), וכן יוצא מעדויות נוספות לעניין טהרה ולעניינים אחרים (כגון ירו', מועד קטן פ"ב ה"א, פא ע"א).
נמצאנו למדים שמשנתנו מדברת על ענבים ומניחה שהעביט ומשטח הסלים הם גמר מלאכה של ענבים לכל הדעות. אבל הסלים ומשטח של אדמה אינם גמר מלאכה.
בתלמוד הבבלי נזכרים שימושים נוספים של העביט כמו רחיצת רגליים (ברכות כה ע"ב) ואיסוף מי רגליים (קידושין נב ע"א); כל אלו אינם במקורות ארץ ישראל. עוד נזכר העביט של הגמל שהוא כלי אחר, והכוונה לכר שעל הגמל המשמש לישיבה: " 'ותשימם בכר הגמל', בעביטא דגמלא" (בראשית רבה, עד ט, עמ' 866).
עביט הזיתים אינו נזכר אלא במקור בעייתי אחד. במכתב הידוע של מנהיגי ירושלים לתפוצות על ביעור מעשרות נאמר<sup class="footnote-marker">7</sup><i class="footnote">הזכרנו אותו לעיל פ"ט מ"ב.</i>: "מעשה ברבן גמליאל וזקנים שהיו יושבין על גב מעלות בהר הבית ויוחנן סופר הלה לפניהם אמרו לו כתוב: לאחנא בני גלילא עילאה ולבני גלילא תחתאה שלמכון יסגא. מהודענא לכון די מטא זמן ביעורא, לאפוקי מעשריא ממעוטני זיתייא. ולאחנא בני דרומא עילאה ובני דרומא תתאה שלמכון יסגא..." (תוס', סנהדרין פ"ב ה"ו, עמ' 416 – לאחינו בני גליל עליון ולבני גליל תחתון, שלומכם ירבה. מודיעים אנו לכם שהגיע זמן הביעור, להעלות המעשרות ממעטני הזיתים...). אם כן, את המעשרות מפרישים מן המעטן של הזיתים. במקבילה במדרש התנאים: "שאל תלמיד אחד את רבי נחוניא בן הקנה איש אמהום. אמר לו: עביטי זתים וחמש שבלים מה הן לעכב את הודוי? אמ' לו 'בערתי הקודש מן הבית' מה שבבית מעכב לא מה שבשדה. נכנס רבי יהושע אצלו אמר לו: שמעת מה שאל תלמיד זה? אמר לו מה אמרת לו? אמר לו 'בערתי הקודש מן הבית' מה שבבית מעכב לא מה שבשדה. אמר לו אומר לך דבר שראו ענָי<sup class="footnote-marker">8</sup><i class="footnote">עינָי.</i>, לא מה ששמעו אזני. פעם אחת עליתי לשוק העליון לשער האשפות שבירושלם, ומצאתי שם את רבן שמען בן גמליאל ואת רבן יוחנן בן זכאי יושבים, ושתי מגלות פתוחות לפניהם. ויוחנן סופר חלה עומד לפניהם, ודיו וקולמוס בידו. אמרו לו כתוב איגרות משמעון בן גמליאל ומיוחנן בן זכאי לאחינו שבדרום העליון, והתחתון, ושלחליל, ולשבעת פלכי הדרום שלום. ידוע יהא לכם שהגיעה השנה הרביעית, ואדיין קדשי שמים לא נתבערו, אלא שתמהרו ותביאו חמש שבלים שהן מעכבות את הודוי. ולא אנחנו התחלנו לכתוב לכם אלא אבותינו היו כותבין לאבותיכם. אמרו לו כתוב איגרת שנית משמעון בן גמליאל ומיוחנן בן זכאי לאחינו שבגליל העליון, והתחתון, ולסימוניא ולעובד בית הלל שלום. ידוע יהא לכם שהגיעה השנה הרביעית ואדיין קדשי שמים לא נתבערו אלא שתמהרו ותביאו עביטי זתים שהן מעכבין את הודוי"<sup class="footnote-marker">9</sup><i class="footnote">לעיל פ"י מ"ב תרגמנו והסברנו את המעשה. </i>.
אם כן, במדרש התנאים אנו שומעים על עביט של זיתים במקום על מעטן של זיתים. במדרש התנאים יש תרגום לעברית של המכתב הקדום, אך יש במדרש התנאים גם פרטים מקוריים שאינם במקבילות, וייתכן אפוא שהעביט במשנתנו איננו רק בענבים.
מכל המקורות שהבאנו כאן עולה שהנתינה בעביט היא גמר המלאכה לטומאה ולמעשרות, ורק רבי נחוניה חולק וסובר שהקודש שטרם הובא הביתה אינו חייב במעשרות (ומן הסתם גם אינו מטמא, אך הוא לא אמר זאת במפורש).
לסיכום, שתי אפשרויות לפרש את המשנה:
1. הדיון הוא מתי הענבים נחשבים לרטובים, לבית שמאי מבצירתם ולבית הלל מהכנסתם לעביט.
2. הדיון הוא ממתי גמר מלאכה בענבים (ואולי גם בזיתים), מהקטיף או מהעמדתם במעטן/עביט<sup class="footnote-marker">10</sup><i class="footnote">קהתי למקום מסכם דיוני ראשונים המתדיינים ארוכות בהשוואה בין משנתנו לבבלי שבת יז ע"א שמהם יוצא שבית הלל סבורים שהבוצר לגת לא הוכשר לקבל טומאה, והרמב"ם בדרכו השיטתית ניסה להעמיד את משנתנו גם כבית הלל. ברם כפשוטה משנתנו אינה כברייתא שמביא הבבלי, ואכן יש מחלוקת בנושא כפי שהראינו לעיל פ"ט מ"ב.</i>.
מהמשנה הבאה עולה בבירור שרק הפירוש השני הוא אפשרי, ואפילו אם הענבים זבים תירוש אין כאן גמר מלאכה עד שיינתנו בעביט. מהמקבילות שהבאנו משמע שבדרך כלל העביט הוא גמר מלאכה, ולפי תוספתא מעשרות לכך מסכימים גם בית שמאי ובית הלל. לפי ההסבר השני המקבילות מתאימות למשנה, ולפי ההסבר הראשון חלקן חולקות. בכך אין חידוש, שכן המחלוקת בעניין ידועה ממקבילות שונות (לעיל פ"ט מ"ב).
סיכום משנה ד
המשטיח נזכר רק בטהרות, והוא ביטוי ייחודי למסכת זו.
בתוספתא שנינו: "הלוקח משטיח של אדמה מישראל, יעשו בטומאה. מן הגוי, יעשה בטהרה. משטיח של עלין, בין מישראל ובין מן הגוי, יעשו בטומאה, ורבי יוסי ברבי יהודה אומר משטיח של עלין כמשטיח של אדמה, מישראל יעשה בטומאה, מגוי יעשו בטהרה" (פי"א ה"ח, עמ' 672). יש להפוך את הנוסחה, ובמקום "בטומאה" יש לגרוס "בטהרה"<sup class="footnote-marker">11</sup><i class="footnote">כך מציע הר"ש, וליברמן על אתר מקבל גרסה זו. </i>, שכן אחרת יצא שענבים ממשטח של אדמה מוכשרים לקבל טומאה ("יעשה בטהרה") יותר מענבים ממשטח של עלים שעליהם נאמר "יעשה בטומאה". על בסיס היפוך הגרסה תתקבל הטבלה הבאה:
ענבים לפני הבדיד
התוספתא עוסקת בנושא של המשנה ומוסיפה את שאלת הלוקח מהגוי. היא מהלכת בשיטת בית שמאי<sup class="footnote-marker">12</sup><i class="footnote">לברייתות המהלכות בשיטת בית שמאי ראו ספראי, הכרעה כבית הלל.</i>. לכאורה אין הבדל בין מצב הפרי אם לקח מישראל או לקח מגוי, ואפשר שזו דעת המשנה המתעלמת מן המיוחד שבשאלת הלקיחה מהגוי. הטבלה נערכה כך שדעת בית הלל שוחזרה מתוך המשנה, תוך הבחנה בין גוי לישראל, אבל איננו יודעים מה חושבים בית הלל על הלוקח מהגוי.
ההלכה בתוספתא איננה לכידה ואין בה היגיון משפטי. גמר מלאכה והרטבה עצמית של הפרות זהים בישראל ובגוי, אבל ההלכה נקבעת לפי מרכיב אחר, רגשי יותר: פרי הנלקח מישראל טהור ופרי הנלקח מהגוי מוכשר לקבל טומאה. בתוספתא הבאה עולה חשש יין נסך, אבל דווקא מיין נסך אין התוספתא חוששת, ואילו בתוספתא שלנו יין הגוי מוכשר לקבל טומאה אף על פי שאין כלל תירוש. היא מלמדת אותנו שאולי כל הדיון המשפטי שעל בסיסו הסברנו את המשנה מיותר. הבסיס המשפטי מאוחר יותר, ויש בו ניסיון לנתב את ההלכות ולנמקן על בסיס משפטי, אבל הן נקבעו מסיבות של תחושה, וההסבר המשפטי הוא רק מהשלב שבו החל בית המדרש לעסוק בגיבוש מערכת הלכתית לכידה. במבוא הכללי לפירוש המשניות הצענו לראות בתהליך זה את דרך המלך ללימוד ההלכה הקדומה בישראל.

Mishnah 5

<b>האוכל מן הסלים ומן המשטיח שלאדמה אף על פי מבוקעות ומנטפות לגת הרי הגת טהורה</b> – הרישא כבית הלל במשנה ד וברור ממשנתנו שהענבים נרטבו, אבל הם טהורים משום שאין כאן גמר מלאכה. בכך באה על פתרונה שאלת פרשנותה של המשנה הקודמת. בתוספתא שנינו: "הלוקח משטיח של אדמה מישראל לעשותן צמוקין הרי עושה זיתין<sup class="footnote-marker">13</sup><i class="footnote">הר"ש גרס "אותו", וכן בהגהות הראב"ד, ראו ליברמן על אתר (עמ' 103).</i> בטהרה" (פי"א ה"ט, עמ' 672). גמר מלאכה בצימוקים הוא הכנסת הענבים לסלים. התוספתא מדגישה "הלוקח מישראל" שכן בתוספתא הקודמת הבחינו בין הלוקח מישראל ללוקח מגוי, ולפי התוספתא שם אם כך הדין בישראל כל שכן שענבים שלוקח מגוי מוכשרים לקבל טומאה. התוספתא ממשיכה: "האוכל מן הסלין ומן המשטיח של אדמה אכל והותיר כסאה כסאתים אף על פי שנפצו<sup class="footnote-marker">14</sup><i class="footnote">בעדי נוסח אחרים ניפצן או היצצן. בכתב יד וינה ניצפצן.</i> והיין מגיתו (מגיחו) על גבי ענבים טהור, וכן בגוי אין חושש משום יין נסך" (שם). אף שיש משקה אין כאן גמר מלאכה<sup class="footnote-marker">15</sup><i class="footnote">ליברמן בתוספת ראשונים מפרש שהמשקים הולכים לאיבוד ולכן אין זו הרטבה מרצון, אבל התירוש זורם לגת ונאסף שם, וממילא ודאי שאלו משקים הנחשבים להרטבת הפרי. </i>, כמו שאמרנו. החידוש הוא בניגוד לתוספתא הקודמת שהבאנו, שאין כאן יין נסך אף על פי שיש כאן תירוש זורם, אך גם יין נסך אינו נעשה אלא מלאחר הכשרה לקבל טומאה, ואכן ליין נסך הגדרות אחרות. כאן רק יין ממש נפסל, כמו ששנינו: "השוקל ענבים בכף מאזניים, אף על פי שהיין צף על גבי ידיו טהור, וכן בגוי אינו חושש משום יין נסך" (תוס', פי"א ה"ו, עמ' 672).
מן הראוי להדגיש שלגמר מלאכה הגדרות שונות בהתאם לייעוד: ענבים לשוק, לצימוקים, ליין או לאכילה כפרות בבית, וסיכמנו את ההלכות בפ"ט מ"א.
הגת טהורה, ומכאן לכאורה שהגת שמדובר בה כאן היא כלי. ברחבי הארץ מצויות אלפי גתות אבן חצובות, אבל פה ושם אנו שומעים על גתות מחרס, ערבה שדרכו בה וכו'. גת חצובה היא מאבן ומחוברת לקרקע, והכללתה ברשימת המתקנים העשויים (עלולים) לקבל טומאה סותרת את העולם ההלכתי המוכר. עם זאת, במבוא למסכת אהלות הצבענו על מקרים נדירים שבהם מתקן אבן מקבל טומאה, ואולי הגת שלנו מצטרפת לקבוצה זו<sup class="footnote-marker">16</sup><i class="footnote">לעתים גת טמאה משמעה שמה שבתוך הגת טמא, כגון במשנה, תרומות פ"ג מ"ד. וראו תוס', טהרות פי"א הט"ז, עמ' 673, שגת טמאה משמעה שם כלי הגת.</i>.
<b>מן העבט ומן המשטיח שלעלים</b> – במשנה הקודמת נקבע שענבים כאלו מוכשרים לקבל טומאה. השאלה עתה היא האם נרטבו.<b> ונפל ממנו גרגר יחידי אם יש לו חותם טהור</b> – החותם הוא הגבעול שהענב מחובר בו לאשכול. אם הגבעול קיים הרי שהענב איננו לח והענבים טרם נרטבו, ולכן הם טהורים.<b> אם אין לו חותם טמא</b> – אפשר שמעט תירוש זב מהענב ולכן הענבים על המשטח טמאים. בתוספתא יש הקלה נוספת: "נפל ממנו גרגר יחידי, אם יש לו חותם טהור, אין לו חותם טמא. במה דברים אמורים, בזמן שנגע במקום חותם, לא נגע במקום חותם טהור" (פי"א ה"י, עמ' 672). אם כן, בכל מקרה אין מדובר במקרה שהענבים נרטבו ונטמאו, אלא בכך שידיו נרטבו והרטיבו את הענבים. אבל אפילו אם הגבעול נשר, אם לא נגע במקום הלח שבענב הוא טהור. התוספתא ממשיכה: "רבי יוסי בן כיפר אמר רבי אלעזר במה דברים אמורים, בזמן שנגע במקום משקה, לא נגע במקום משקה טהור" (שם). לפנינו ניסוח אחר לאותה הלכה, אף שהדברים מנוסחים כתוספת. כפי שכבר הערנו כל חכם שנה במקומו, ולעתים נוסחה אותה הלכה בשתי צורות שונות בבתי מדרש שונים. עורך המשנה, או התוספתא, לא חש להביא את שני הניסוחים בין בלשון מחלוקת ובין בלשון השלמה, כמו בברייתא שלנו<sup class="footnote-marker">17</sup><i class="footnote">ראו פירושנו לפרה פ"ב מ"ה.</i>.
במשנתנו ובברייתא ברור ש"במה דברים אמורים" ו"אימתי" אינם באים לחלוק על המאמר הקודם, אלא לפרשו. כידוע יש משניות שמונחים אלו באים בהן לחלוק, ולא כאן המקום להרחיב בכך<sup class="footnote-marker">18</sup><i class="footnote">ראו לעיל פירושנו לפ"ז מ"א. </i>.
<b>נפלו ממנו ענבים ודרכן במקום המופנה – </b>אין במשנה הגדרה מהו "מקום המופנה", אבל הכוונה למשטח מיועד בצד הגת, ומבחינה זו אפשר גם שהכוונה לגת עצמה, אלא שדורכים במקום כמויות קטנות. המינוח מופיע רק במשנתנו. <b>כביצה מכוון טהור יָתר מכביצה טמא</b> – כמות המשקים הטמאה טומאת משקין היא כביצה. אם החומר היבש היה בדיוק כביצה הרי שהנוזלים הם פחות מכביצה ואין כאן כשיעור. המשנה אינה מדקדקת. בפועל החומר היבש בענב הוא כ-40% ולכך אין ביטוי מלא במשנה; הדרישה היא למשקים בכמות של כביצה בערך. עיקרון זה של "כביצה מכוון" נקבע לעיל (פ"א מ"א-מ"ג).
<b>שכיוון שיצאת טיפה ראשונה נטמאת בכביצה</b> – אם יש בענבים כמות של משקים כביצה בפוטנציה הרי שהם טמאים כבר בטיפה ראשונה, ואין להמתין עד שיהיו בפועל נוזלים כביצה.
אבל בתוספתא שנינו: "רבי יוסי אומר נפלה הימינו<sup class="footnote-marker">19</sup><i class="footnote">כך בכתב יד וינה וכן בר"ש. בכתב יד ערפורט "ימינו", בטעות. </i> כארבע כחמש ביצין ודרכן כולן בגת אחת, משקה היוצאין מהן טהור, כיון שדרס עליהן משקין טהרה שאין לו משקין במה יטמא" (פי"א ה"י, עמ' 672). אם הוא מדבר על משטח עלים אזי הוא חלוק על משנתנו וסבור שכל המשטחים עדיין אינם הכשר לקבל טומאה. אבל אי אפשר לפרש שהיין של ארבע וחמש ביצים אין בו כביצה, שהרי כאמור היין הוא כ-60% מהענבים. כנראה הוא סבור שרק הליכה בצורת שתי וערב מכשירה לטומאה (זו התחלת הדריכה של הענבים – לעיל פירושנו לפ"ט מ"ב), וכמובן תנאי נוסף לטהרה הוא שאין בגת עצמה טומאה.
המשנה אינה קובעת שהטיפה הראשונה מטמאת, אלא שלאחר הטיפה הראשונה הענבים מוכשרים לקבל טומאה. בכך סרה קושיית המפרשים שהתחבטו בשאלה כיצד נטמאו הענבים, הרי הידיים עצמן אינן מטמאות<sup class="footnote-marker">20</sup><i class="footnote">ראו סיכומו של קהתי. מכל מקום כל השאלה אינה שאלה, שכן אם נגע טמא מת או הזיז את הענבים הם נטמאו, והשאלה האם הידיים ראשונות לטומאה או שניות לטומאה היא בטהור בלבד. המשנה מניחה בפשטות שהעובד טמא, אחרת היין בוודאי טהור.</i>.

Mishnah 6

<b>מי שהיה עומד ומדבר על שפת הבור וניתזה צינירא מפיו</b> – כבר אמרנו שחז"ל מתארים "חברה יורקת"<sup class="footnote-marker">21</sup><i class="footnote">לעיל בפירושנו לפ"ד מ"ה. </i> שרבים מאנשיה יורקים בהזדמנויות שונות, ללא אבחנה ודאגה מהתוצאות ההלכתיות של המעשה. מעניין שההקפדה הרבה על טהרה לא מנעה יריקה כזאת.<b> ספק הגיעה לבור ספק לא הגיעה ספקו טהור</b> – לעיל שנינו שעל "ספק רוקין" שורפים את התרומה (פ"ד מ"ה), אבל גם שמענו באותה משנה מי שאומר שברשות הרבים טהור, ובכלל ספק ברשות הרבים טהור (פ"ד מי"א). משנתנו קובעת שטהור, ומן הסתם המדובר ברשות הרבים, כפי שנראה להלן מ"ח. אבל בתוספתא שנינו: "מי שהיה עומד ומדבר על שפת הבור ונתזה צינורה מפיו, ספק הגיע לבור ספק לא הגיע, של שמן ספקו טמא של יין ספקו טהור, מפני שחבל הבור קולטו<sup class="footnote-marker">22</sup><i class="footnote">בכתב יד וינה הנוסח הוא "חבל בורות קולטת", והר"ש גרס "שפת הבור קולטת". ראו ליברמן, תוספת ראשונים, עמ' 104. שפת הבור המוגבהת מעט מונעת התזת נתזי שמן.</i>" (פי"א הי"ב, עמ' 672)<sup class="footnote-marker">23</sup><i class="footnote">גם כאן התוספתא משלימה את הפרטים כך שהניסוח הכללי במשנה יתאים לכללי ההלכה.</i>. ההבדל בין היין לשמן תלוי כנראה ברֵאליה, אבל הביטוי "חבל הבור קולטו" הוא סתום. הר"ש הגיה, או גרס, "שפת הבור קולטו", וכנראה הכוונה שבור בית הבד קטן ואנשים עשויים לעמוד ממש על גביו. בור הגת גדול יותר, וממילא מתרחקים ממנו. יתר על כן, בסיורים רבים הבחנו שלבור הגת שפה גבוהה מעל פני הקרקע, ולכן שפת הבור מגנה עליו מפני הרוק<sup class="footnote-marker">24</sup><i class="footnote">ההסבר הרֵאלי מייתר את דיוני הראשונים. ראו אליהו רבה, קהתי ונויסנר על אתר.</i> (איור 45). ייעודה המקורי של השפה הוא לפתור בעיית טהרה זו, או למנוע גלישת מים מקריים לגת (ללא קשר להלכות טהרה).

Mishnah 7

<b>הזולף את הבור</b> – לזלוף פירושו לשפוך מים פנימה או החוצה, ובמקרה זה מדובר על המרוקן את בור הגת מהיין<sup class="footnote-marker">25</sup><i class="footnote">וכן משמעות המונח "לזלף" במשנה, מועד קטן פ"ב מ"ב; מעשר שני פ"ג מי"ג; פרה פ"ו מ"ב ועוד. אבל במסכת שבת פי"ט מ"ג ובמקורות אחרים הזולף הוא המתיז מים על חפץ או על אדם. </i>. משנה זו מקבילה למשנה ט, שם דובר בשרץ שנמצא בזיתים (לפני הבדידה) ועתה בשרץ שנמצא בבור הגת או בכלי שאליו שאבו את היין. <b>ונמצא שרץ בראשונה</b> – בחבית הראשונה שהרים מהגת,<b> כלם טמאות</b> – יש להניח שהשרץ היה בבור הגת ולכן טימא את היין שבבור. אם השרץ כבר נשאב בחבית הראשונה סימן שהיה בבור לפני תחילת השאיבה, כאשר כל היין היה בבור. <b>באחרונה היא טמאה וכלם טהורות</b> – אנו מניחים שטמאה כשעת מציאתה (לעיל פ"ג מ"ה), אם כי ראינו גם המסתייגים מהכלל (לעיל פ"ח מ"ג; פ"ט מ"ט, וראו פירושנו לפ"ד מ"ז). הכלל שלנו מופיע בצורה דומה גם לעיל בדין שואב מים (פ"ד מ"ד). <b>אמתי בזמן שהוא זולף בכל אחת ואחת</b> – משתמש בחבית כדי לשאוב יין מהגת, <b>אבל היה זולף במחץ</b> – המחץ הוא כלי חרס שטוח שפיו רחב ושימש לשאיבת היין. <b>ונימצא שרץ באחת מהן היא טמאה בלבד</b> – אנו מציעים לפרש שהשרץ לא הגיע מבור הגת ולא מהמחץ, אלא היה בכלי לפני הכנסת היין לתוכו. לפיכך לא היה קשר בין השרץ ליין בחביות האחרות.
<b>אמתי בזמן שהוא בודק</b> – את החבית,<b> ולא מכסה</b> – את החבית,<b> או מכסה ולא בודק</b> – אז ייתכן שהשרץ נכנס לחבית לפני מילוי היין או לאחריו.<b> היה בודק ומכסה ונמצא שרץ בחבית הכל טמא</b> – שכן ברור שהשרץ הגיע לחבית עם היין מהבור.<b> בבור הכל טמא במחץ הכל טמא</b> – שכן השרץ נגע ביין הבור. בתוספתא יש הסתייגות מובנת: "הזולף את הבורות כל אחת ונמצא השרץ בראשונה, כולן טמאות. באחרונה [כולן טמאות באחרונה], היא טמאה כולן טהורות, באמצעית הימנה ולמטה טמא, הימנה ולמעלה טהור. במה דברים אמורים, בזמן שבדק ולא כסה או כסה ולא בדק, היה בודק וכסה ונמצא שרץ באחת מהן, היא טמא בלבד" (פי"א הי"ג, עמ' 673-672). נמצאנו למדים שעודף השגחה הוא מתכון לבעיה. עדיף לא לבדוק, ואז ניתן לפרש את הימצאות השרץ לקולה. זו הקלה גדולה ופרצה מוזמנת. מן הראוי להעיר שלא זו ההלכה המקובלת ובדרך כלל במקרה כזה מטמאים למפרע, או לפחות "מעת לעת"<sup class="footnote-marker">26</sup><i class="footnote">משנה, נדה פ"א מ"א [עדיות פ"א מ"א]; מ"ד; מ"ו; גיטין פ"ג מ"ח; תוס', מקואות פ"א הט"ז ועוד.</i>, ואילו כאן המשנה מרמזת שעדיף למעט בבדיקות. כפי שאמרנו אנו מעלים את האפשרות שגוש משניות זה יש בו מדיניות מכוונת של הקלה ומשקף נוהגי כוהנים, בניגוד מה למגמות ההלכתיות הרגילות.
המחץ הוא כלי חרס שבסיסו (השוליים) היה עשוי כנראה כקדרה הפוכה, כלומר טבעת הבסיס הייתה גבוהה מעט כך שניתן היה להכיל בהם נוזלים (כשמחזיקים את הכלי הפוך). המחץ מופיע עם הגת בקבוצה אחת: "הגת, והמחץ, והמשפך של גוים, רבי מתיר וחכמים אוסרין. ומודה רבי בקנקנים שהן אסורות. ומפני מה אילו אסורות ואילו מותרות? אילו עשויות למוכנס<sup class="footnote-marker">27</sup><i class="footnote">"מוכנס" משמעו לכנוס בהם נוזלים.</i> ואילו עשויות שלא למוכנס. של עץ ושל אבן צריך לנגב, אם היו זפותין צריך לקלף"<sup class="footnote-marker">28</sup><i class="footnote">תוס', עבודה זרה פ"ח ה"א, עמ' 473-472; ירו', פ"ה הי"ד, מה ע"ב; בבלי, עד ע"ב.</i>. סתם כלי חרס של גוי אסור, אך הגת והמחץ של נכרים מותרים (לדעת רבי) משום שאינם מיועדים לקיבול. הגת היא מקום דריכת הענבים, והתירוש שוהה שם זמנית. הוא הדין למחץ המשמש כמקום דריכת הענבים, מעין גת מחרס שנועדה לשימוש ביתי. המחץ הוא אפוא מעין ערֵבה, גיגית פתוחה<sup class="footnote-marker">29</sup><i class="footnote">כל זאת בניגוד לבראנד, כלי חרס, עמ' רפא-רפד, המתאר סתם כלי חרס גדול, וכבר סבר כך בעל פירוש הגאונים לטהרות על אתר, עמ' 10.</i>. כאמור, המחץ הוא הכלי שדלו בו את היין מהגת.

Mishnah 8

<b>בין העיגולין לז</b>[<b>ו</b>]<b>גין</b> – הזגים או הזוגים הם הגרעין של הענב, או קליפתו החיצונית: "אלו הן חרצנים ואלו הן זגים, החרצנים אלו החיצונים, הזגים אלו הפנימים, דברי רבי יהודה, רבי יוסי אומר שלא תטעה, כזוג של בהמה, החיצון זוג והפנימי עינבל" (משנה, נזיר פ"ו מ"ב). המדרש, לאחר שהוא מצטט את המשנה, מוסיף: "נמצא החרצנים הן הפנימיין שזורעין אותן, והזוגין הן הקליפה החיצונה" (ספרי זוטא, פיסקא ו ד, עמ' 241). כלומר הוא מצדד ברבי יהודה.
קיימת מחלוקת בזיהוים המדויק של החרצנים והזג שבמקרא. רב יוסף מנסה לפתור את השאלה באמצעות התרגום לבמדבר ו ד, "כמאן מתרגמינן 'מפורצנין ועד עיצורין'?<sup class="footnote-marker">30</sup><i class="footnote">כך בתרגום אונקלוס.</i> כרבי יוסי" (בבלי, נזיר לט ע"א). בדומה לו תרגום יונתן: "מקילופין ועד זוגים", כלומר חרצנים הם הקליפה. בתרגום נאופיטי: "מן כמישן עד פנן/פגן", כלומר חרצנים הם החלק החיצון הכמש. כך גם בשבעים: ἀπὸ στεμφύλων ἕως γιγάρτου (משיירי סחיטה ועד גרעין). לעומת זאת מן הדיון בתוספתא כלאים ברור שחרצן הוא הגרעין שממנו הצמח נובט: "הזורע חרצנים עם החטים הרי זה לוקה את הארבעים" (פ"א הט"ו)<sup class="footnote-marker">31</sup><i class="footnote">כך גם פסיקתא דרב כהנא, א ג, עמ' 6: "דחרצנייתהי מתחמיה מלגאו" – חרצנים מבפנים, וכן תנחומא בובר, נח כ, עמ' 48. </i>. במסורת התנאית קיים ויכוח בהגדרת שני חלקי הענב; המסורת ההלכתית, ועמה אמוראים, הכריעו כשיטת רבי יוסי.
המילים "חרצנים" ו"זג" הן אפוא שתי מילים מקראיות שבימי חכמים כבר לא היו מוכרות. חכמים השתמשו בשתיהן יחד שכן היין השני נעשה משני המרכיבים האלו. הוויכוח שלפנינו אינו ויכוח בהלכה אלא ויכוח על תרגום המילה המקראית.
<b>רשות הרבים</b> – לאחר גמר הדריכה נותרו בגת קליפות הענבים היבשות והגרעינים. אלו נאספו בשנית למתקן כבישה קטן העשוי מעץ ומשוקע בקרקעית הגת ונלחצו בשנית (משנה, שבת פ"א מ"ט). היין היוצא מהסיבוב השני היה כמובן פחות טעים, אך עדיין נחשב ליין. לגבי נזיר, למשל, נאמר: "וחייב על היין בפני עצמו, ועל הענבים בפני עצמן, ועל החרצנים בפני עצמן, ועל הזגים בפני עצמן" (משנה, נזיר פ"ו מ"בהשטח שבין ערמת הזוגין והעיגול, הוא הלוח המונח על הערמה ומתחת לקורה, הוא רשות הרבים שכן הפועלים מסתובבים שם לצורך עבודתם. <b>כרם לפני הבוצרים רשות היחיד</b> – לפני הבציר איש אינו נכנס לכרם אלא הבעלים, <b>לאחר הבוצרין רשות הרבים</b> – לאחר הבציר נכנסים לשם עניים ללקט עוללות, ובשלב מסוים כל אדם רשאי להיכנס ללקט את שנשאר אחר כולם (משנה, פאה פ"ח מ"א). <b>אמתיי בזמן שהרבים ניכנסים בזו ויוצאים בזו</b> – הכלל שרשות הרבים היא שטח שיש בו שתי כניסות הוא כלל על, ואין רשות רבים אם אין בה אפשרות כזאת (לעיל פ"ו מ"ט; בבלי, עירובין כב ע"א). הסיבה היא סמלית, כדי שבעל הבית לא יוכל לפקח על הנכנסים ולא יוכל לבדוק מה לקחו עמם.
בפועל גם בין הזגין לעיגולים לא היה קהל רב – עבדו של פועל או שניים ולא יותר, אבל השטח היה פתוח לכול, ומכאן נובעת הגדרתו ההלכתית.
בתוספתא יש סדרת אבחנות נוספות: "גת העליונה רשות הרבים, והתחתונה רשות היחיד. אימתי, בזמן שהרבים נכנסין ויוצאין בזו, [אין שם]<sup class="footnote-marker">32</sup><i class="footnote">כך בכתב יד וינה.</i> אלא פתח אחד או פרצה אחת זו וזו רשות היחיד" (פי"א הט"ו, עמ' 673). גת העליונה הייתה קיימת בגתות ענק שהיו בהן שלושה מפלסים (איור 46). הזוגים נאספו כמובן בגת העליונה בלבד, ולכן רק היא רשות הרבים. הכלל של הפתחים מועבר מהמשנה ואינו מתאים לגת שהיא שטח קטן, ובדרך כלל פתוח.
<b>איור 46ב. </b>גת תלת-מפלסית בחורבת בית לויה. צילם מ' בר דרומא.
<b>איור 46ג</b>. גת תלת-מפלסית ענקית מאזור רמלה, שוחזרה בנאות קדומים. צילמה ט' דיקשטיין.
<b>כלי בית הבד של גת – </b>בדפוסים ובעדי נוסח רבים נכתב עם וי"ו החיבור, "ושל הגת", ורגיל הוא בכתב היד שווי"ו החיבור נפלה או נוספה. כך, למשל, "והעקל" שבהמשך, שהוא אחד מכלי בית הבד, מופיע בעדי נוסח רבים כהלכה, ללא וי"ו החיבור. הגת עצמה אינה נטמאת שכן היא כלי אבן המחובר לקרקע. הוא הדין לרחיים, כפי שהזכרנו לעיל (פ"ט מ"ח). יתר כלי הבד וכלי הגת הם ניידים וטמאים, והתוספתא תפרט את הרשימה. <b>והעקל</b> – העקל נמנה עם כלי הבד, אך הוא מיוחד משום שלעתים היה עשוי מחומרים שונים, ולכך השפעה על דרכי טהרתו. <b>בזמן שהן של עץ מנגבן והן טהורין</b> – די בניקוי וייבוש העץ כדי לטהרו, אף על פי שבעקלים מצוי רסק הזיתים שיש בו לחות רבה והוא לכל הדעות לאחר גמר מלאכה, ומוכשר לקבל טומאה. <b>בזמן שהן שלגמי מיישנן כל שנים עשר חודש או חולטן בחמים</b> – השארת הכלי ללא שימוש במשך שנה או הרתחתו במים מטהרת אותו.<b> רבי יוסה אומר אם נתנן בשבולת הנהר דיו</b> – שטיפה במים קרים זורמים מספקת. התוספתא מסבירה שאין המדובר בשטיפה אלא בהשריה: "רבן שמעון בן גמליאל אומר משם רבי יוסי נתנן בנהר שמימיו מהלכין, מלא עונה או תחת הצנור שמימיו מקלחין, וכשם שהוא מנגב לטהרה מנגב ליין נסך" (פי"א הט"ז, עמ' 673); הבבלי (עבודה זרה עה ע"א) מסביר שעונה היא עשרים וארבע שעות או יום (כלומר 12 שעות), כלומר מוצעים שני פירושים.
בתוספתא מופיעה רשימה מלאה יותר של כלים: "מי שהיו גיתיו ובדיו טמאין ומבקש לטהרן, הלולבין והעדשים מנגבין והן טהורין. העקלין של נוצרין, ושל בצבץ, צריך לנגב. של השיפה ושל גמי, צריך לישן. כמה הוא מישנן? שנים עשר חדש, רבן שמעון בן גמליאל אומר מגת לגת ומבד לבד. רבי יוסי אומר רצה לטהרן מיד, חולטן ברותחין, או מולגין במי זיתים... וכשם שהוא מנגב לטהרה מנגב ליין נסך" (תוס', שם; בבלי, עבודה זרה עה ע"א-ע"ב). הלולב הוא הבורג שלוחץ על העקלים או על הקורה (איור 47). הוא נקרא כך משום שיש לו צורה לוליינית, ובכפר הערבי המסורתי הבורג מכונה עד היום "לולֵבּ"<sup class="footnote-marker">33</sup><i class="footnote">בראנד, בית הבד.</i>. העדשות הן מתקני הפריכה הנעים בתוך הרחיים. ברחיים מהדגם ההלניסטי היה בכל אבן רחיים צמד אבני כתישה בעל צורה טרפזית, כעדשה (איור 48). אפשר גם שהעדשה היא הלוח המונח על העקלים (בין העקלים לבורג או לקורה). הר"ש גרס בתוספתא "הדפין והלולבין", ואפשר שהדפים הם לוח זה המצוי בין הקורה לעקלים. הלולב אינו נוגע ישירות בזיתים, אבל הוא מסיט אותם ולוחץ. העדשה של הרחיים נוגעת בגרעינים בשלב הטחינה, שלב שממנו הזיתים מקבלים כבר טומאה לרוב הדעות. עוד מדובר בתוספתא על סוגים שונים של עקלים מנצרים (ענפים רכים) או מגמי, כמו במשנה. הגמי הוא הגומא המקראי, צמח מים מובהק שמגבעולו הרך ארגו סלים. גם הבצבץ הוא צמח נחלים אחר. רבי יוסי מוסיף אפשרות למלוג במי הזיתים עצמם, כלומר להשרות או לשטוף.
התוספתא גם מקלה בדין ההשהיה של שנים עשר חודש. אין צורך בשנה שלמה אלא בזמן שבין עונה לעונה, שהוא קצר יותר, שהרי עונת הבדידה והדריכה היא כשלושה חודשים (כל מין לחוד).
כל ההלכה היא תימא ויש בה הקלה רבתי. הרי מדובר בכלים שמן הסתם נטמאו, והתוספתא מוסיפה שהם בוודאי נטמאו, אבל אין צורך לטבול אותם ודי בניקוי. בדוחק אפשר לומר שהדרישה במשנה היא לניקוי ובנוסף לכך בטבילה, אבל כל זה איננו במשנה.
<b>איור 47א. </b>מתקן לחיצה עם בורג. הוא נקרא כך משום שיש לו צורה לוליינית. צילם י' בן יעקב בהר חברון בשנות השמונים.
<b>איור 47ג. </b>מלחצה של בית בד מסורתי בקצרין. צילם י' לביא.
<b>איור 48א.</b> רחיים של עדשה. מתוך לקסיקון העתיקות.
<b>איור 48ב. </b>רחיים של עדשה. מתוך לקסיקון העתיקות.
להערכתנו זו הלכה שנועדה לאפשר לכוהנים להשתמש בתוצרת בית הבד. יש להניח שבעל הבית, שאינו מעוניין בטהרה, לא היה משקיע מאמץ רב בניקוי. רק הלכות מקלות כאלו אפשרו את השימוש בתוצרת הגת ובית הבד. אין צריך לומר שהביטוי "מיישנן" הוא ייחודי למסכת, אם כי הבבלי והתוספתא מעבירים אותם גם ליין נסך<sup class="footnote-marker">34</sup><i class="footnote">קשה לדעת האם כל כלי שהיה בו יין נסך נטהר בשהייה של שנה, או רק גת כזאת. </i>. אלא שיש לזכור שאיסור יין נסך אינו מתחום הטהרה; זה איסור אחר הנובע מהסלידה מעבודה זרה ומהרצון להרחיק את היהודי משתיית יין עם גוי, ועצם ההחמרה שגם הכלי שהיה בו יין כזה נאסר היא החמרה גדולה. על כן ההקלה פחות מפתיעה. לא כן בטהרות, כאן שוררת תפיסה משפטית, ומן הדין היה לצפות לכך שצריך יהיה לטהר את הכלים כרגיל, בטבילה.
הרשימה במשנה כוללת פשוטי כלי עץ שאינם מקבלים טומאה, אך גם עקלים שהם מקבלים טומאה, ו"כלים" באופן כללי שגם הם מקבלים טומאה. רק בקושי ניתן להעמיד את המשנה בכלים שבעצם אינם מקבלים טומאה, ואז המשנה מחמירה מאוד.
<b>סיכום חברתי-כלכלי</b>
שמירת הטהרה בגת ובבית הבד חשובה מאוד לחבר, ועוד יותר לכוהנים. החבר דורך את הענבים שלו בגת שלו ובוודאי שומר על טהרה. גם השימוש בשמן שנסחט בבית הבד הציבורי הוא פשוט יחסית, שכן בעלי בית הבד אפשרו להקפיד על טהרה, או לשמור על קו ייצור אחד בטהרה (לעיל פ"י מ"א-מ"ב). מי שרצה בכך יכול היה לשמור על כך שזיתיו ייסחטו בטהרה. לכל היותר אם הפעיל פועלים (בגת, או בעיקר בבית הבד) יכול היה לדרוש מהם לטבול בבוקר, ואם לא היו טמאי מת אזי בפועל הם היו טהורים עד הערב. על טומאת מת ידעו כל בני הכפר, וטומאת זב היא בכל זאת תופעה נדירה למדי, כך שהטבילה בבוקר סייעה לשמירת הטהרה ופתרה את הבעיות ההלכתיות (פ"י מ"א). הבעיה הייתה של הכוהנים שרצו להשתמש בשמן שנסחט בכל בתי הבד בעיר, וביין שנסחט בכל הגתות הפרטיות. להם היו הלכות אלו חשובות. ההלכות בפרק שלנו מקלות מאוד על הכוהנים, וצירופן מאפשר לקבל תרומה מכל אדם ולהניח שהיא טהורה. הדבר חשוב בשמן, ועוד יותר ביין, שכן בשמן טמא ניתן להשתמש למאור, ואילו יין תרומה טמא הוא חסר ערך. ההלכה האחרונה בפרק היא מרחיקת הלכת מכולן, ומאפשרת שימוש בבית בד וגת בתחילת העונה. ללא הלכה זו כל התוצרת המוכנה הייתה טמאה, גם אם בעל הבית היה משגיח עליה בטהרה. אבל לפי המשנה עצם השהייה עד לעונה החדשה מטהרת את בית הבד והגת.
הפרק שלנו משקף מעין ברית בין עמי הארצות לכוהנים. אמנם לעמי הארצות נוהגים משלהם, והם מכשילים את הכוהנים (אינם מאפשרים לכוהנים לסמוך עליהם), אבל בסך הכול יש אמון הדדי. עמי הארצות אינם נחשדים בכך שיכשילו את הכוהן בכוונה, והם גם זהירים בטומאות הראשיות, ובדרכי טהרתם. אלא שלכל היותר יטעו, בעיקר בנושאים שוליים (היסט, מדף). במקביל נקבעים הסדרים שמונעים מהפרי לקבל טומאה עד שלב מתקדם מאוד. אמנם נחשפו בפרק מחלוקות רבות, וכמובן מצינו גם גישות מחמירות, אך אפילו להחמרות יש פתרונות לפי רוב הדעות. מי שמקדים את גמר המלאכה מאפשר להקל בהרטבת הפרי, וכך נוצר לכוהנים מרחב מחיה סביר.

ביבליוגרפיה

אבות דרבי נתן, מהדורת שכטר, ש"ז, וינה, תרמ"ז.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אביגד מערת הנזיר, אביגד, נ', תשכ"ט, "מערות קברים יהודיות בירושלים ובהרי יהודה", ארץ ישראל, ח: 119-142.
אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אדלר, טהרה – אדלר, י', תשע"ב, הארכיאולוגיה של הטהרה, עבודת דוקטור, אוניברסיטת בר-אילן, רמת גן.
אדמס, מילון המיניות – Adams, J.N., 1990, <i><b>The Textual Sexual Vocabulary</b> </i>, London<u><b>.</b> </u>
אדן, כלי חרס - Adan Bayewitz D., 1993, Common Pottery in Roman Galilee, A Study of Local Trade, Jerusalem.
אדן, כפר חנניה – אדן-ביוביץ, ד', 2009, כלי חרס של הגליל בתקוה הרומית – מקומות יצור, התמחות וקלוגיה קרמית, בתוך ז', ספראי, עורך, מחקרי גליל, רמת גן, עמ' 78-100.
אהבת ציון וירושלים, ראטנער, ד', וילנא, תרס"א-תרע"ג.
אהרוני, אבני גבול – אהרוני, י', 1955, "שלוש אבני גבול חדשות ממערב הגולן", עתיקות 1, עמ' 114-109.
אהרוני, עוד אבני גבול – אהרוני, י', 1959, "עוד שתי אבני גבול מעמק החולה", עתיקות 2, עמ' 154-152.
אונא, וו שין – אונא, א', תשכ"ה, "ו' ו-ש' המתחלפות במשנה", סיני נו, עמ' ח-יב; תש"ם, סיני פז, עמ' קה-קיח.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.
אור שמח, רבי מאיר שמחה הכהן, ירושלים, תשמ"ב.
אורבך, ההלכה – אורבך, א"א, 1984, ההלכה מקורותיה והתפתחותה, גבעתיים.
אורבך, סופרים – אורבך, א"א, תשי"ח, "הדרשה כיסוד ההלכה ובעית הסופרים", ספר היובל לג' שלום, ירושלים (תרביץ כ), עמ' מ-נו.
איכה רבה, מהדורת באבער, ש', וילנא, תרנ"ט.
אילן ודמתי תשמ"ח: אילן, צ', ודמתי ע', תשמ"ח, מרות, תל אביב.
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, עריכת המשנה – Albeck, Ch., 1936, Untersuchungen Ueber Die Redaction der Mischna, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אליצור, חדות – אליצור, י', תשמ"ה, " 'חדות'-'דות' – מילה שהשתבשה או נוסחאות מקוריות שונות", לשוננו מח-מט, עמ' 141-132.
אליצור, תגובה – אליצור, י', תשמ"ו, "תגובה", לשוננו נ, עמ' 76-73.
אסתר רבה, קושטא, רע"ד או ר"פ.
אפלבאום וחבריו, כתובות –Applebaum, S. et al., 1978, "Varia epigraphica", <i><b>Scripta Classica Israelica</b> </i>4, pp. 133-155.
אפלבאום וחבריו, כתובות ב – Applebaum, S. et al., 1981, "Varia epigraphica", <i><b>Scripta Classica Israelica</b> </i> 6, pp. 98-118.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
ארבעה טורים, רבי יעקב ברבי אשר, מהדורת וארשה, תרמ"ב.
ביכלר, בית הלל – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), 1905, Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch, Budapest, pp. 21-30.
בירלי, בריטניה - Birley, A., 1964, Life in Roman Britian, London
בעל המאור על הרי"ף, הודפס בתלמוד ש"ס וילנא.
בראנד, בית הבד – בראנד, י', תש"ב, "בית הבד", סיני ו, עמ' 325-303.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
בראשית רבה, מהדורת טהעאדאר-אלבק, הוצאת צילום, ירושלים, 1965.
ברודי, רב נטרונאי – ראו תשובות רב נטרונאי.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
גיאוניקה – Ginzberg, L., 1968, <i><b>Geonika</b> </i>, New york (Second edition).
גילת, משנת ר' אליעזר – גילת, י"ד, תשכ"ב, משנתו של ר' אליעזר בן הורקנוס ומקומה בתולדות ההלכה, תל אביב.
גילת, פרקים – גילת, י"ד, תשנ"ב, פרקים בהשתלשלות ההלכה, רמת גן.
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
ג'ללבר ומוטרד, כתובות – Jalalbert, L. and Mouterde, R., 1980, <i><b>Inscriptions grecques et latines de la Syrie 8, 3: Les inscriptions forestieres d’Hadrien dans le Mont Liban</b> </i>, Paris.
גרג ואורמן, גולן – Urman, D. and Gregg, R.C., 1996, <i><b>Jews, Pagans, and Christians in the Golan Heights :Greek and other Inscriptions of the Roman and Byzantine eras</b> </i>, Atlenta.
דינור, מיסים – דינור, י', תשמ"ב, המיסים בארץ ישראל, עבודת דוקטור בשכפול, האוניברסיטה העברית, ירושלים.
דקדוקי סופרים – ראו רבינוביץ.
דר, התפרוסת – דר, ש', תשמ"ב, התפרוסת היישובית של מערב השומרון בימי הבית השני, המשנה והתלמוד והתקופה הביזנטית, תל אביב.
הירשפלד, עין גדי – Hirschfeld, Y., 2007, En-Gedi Excavations II :final report (1996–2002), Jerusalem.
הירשפלד, רמת הנדיב – Hirschfeld, Y., 2000, <i><b>Ramat Hanadiv Excavations Final Report of the 1984–1998 Seasons</b> </i>, Jerusalem
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
וולס, מיסוי – Wallace, S.L., 1969, Taxation in Egypt from Agustus to Diocletian, New York.
וולפיש, עריכת המשנה – וולפיש, א', תשס"א, שיטת העריכה הספרותית במשנה על-פי מסכת ראש השנה, עבודת דוקטור, האוניברסיטה העברית, ירושלים.
וולפיש, תופעות – וולפיש, א', תשנ"ד, תופעות ספרותיות ומשמעותן העריכתית והרעיונית, עבודה לתואר שני, האוניברסיטה העברית, ירושלים.
וילסון, פלשטינה - Wilson, C.W., 1975, <i><b>The land of Judea & The Jerusalem environs:including the mountains of Ephraim and the Dead Sea region, I</b> </i>ntrod. by Zev Vilnay, Jerusalem
ויס, אותנטיות – ויס, מ', תשמ"ב, "האותנטיות של השקלא וטריא במחלוקות בית שמאי ובית הלל", סידרא ד, עמ' 66-53.
ויס, יצירה – ויס, א', תשכ"ב, על היצירה הספרותית של האמוראים, ניו יורק - ירושלים.
ויס, משניות ספורות – ויס, מ', תשמ"ה, "משניות ספורות בראש מסכת", סיני קד, עמ' 44-33.
ויס, משניות תוספתא – ויס, מ', תשנ"ד, "פרקי משנה בעלי אופי תוספתאי", קעמ"י 11, עמ' 62-55.
ויס, שרידים – ויס, מ', תשנ"ב, "שרידי שקלא וטריא מן התקופה שקדמה לבית שמאי ובית הלל", סידרא ח, עמ' 51-39.
זוסמן, כתובת רחוב – זוסמן, י', תשמ"ג, כתובת הלכתית מעמק בית-שאן – סקירה מוקדמת, תרביץ מג, עמ' 88-158.
זוסמן, מקצת מעשי תורה – זוסמן, י', תש"ן, "חקר תולדות ההלכה ומגילות מדבר-יהודה: הרהורים תלמודיים ראשונים לאור מגילת 'מקצת מעשי התורה' ", תרביץ נט, עמ' 76-11.
חדושי הר"ן על מסכתות מגילה ומועד קטן, ירושלים תשכ"ו.
חדושים המיוחסים לר"ן – ראו חדושי הר"ן.
חילופי מנהגים – מהדורת לוין, ב"מ, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, מ', החילוקים שבין אנשי ארץ-ישראל ואנשי בבל, ירושלים, תרצ"ח.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
טור שלחן ערוך – ראו ארבעה טורים.
ידין, מערת האגרות – ידין, י', 1963, הממצאים מימי בר כוכבא במערת האגרות. מחקרי מדבר יהודה (סדרה), ירושלים.
יוסף בן אפרים קרו – בתוך ארבעה טורים.
ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.
יסטרוב, מילון – Jastrov, M., 1950, <i><b>A Dictionary of the Targumim, The Talmud Babli, and Yerushalmi, and the Midrashim Literature</b> </i>, New York.
ירדני, נחל צאלים – ירדני, ע', 1995, תעודות נחל צאלים, באר שבע.
ירדני, תעודות – ירדני, ע', 2000, אוסף תעודות ארמיות עבריות ונבטיות ממדבר יהודה וחומר קרוב, ירושלים.
יתרון האור, פערלמן, ר' יי"ל, הודפס במשניות מהדורת וילנא.
כותון, מכירה – Cotton, H.M., 1997, "Deeds of Gift and the Law of Succession in the Documents from the Judaean Desert", <i><b>Archiv für Papyrusforschung</b> </i> 3, pp. 179-186.
כשר, יהודי מצרים – כשר, א', תשל"ט, יהודי מצרים ההלניסטית והרומית ומאבקם על זכויותיהם, תל אביב.
לואיס, מסמכי מדבר יהודה – Lewis, N., 1989, <i><b>The Documents from the Bar Kokhba Period in the Cave of Letters</b> </i>, Jerusalem.
לוי, מילון – Levy, J., 1924, Woerterbuch ueber die Talmudim und Midrashim<b>,</b> Vienna.
לחם שמים, רבנו יעב"ץ, ירושלים, תשי"ח.
ליבניוס, מכתבים – Norman, A.F. (ed. and tr.), 1992, <i><b>Libanius, Autobiography and selected letters</b> </i>, Harvard.
ליברמן, דרך ירידתן – ליברמן, ש', תשכ"ז-תשכ"ח, "שלא כדרך ירידתן (שלא כירידתן) עלייתן", בתוך: רוזנטל, ש' (עורך), פרקים: ספר השנה של מכון שוקן למחקר היהדות ליד בית המדרש לרבנים באמריקה, ירושלים, עמ' 98-97.
ליברמן, המעשים – ליברמן, ש', תרצ"ד, "על המעשים לבני ארץ ישראל", גנזי קדם ה, עמ' 185-177.
ליברמן, חילוף – ליברמן, ש', תרצ"ד, "ל=ב", גנזי קדם ה, עמ' 185-180.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur judisch-Hellenistechen Gesschichte", HUCA VIII-IX, pp. 257-351.
למר, תרבות – Lamer, H, 1919, <i><b>Kultur im Bilde</b> </i>, Leipzig.
לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.
לקסיקון העתיקות - Konrat, Z., ed. <i><b>Lexicon der Antike</b> </i>, Leipzig 1979 \
מאירס ואחרים, מרון – Meyers, E.M., Strange, J.F. and Meyers, C.L., 1981a, <i><b>Excavations at Ancient Meiron, Upper Galilee, Israel 1971-72, 1974-75, 1977</b> </i>, Cambridge, MA
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – DJD Discoveries in the Judean Desert, 1953-1995, in: Balliet, M. et al. (eds.), Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית; נעם, מגילת תענית.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מוסף כתובות – <i><b>Supplementum Epigraphicum Graecum</b> </i> (S.E.G.), 1923-..., Leiden.
מוסקוביץ, פיקציות – Moscovitz, L., 2003, <i><b>Legal Fictions in Rabbinic Law and Roman Law: Some Comparative Observations, Rabbinic Law in Its Roman and Near Eastern Context</b> </i>, pp. 105-132.
מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.
מיטצ'ל, אסיה הקטנה – Mitchell, S., 1993, <i><b>Anatolia, Land, Men and Gods</b> </i>, I-II, Oxford.
מיטצ'ל, כתובות – Mitchell, S., 1982, <i><b>Regional Epigraphic Catalogues of Asia Minor II</b> </i>, BAR 135, Oxford.
מילון בן יהודה – בן יהודה, א', 1959, מילון הלשון העברית, ירושלים - תל אביב.
מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, אפשטיין, י"נ ומלמד, ע"צ, ירושלים, תשט"ו.
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.
מסכת דרך ארץ, מהדורת היגער, מ', ירושלים, תרצ"ח.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.
מסמכי מדבר יהודה – ראו מגילות מדבר יהודה.
מק אדם, ערביה – MacAdam, H.I., 1985, Studies in the History of the Roman Province of Arabia, BAR 295, Oxford.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
משנה שלמה, מהדורת ורטהימר, ש"א, ירושלים, תשנ"ב.
נויסנר, סדר טהרות – Neusner, J., 1974-1977, <i><b>History of the Mishnaic Law of Purities</b> </i>, 22 vols., Leiden.
נחמן, הלכה – נחמן, ד', תשס"ד, ההלכה בכתבי יוסף בן מתתיהו, עבודת דוקטור, אוניברסיטת בר-אילן, רמת גן.
ניומן, מעשים – ניומן, ה', תשמ"ז, המעשים לבני ארץ – ישראל ורקעם ההיסטורי, עבודה לתואר שני, האוניברסיטה העברית, ירושלים.
ניומן, מעשים – ניומן, ה', תשמ"ז, המעשים לבני ארץ – ישראל ורקעם ההיסטורי, עבודה לתואר שני, האוניברסיטה העברית, ירושלים.
נעם, טהרה – נעם, ו', תשס"ט, "האמנם לא המת מטמא, לדיוקנה של הטומאה בספרות התנאים", תרביץ עח, עמ' 188-157.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
נצר הירודיון – נצר, א', 1980, הירודיון, ירושלים.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
ספר האשכול, מהדורת אלבק, ח', ירושלים, תשד"ם; מהדורת אויערבך, צ"ב, האלברשטאט, תרכ"ו.
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי ולין, גבע פרשים – ספראי, ז' ולין, מ', 1988, "חפירות וסקרים באיזור משמר העמק", בתוך: מזר, ב' (עורך), גבע – חפירות במשמר העמק, ירושלים, עמ' 214-167.
ספראי ולין, חפירות – ספראי, ז' ולין, מ', תשמ"ח, "חפירות וסקרים באיזור משמר העמק", בתוך: מזר, ב' (עורך), גבע – חפירות במשמר העמק, ירושלים, עמ' 214-167.
ספראי ולין, משמר העמק – ספראי, ז' ולין, מ', תשמ"ח, "המבנה הכלכלי של גבע", בתוך: מזר, ב' (עורך), גבע תגליות ארכיאולוגיות בתל אבו-שושה, משמר העמק, ירושלים, עמ' 166-120.
ספראי וספראי, האם היו חכמים שכבת עילית – ספראי, ז' וספראי, ח', תשס"ה, האם היו חז"ל שכבת עילית, בתוך: גרא, ד' ובן זאב, מ' (עורכים), אוהב שלום, מחקרים לכבודו של ישראל פרידמן בן שלום, באר שבע, עמ' 440-373.
ספראי וששון, חציבה – ספראי, ז' וששון, א', תשס"א, חציבה ומחצבות אבן, אריאל.
ספראי, הכלכלה – Safrai, Z., 1994, <i><b>The Economy of Roman Palestine</b> </i>, London.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: ספראי, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?" בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= בימי הבית, ב, עמ' 578-548).
ספראי, הקהילה – ספראי, ז', תשנ"ה, הקהילה היהודית בארץ-ישראל בתקופת המשנה והתלמוד, ירושלים.
ספראי, זכרונם של חכמים – ספראי, ז', תשע"א, " 'זיכרון המקדש': האמנם זיכרון ולשם מה?", חידושים בחקר ירושלים 16, עמ' 302-255.
ספראי, קהלא קדישא – ספראי, ש', תשנ"ד, "קהילא קדישא דבירושלים", בתוך: ספראי, בימי הבית, א, עמ' 181-171.
ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש.
ספרי זוטא לדברים, מהדורת כהנא, מ"י, ירושלים, תשס"ג.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל.
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
פורסטנברג, טהרות – פורסטנברג, י', 2010, אכילה בטהרה בתקופת התנאים: מסכת טהרות והקשריה ההיסטוריים והתרבותיים, עבודת דוקטור, האוניברסיטה העברית, ירושלים.
פורת, אבן גבול – Porat, Y., 1898-1990, "A New Boundry Stone from the Southern Golan", <i><b>Scripta Classica Israelica</b> </i> 10, pp. 130-133.
פיקירילו, ירדן – Piccirilo, M., 1993, The Mosaics of Jordan, Amman.
פירוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פלוסר, פתרון ישעיהו – פלוסר, ד', תשכ"ז, "פשר ישעיהו ורעיון שנים עשר השליחים בראשית הנצרות", ארץ ישראל ח, עמ' 62-52.
פליקס, כלאים – פליקס, י', תשכ"ז, כלאי זרעים והרכבה, מסכת כלאים, ירושלים.
פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד.
פסיקתא רבתי, מהדורת איש שלום, מ', וינה, תר"מ.
פרידמן, חדות – פרידמן, מ"ע, תשמ"ו, "לעניין חדות-דות", לשוננו נ, עמ' 72.
פרנטיס, כתובות – Prentice, W.K., 1908, <i><b>Greek and Latin Inscriptions</b> </i> III, New York.
פרנקל ואחרים, תעשיית השמן – Frankel, R. et al., 1994, History and Technology of Olive Oil in the Holy Land, Tel Aviv.
פרנקל וגצוב, סקר – פרנקל, ר' וגצוב, נ', תשנ"ז, סקר ארכיאולוגי של ישראל, מפת אכזיב (1) ומפת חניתה (2), ירושלים.
צ'לנקו, כפרים – Tchalenko, G., 1953-1958, <i><b>Villages Antiques de la Syrie du Nord</b> </i>I-III, Paris.
צ'צ'י, כלי ברונזה – Ceci, De C., 1854, Piccoli Bronzi del Real Museo Borbonico distinti per categorie in dieci tavole descritte e disegnate, Museo Nazionale di Napoli, Napoli
צ'ריקובר ואחרים, פפירוסי מצרים – Tcherikover, V.A. et al., 1957, 1960, 1964, Corpus Paptrorum Judaicarum I-III, Cambridge.
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קהתי, משנה – קהתי, פ', תשל"ח, משניות מבוארות, ירושלים.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט.
קליין, ארץ הגליל – קליין, ש', תשכ"ב, ארץ הגליל, ירושלים.
קליין, ספר היישוב – קליין, ש', תרצ"ט, ספר היישוב, תל אביב.
קמפבל, ואחרים, אנטיוכיה – Campbell, W.A. et al., 1941, <i><b>Antioch on the Orontes</b> </i>, Princeton.
קרויס, מילון – Krauss, S., 1899, Griechische und Latiniusche <i><b>Lehnwörter</b> </i> Talmud, Midrash und Targum, Budapest.
קרפ, כנסית מריה מיורה – Karpp, H., 1966, <i><b>Die Fruechristlichen und Mittelalterlichen Mosaiken in Santa Maggiore zu Rom,</b> </i>Baden. (Erschienen bei Bruno Grimm, Badeb-Baden)
ר"ן בפירושו לרי"ף, הודפס בתלמוד ש"ס וילנא.
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רגב, הצדוקים – רגב, א', תשס"ה, הצדוקים והלכתם: על דת וחברה בימי בית שני, ירושלים.
רוולנדסון, בעלי קרקע – Rowlandson, J., 1996, Landowners and Tenants in the Roman Egypt, Oxford.
רוזנפלד, אלכסא מלוד – רוזנפלד, ב"צ, תשנ"א, "תולדות התיישבותן של שתי משפחות מהכהונה הגדולה בימי הבית השני", בתוך: כץ, י' ואחרים (עורכים), מחקרים בגיאוגרפיה היסטורית-יישובית של ארץ-ישראל, ב, עמ' 218-206.
רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן.
רייך, משנה – רייך, ר', תשמ"א, "משנה שקלים פ"ח מ"ב והממצא הארכיאולוגי", בתוך: אופנהיימר, א' ואחרים (עורכים), פרקים בתולדות ירושלים בימי בית שני, ירושלים, עמ' 256-225.
רייך, תחום גזר – Reich, R., 2002, "Another 'Boundary of Gezer' Inscription Found Recently", <i><b>Israel Exploration Journal</b> </i> 52, pp. 58-63.
ריפנברג, המזרע והישימון – ריפנברג, א', תש"י, מלחמת המזרע והישימון, ירושלים.
ריץ, מילון – Rich, A., 1893, <i><b>A dictionary of Roman and Greek Antiquities :with Nearly 2000 Engravings on Wood from Ancient Originals Illustrative of the Industrial Arts and Social life of the Greeks and Romans,</b> </i> London.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שוורץ, כלבים – Schwartz, J., 2003, "Dogs in Anchient Rural Jewish Society", in: Maeir, A.M. et al. (eds.), <i><b>The R</b> </i>ural Landscape of Ancient Israel, BAR 1121, London, pp. 127-136.
שטרן עין גדי – Stern, A., 2007, Ein-Gedi excavations I : Final Report (1961-1965), Jerusalem
שכטר, קטעי גניזה – Schechter, S., 1898, "Genizah Fragments", JQR X, p. 636.
שלס, כלי עבודה - קולוניה אולפינה טראינה – Rieche, A. and Schalles, H.J., 1987, Arbeit Handwerk und Berufe in der Römischen Stadt, Köln
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח.
שפרבר, יוונית – שפרבר, ד', תשמ"ב, יוונית ולטינית בספרות התנאים והאמוראים, ירושלים.
שפרבר, תרבות חומרית – שפרבר, ד', תשנ"ד, תרבות חומרית בארץ-ישראל בימי התלמוד, רמת גן.
שרידי ירושלמי – ראו גינצבורג, שרידי ירושלמי.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד.
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.
תרגום השבעים – Rahlfs, H. (ed.), 1935, Septuaginta, Stuttgart.
תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב.
תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.
תרגום ניאופיטי – Dies-Macho, A., 1968-1979, Targum Palestinese I-IV, Madrid.
תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
תשובות רב שר שלום, מהדורת וינברג, ר"ש, ירושלים, תשל"ו.