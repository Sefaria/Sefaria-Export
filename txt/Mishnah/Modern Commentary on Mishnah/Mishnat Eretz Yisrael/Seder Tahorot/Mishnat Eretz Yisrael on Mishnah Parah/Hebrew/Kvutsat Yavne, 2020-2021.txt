Mishnat Eretz Yisrael on Mishnah Parah
משנת ארץ ישראל על משנה פרה
Kvutsat Yavne, 2020-2021
https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה פרה

פתח דבר

<b>מקורות</b> 
<b>מקראות</b> 
במדבר יט א-כב
וידבר ה' אל משה ואל אהרן לאמר:
זאת חקת התורה אשר צוה ה' לאמר דבר אל בני ישראל ויקחו אליך פרה אדמה תמימה אשר אין בה מום אשר לא עלה עליה על:
ונתתם אתה אל אלעזר הכהן והוציא אתה אל מחוץ למחנה ושחט אתה לפניו:
ולקח אלעזר הכהן מדמה באצבעו והזה אל נכח פני אהל מועד מדמה שבע פעמים:
ושרף את הפרה לעיניו את ערה ואת בשרה ואת דמה על פרשה ישרף:
ולקח הכהן עץ ארז ואזוב ושני תולעת והשליך אל תוך שרפת הפרה:
וכבס בגדיו הכהן ורחץ בשרו במים ואחר יבוא אל המחנה וטמא הכהן עד הערב:
והשרף אתה יכבס בגדיו במים ורחץ בשרו במים וטמא עד הערב:
ואסף איש טהור את אפר הפרה והניח מחוץ למחנה במקום טהור והיתה לעדת בני ישראל למשמרת למי נדה חטאת הוא:
וכבס האסף את אפר הפרה את בגדיו וטמא עד הערב והיתה לבני ישראל ולגר הגר בתוכם לחקת עולם:
הנגע במת לכל נפש אדם וטמא שבעת ימים:
הוא יתחטא בו ביום השלישי וביום השביעי יטהר ואם לא יתחטא ביום השלישי וביום השביעי לא יטהר:
כל הנגע במת בנפש האדם אשר ימות ולא יתחטא את משכן ה' טמא ונכרתה הנפש ההוא מישראל כי מי נדה לא זרק עליו טמא יהיה עוד טמאתו בו:
זאת התורה אדם כי ימות באהל כל הבא אל האהל וכל אשר באהל יטמא שבעת ימים:
וכל כלי פתוח אשר אין צמיד פתיל עליו טמא הוא:
וכל אשר יגע על פני השדה בחלל חרב או במת או בעצם אדם או בקבר יטמא שבעת ימים:
ולקחו לטמא מעפר שרפת החטאת ונתן עליו מים חיים אל כלי:
ולקח אזוב וטבל במים איש טהור והזה על האהל ועל כל הכלים ועל הנפשות אשר היו שם ועל הנגע בעצם או בחלל או במת או בקבר:
והזה הטהר על הטמא ביום השלישי וביום השביעי וחטאו ביום השביעי וכבס בגדיו ורחץ במים וטהר בערב:
ואיש אשר יטמא ולא יתחטא ונכרתה הנפש ההוא מתוך הקהל כי את מקדש ה' טמא מי נדה לא זרק עליו טמא הוא:
והיתה להם לחקת עולם ומזה מי הנדה יכבס בגדיו והנגע במי הנדה יטמא עד הערב:
וכל אשר יגע בו הטמא יטמא והנפש הנגעת תטמא עד הערב:
מקורות כיתתיים
מגילת המקדש
ואף על טהרת פרת ה
חטאת השוחט אותה והסורף אותה והאוסף את אפרה והמזה את מי החטאת לכל אלו להעריבות שמש להיות טהורים בשל שלא יהיה הטהר מזה על הטמא כי לבני ...
אהרון האוא להיות מ[...
מקצת מעשה תורה
ואנחנו חושבים שבמקדש משכן אוהל מועד הוא, וירושלים מחנה היא, וחוצה למחנה הוא חוצה לירושלים, והוא מחנה עריהם. חוץ ממחנה [מוציאים את<sup class="footnote-marker">1</sup><i class="footnote">הצעתנו להשלמה.</i>]. החטאת. ומוציאים את דשא המזבח, ושורפים שם את החטאת. כי ירושלים היא המקום אשר בחר בו מכל שבטי ישראל...
<b>תכנים מרכזיים במסכת פרה</b> 
מסכת פרה מתמקדת בשני נושאים עיקריים. חלקה הראשון עוסק במעמד של שרפת הפרה האדומה, מההכנות לשרפה ועד הכנת האפר ושמירתו (פרקים א-ד), וחלקה השני עוסק בטיפול במי החטאת, משעה שהאפר מוכן ועד הזיית מי הנידה.
שרֵפת פרה אדומה
מעמד השרפה של הפרה האדומה היווה אירוע חריג, ולפי מסורת חז"ל בשלהי ימי בית שני, מלאחר ימי יוחנן הורקנוס, נשרפו רק שלוש פרות; כלומר, במשך כ-170 שנה התרחשו רק שלושה אירועים מעין אלו. הכנת אפר הפרה נחשבה לאירוע רב חשיבות, שהרי אפר הפרה הוא התשתית ההכרחית לקיומן של מצוות טהרה שהיו כה מרכזיות בימי הבית השני ולאחריו, אף שאפר הפרה עצמו היווה רכיב שולי בכמות האפר, שכן עם הפרה נשרפו עצים רבים (פ"ג מ"ח) ושרפתם סיפקה אפר בכמויות גדולות.
שרפת הפרה מתוארת בפסוקי התנ"ך בבמדבר פרק יט בקצרה, אך ניכר שזה מעמד ציבורי מקודש. התורה מצווה לשחוט את הפרה, להזות מדמה נוכח אוהל מועד, לשרוף את הפרה, להשליך לשרפה עץ ארז ואזוב, לאסוף את אפר הפרה ולהניחו מחוץ למחנה. כל העוסקים במלאכה טמאים טומאת ערב לאחר מעשה המצווה.
חז"ל הרחיבו את המעמד המקודש עד למאוד. כמו במצוות אחרות התרחבה המצווה והלכה. זמן רב לפני שחיטת הפרה החלו ההכנות, והן נתפסו כחלק מהמצווה ומהטקס הארוך. קו זה אופייני למצוות המקדש: ניסוך המים החל בשאיבת המים ובתהלוכה חגיגית מהשילוח למקדש, ומצוות ערבה החלה באיסוף הערבה מאזור מוצא ובתהלוכה חגיגית לירושלים<sup class="footnote-marker">2</sup><i class="footnote">ראו במפורט במבוא למסכת סוכה. </i>. המעמד הדומה ביותר לשרפת הפרה הוא עבודת הכוהן הגדול ביום הכיפורים, וכמו שזו מצריכה הכנות של שבעה ימים לפני יום הכיפורים (יומא פ"א מ"א) כך מצריכה שרפת הפרה הכנות של שבעה ימים. על הדמיון ביניהן עמדה כבר המשנה עצמה (פרה פ"ג מ"א), ומעניין שמשנת פרה מכירה ומזכירה את משנת יומא, אך משנת יומא והתוספתא שם אינן מזכירות את הדמיון למעמד שרפת הפרה האדומה. עוד מעניין שבמשנת פרה מצוי מעמד מוזר של הזייה כל שבעה, שפירשנו אותו כשריד של הלכה כיתתית. ואילו במשנת יומא שריד זה נעקר. ייתכן שמלכתחילה לא הופיע במשנת יומא, או שלומדים שלמדו במידה רבה ובתדירות את משנת יומא, מחקו שריד הלכתי מוזר זה. אבל לומדי משנת פרה היו תמיד מעטים יותר, והטקסט המקורי לא נפגע.
מעמד פרה אדומה ראשיתו בקניית הפרה האדומה ובשמירתה במקדש. אמנם שלב זה אינו מודגש במקורות, אך עצם נדירותו ושמירת הפרה בבית המקדש מחייבת מעמד ציבורי: "אמרו מעשה שלקחו פרה מן הערביים, והיו קורין אותה דמת דמת והיא רצה ובאת..." (ספרי זוטא, יט ב, עמ' 300; וראו פירושנו לפ"א מ"א). כלומר הפרה נשמרה במקום כלשהו, מן הסתם מחוץ לקודש עצמו, אולי בלשכת הטלאים, והיא מתוארת כפרה חביבה שיצרה קשרים עם האחראים עליה. אפשר שהיא שהתה בהסגר זמן רב, ושעשעה את ציבור המבקרים במקדש.
איננו יודעים מי החליט על מועד שרפת הפרה, מן הסתם היה זה הכוהן הגדול עצמו. מעמד השרפה מתחיל בהכנת כבשׁ מהמקדש להר המשחה בירושלים, ובהפרשת הכוהן (הגדול?)<sup class="footnote-marker">3</sup><i class="footnote">השאלה האם שרפת פרה היא בכוהן גדול עולה בהלכה, אך זו שאלה תאורטית. בפועל ברור שהכוהן הגדול רצה לנכס מצווה גדולה ומעמד חשוב זה לעצמו.</i> השורף את הפרה ללשכה מחוץ למקדש, ושם הוא נשמר בטהרת הקודש (פ"ג מ"א ומ"ו). בהפרשת הכוהן הגדול ניכרת החמרה רבה; למשל, מזים על הכוהן כל יום משבעת הימים, בניגוד לטמא רגיל שעליו מזים רק ביום השלישי וביום השביעי. מבחינה הלכתית לא רק שההזיה התכופה איננה נחוצה, אלא היא עצמה מטמאת את הכוהן ונזקה רב מתועלתה; אבל נראה שהנוהג הקדום לא שקל את היתרונות והחסרונות במאזני ההלכה, אלא במאזני הרושם הציבורי. גם הכבשׁ הוכן בהקפדה על דיני טהרה, וכפי שראינו בפירושנו ההקפדה מופרזת ואיננה תואמת את הנורמות ההלכתיות. גם כאן נראה שלא צורכי הטהרה הכתיבו את הקמת הכבש, אלא הרצון להדר ופאר.
ביום השרפה יצאה מהמקדש תהלוכת קודש (פ"ג מ"ו-מ"ז) ובה רק הפרה ו"מסעדיה", וכמובן הכוהן הגדול. במקביל נאסף הציבור הרחב על הר הזיתים, אך הוא לא השתתף בתהלוכה עצמה. על הר הזיתים התקיים מעמד טבילה נוסף שבו טבל הכוהן השורף את הפרה, טבילה שהיא פרי מחלוקת הפרושים והצדוקים שעליה הרחבנו בפירושנו (פ"ג מ"ח). שחיטת הפרה עצמה דמתה בכול להקרבת קרבן (פ"ג מ"ט), ונעשתה במעמד רב רושם ששיאו בשרפת הפרה ובאיסוף האפר.
ארבעת הפרקים הדנים בשרפת הפרה מתחלקים לפרקים הלכתיים ולפרקים סיפוריים. הראשונים עוסקים בעיקר בנושאים הקרובים לפרה אדומה (גיל הקרבנות במקדש, מספר השערות וכדומה), ומנוסחים כפרקי הלכה: פסולה, כשרה. הפרקים הסיפוריים מנוסחים בצורה הקרובה לשיטת התיאור במסכת יומא, תמיד, ביכורים פ"ג ופרקים אחרים של זיכרונות המקדש. כפי שהראינו במבוא במשנת יומא, פרקי ההווי מנוסחים כסיפור בלשון עבר: "באו", "סמכו", "נבקעה ועמד", "כרכן בשיירי לשון" וכן הלאה. פרקים כאלה הם פרקי נוסטלגיה המתארים את הנוהג, את ההלכה למעשה, והדגש המרכזי שבהם איננו הלכתי.
בפרקי ההווי בפרט, ובפרקי מקדש בכלל, יש לברר עד כמה מסורות חז"ל נאמנות לאמת ההיסטורית. אנו עסקנו בשאלה זו גם במבואות למשנת יומא ולמשנת שקלים. הצלחנו לעמוד על המרכיבים השונים של התיאור, אך התקשינו להבחין להיכן שייך כל פרט. בהקשר של משנת פרה יש לשאול את השאלות הבאות:
1. עד כמה התיאור משקף היסטוריה רֵאלית, וכיצד באים לידי ביטוי השינויים שחלו, מן הסתם, מפעם לפעם; שכן במעמד שנערך אחת לעשרות שנים חלים באופן טבעי שינויים רבים.
2. כיצד השפיעו הלכות הטהרה בניסוחן המאוחר על התיאור הקדום.
3. כיצד עוצב הזיכרון ההיסטורי של המקדש בתחומים הארגוניים.
4. מה היו המניעים לעיצוב זה.
לא נוכל לעסוק כאן במפורט בשאלות אלו העומדות במרכז המחקר המדעי, ונסתפק בהערות מספר,
<u>1. עד כמה התיאור משקף היסטוריה רֵאלית?</u>
הכלל הראשון הנקוט בידינו הוא שכל מרכיב שפרטיו שנויים במחלוקת איננו פרי זיכרון היסטורי אלא פרי ניתוח, לעתים הלכתי, של חכמים. הוא הדין לתיאור שאותו "מתקנים" כדי שיתאים להלכה. מצד שני כל מה שמאומת, ולו אימות חלקי, ממקורות קדומים הוא היסטורי. למשל, לוויכוח הצדוקים והפרושים על טבילת הכוהן הגדול (פ"ג מ"ט) יש אימות עקרוני בספרותם של בני הכת, גם הם מכירים את הוויכוח (ותומכים כדרכם בעמדה הצדוקית). עם זאת נראה שהתיאור במשנה מאוחר ומעובד, והפרטים העסיסיים ביותר כבר נשכחו וטושטשו. פרטים מסוימים נראים דמיוניים (ראו, למשל, דיוננו לפ"ג מ"ב-מ"ג), ואחרים נראים אותנטיים ומתאימים לנוהל הכללי במקדש שעליו יש עדויות רבות (ראו פירושנו לפ"ג מ"י) – לאלו סיכוי גדול להיות אותנטיים. למשל, ההקפדה שבמעמד השרפה ישתמשו רק בעצים מסוימים אין לה מקבילה מדויקת, אבל במקורות מימי בית שני חוזרת ההדגשה שיש להשתמש במקדש רק בעצים מסוימים, וניכר הדמיון בין הרשימה במסכת פרה (פ"ג מ"ח) לרשימות האחרות – על כן פרטים אלו נראים בעינינו אמינים מבחינה היסטורית. על בסיס זה ערכנו את הטבלה להלן.
פרטים מקוריים ופרטים מאוחרים בתיאור מעמד שרפת פרה אדומה
<u>2. כיצד השפיעו הלכות הטהרה בניסוחן המאוחר על התיאור הקדום?</u>
אנו מניחים שאכן בתיאור ההלכתי שבידינו מעורבים יסודות קדומים והלכות המבוססות על תפיסות הלכתיות מאוחרות. במקרה זה קשה להצביע על מרכיבים מדויקים שהם כאלה, אך יש להניח את קיומם.
<u>3. כיצד עוצב הזיכרון ההיסטורי של המקדש?</u>
לשם הבנת השאלה עלינו להקדים הקדמה הידועה היטב לחוקרי חברה, מעט לחוקרי היסטוריה ועוד פחות ללומדי תלמוד. הזיכרון ההיסטורי האישי איננו תמונת ראי של העבר. כל זיכרון של כל אדם מורכב לעתים מזיכרון מדויק ולעתים מזיכרון חלקי, אך תמיד הוא משוחד ומטעה. ברבות הימים הזיכרון מתערער. לא מדובר רק בשכחה, אלא בבנייה מחודשת של העבר בהתאם להווה או להשפעותיו. מעשים מביכים נשכחים לעתים, אדם משפר את הופעתו בעבר, או להפך, משחיר אותה יותר מכפי שהייתה במציאות; הוא נוטה להדחיק זיכרונות, או להפך, להעצים חלקים אחרים; להציב את עצמו במרכז האירועים או לטשטש את חלקו האישי המביך. אי אפשר לזכור את הכול, וכל פעולת זיכרון היא פעולה של ברירה וטיפוח (סלקציה). הברירה בדרך כלל איננה מודעת, ולעתים אף איננה מוסברת.
הזיכרון של הציבור, הוא "הזיכרון הקולקטיבי", מושפע מזיכרונותיהם של יחידים, אך יש לו חיות משל עצמו. הזיכרון הקולקטיבי גם הוא בדרך כלל איננו מכוון בצורה מודעת, אך יש בו נימות מכוונות. הציבור זוכר את מה שהוא רוצה לזכור, ומתאר את העבר בהתאם לנטיות לבו. כך, למשל, ציבור עשוי לזכור ניצחונות צבאיים ולהמעיט בערכם של כישלונות. בדרך כלל אין מדובר בשקר, או בהשכחת העובדות, אלא בעיצובן. למשל, תגרה מקומית עשויה להיות מתוארת כניצחון צבאי מפואר במערכה מכרעת רבת משתתפים והדר. "גיבורים" שלא השתתפו באותה מערכה יצטרפו אליה, ומי שנתפסו כבוגדים או כחלשים יורחקו מהניצחון.
כתבים אוטוביוגרפיים הם כלי מרכזי בעיבוד הזיכרון ההיסטורי. היחיד מתאר את עצמו כגיבור וכמנצח, לעתים הוא מעצים ומפריז, ופרטים אלו מתקבלים בדיעבד כעדות היסטורית בלתי מעורערת. לפיכך המחקר הפוסט-מודרניסטי מטיל ספק אם יש כלל טעם בלימוד ההיסטוריה, שהרי ההיסטוריה היא חלק מעיצוב אותו זיכרון, וממילא אין כאן עובדות אלא נטיות לב בלבד. איננו יכולים להצטרף לדרך מחשבה זו. האמת התרחשה, ויש מקום ללמוד אותה. הבעיות של עיצוב הזיכרון עשויות להפריע לחקר האמת, אך לשם כך המדע מפתח כלי בדיקה, כשם שהבלש מפתח כלי עבודה כדי להתגבר על רצונו של העבריין לטשטש את מעשיו; וכמובן, לא כאן המקום לבירור כלי עבודה ובדיקה אלו. זאת ועוד, כאמור הזיכרון הקולקטיבי איננו משקר, הוא מטשטש, מעצים ומדחיק, אך גם משמר קווים כלליים של החוויה כהווייתה. למשל, הציבור היהודי מפרש וזוכר את מלחמת השחרור כמלחמת גבורה של "מעטים מול רבים"; גם הציבור הערבי זוכר אותה כמלחמת גבורה של ערבים מועטים ובלתי מאורגנים נגד רבים ומאורגנים, אבל שני הצדדים מודים בתוצאות המלחמה. יתר על כן, כל צד זוכר אירועים אמִתיים, והפערים בזיכרון הקולקטיבי המנוגד הם בפרשנות ובהכללה: מתי אירוע פלוני הוא מייצג, ומתי הוא חריג.
קיומו של המקדש והיותו מוסד מרכזי ליהדות התקופה הם בבחינת עובדה היסטורית. עם ישראל אהב את מקדשו והתפאר בו, הוא חיכה אז וממשיך לצפות כיום לבניינו המחודש – על כן יש מקום לשאול כיצד עיצבו התַנאים את זיכרון המקדש. מעבר לשאלת האמת ההיסטורית, יש מקום לשאול מה רצו חכמים להדגיש ומה נטו להשכיח, או לא ראו לנכון להדגיש. למשל, המקורות התנאיים והאמוראיים מותחים ביקורת נוקבת על הכוהנים הגדולים<sup class="footnote-marker">5</sup><i class="footnote">ראו פירושנו ליומא פ"א מ"א.</i>, אך לא על המקדש כמוסד; ומן הסתם אם המנהיגות חשודה – גם התנהלות המוסד חשודה, אך לכך אין רמז במקורות.
השאלה כיצד עיצבו חכמים את דמותו של המקדש עומדת אפוא ברשות עצמה, ודומה שניתן להבחין בעקרונות מספר. עם זאת נדרש דיון מפורט בשאלה זו, ולא באנו אלא להציג עקרונות ראשוניים. סיכום דמותו של המקדש מחייבת כמובן עיון לא רק בשאלות הארגוניות שנדונו לעיל, אלא גם בצדדים אחרים של המוסד: פרטי הקרבנות, דיני ערכין וכיוצא באלו.
במבוא למסכת שקלים עמדנו על מרכיבי עיצוב הזיכרון ההיסטורי של המקדש העולים מן המסכת, ובמבוא זה נעמוד על אותם פרטים שיש להם ביטוי במסכת פרה.
1. בעיני חכמים המקדש הוא מקום שניתנת בו חשיבות רבה לשמירה על פרטי ההלכות. ההלכה מכתיבה כל פרט בשרפת הפרה, זווית העמידה של הכוהן הגדול, ההכרזה ופרטים אחרים. המעמד מצטייר כזמן שמקפידים בו ביותר על מצוות טהרה (פ"ג מ"ט). גם התוספתא מדגישה שאם שינה פסול (פ"ג ה"י, עמ' 632).
2. בעיני חכמים המקדש הוא מוסד יהודי מרכזי, מקום שמתכפרים בו עוונותיהם של ישראל, ואין ביקורת על נוהגיו אלא לעתים רחוקות. אין כל הטחה של חשד בשחיתות או בעבריינות במקדש, אך מצינו טענות על כוהנים שמנצלים את עצמתם להעצמה אישית. במסכת פרה בא הדבר לידי ביטוי בביקורת המצויה במקורות מחוץ למשנה על הכוהנים הגדולים שנהגו ב"שחץ" והתקינו כל אחד כבשׁ לעצמו. המשנה רואה בעשיית הכבש הידור הלכתי (פ"ג מ"ו ופירושנו שם), אך במקורות המקבילים מופיע תיאור מפורט של העושר שהופגן בעשייתו של הכבש (מזהב), ועולה ביקורת על כך שבעצם לא כל כוהן חייב היה להתקין כבש לעצמו. אנו סברנו שביקורת זו מופרזת, ודווקא עובדה זו מעידה על עיצוב הזיכרון של המקדש כמקום עשיר, תוך ביקורת על הכוהנים המפריזים בהוצאות ראווה.
3. בעיני חכמים המקדש הוא מבנה מפואר ועשיר עד למאוד, והעושר הוא דרך לעבודת ה' וביטוי לה. ימים של מצוקה, שאף הם בוודאי היו, אינם נזכרים, אלא בהקשר של מלחמות. כאמור, במקרה של מסכת פרה באה לידי ביטוי דווקא הביקורת על הוצאות מופרזות ועל שחצנותם של הכוהנים. במשנה העושר מודגש פחות, והביקורת (שמחוץ למשנה) חריפה יחסית.
4. בעיני חכמים המקדש הוא שיא הסדר והאסטטיקה. סדרי הטקס מוקפדים ומופלאים, ורוב עם מצוי תמיד במקדש. רוב עם מצוי גם במעמד פרה אדומה (פ"ג מ"ז ומ"י).
5. בעיני חכמים המקדש נישא מעל למחלוקות הפוליטיות בעם, אך הוא מהווה זירה מרכזית לעימותים בין צדוקים ופרושים (=חכמים – פ"ג מ"ז).
6. בעיני חכמים המקדש מתנהל על ידי חכמים וההלכה. אמנם הכוהנים הגדולים הם צדוקים, בכך "מודים" גם חז"ל, אך ההלכה מכתיבה את דרכי התנהלותו של המוסד.
יתר המרכיבים שעליהם עמדנו במבוא לשקלים אינם באים לידי ביטוי במסכת פרה.
הצגת שלוש השאלות שהעלינו זו ליד זו – כיצד מתארים חז"ל את המבנה הארגוני של המקדש, מה היה המבנה הארגוני וכיצד עיצבו את הזיכרון ההיסטורי – מעוררת דיון במוטיב לעיצוב הזיכרון ההיסטורי.
<u>4. מה היו המניעים לעיצוב זה?</u>
שאלה זו מקבלת עצמה יתרה בתחומים שבהם נטו חכמים להשכיח או לטשטש את העובדות ההיסטוריות. למשל, אנו מתירים לעצמנו לשאול, אם באמת שלטו חכמים על <b>כל</b> פרטי העבודה במקדש הדעת נותנת שגם לצדוקים היו עמדות משלהם. יתר על כן, הדעת נותנת שהמקדש לא התנהל לפי ההלכה התנאית המאוחרת, ולא לפי כל חידושי ההלכה והפרטים שנקבעו בדורות יבנה ואושא. כאמור, גם בספרות חז"ל עצמה עדויות לכך, למשל, חז"ל הסתייגו מהחזקת קרקעות של המקדש, אך פה ושם אנו שומעים על קרקעות השייכות למקדש. גם התיאורים המדירים את המקדש מהמערכת העסקית אינם נשמעים רֵאליים; קניין כספי בהיקף כה גדול אינו יכול להימנע כליל מהסדרים עסקיים כלשהם. מעתה עלינו לשאול מה רצו חכמים להדגיש בתיאור זה, בין אם הוא מדויק ובין אם הוא משופץ או מעומעם. בשלב זה נסתפק בהצגת השאלות בלבד, ויש מקום לבירור מחודש של השאלה לאור מכלול הנתונים העשיר שבידינו (איור 1).
<b>איור 1ב.</b> תוכנית המקדש על פי דעתנו. ראו ספראי, משנת ארץ ישראל, מסכת תמיד-מידות (פירוט בעמ' הבא).
כיתוב לתוכנית המקדש
1. חצר עזרת נשים
2. לשכת נזירים שבה היו כירות
3. לשכת עצים
4. לשכת מצורעים שבה היו כירות
5. לשכת בית השמנים
6. שער
7. מדרגות לגזוזטרא. ייתכן שהיו לכל אחת מהלשכות וסביב כל העזרה
8. גזוזטרא
9. מעלות שער ניקנור
10. לשכה תת-קרקעית לכלי נגינה
11. לשכה תת-קרקעית לכלי נגינה
12. מעבר מתחת לקיר עזרת ישראל ללשכות 11-10
13. שער ניקנור ולידו שני פשפשים
14. עמודי אכסדרא
15. מזבח
16. כבש
17. עזרת ישראל
18. עזרת כוהנים בין שתי העזרות. סימון סמלי או מדרגה של 1.5 אמות
19. עזרת המזבח (שם שלנו)
20. בין אולם למזבח, שם ניצב הכיור (33)
21. 12 מעלות. שטח המעלות הנמסר במשנה נושק את המזבח, ואולי אף עולה עליו, לפיכך הקטנו את מידת המעלות (מדרגות) והזזנו את המזבח לכיוון דרום ככל האפשר, כך שניתן יהיה לקיים טקס של הקפת המזבח
22. 24 טבעות לשחיטה. יש מחלוקת האם את קורבנות היום שחטו על המזבח או למרגלותיו, אבל בזמן הפסח בוודאי נעשה שימוש בטבעות אלו
23. עמודים "ננסיים"
24. שולחנות להפשטה וניתוח העור
25. חלונות. 24 ארונות קיר ובהם סכיני שחיטה לכל משמרת, וכן ווים נוספים לעמדות הפשטת עור (על הקירות)
26. האולם
27. בית חלפות לגניזת סכינים (ומן הסתם גניזה נוספת)
28. ההיכל לחלוקת המשנה
29. קודש קודשים מוקף תאים
30. המשך קיר ההיכל. אינו נזכר במקורות, אך סביר ומקובל במחקר ובפרשנות
31. אחורי הכפורת. לדעתנו הכוונה לקיר המערבי של קודש הקודשים עצמו, אף שמפשט המשנה עולה שהכוונה לעזרה ממערב להיכל
32. קיר ההיכל כולל שלושה קירות ושני חללים למסיבה ולתאים.
33. כיור. מיקומו כללי בלבד
34. חיל. לא נאמר שהקיף גם את עזרת נשים, אם כי הדבר ייתכן
35. סורג. אינו מסומן בתוכנית; איננו יודעים מאיזה מרחק מהחיל ניצב הסורג
<b>שערים</b> (מסומנים במספר 6)
41. שער עליון
42. שער הדליקה
43. שער בכורות
44. שער המים
45. שער יכניה-ניצוץ (אפשר ששם אחד יוחד לשער העזרה והשני לשער החיל). בבבלי, תמיד כו ע"א, נאמר שפתחו לחול, כלומר מחוץ לחיל
46. שער קרבן. דרכו הובאו קורבנות היחיד?
47. שער נשים. כאן נכנסו האורגות למקדש
48. שער השיר או שער המוקד. דרכו נכנסו הלוויים
49. פשפש לשכת בית המוקד
<b>לשכות</b> 
51. לשכת העץ
52. לשכת הגוּלה
53. לשכת גזית (בית הדין ליוחסין, ואולי גם הסנהדרין בהרכב קטן)
54. לשכת כוהן גדול, קומה שנייה מעל שתי הלשכות האחרונות
58-55. לשכת בית הניצוץ המתחלקת ללשכת הניצוץ (56-55) וללשכת הקרבן (58-57) וכוללת יחידות משנה. הלשכה כוללת אכסדרה (מידות פ"א מ"ה) וקומה שנייה
55. לשכת בית אבטינס (אולי בקומה שנייה, או שהקומה השנייה הייתה מעליה)
56. לשכת מלח (אולי גם לשכת הכלים)
57. לשכת הקרבן הכוללת יחידות משנה: לשכת פרווה, ולשכת טלאים לפי דעה אחת במשנה (או ששתיהן היינו הך)
58. לשכת טלאים?
59. לשכת מדיחים. על גגה מקווה, משם גשרון לבית הפרווה על החצר המוקפת אכסדרה
60. לשכת הפרוכת (תמיד פ"א מ"א) – מקום עבודת אורגות פרוכת ובגדים
61. לשכת בית המוקד. פתוחה לחול ולקודש (לחלוקה הפנימית ראו להלן)
62. לשכת פנחס המלביש
63. לשכת עושי חביתין
<b>חלוקה פנימית של בית המוקד</b> 
58. לשכת טלאים?
59. לשכת מדיחים. על גגה מקווה, משם גשרון לבית הפרווה על החצר המוקפת אכסדרה
60. לשכת הפרוכת (תמיד פ"א מ"א) – מקום עבודת אורגות פרוכת ובגדים
61. בית המוקד. פתוחה לחול ולקודש (לחלוקה הפנימית ראו להלן)
62. לשכת פנחס המלביש
63. עושי חביתין
71. בית הטבילה
72. גניזת אבנים
73. אפיית לחם הפנים
74. כניסה למחילה
75. המחילה ההולכת לבירה
76. אפיית לחם הפנים (מיקום משוער, פתוחה רק לקודש)
77. לשכת כלים? (מיקום משוער, פתוחה רק לקודש)
באופן טבעי יכולים היו חכמים לספר רק מעט סיפורים רֵאליים על שרפת הפרה עצמה. אירועים אלו היו כה נדירים, ובדרך הטבע נשתמרו מהם רק סיפורים מעטים. סיפור אחד קשור למחלוקת הפרושים והצדוקים (ראו פירושנו לפ"ג מ"ח), וסיפור אחר קשור לקניית הפרה האדומה מגוי או מערבי, סיפור שעבר גלגולים רבים (ראו פירושנו לפ"ב מ"א). יתר הסיפורים עיקרם לימוד הלכות פרה בבית המדרש, מעין סיפורי "מורשת הקרב" של בית המדרש בנושא. בידינו חמישה סיפורים:
1. אם הכוהן הגדול עשה את עבודתו בכלי לבן או זהב – פ"ד מ"א.
2. מחשבת פסול – פירושנו לפ"ב מ"א.
3. אירע בה פסול – פ"ד מ"ד (תוס', פ"ד ה"ט, עמ' 633).
4. פרה ששתתה מי חטאת (תוס', מקוואות פ"ז הי"א, עמ' 660, פירושנו לפ"ט מ"ה).
5. אמר רבי אסי: כי הוו בה רבי יוחנן וריש לקיש בפרה, לא מסקי מינה אלא כמאי דמסיק תעלא מבי כרבא" (כאשר היו רבי יוחנן וריש לקיש בפרה (בעניין פרה), לא העלו ממנה אלא כמו שמוציא השועל משדה כרוב.
<b>השיטות ההלכתיות העיקריות בדיני מי חטאת</b> 
בתורה אין פרטים רבים על התקנת מי החטאת ועל הזייתם. נאמר רק שיש להכין מים עם אפר ולהזותם, ותו לא. חכמים מתארים סדרת מעמדות מורכבים, הגדושים במסורות שבעל פה ובמחלוקות. למעשה לפנינו שתי מערכות של סדרי הזיה: האחת פרוסה בפרקים ה-יב, גדושה בפרטים הלכתיים ובמחלוקות יבשות, והאחרת קצרה (פ"ג מ"ב-מ"ג) והיא כולה פנטסטית, מעין אגדה הלכתית. בפירושנו ראינו כי אין לראות בה זיכרון היסטורי אלא סיפור אוטופיסטי המשקף הקפדה יתרה של דיני טהרה, הקפדה שבה מאשימים חכמים את המינים, הם הצדוקים. אפילו פרשנים מסורתיים כרמב"ם והר"ש מעֵזים לפרש שאין לקבל את דברי המשנה, שיש להקפיד על טהרת מי החטאת ברמה כל כך גבוהה, אלא כמשל ספרותי. המערכת הראשונה, לעומת זאת, משקפת ללא ספק מחלוקות מימי התנאים הראשונים ונוהגים שונים.
חז"ל מתארים נוהל הכולל סדרת פרטים ומתממש שלבים שלבים. בכל אחד מהם נדרשים כללי טהרה קפדניים – השנויים במחלוקת – ובפירושנו הבחנו בין דרישות הלכתיות ובין כללי טקס ציבורי שיש בו הדר של פשטות והקפדה.
באופן כללי מצטיירות כמה גישות הלכתיות השזורות לאורך כל פרקי המסכת (ובמיוחד בפרקים ה-יב). המחלוקת העקרונית היא בין רבי אליעזר המקל (ראו להלן) ורבי יהושע המחמיר. כמעט בכל פרט יש מחלוקת, היא מצויה במשנה או במקבילות, ובמקרים שאין בהם מחלוקת הראינו בפירושנו שהעמדה מתאימה לאחת משתי העמדות העקרוניות בנושא מי חטאת. בנוסף לכך מצינו שלל עמדות ביניים, ואף עמדה אחת עקבית למדי המקלה ומחילה על מי החטאת את כללי ההלכה הרגילים בחומרה של מדרגה אחת (ראו להלן). הדרך המחמירה מזוהה עם רבי יהושע בן חנניה, והיא, כנראה, המשכה של שיטת בית הלל. גישה זו נוקטת חומרות רבות, ובעיקר היא נעדרת שיטה הלכתית. בהלכה בכלל, ובהלכות טהרה בפרט, נבנתה מערכת הלכתית-משפטית שקבעה, למשל, מהן הדרכים שבהם מת מטמא, והן אינן שוות לדרכים שבהן הזב מטמא. כמו כן ברור מה נטמא בטומאת אוהל ומה רק בנגיעה, וכן הלאה. הלכות מי חטאת של רבי יהושע, לעומת זאת, מצטיינות בחומרות שלא לפי כללי ההלכה המובנים; ואכן לרבי יהושע מיוחס גם הסבר לדרכו (ראו פירושנו לפ"י מ"א): "מעשה ברבי ישמעאל שהיה מהלך אחר רבי יהשע. אמר לו הטהור לחטאת, שהסיט את המפתח שהוא טהור של תרומה, מהו טמא או טהור? אמר לו טמא<sup class="footnote-marker">6</sup><i class="footnote">זהו מקרה של מדף הרומז למעשה המפתח של שמעיה איש כפר עותנאי. </i>. אמר לו, ולמה? <b>אמר לו שמא היתה בידו טומאה ישנה, או שמה ישכח ויסיט את הדבר הטמא</b> . אמר לו, וכי אינו אלא שהסיטו ודיי. אבל נראין דבריך בדבר הראוי לטמא מדרס. או שמא היתה בידו טומאה ישנה, או שמא ישכח ויסיט את הדבר הטמא. השיאו לדבר אחר. אמר לו, ישמעאל אחי, היאך אתה קורא כי טובים דודיך מיין או כי טובים דדיך מיין? אמר לו, כי טובים דדיך. אמר לו, אין הדבר כן שהרי חברו מלמד עליו לריח שמניך טובים. וחכמים אומרים הטמא מדף והטהור אינו מדף הטמא שאמרו טמא מת ולא טמא מדף" (תוס', פרה פ"י ה"ג, עמ' 638). החומרות הן, אפוא, סייג להרחקת הטומאה. סייג כזה אינו מתאים כהסבר לכל ההחמרות, ואכן רבי ישמעאל מוכן לקבלו אבל רק לחלק מהחומרות. רבי יהושע מסיט בתגובתו את הדיון למקום אחר, והיא מלמדת על תחושתו שאכן אין לדרכו הסבר הלכתי לכיד ועקבי. דומה שההסבר המוצע על ידו הוא לבוש הלכתי-טכני למגמה של החמרה כללית, אולי אף מטעמים מיסטיים.
התלמודים מכנים את מגמת ההחמרה "סִלסוּל הוא בפרה". בדרך זו הם מסבירים את בניית הכבשׁ המיוחד מהר המקדש להר הזיתים (ירו', שקלים מח ע"א). הסבר זה הוא תחליף להסבר שזו הייתה שחצנות של הכוהנים הגדולים. אין כאן הסבר היסטורי, אלא מחלוקת אידֵאולוגית על עיצוב זיכרון המקדש, כפי שכבר אמרנו לעיל (ובפירושנו לפ"ג מ"ו). בדרך זו הירושלמי מסביר את החומרות בהפרשת הכוהן הגדול לפני השרפה, בהשוואה להפרשתו ביום כיפור: "מעלה הוא בפרה סילסול הוא בפרה"<sup class="footnote-marker">7</sup><i class="footnote">ירו', יומא פ"א ה"א, לח ע"א; תנחומא בובר, חוקת כה, עמ' 118; ירו', עבודה זרה פ"ב ה"א, מ ע"ג, וראו פירושנו לפ"ג מ"א.</i>. שני הפרטים האחרונים אינם שנויים במחלוקת ואינם חלק מהטיפול במי החטאת, אלא מפרקי הזיכרון ההיסטורי. הבבלי אינו מכנה חומרות אלו "מעלה" או "סילסול" אלא "חיבת", אבל הוא מופיע רק בהקשר של חיבת הקודש, חומרות שהוכלו על טהרת קודש שהיא דרגה אחת פחותה מחטאת<sup class="footnote-marker">8</sup><i class="footnote"> בבלי, פסחים כ ע"א; מנחות קא ע"א; קב ע"א; חולין לג ע"א; לו ע"ב, ועוד. </i>.
רשימת המחלוקות ארוכה ביותר, וכל אחת מהן נדונה כמובן במקומה. נסתפק במסגרת זו בדוגמה אחת שאף היא נדונה במקומה במפורט. בראשית פרק ה (מ"א) מיוצגת דעה שיש להכין את הכלי למי החטאת: יש לבחור כלי חדש שטרם נצרף, להביאו לכבשן, והבעלים צריך לשמור עליו כל הלילה. בדיוננו שם ראינו כי יש רמז לכך שהיו גם שתבעו טבילה נוספת בבוקר. רבי יהודה, תלמיד תלמידו של רבי אליעזר, מסתפק בהבאת כלי כשר מהבית. זהותו של תנא קמא מתבררת ממשנה ד, שם נסוב הדיון על אותו עיקרון של שימוש בכלי שלא יכול היה לקבל טומאה קודם, ושם נחלקים רבי אליעזר ורבי יהושע. מבחינה הלכתית-משפטית אין כל יתרון לכלי שטרם יכול היה לקבל טומאה על פני כלי שטוהר. כלי חרס אי אפשר לטהר, אבל כלי מתכת שטוהר טוב וכשר ככלי חדש, וכלי חרס ישן שטרם נטמא גם הוא טוב כמו כלי חדש. הדרישה לכלי שטרם נצרף היא חומרה שאין לה בסיס בהלכה השיטתית. במקרה זה מצטרף רבי שמעון למכשירים (פ"ה מ"ד).
דוגמה נוספת היא האפשרות שכלי שעבר מעל תנור טמא ניטמא (פ"י מ"ד). טומאה עוברת בנגיעה או במשא, או באוהל (טומאת מת בלבד), אך ההכרעה שלפיה מעבר מעל התנור מטמא איננה הלכתית. במשנה שם מובאות דוגמאות נוספות להעברת טומאה שלא לפי הקריטריונים ההלכתיים – רבי עקיבא מטהר וחכמים מטמאים. במקרה זה הקשר לרבי יהושע עמום יותר, אך בפירושנו ראינו שבכל הפרק מחמיר רבי יהושע בדרכי העברת הטומאה (משניות א, ב, ג, ו בפרק י), ולכן סביר שגם כאן רבי עקיבא מטהר בשיטת רבי אליעזר כפי שאומר הבבלי (ראו פירושנו לפ"י מ"ה). במקרה זה רבי טרפון מצטרף לשיטה המקלה (תוס', פי"א ה"ה, עמ' 639, וראו פירושנו לפ"י מ"א).
דוגמה נוספת היא האם קלל שהניחו על גבי שרץ טמא. בדרך כלל כלי חרס איננו מיטמא מגבו, ולכן רבי אליעזר מטהר (משנה, עדיות פ"ז מ"ה; פירושנו לפ"י מ"ג), ורבי יהושע מטמא. רבי אליעזר מהלך בדרך ההלכתית הרגילה, לפי כללי ההלכה של העברת טומאה לכלי חרס, ורבי יהושע מחמיר מעבר למסגרת ההלכתית. למעשה, משנתנו כבר מרככת את דברי רבי אליעזר ומציעה שאם השרף הסיט את הקלל הוא טמא; ואף מצינו דעה שאם הוא יכול להסיט את הקלל, הקלל טמא. אלו עמדות ביניים המיוחסות לרבי אליעזר, וקשה להכריע מה עמדתו המקורית – ואולי גם כאן "צנזרו" חכמי אושא את דברי רבי אליעזר וייחסו לו עמדות מקלות, כפי שנראה להלן, שכן בדור אושא נוסחו הלכות במבנה ההלכתי-משפטי הרגיל (פי"א מ"ה-מ"ו), והוא הדין במסכת חגיגה (פ"ב מ"ה - פ"ג מ"ד).
ברור שאין לומר שרבי יהושע אין לו כללים משפטיים בטומאת חטאת, אדרבה, התוספתא מייחסת לו כלל בטומאת מי חטאת: "רבי יהשע אומר של חטאת טמא. זה הכלל שרבי יהשע אומר, כל המטמא מי חטאת במגע, מטמא במשא, וכל שאינו מטמא במגע מי חטאת אינו מטמא במשא" (פ"י ה"ח, עמ' 639). אמנם יש כאן כלל, אבל הוא נוגד את החשיבה ההלכתית הרגילה שריבתה טומאת מגע מטומאת משא (כלים פ"א מ"א ומ"ב).
כמעט תמיד רבי אליעזר הוא המקל, אבל במשנה אחת (פ"ט מ"א) הוא מחמיר. ואכן, בתוספתא מתקן רבי יוסי את הגרסה: "אמר רבי יוסי והלא אין דברי רבי אליעזר בפרה אלא להקל? שרבי אליעזר אומר כשיטה ורבי יהושע אומר כשישתה מפני שהיא משקה פיו ואם גירגר כשר" (פ"ט ה"ו, עמ' 638). בפירושנו הסברנו כיצד מסביר רבי יוסי את המחלוקת, אבל לענייננו חשובה הבנתו שרבי אליעזר הוא המקל.
ואכן, רבי אליעזר מצהיר שלא חידשו טומאה בחטאת: "ולא חידשו טומאה בחטאת דברי רבי אליעזר... ורבי יהשע אומר אפילו טהור יש לו מדף" (תוס', פ"י ה"ב, עמ' 638). רבי אליעזר סבור שטומאת מי חטאת היא במתכונת המשפטית הרגילה, ואילו רבי יהושע חולק עליו. במשנה אחרת מיוחסת לרבי אליעזר עמדתו המקלה הרגילה, שרפפות (רשת בתוך החלון) אינן מטמאות כי הן חלק מהבניין (פי"א מ"ב). והנה מהתוספתא מתברר שלרבי יהודה הייתה מסורת אחרת של דברי רבו: "הרפופות טהורות לקדש לתרומה ולחטאת, ורבי אלעזר אומר הרפופות טמאות לחטאת, וטהורות לקדש ולתרומה. אמר רבי יהודה אף אני כך אמרתי, אבל חברו גזרו עלי שיהא מודה בהן בטהרה" (פי"א, ה"א-ה"ב, עמ' 639). חכמי דור אושא מסרבים לקבל אפשרות שרבי אליעזר יחמיר והם מחייבים את רבי יהודה לחזור בו משמועתו – ועתה הוא "מודה" שרבי אליעזר מקל.
במהלך פירוש המשניות ראינו שחכמי דור אושא מאמצים בדרך כלל את הגישה המקלה. בולטים בדבר רבי שמעון ורבי<sup class="footnote-marker">9</sup><i class="footnote">ראו, למשל, פירושנו לפ"ט מ"א.</i>. גם הברייתא האחרונה שצוטטה מעידה על נטייתם של חכמי אושא כקבוצה שלא לקבל מסורות מחמירות. דוגמה להקלה בולטת יש בהלכה הבאה: "רבי יוסי ורבי שמעון אומרים אין הטהור לתרומה מטמא את מי חטאת ואת אפר החטאת ואת המזה מי חטאת" (תוס', פי"א ה"ד, עמ' 639, וראו פירושנו לפי"א מ"ג). הלכה זאת משמיטה את הקרקע מתחת לחומרות רבות במשנה. במשניות רבות מניחים שטהור סתם איננו טהור לחטאת, ואם הוא נגע בחטאת היא טמאה. בהקלה זו שותפים גם רבי יוסי ורבי מאיר (ראו פירושנו לפי"א מ"ז). כמעט כל דברי רבי שמעון בפרה באו להקל<sup class="footnote-marker">10</sup><i class="footnote">להלן פ"ט מ"ב; פ"ו מ"ב, וראו פירושנו לפ"ט מ"א; תוס', פ"ג ה"ה, עמ' 632, כפי שפירשנו בפ"ג מ"ג; תוס', פ"ד ה"ד, עמ' 633; פירושנו לפ"ד מ"ד; פירושנו לפ"ה מ"ד (תוס', פ"ה ה"ו, עמ' 634); תוס', פ"ו ה"ג; פי"א ה"ד, עמ' 635; פי"א ה"ח, עמ' 640; פי"ב ה"א, עמ' 640.</i>, רק פעם אחת הוא מחמיר (תוס', פ"ה ה"א, עמ' 634, וראו פירושנו לפ"ה מ"א). לדעה המקלה מצטרף גם רבי יוחנן בן נורי האומר שמי חטאת שנטמאו הרי הם כאפר מקלה (תוס', פ"י ה"א, עמ' 638). המים, כמובן, פסולים ואי אפשר לטהר בהם, אך הם אינם מטמאים את הנוגע בהם, והם חולין. כפי שנראה בפירושנו למשנה (פ"ט מ"ז), עמדה זו לכידה מבחינה משפטית. מה שנפסל או נטמא אינו מי קודש, אך הוא חולין וממילא הנוגע בהם אינו נטמא, דינו לחולין, שהרי כל דין טומאה של הנוגע במי חטאת הוא רק אם אלו מי חטאת.
ניתן לקבוע שבדרך כלל כל חכמי אושא נוטים יותר להקל, ברם מצינו בין חכמי אושא עמדות מחמירות מזו (כגון רבי מאיר שהבאנו לעיל), ומצאנו שרבי שמעון בולט בהקלותיו. מגמת ההקלות בדורות המאוחרים של ימי התנאים מצוינת גם במקורות אחרים, כגון "רבותינו אומרים פותח ונוטל ואינו נמנע, והחבר בא אפילו לאחר שלשה ימים ונוטל" (תוס', פ"ה ה"א, עמ' 634, וראו פירושנו לפ"ה מ"א).
אנו נסקור חלק מהחומרות הרבות בדיני מי חטאת אגב סיכום נוהל ההכנה וההזיה של מי החטאת (ראו להלן).
<b>חומרות בדיני מי חטאת</b> 
בפירושנו למשנה ב בפרק י עמדנו על כך שעמדתו של רבי יהושע מיוחסת לכוהנים. לפי האגדה התלמודית בחן חגי הנביא, המייצג את ההלכה ואת חכמים, את הכוהנים: על שאלה אחת ענו כהלכה, ובשנייה כשלו בחומרת יתר. ההלכה המחמירה היא עמדתו של רבי יהושע. מכאן יש מקום להשערה שעמדת רבי יהושע היא למעשה ההלכה הנהוגה על ידי הכוהנים; עם זאת עמדתם של הכוהנים איננה עמדת הצדוקים, כפי שראינו בפירושנו שם. גם בסוף מסכת עוקצין מופיעה הלכה של רבי אליעזר – חכמים חולקים עליו, והכוהנים נוהגים כחכמים<sup class="footnote-marker">11</sup><i class="footnote">משנה, עוקצין פ"ג מ"י; תוס', פ"ג הט"ז, עמ' 690-689.</i>. יש להניח שחכמים החולקים על רבי אליעזר הם רבי יהושע, בן הפלוגתא הקבוע שלו. כפי שנראה (להלן ובפירושנו פי"ב מ"י) הכוהנים ניהלו בפועל את טקס ההזיה, והם היו המומחים לטומאה וטהרה<sup class="footnote-marker">12</sup><i class="footnote">ראו הנספח למסכת שקלים.</i>. אפשר להוכיח שלא תמיד נהגו כוהנים כהלכת רבי יהושע. בפירושנו לפי"ב מ"ב הבאנו את התוספתא: "שלשה דברים אמר רבן שמעון בן גמליאל משום רבי שמעון בן כהנא: מימיהן של כהנים לא נמנעו מלהזות באזוב המוטבל..." (פי"ב ה"ו, עמ' 640). העדות תואמת למשנתנו (משנת רבי יהודה). אנו שומעים ממנה שיש לכוהנים נוהגים הלכתיים מגובשים שאינם תלויים רק בהתפתחות ההלכתית בבית המדרש. במקרה זה רבי יהודה, תלמיד תלמידו המובהק של רבי אליעזר, חולק על הנוהג הכוהני המקל, ותנא קמא מסכים עמו. איננו יודעים מי הוא תנא קמא, אך סביר שהוא בעל הפלוגתא הקבוע של רבי אליעזר בכלל, ובמסכת פרה בפרט, רבי יהושע.
לכוהנים הייתה, אפוא, הלכה משלהם בתחומי טהרה בכלל, ובשמירת מי חטאת בפרט. רבי יהושע אימץ חלק מהלכה זו, או אולי את כולה. כך ניתן להסביר מדוע אין הלכה זו תואמת את אופייה המשפטי של ההלכה התנאית. החומרות הבלתי מובנות מבחינה משפטית משקפות, כנראה, הדים להלכה הכוהנית.
האבחנה בין מי חטאת שיש בהם כדי הזיה למי חטאת שאין בהם כדי הזיה אינה מופיעה בכל מסכת פרה. המשניות דנות במקרים שבהם מי חטאת מטמאים את הטהור ובמקרים שבהם הטמא מטמא אותם, ברם אף לא פעם אחת מופיעה אבחנה זו. אפשר שהיא נשמטה, וכל אימת ששנו מי חטאת מטמאים מתכוונים לכמות שיש בה כדי הזיה, אבל העובדה שהדבר לא נאמר בסדרה גדולה של הלכות מפתיעה ודורשת עיון. ייתכן שזה ביטוי נוסף להלכות הכוהנים המחמירות, הלכות שאנו משערים שנהגו במקדש. מכל מקום, אבחנה כזאת של שיעור היא אופיינית לטיפולם של חז"ל בנושאים מעין אלו.
גם בפירושנו למסכת אהלות ולמסכתות אחרות מסדר טהרות ראינו כי בצד ההלכה המובנית והמדורגת קיימות גם החמרות או הקלות שאינן תוצר של הבניה הלכתית לכידה. אפשר שגם בהן מהדהדת אותה תורה כוהנית ששררה בצד ההלכה של חז"ל, ואולי אף זו של הפרושים הקדמונים. המקורות משמרים עדות שדווקא רבי יהושע נבחר לרסן את הקלותיו של כוהן אחר, אלא ששם המאבק הוא ספק נגד כוהן, ספק נגד כוהן חסיד. מכל מקום, הכוהן סבור שתנור איננו מקבל טומאה – בניגוד להלכה של חז"ל<sup class="footnote-marker">13</sup><i class="footnote">אבות דרבי נתן, נו"א פי"ב, עמ' 56; נו"ב פכ"ז, עמ' כט. בנוסח א הוא מכונה "אדם אחד", ברם אחר כך מתברר שאדם זה הוא הכוהן הגדול – התוספת "גדול" היא בוודאי טעות. בנוסח ב הוא מכונה "כהן אחד חסיד", והמאבק הוא נגד חסיד וכוהן כאחד. </i>. לכוהנים יש אפוא הלכה שבעיני חכמים היא הלכה של עמי ארצות, אבל בעיניהם של הכוהנים זו הלכה מקובלת שאינה כפופה למסגרות התנאיות. בנספח למסכת שקלים אספנו את הראיות לפולמוס הסמוי נגד הכוהנים על השליטה בהלכות טהרה, וראינו כי בפועל פיקחו הכוהנים על הטהרה הציבורית, אך חכמים קראו תיגר על כך. נסתפק כאן בשתי דוגמאות: "רבי יהודה אומר בור שמטילין נפלים לתוכו טהור. אמר רבי יהודה מעשה בשפחתו של מציק אחד ברמון, שהטיל נפל לבור, ובא כהן אחד והציץ לידע מה הפילה. ובא מעשה לפני חכמים, וטהרוהו מיד מפני שחולדה וברדלה גוררין אותו מיד" (תוס', אהלות פט"ז הי"ג, עמ' 614). הכוהן בא לבדוק את טיב הוולד כדי לקבוע את ימי הטומאה של האישה, אך חכמים ראו בזה הקפדה מופרזת, שכן הוולד נגרר מן הסתם מיד מהבור. ההלכה עצמה שנויה במחלוקת הלכתית<sup class="footnote-marker">14</sup><i class="footnote">ראו פירושנו לאהלות סוף פרק יז. </i>, אבל במסגרת הפולמוס האנטי-כוהני שבסיפור מוצגת ההלכה כאילו היא פשוטה. עם זאת, הסיפור משקף מציאות שבציבור נתפס הכוהן כמי שצריך לקבוע את מספר ימי הטהרה. כמו כן שנינו: "כיצד בודקין מדור העמים? ישראל נכנס ואחר כך כהן ואם נכנס כהן תחלה אף על פי מצאו רצוף בשייף או בפשיפש טמא" (תוס', אהלות פי"ח ה"י, עמ' 616). כלומר, הכוהן הוא שעורך את הבדיקה.
הכוהנים נתפסו כחבר מומחים לטומאה, טהרה והפרשת תרומות ומעשרות, וכנראה גם היו להם נהגים הלכתיים משלהם. אין סיבה אמִתית להניח שהם קיבלו במלואן את הלכות חז"ל בנושא, אם כי להערכתנו גברה בסופו של דבר החשיבה ההלכתית המשפטית והשיטתית, אך היא לא שירשה את ההלכה הקדומה.
שאלה אחרת היא אם המחלוקת המרכזית בין רבי יהושע לרבי אליעזר חוזרת לשיטות בית הלל ובית שמאי. רבי יהושע הוא ממשיכם המובהק של בית הלל, ורבי אליעזר הוא תלמיד בית שמאי. אנו יודעים ששני הבתים נחלקו בנושאים רבים וביניהם גם בנושא טהרות, והמשנה מציגה תחום זה כאחת המחלוקות העיקריות ביניהם: "לא נמנעו בית שמאי מלישא נשים מבית הלל, ולא בית הלל מבית שמאי<sup class="footnote-marker">15</sup><i class="footnote">למרות המחלוקת על נישואי צרת הבת, ראו יבמות פ"א מ"א.</i>. כל הטהרות והטומאות שהיו אלו מטהרין ואלו מטמאין לא נמנעו עושין טהרות אלו על גבי אלו" (משנה, יבמות פ"א מ"ד; עדיות פ"ד מ"ח). אמת שעדיין אין בכך הוכחה כי הם חלקו רבות גם במי חטאת, שכן אפשר להסב משפט זה על המחלוקות הרבות בין הבתים בהלכות טהרה בכלל; ואמת שבדרך כלל אין במקורות קשר ישיר בין עמדות רבי אליעזר ורבי יהושע לעמדות בית שמאי ובית הלל – אך אין להתעלם שבחמש או בשש משניות זיהינו קשר בין עמדת רבי אליעזר לבין עמדת בית שמאי, או בין עמדת רבי יהושע לעמדת בית הלל, ובאופן כללי הקלה משפטית של בית שמאי לעומת החמרה "חוץ משפטית" של בית הלל<sup class="footnote-marker">16</sup><i class="footnote">ראו פירושנו לפ"ט מ"ה; פ"י מ"ה; פי"א מ"ב; פי"ב מ"ד; פי"ב מ"י ואולי גם פ"י מ"ג, עיינו שם.</i>. עמדה אחת של בית שמאי מופיעה בהקשר למחלוקת על שמירת הכלי למי חטאת (ראו פירושנו לפ"ה מ"א), ושם בית שמאי מחמירים. משנה אחרת היא לשיטת בית הלל שבמקרה זה מקלה (פ"ה מ"ח), אך המחלוקת אינה על מי חטאת אלא על דיני השקת מקוואות בכלל. הוא הדין למשנה העוסקת בכשרות קטן ואישה לקדש ולהזות מי חטאת: במשנת פ"ה מ"ד הסתמא כבית הלל, ובמשנת פי"ב מ"י הסתמא כבית שמאי – אך שוב המחלוקת אינה במי חטאת אלא בהגדרת דין קטן ובמעמד האישה.
אם נצרף לזה את הידוע לנו על הקשרים שבין רבי יהושע לבית הלל ובין רבי אליעזר לבית שמאי, דומה שניתן לייחס את שתי השיטות ההלכתיות למחלוקת העקרונית בין שני הבתים המפורסמים בתולדות ההלכה.
<b>התקנת מי חטאת והשימוש בהם</b> 
באופן כללי יש לשאוב מים חיים אל כלי, ולהוסיף לכלי את אפר הפרה. אפשר היה, כמובן, לערוך את כל העבודות ברצף, או להפסיק בין שלב למשנהו. לפי מה שעולה מהמשניות שלנו נהגו למלא כלי במים ולקדשם, כלומר להוסיף בכלי מעט אפר: אסור היה להפסיק בין מילוי המים לקידוש. האפר הובא בכלי ממקום שמירתו, ומעט ממנו פוזר על המים. הכלי עם האפר הוחזר למקומו, והכלי עם מי החטאת נשמר גם הוא במקום שמור, עד שנעשה בו שימוש. פרטי הטיפול יפורטו להלן.
<b>שמירת האפר</b> 
את האפר שומרים בשלושה מקומות (פ"ד מי"א): בהר הזיתים, בחיל (או בפתח העזרה) ובידי משמרות הכהונה שמחוץ לירושלים. בהר הזיתים נשמר מצבור גדול ששירת את עולי הרגל. פירשנו שהמקום נבחר משום ששכן מחוץ לירושלים, והיה מקום קודש לעצמו (ואתר שרפת הפרה). כנראה כאן נקבע הנוהג, לפי הדרישות הכיתתיות, שאסור לטמאים להיכנס לירושלים. עולי הרגל החלו את טהרתם בדרכם לירושלים, והשלימו אותה לפני כניסתם העירה. חלק שני הונח בכלי חרס (קללות, ריבוי של "קלל") שהיו קבועים בחיל (פ"ד מי"א) או בפתח העזרה (פ"ג מ"ג). חלק שלישי נמסר למשמרות הכהונה ושימש לטהרת כוהנים וישראלים במגזר הכפרי. ייתכן שהרכיב השלישי אינו זיכרון היסטורי בלבד אלא משקף את המצב בימי התנאים. בימי הבית לא היו המשמרות פזורות בכל רחבי הארץ, ולכן נמסרו, אולי, מי החטאת לכוהנים ואולי אפילו לישראלים נאמנים (ראו פירושנו לפ"ד מי"א). עם החורבן אבד, מן הסתם, חלק גדול ממצבור האפר. לפי ההלכה אין להוסיף על האפר, וכל תוספת תפסול את האפר הקיים (פ"ט מ"ז), אבל לפי רבי אליעזר ניתן להוסיף על האפר אפר מקלה, ומקדשים בכולו (שם). כך ניתן לחדש את מלאי האפר, אם כי אפשר שגם הוא יודה שאין עושים כן לכתחילה, אלא שאם אירע הדבר אין האפר נפסל.
<b>הכנת הכלי לשאיבה</b> 
מהמשנה משתמע בבירור מהם גבולות המעמד של הכנת מי החטאת. ההכנה פותחת בלקיחת הכלי (לדעת חלק מהתנאים, אך לא לדעת משנתנו), ומסיימת במילוי הכלי במי חטאת מקודשים והבאתו לבית לשמירה או להזיה (פ"ז מ"ח, וראו להלן). הכנת הכלי היא לכאורה חלק מההכנות הטכניות, אך בפועל התפתחה למעמד מקודש בפני עצמו. כלי החרס שבו השתמשו מקבל טומאה, ולכן הקפידו על טהרתו. היו שהכינו כלים בלתי צרופים (שטרם מקבלים טומאה) והניחום בכבשן בלילה שלפני הפעולה, ובמשך הלילה שמרו על הכבשן, ואולי גם טבלו פעם נוספת בבוקר (פ"ה מ"א). הסדרים אחרים המוצעים הם לקחת כלי סגור (שפופרת) שאיננו מקבל טומאה, לחתוך אותו ובכך להכשירו לשימוש (ולקבל טומאה) לפני המילוי (פ"ה מ"ד). כפי שראינו בפירושנו למשניות אלו, היו גם שזלזלו בחומרות אלו והסתפקו בסתם כלי טהור. חשש הטומאה עולה, ומניעתו מושגת באמצעים חריגים מבחינה הלכתית. בפועל נוצר גם מעמד ציבורי-למחצה של הכנת הכלי בקדושה ובטהרה ולעיני כול. בני הכפר נדרכים לקראת הטקס החשוב של הכנת מי החטאת.
<b>שאיבת מי החטאת</b> 
מי החטאת אמורים להיות מים חיים, ומהתורה אפשר להבין שכל מים הכשרים לטבילה כשרים לחטאת, ברם חכמים הקפידו שלא להשתמש אלא במי מעיין ופסלו, מנימוקים שונים, מים שאינם מובחרים, או מי נהרות (פ"ח מ"ט-מי"א). גם כאן מצינו, כמובן, מחלוקות שונות, אבל באופן כללי המגמה לדרוש מים זכים במיוחד מוסכמת על הכול. כנראה היו כאלה שהקפידו שלא לשאוב את המים אלא להזרים אותם לכלי נייח (ראו פירושנו לפ"ו מ"ד-מ"ה; תוס', פ"ה ה"ט, עמ' 634), אבל רוב המקורות מדברים על שאיבת מי החטאת לתוך הכלי, או הטבלת הכלי במים ומילואו (פ"ז מ"א, ועוד). יש שהקפידו על שימוש בכלי אבן או בשקתות שמצד אחד יש להם דין כלי, אך הם אינם מקבלים טומאה (פ"ה מ"ז-מ"ט). חכמים שוללים שימוש בשוקת המחוברת לסלע; זו ודאי אינה מקבלת טומאה, אך איננה כלי במובנו ההלכתי. במקרה של מילוי מאמת מים הייתה נשלחת יחידת בדיקה לאורך אמת המים (פ"י מי"א). כפי שפירשנו, גם בדיקה זו יותר משנועדה לבדיקת טהרת המים (שאין מחסום בזרימה) נועדה להפגנה סמלית של חשיבות המעשה.
האפר הובא ממקום שמירתו. במשנה אין פירוט היכן נשמר האפר וכיצד. בתוספתא מצוי לכך רמז עמום: "ההולך לקדש הרי זה נוטל מפתח ופותח, וקרדום וחופר, וסולם ומוליך ממקום למקום, וכשר, מפני שהוא עוסק עם הקדוש. ואם משהוציא את האפר הגיף את הדלת אחריו, פסול מפני שעשה עמו מלאכה. קרסם עלי זית, אם בשביל שיכנס בשפופרת כשר, אם בשביל שתחזק אפר הרבה פסול. זקפה בארץ או שנתנה לעומדין בצדו, אם יש שם שומרים כשר, אין שם שומרים פסול. נטל את האפר וראהו שהוא מרובה והחזירו, כשר. נתן את האפר ראהו שהוא מרובה נטל הימנו, והולך ומקדש במקום אחר, נשבה הרוח את האפר..." (תוס', פ"ו ה"א-ה"ב, עמ' 635).
כמה מסקנות ניתן להסיק מהקטע. האפר נשמר במתקן נעול. קרוב להניח שאין זה חדר, שכן הקדשת חדר לאפר הייתה יקרה מדי. ייתכן שהכוונה לארון קיר, "פרדסקים" בלשון חכמים<sup class="footnote-marker">17</sup><i class="footnote">משנה, אהלות פ"ו מ"ו, וראו פירושנו לה. </i>, או בבור מכוסה בבית, או בחדות, הוא בור מכוסה מחוץ לבית, או כוך סגור בקיר<sup class="footnote-marker">18</sup><i class="footnote">משנה, אהלות פ"ה מ"ו; פי"א מ"ח, וראו פירושנו להן; וראו במבוא למסכת אהלות הדיון ב"מקלטי טהרה".</i>. כל אלו היו מעין "מקלטי טהרה". מהברייתא נרמז שלעתים הונח האפר מאחורי קיר שצריך לשברו בקרדום; מחיצה כזאת בשולי החדר אכן מצילה מטומאה – היא מכונה "חצץ" (אהלות פט"ו מ"ה). במירון נתגלה מבנה (F באיור 2) שבו נבנה קיר פנימי שחצץ את החדר. לחלק הפנימי לא הייתה כניסה, והוא שימש כמחסן<sup class="footnote-marker">19</sup><i class="footnote">מאירס, מרון, עמ' 53 ועמ' 55, איורים 16.3, 17.3.</i> (איור 2).
יש לשער שהחדר הפנימי נועד לשמור על הכדים שבתוכו, ואולי הוא מעין חדר סודי שנועד להסתיר את הכדים מעין גובי המסים. לאור משנתנו אפשר גם לשער שהוא נועד להגן על הכדים מטומאה. בין כך ובין כך יש להניח שכאשר רצה בעל הבית להשתמש בכדים הוא שבר את הקיר, או עשה בו חור, ובמאמץ לא גדול נהיה המחסן שימושי. כדי להוציא אפר פרה אדומה שהונח מאחורי חצץ כזה היה צורך בקרדום, וכדי להורידו מכוך גבוה היה צורך בסולם.
מרגע נטילת האפר אסור היה למקדש לעשות מלאכה ולדבר עד שיניח את מי החטאת במקומם. התחלת האיסור הייתה בלקיחת האפר, כפי שאומרת הברייתא: "פסול מפני שעשה עמו מלאכה" (תוס', שם). כאמור גם המקדש אסור היה לו לעשות מלאכה, ולו קלה שבקלות (פ"ז מ"א-מ"ז). מהמשניות שם משמע שלצד הממלא עמדו שומרים ששמרו על כד האפר שלא ייפול, שהרי לקחו ממנו רק מעט (ראו פירושנו לפ"ה מ"א). מבחינה הלכתית נדרשו השומרים כדי להקפיד שהממלא לא יעשה מלאכה בטעות, אך בפועל הם שירתו גם את צורכי המעמד הציבורי: הממלא עמד מוקף עוזרים, שגם הם טהורים לחטאת. לעתים היה צורך להמתין להגעת האפר, ובשעות ההמתנה נשמרו מי החטאת על ידי שני שומרים לפחות (פ"ח מ"א) – גם כאן צורכי ההלכה יוצרים את המעמד הציבורי, והראינו זאת בפירושנו. מחלוקות הלכתיות יש בפרטי המלאכות האסורות, אך העיקרון מוסכם על הכול, למשל: "זה הכלל כל מלאכה שיש עמה מלוי, בין לו ובין לאחר פסול. ושאין עמה מלוי מלאכה של[ו] פסול ושל אחר כשר" (תוס', פ"ו ה"ה, עמ' 635). אבל בברייתא אחרת נפסלים מי האחר גם במלאכה רגילה (פ"ו ה"ח, עמ' 636; ראו פירושנו לפ"ז מ"א). עם זאת אין דרישה שהקידוש ייעשה בכלים מפוארים, אדרבה, נזכרים כלים פשוטים מההווי הכפרי הרגיל (פ"ה מ"ה ומ"ו).
הנחת האפר במים היא קידוש המים – ומובן שהמקדש אסור במלאכה ובהיסח דעת. משנה אחת אף דורשת שיעמוד ללא נעליים. הנימוק לכך הוא הלכתי, וכמובן שנוי במחלוקת, אבל דומה שמבחינתם של חכמים-כוהנים העיקר היה המעמד עצמו: כשם שעבודת הקודש נעשתה בלא נעליים, כך גם קידוש המים (משנה, פ"ח מ"א, וראו פירושנו לה).
לאחר הנחת מעט האפר במים ("קידוש" בלשון חכמים) הוחזרה חבית מי החטאת למקום משמר. אנו משערים שמילאו חבית – הזהה בדרך כלל לכד – שמידותיה הרגילות, לפי הממצא הארכאולוגי, כ- 20-15 ליטר<sup class="footnote-marker">20</sup><i class="footnote">"כד" ו"חבית" הן שתי מילים נרדפות. למידה הממוצעת שלהם ראו פירושנו לשביעית פ"ה מ"ז. כמובן היו גם כדים גדולים יותר, ראו למשל משנה, סוכה פ"ה מ"ב.</i>. כפי שנראה להלן, ההזיה עצמה נעשתה מכלי קטן יותר, שפתחו צר, כדי שהמים המקודשים והיקרים לא יתבזבזו. ואכן מותר, מבחינה הלכתית, להעביר את המים או את האפר מכלי לכלי, על כן מן הסתם שימשה החבית להזיות רבות מאוד.
<b>העברת מי החטאת ושמירתם</b> 
העברת מי החטאת שימשה אף היא רכיב חשוב במעמד הציבורי. נושא מי החטאת היה מנוע ממלאכה או מדיבור (פ"ז מ"ט ופירושנו לה). בדמיוננו אנו רואים את התהלוכה. בראשה צועד נושא החבית של מי החטאת בשתיקה. סביבו "עוזרים" מספר המפנים מכשולים מדרכו, עד שהוא מגיע למקום מבטחים ומניח שם את חבית המים המקודשים. את מי החטאת אין להעביר בנהר, ולא לזרוק מצד אחד של הנחל לצדו השני (פ"ט מ"ו). מי החטאת הם לא רק יקרים אלא קדושים מבחינה הלכתית: כל טהור שלא טוהר לחטאת, אם הוא נוגע בהם – מטמא אותם; והמים מטמאים את הנוגעים בהם. בשאלות אלו קיימת סדרת מחלוקות, על חלקה רמזנו לעיל, ועיקרה במשניות של פרק ט ופרק י. האפר נשמר כנראה במקומות בודדים, ולכן אחרי הקידוש צריך היה להעביר את החבית למרחקים כדי שניתן יהא לטהר יהודים בכפריהם, כוהנים כבני ישראל כאחד.
מי החטאת נשמרו מן הסתם במקום סגור ובכלי סגור. קיימת מחלוקת הלכתית אם כל תוספת מים פוסלת את מי החטאת (פ"ט מ"א), ואם בכל מקרה ששרץ שתה מהמים פסלם או רק במקרים מוגדרים (פ"ט מ"ב). מובן שהייתה דרישה שהמים יישמרו במקום נקי ובטוח, ובדומה נחלקו אם פרה ששתתה מי חטאת טמאה – הנימוק לטומאה הוא שהמים חייבים להיות שמורים. יצוין שטומאה לפרה היא מושג הלכתי חסר משמעות, שהרי בהמה איננה מקבלת טומאה; לפנינו, אפוא, אחת הדוגמאות להחמרה שלא במסגרת ההלכתית הרגילה. ההלכה נקבעה בכינוס גדול בדור יבנה (ראו פירושנו לפ"ט מ"ה); בוויכוח ניצבים בצד המקל רבי טרפון ורבי יוסי הגלילי, ובין המחמירים רבי עקיבא ורבי שמעון בן ננס. הוויכוח התנהל, אפוא, אחרי פרישתם של רבי אליעזר ורבי יהושע, על ידי ממשיכיהם המובהקים. ההלכה נקבעה כמקלים, וכמובן רבי יהודה, תלמידו של רבי אליעזר, מטהר פרה זו. במשנה עצמה, שהיא לפחות מדור אושא, שהרי רבי יהודה משתתף בה, מוצגות שתי הדעות, והעמדה המחמירה היא עמדת סתם המשנה. ההלכה נקבעה בכינוס גדול אך לא שמה קץ למחלוקת, אלא היא משמשת אחד הנתונים בדיון ההלכתי<sup class="footnote-marker">21</sup><i class="footnote">על כך ראו בנספח למסכת ראש השנה.</i>. ויכוח הלכתי יש גם בשאלה אחרת, האם מי חטאת נפסלו אם אדם חשב לשתותם (פ"ט מ"ד), אבל ברור ששתייתם אסורה, ואולי השותה אותם אף חייב מיתה (ראו פירושנו לפי"א מ"ג).
מהמשניות משמע שמי החטאת נשמרו לזמן רב, אבל לא כן בתוספתא: "המשמר מי חטאת אפילו עד עשרה ימים הרי הן בחזקתן ואין צריך טבילה" (פי"ב ה"ז, עמ' 640). ההנחה היא שמי חטאת מוכנים משתמשים בהם כמעט מיד, ובדרך כלל אין שומרים אותם לזמן רב, אף שהדבר מותר מבחינה הלכתית.
<b>ההזיה</b> 
הזיית מי הנידה היא שיאו של התהליך. ההזיה חייבת להיות מתוכננת, שכן המזה צריך להיות בעצמו טהור לחטאת, כלומר עליו לטבול לחטאת ולשמור על עצמו מתוך מודעות לטהרת החטאת (ראו פירושנו לפי"ב מ"ו). ההזיה עצמה התממשה בעזרת אזוב (פי"א מ"ח; פי"ב מ"ב) וללא נגיעה במים, על כן המזה לא נטמא. אבל אם ניתזו עליו מי ההזיה הרי הוא טמא, על כן נדרשו כוהנים מספר להיות בכוננות ביום ההזיה. מי החטאת הונחו בכלי קטן שפיו צר, ונזכרים בהקשר זה צלוחית, קלל ולגין (ראו פירושנו לפ"י מ"ג; מ"ו; פי"א מ"א).
מהמשנה משתמע שהמזה רשאי להזות פעמים רבות. הוא רשאי לטבול את האזוב במים פעם אחר פעם, ולהזות על טמאים רבים זה אחר זה (פי"ב מ"ב). את הפסוק "ומזה מי הנדה יכבס בגדיו והנגע במי הנדה יטמא עד הערב" (במדבר יט כא) הבינו חז"ל כטומאה הבאה בסוף ההזיות, ולא אחר כל פעולה. הבבלי הבין ש"המזה" שעליו מדובר הוא הנוגע במים (יומא יד ע"א; נידה ט ע"א), ברם המדרש התנאי הקדים לפסול פירוש זה: " 'ומזה מי הנדה יכבס בגדיו והנוגע במי הנדה יטמא' בין מים למים הכתוב חולק. בין מים שיש בהם כדי הזייה ובין מים שאין בהם כדי הזייה. שהמים שיש בהם כדי הזייה, מטמא אדם לטמא בגדים. ומים שאין בהם כדי הזייה, מטמא אדם לטמא אוכלים ומשקים. אתה אומר לכך בא, או לא בא אלא לחלוק בין מזה לנוגע? שהמזה שלא נגע מטמא בגדים, והמזה נוגע אין מטמא בגדים. והרי דברים קל וחומר ומה אם המזה שאין נוגע מטמא בגדים המזה נוגע דין הוא שיטמא בגדים" (ספרי במדבר, קכט, עמ' 168-167; ספרי זוטא, יט כא, עמ' 314). המדרשים מכוונים להלכה שבראש מסכת כלים (פ"א מ"א-מ"ב), אך אינם מסבירים מתי חלה הטומאה על המזה. כפשוטה של משנה צריך היה המזה להיטמא לאחר כל הזאה, אבל לא כך פירשו התנאים, מן הסתם נוכח הקושי הארגוני שיש בפרשנות הפשט. במדרש ישנה הקלה נוספת: "מי חטאת שלא עשו מצוותן... ואינו מטמא את המזה בידו ולא ברגלו..." (ספרי זוטא, יט כא, עמ' 315-314). אם כן הוא, רק התזת המים על הגוף מטמאה ולא נגיעה ביד. הספרי מדגיש "ולא ברגלו" לשיטתו, שמי חטאת שנפסלו ושנגעו בטהור לחטאת בידו אינם מטמאים, וברגלו מטמאים (בניגוד למשנתנו פ"ט מ"ח). במסכת כלים אבחנות משנה בדבר הבדל בין מי חטאת שיש בהם כדי הזייה למי חטאת שאין בהם כדי הזייה (כלים פ"א מ"א). אלו אבחנות משפטיות שאינן נזכרות במסכת פרה. האם ניתן להכליל ולומר שבמסכת פרה אין ביטוי לאבחנות המשפטיות שנוצרו בבית המדרש התנאי המאוחר? או אולי להיפך שבמסכת פרה נשמטו הלכות קדומות?
המזה ניצב מאחורי חלון, לעתים היה זה מעמד ליחיד, "חלון של יחיד", ולעתים המעמד ציבורי, "חלון של רבים". בספרות האמוראית מכונה המקום אולי "בי חטאת", זאת על פי הסיפור דלהלן: "רבי חגיי ורבי ירמיה סלקון לבי חנוותא, קפץ רבי חגיי ובירך עליהן" (ירו', ברכות פ"ו ה"א, י ע"א). כבר ש' ספראי הציע לתקן "בי חטאת" על סמך גרסת כתב יד רומי ונוסחת הרש"ס<sup class="footnote-marker">22</sup><i class="footnote">ספראי, בית שערים, בתוך בימי הבית, עמ' 183. הגרסה "בי חנותה" (בית החנות) קשה, וכי למה יש לברך על החנות? אבל הדיון בסוגיה שם נסוב על ברכה על האוכל, ואפשר שמדובר בחנות שהיא גם מסעדה (כרגיל אצל קדמונינו), והסוגיה מובנת. כנגד זה קשה להבין למה תוך כדי הדיון בברכת הנהנים עוברת הסוגיה לסיפור על ברכת המצוות. הסוגיה עדיין מחייבת, אפוא, ליבון. </i>. אם כן, הרי שזו גם עדות לברכה שבירכו על הזאת מי נידה, ועל כך שהיה לחלון של הרבים שם בפני עצמו.
ההזיה עצמה נעשתה באזוב שאותו הטבילו במי חטאת (פי"ב מ"א). אזוב אחד ניתן להטביל פעמים רבות (ורבי יהודה חולק ודורש שהאזוב יהיה חד-פעמי), ולהזות ממנו על כמה כלים עד שיתייבש (פי"א מ"ב). אין כל הגבלה על כמות המים שצריך להזות, ודי בהזיה סמלית. מותר לכוהן להזות ברצף הרבה הזאות, אבל הבבלי (יומא יד ע"א) מתחבט בכך (ראו פירושנו לפי"ב מ"ג).
מי החטאת שהיזו בחלון של רבים יצרו ביצה, ונחלקו אם הם מטמאים או לא: בית שמאי מקלים, כדרכו של רבי אליעזר; ובית הלל מחמירים, כדרכו של רבי יהושע (ראו פירושנו לפי"ב מ"ד).
<b>הרחבת המעמד הקדוש</b> 
הלכות שרפת פרה אדומה והלכות מי חטאת מצטיינות בתופעה זהה: המצווה עצמה מצומצמת – שחיטת הפרה ושרפתה, והזיה של מי חטאת – אך מסורת חז"ל תבעה לא רק להחמיר במצוות אלו, אלא גם הרחיבה את המעמד הקדוש. טקס שחיטת הפרה מתחיל בהפרשת הכוהן הגדול מביתו שבוע ימים קודם לתהלוכה שלפני השחיטה. גם מעמד ההזיה מתחיל בהכנת הכלי, שאיבת המים, הבאת האפר והחזרת מי החטאת לשמירה – כל אלו פרטים המאריכים את המעמד הקצר והופכים אותו לארוך ומתמשך. מבנה כזה קיים במצוות אחרות, אך מצומצם בהרבה. למצוות שבת, למשל, נוספה תוספת שבת בתקופה האמוראית<sup class="footnote-marker">23</sup><i class="footnote">ראו המבוא למסכת שבת. </i>, והמשנה מרחיבה את ההכנות לשבת, אך אלו נעשות בתחום הפרט בלבד; מצוות פסח מתחילה בביעור חמץ ערב קודם לט"ו בניסן (פסחים פ"א מ"א), ובאיסור מלאכה החל מהבוקר או מהצהריים (שם פ"ד מ"א). ההרחבה של פסח מתחילה למעשה כבר בצו המקראי הקובע שאת הקרבן יש לשחוט לפני הערב, לעומתו אפיית מצה לא תפסה מקום מרכזי כמעשה דתי: ברור שהיה צריך להכין מצות לסעודות החג, ואפיית המצה נתפסה כמצווה, כלומר שאין להשתמש במצה שלא נאפתה לשם החג. גם לגבי חג הסוכות נאמר שאין יוצאים ידי חובת סוכה ב"סוכה ישנה", כלומר בסוכה שכבר הייתה בנויה ולא נבנתה לשם מצווה, ובמקביל "יוצאין... במצה ישנה, ובלבד שעשאה מתחלה לשום פסח" (תוס', פסחים פ"ב הכ"א)<sup class="footnote-marker">24</sup><i class="footnote">כלומר, יש לאפות את המצה לשמה, ולא נאמר מה הסיבה לכך. בירושלמי, פסחים פ"ב ה"ד, כט ע"ב, ובסוכה פ"א מ"א וירו', סוכה פ"א ה"א, נב ע"א, זו מחלוקת בית שמאי ובית הלל, ורבי יוסי סבור שהכול מודים שהיא פסולה שמא לא אפאה כהלכה. הווה אומר, הייתה מחלוקת כללית על מצווה שנעשתה שלא לשמה, אך לפי רבי יוסי גם המתיר אוסר במצה ישנה מסיבה מיוחדת זו. גם סוכה ישנה שנויה במחלוקת בית הלל ובית שמאי, ראו פירושנו לסוכה פ"א מ"א ובמבוא למסכת פסחים.</i>. מן המקבילות עולה שזו דעת בית הלל, ובית שמאי אף מחמירים יותר. עם זאת, ניכר השוני בין מצוות סוכה למצוות אפיית מצה. בניית הסוכה נתפסה כמעמד דתי כשלעצמו, מצווה שיש עמה ברכה שעל פרטיה נחלקו חכמים<sup class="footnote-marker">25</sup><i class="footnote">ראו פירושנו לסוכה, שם שם.</i>. אפיית המצה, לעומת זאת, נותרה בתקופת המשנה והתלמוד במסגרת ההכנות הטכניות לחג, לא צורפה לה ברכה, והיא לא נחשבה למעמד דתי כשלעצמה. כמו כן מצוות לקיחת לולב לא הפכה למצווה עצמאית: צריך להכין לולב וארבעה מינים ואף לאגדם, אך זו ההכנה למצווה, ולא המצווה עצמה.
מצוות ניסוך המים ומצוות ערבה מתחילות בטקס הבאת חפצי המצווה, המים והערבה, טקס שעוצב במתכונת של תהלוכה חגיגית. הוא הדין במצוות הבאת העומר, תחילתה במעמד חגיגי של קצירת העומר. דומה שהרחבת המצווה מאפיינת את מצוות המקדש, אך היא מתחוללת גם בפסח, בשבת ובהזאת החטאת שבמשנתנו. הרחבת המצווה מאפיינת גם את בית הכנסת: התפילה מתארכת, הוצאת ספר התורה והכנתו לקריאה והמספר העולה של הקוראים בתורה מעצימים את המעמד הציבורי.
<b>משנת חגיגה ומשנת פרה</b> 
הלכות טהרת הקודש נדונו במשנת חגיגה (פ"ב מ"ה - פ"ג מ"ח). שם מוצגת מערכת מדורגת של טהרות: טהרה לחולין, למעשר<sup class="footnote-marker">26</sup><i class="footnote">"מעשר" מופיע רק בחלק ממערכות מדרגה אלו, כגון פ"ב מ"ה. בשאלה אם הכוונה למעשר שני או ראשון דנו בפירושנו למשנה שם. </i>, לתרומה, לקודש, לחטאת. הלכות חטאת נזכרות כמדרגת הטהרה הגבוהה ביותר, אך דיניה אינם מפורטים שם. נקבע שם שבגדי טהרת קודש הם מדרס לאוכלי חטאת (פ"ב מ"ז), ושאם טבל לקל אינו מותר בחמור. ההבדל בין הטהרות השונות הוא במספר פרטים משניים ביותר (פ"ג מ"א-מ"ב; תוס', פ"ג ה"ד-הט"ו), ולמעשה עיקר ההבדל הוא במודעות ובהקפדה. משנת פרה, בפרקים העוסקים במי חטאת (פ"ה ואילך), אינה עוסקת בקודש; השתיקה מלמדת שטהרת הקודש כבר לא הייתה קיימת.
גם לאחר החורבן היו שהמשיכו לאכול על טהרת הקודש. משנת חגיגה מספרת: "בגדי עם הארץ מדרס לפרושין. בגדי פרושין מדרס לאוכלי תרומה. בגדי אוכלי תרומה מדרס לקודש. בגדי קודש מדרס לחטאת. יוסף בן יועזר היה חסיד שבכהונה, והיתה מטפחתו מדרס לקודש. יוחנן בן גודגדא היה אוכל על טהרת הקדש כל ימיו, והיתה מטפחתו מדרס לחטאת" (פ"ב מ"ז). יוחנן בן גודגדא היה לוי שנהג בחסידות מופגנת, אך שמירתו על טהרת קודש אינה קשורה לכניסה לפנים המקדש, שכן כלוי היה מנוע מכך. על התקופה שלאחר החורבן אנו שומעים ש"רבן גמליאל היה אוכל על טהרת חולין כל ימיו, והיתה מטפחתו מדרס לקודש. אנקלוס הגר היה אוכל על טהרת הקודש כל ימיו, והיתה מטפחתו מדרס לחטאת" (תוס', חגיגה פ"ג ה"ג). אונקלוס הגר המכונה בספרותנו גם עקילס ודאי לא היה כוהן, אך לאחר החורבן עדיין הקפיד על טהרת הקודש. ההבדלים בין שמירה על סוגי הטהרה השונים הם מעטים, ונמנים במסכת חגיגה. הירושלמי מוסיף הבדל נוסף לגבי נידה שראתה כתם: בקודש היא טמאה "מעת לעת", כלומר בכל היממה האחרונה (כל הטהרות שעשתה ביממה האחרונה נחשבות לטמאות), ואילו בתרומה היא טמאה רק מכאן ולהבא:<sup class="footnote-marker">27</sup><i class="footnote">כל היום, מראייתה הקודמת.</i> "התיב רב חסדא, והתני, מעשה בריבה אחת בעייתלו שהפסיקה לה שלש עונות ולא ראת, ואחר כך ראת, ובא מעשה לפני חכמים ואמרו דייה שעתה<sup class="footnote-marker">28</sup><i class="footnote">די שתהא טמאה מרגע הראייה, ולא קודם לכן. </i>. וכי יש קדשים בעייתלו? אלא בשנעשו לטהרת הקודש ולא כחולין הן. תיפתר שנעשו לטהרת מי חטאת, שמי חטאת חמורין מן הקודש. תני, מעת לעת" (ירו', נידה פ"א ה"א, מח ע"ד). לפני חכמים בא מעשה באישה, והם מניחים שחלים עליה דיני טהרת קודש. על כן תמה הירושלמי האם ייתכן שבעייתלו שבגליל (לאחר החורבן) שומרים על טהרת קודש, ומתרץ שהאישה שמרה על טהרת חטאת, שהיא חמורה עוד יותר מקודש. הירושלמי מניח, אפוא, שאין שמירה על טהרת קודש מחוץ למקדש, וגישתו למעשה משקפת, כנראה, את המציאות המאוחרת, ואף שהמעשה עצמו קדום ומצוי בתוספתא (נידה פ"א ה"ט, עמ' 642) אפשר שאירע באישה ששמרה על טהרת קודש. אפשר גם שההלכה ש"מעת לעת" היא רק בטהרת קודש היא פיתוח אמוראי מאוחר, ובימי התנאים בדור יבנה שבו אירע המעשה הניחו שהלכה זו חלה גם על שומרת טהרת תרומה או טהרת חולין.
גם משנת טהרות פ"א מ"ט עוסקת בטומאת כיכרות הקודש, והתוספתא מבארת שהכוונה לקודשי מקדש ממש (טהרות פ"א ה"ו, עמ' 661). גם התוספתא מבינה, אפוא, שאין טהרת קודש לאחר החורבן. מכל מקום, אמוראי בבל וארץ ישראל נחלקו אם חולין שנעשו על טהרת קודש דינם כטהרת חולין או כטהרת תרומה (ירו', חגיגה פ"ב ה"ה, עח ע"ב; בבלי, שם כ ע"א; חולין ב ע"ב). הירושלמי שציטטנו אף מניח שחולין שנעשו לשם טהרת קודש דינם כחולין טהורים בלבד, אבל בסוגיה אחרת משמע שחולין כאלה הם בדרגת טהרה גבוהה יותר (ירו', חגיגה פ"ג ה"ב, עט ע"א). אין צורך לאחד את כל הדעות השונות: אונקלוס הגר שמר על טהרת קודש ממש ואכל חולין ברמת טהרה גבוהה – מאוחר יותר טושטש נוהג זה, ולמעשה טהרת קודש נשארה כרמה תאורטית החלה רק במקדש.
בימי הבית ובדור יבנה עדיין היו, אפוא, אנשים שאכלו חולין על טהרת הקודש, אך מאוחר יותר כבר מניחים תנאים ואמוראים שלמעשה פסקה טהרת הקודש, עד שייבנה בית המקדש. מסכת פרה, בשתיקתה, משקפת אף היא תפיסה זו. כל עיסוקה הוא בשאלה אם טהור לתרומה שנגע בחטאת מטמא או לא – אך הטהור לקודש אינו נזכר בה.
משנת חגיגה והתוספתא משקפות את ההלכות המחמירות של מי חטאת. נציין דוגמאות מספר:
1. טהור לקודש מטמא חטאת (פ"ב מ"ו-מ"ז; תוס', פ"ג הי"ד).
2. הכול נאמנים על החטאת (תוס', פ"ג הי"ג; הי"ט-ה"כ). אין הכוונה שכל אחד רשאי לגעת במי החטאת, אלא שכל האומר שהוא טהור נאמן; על מעבר לכך אין מדובר במשנת חגיגה. כפי שראינו לעיל זו עמדת המחמירים, ורבי שמעון מקל מאד בהלכה זו: "רבי יוסי ורבי שמעון אומרים, אין הטהור לתרומה מטמא את מי חטאת ואת אפר החטאת ואת המזה מי חטאת" (תוס', פי"א ה"ד, עמ' 639, וראו פירושנו לפי"א מ"ג). ממשנה זו אנו לומדים שכלל זה הוא רק לדעת המקלים (ראו עוד פ"ה מ"א).
3. אין מונים ("מנין") לחטאת, כל הנוגע במי חטאת הוא אב טומאה (פי"ב מ"ו, וראו פירושנו לה). לא מצאנו חולקים על הלכה זו.
4. טבול יום מותר בחטאת (תוס', חגיגה פ"ג הט"ז). בהלכה זו נחלקו הפרושים עם הצדוקים, ומשנת חגיגה מצטטת את דעת הפרושים כהלכה קבועה (להלן פ"ג מ"ח, וראו פירושנו לה).
5. "שש מעלות בחטאת: ממלאין ומקדשין מי חטאת בכל מקום; מזין מי חטאת ואפר חטאת בכל מקום; עם הארץ שאמר טהור אני לחטאת מקבלין הימנה [הימנו]; כלים הללו טהורין לחטאת מקבלין הימנו; טבל להזאה ולא הזה אוכל בתרומות לערב; ראו בידו מי חטאת ואפר חטאת עושין על גביו טהרות ועל גבי בגדיו ועל גבי סנדליו" (תוס', פ"ד הי"ב, עמ' 634; חגיגה פ"ג הכ"ב-הכ"ג). שש מעלות אלו הן פירוט של הלכות אחרות שנאמרו, אין עליהן מחלוקת והן ברורות כשלעצמן.
בספרות חז"ל יש מעט סיפורים על מעשים הנוגעים למי חטאת, אף ששמרו טהרה בדרך קבע. כפי שנראה (בפירושנו לפי"ב מ"י) לא חכמים הם שהיזו את מי החטאת, כוהנים ואולי אפילו כוהנים עמי הארץ הם ששמרו על מי החטאת והם שהיזו, כפי שעולה מ"שש המעלות בחטאת" שציטטנו לעיל בסמוך, על כן סיפורי ההזיה מועטים. אין אף סיפור על הכנת מי חטאת, למרות המעמד הציבורי וההלכות המפורטות בנושא. כנגד זה יש בספרות סיפורים על לימוד בית המדרש בנושאים אלו, זו מעין "מורשת" בית המדרש, בבחינת לימוד תחליף למעשה. מתוך מגמה זו הובאו כמה מעשים המרתקים כשלעצמם:
1. מעשה בני אסיה שעלו ליבנה שלוש פעמים (פ"ז מ"ו; תוס', חולין פ"ג ה"י, עמ' 504; מקוואות פ"ד ה"ו, עמ' 656).
2. סיפור הפרה ששתתה מי חטאת (תוס', מקוואות פ"ז הי"א, עמ' 660; ספרי במדבר, קכד, עמ' 159-158; פירושנו לפ"ט מ"ה).
3. "ומעשה באחד שחתך שפופרת בבית שערים והיה רבי שמעון מטהר, וחכמים מטמאין" (תוס', פ"ה ה"ו, עמ' 634).
4. "רבי לעזר בשם רבי חנינה, מעשה בכהן ערל שהיזה והוכשרו הזיותיו" (ירו', פסחים פ"ח ה"ח, לו ע"ב; נזיר פ"ח ה"א, נז ע"א).
5. "מעשה באדם אחד שהיה מעביר מי חטאת ואפר חטאת בירדן ובספינה, ונמצא כזית מת תחוב בקרקעיתה של ספינה" (בבלי, חגיגה כג ע"א)<sup class="footnote-marker">29</sup><i class="footnote">השוו בבלי, שבת ס ע"ב; כתובות ט ע"א.</i>.
6. רבי טרפון טיהר מצורע (תוס', נגעים פ"ח ה"ב, עמ' 628).
7. "העיד רבי חנינא משום חמשה זקנים שבאו מיהודה ואמרו, מי חטאת שנעשו מצוותן ונטמאו באב הטומאה מטמאין את הכהן ואת תרומתו ואין חייבין עליהן על ביאת מקדש" (ספרי זוטא, יט כא, עמ' 314). חמישה הם חבר משפטי, והמינוח מלמד על החלטה פורמלית של בית דין.
8. "אמרו, פעם אחת היה רבי יוסי הגלילי יושב ודורש בפרה בטבריה ורבי שמעון בן חנינא יושב עמו..." (ספרי זוטא, יט ג, עמ' 302).
9. "אמרו, פעם אחת היה רבי אליעזר בן יעקב יושב ודורש בפרה בטבריה ורבי מאיר ורבי אלעזר בן שמוע יושבין שם, אמר..." (ספרי זוטא, יט ט, עמ' 304)<sup class="footnote-marker">30</sup><i class="footnote">הביטוי "דורש בפרה" מופיע בספרי זוטא בלבד. מן הראוי להעיר שהחומר במדרש זה בכל הנוגע לפרשת פרה מתאים ברובו למשנה, אבל לעתים יש בו עדויות מיוחדות שאינן במשנה ובתוספתא.</i>.
המעשים השלישי והשביעי הם במידת מה סיפורי מעשה על טהרה ממש, ואליהם מצטרף הסיפור שציטטנו לעיל על רבי ירמיה ורבי חגי שעלו לבי חטאת (להלן). המעשים הם מעטים, אפוא, ומבחינתם של חכמים עיקר הטהרה איננו המעשה והכנותיו אלא לימודו.
הזיית אפר הפרה מצווה גדולה היא ובעלת חשיבות מרבית באפשרות לשמור על מצוות טהרה, ברם היא גם משאב כוח. אם אכן אנו צודקים שהכוהנים הם ששמרו על מי החטאת והם שהיזו, הרי שהחכם החשוב צריך היה לבוא לכוהן המקומי, להודיע לו מראש שהוא רוצה (צריך) להיטהר, ולקבוע זמן כדי שהכוהן יתארגן לתהליך הטהרה המסובך. אם הכוהן שמר על טהרת חטאת כל חייו התהליך היה פשוט, אבל בפועל קשה לשמור על טהרה כה גבוהה כל הזמן, שכן השומר לחטאת איננו יכול לקנות מזון או חפצים מסתם אדם (אפילו כוהן), וספק אם הוא יכול לשאוב מי בור שלא נשמרו לטהרת חטאת. על כן צריך היה הכוהן לטהר את עצמו ואת ביתו ולהכריז על מועד טהרה ליחיד או לרבים (לפני רגלים וכדומה). אם ניתזו מי חטאת על הכוהן הוא נטמא, וחברו או בנו הקטן יצטרכו למלא את מקומו. על רקע זה מובנות ההלכות על האישה המסייעת לקטן להזות מי נידה (ראו פירושנו לפי"ב מ"י). הליך זה הפך את ההזיה למעמד שהוא לא רק מקודש, אלא גם מייצר ומייצג סמלי כוח מקומיים של מעמד הכוהן.
<b>כיצד נשמר אפר הפרה לאחר החורבן</b> 
יש להניח שעם חורבן הבית הצליחו להציל חלק מאפר הפרה שהיה שמור בהר הזיתים, במקדש ובעיירות ישראל. לפי רבי אליעזר ניתן להוסיף מעט מעט על אפר פרה קיים (פ"ט מ"ז), ולשיטת חכמים (רבי יהושע) תוספת כזאת פוסלת את האפר הקיים, ואסורה. כמו כן, כאשר הכינו מי חטאת אסור היה להוסיף עליהם אפילו מעט מים נוספים (פ"ט מ"א), ושוב לפי רבי אליעזר אפשר להוסיף מעט מים, אך צריך להזות שתי הזיות. ברור שגם רבי אליעזר לא ראה בכך דרך לגיטימית ומותרת מלכתחילה. אפשרות אחרת להרבות מי חטאת הייתה בהשקה. מביאים כלי נוסף מלא מים שיכולים להיות מקודשים לחטאת, ויוצרים השקה בינם לבין כלי המים המקודשים (ראו פירושנו לפ"ה מ"ח-מ"ט). אם מפלס מי החטאת בכלי אינו גבוה די צורכו ניתן להגביהו על ידי הכנסת חפץ טהור או חפץ שאיננו מקבל טומאה לתוך המים (פ"ט מ"ג). הדרכים הללו אינן מוצגות במשנה כדרך להרבות בכמות מי חטאת או אפר החטאת, אלא הן נזכרו בדרך אגב כאירועים שאירעו, אבל רק הדרך האחרונה מוסכמת על הכול. לשיטת רבי יהושע אין להוסיף אפר או מים, אלא בדרך ההשקה בלבד. כפי שטענו עמדות רבי יהושע קרובות היו לעמדות הנוהג הכוהני, כך שבפועל עורר ניצולן של ההקלות של רבי אליעזר, מן הסתם, התנגדות ופולמוס.
<b>סופן של הלכות טהרת חטאת</b> 
במבוא לסדר טהרות עסקנו בשאלה עד מתי נשמרו דיני טהרה. ראינו שגם במסורות הארץ-ישראליות מסִפרות המעשים (מאות ו-ח לספירה) עדיין נזכרת אכילת חולין בטהרה, אבל הרושם הכללי הוא שהלכות טהרה דעכו לאחר מרד בר כוכבא. הן לא פסקו לחלוטין, אבל המשיכו להתמעט בתהליך הדרגתי. יש להניח שהמחסור במי חטאת והנוקשות ההלכתית המונעת להוסיף על אפר הפרה הקשו לא מעט על קיום המצווה. לא מן הנמנע שבדורות האחרונים כבר שמרו טהרה ללא הזיה, על כל פנים העדות האחרונה להזיית מי חטאת למעשה היא המעשה ברבי ירמיה ורבי חגי: "רבי חגיי ורבי ירמיה סלקון לבי חנוותא קפץ רבי חגיי ובירך עליהן" (ירו', ברכות פ"ו ה"א, י ע"א). שני האמוראים הם בני הדור הרביעי לאמוראי ארץ ישראל, מראשית המאה הרביעית. לאחר מכן איננו שומעים עוד על הזיה, אבל בהחלט ייתכן שהיו כוהנים שהצליחו לשמר מי חטאת ואפר פרה, והמסורת נשמרה בביתם, אם כי לא בבית המדרש.
<b>החכמים במסכת פרה</b> 
כבר אמרנו שהתשתית ההלכתית של הלכות פרה היא מימי דור יבנה. ברקע נמצאות מחלוקות בית שמאי ובית הלל, ואת המחלוקות מסייימים בני דור אושא. יחסית למסכתות אחרות יש במסכת פרה יותר חומר מדור יבנה, אבל העריכה הסופית מאוחרת, לאחר דור אושא. מבחינה זו אין מסכת פרה שונה ממשניות מקדש כחגיגה, יומא ואחרות.
<b>תורה שבעל פה במסכת פרה</b> 
מסכת פרה על שני חלקיה גדושה בתורה שבעל פה: פרטי השרפה, צורת עץ הארז, כיוון ההזיות וכל חומרות מי החטאת הם דברי תורה שבעל פה. אנו מדגישים נתון זה משום שמסכת פרה שונה ממסכתות נגעים וערכין שבהן לתורה שבעל פה משקל קטן הרבה יותר. מסכת פרה משתמשת במונחים שאינם במקרא, כגון "מי חטאת", "פרת חטאת", "גת" (פ"ב מ"ד; פ"ד מ"ב); "בגדי גדול" במקום המונח "בגדי זהב" – המונח מופיע בספרי זוטא (יט ג, עמ' 302), "עגולים כלי" (פ"ה מ"ח) – המונח איננו במקבילה במקוואות, וכן השימוש ב"לגין" לשמירה או להזאה של מי חטאת (ראו פירושנו לפ"י מ"ב). המונח "השקה" נמצא במסכתות מקבילות ותוכנו דומה לנאמר במשנתנו (פ"ה מ"ט) ובמשניות אחרות (טהרות פ"ח מ"ט; ביצה פ"ב מ"ג; תוס', מקוואות פ"ג ה"ז, עמ' 655, ועוד רבות), אבל במסכת פרה אין שימוש במינוח "השקה" למרות העיסוק במקוואות. "מקדש מי חטאת" פירושו מזה (פ"ח מ"ב), ולא מכין את המים. כך לפחות הבין הספרי זוטא את משנתנו.
<b>משנת פרה ומסכתות אחרות</b> 
ההלכה המחמירה שבמסכת פרה שונה מהכיוון המשפטי ברוב מסכתות המשנה. אבל ייחודה איננו באופייה של המסכת, אלא באופייה של ההלכה בדבר מי חטאת. כפי שראינו, יש מקבילות רבות בין משנת פרה למסכתות אחרות. לעיל סקרנו את הלכות מי חטאת במסכת חגיגה (במשנה ובתוספתא), והן דומות ביותר. מעמד ההפרשה של הכוהן הגדול (פ"ג מ"א-מ"ח) דומה בלשונו, בסגנונו ובהלכותיו להפרשת הכוהן הגדול ביום הכיפורים. הדמיון הוא גם בביטויים, כגון "שבעת ימים קודם... מפרישין כוהן גדול..."; "אישי כוהן גדול"; "אל תתנו למינים לרדות" (פ"ג מ"ב ומ"ד; תוס', יומא פ"ב ה"ט, וראו פירושנו ליומא פ"ג ה"א); "טבל ונסתפג" (פ"ג מ"ח); עבודה בבגדי "לבן" (פ"ד מ"א); ההכרזה בעת ההזיה (ראו פירושנו לפ"ג מ"ט), ועמדנו עליהם בפירוש המשניות, כל אחת במקומה.
שחיטת הפרה דומה ביותר לשחיטת קרבן רגיל (ראו פירושנו לפ"ג מ"ח); דיני השקה של כלים של מי חטאת דומים לאלו של מקוואות (פ"ה מ"ח-מ"ט ולעיל); ההלכות בדבר טיב המים הכשרים למי חטאת מנוסחות באותם מונחים כמו המים במקוואות, כגון "שינוי מראה" (פ"ט מ"ב), "זוחלין", "מוכים" (פ"ח מ"ח-מ"ט) וכיוצא באלו. ההלכות מחמירות יותר, כראוי למים המשמשים למעשה קודש עליון, אבל השפה ההלכתית היא אותה שפה. כפי שאמרנו לעיל, גם תוכנה של מסכת חגיגה קרוב למשנתנו, אבל משנת חגיגה מדברת הרבה על טהרת הקודש ואילו משנת פרה אינה עוסקת בטהרת הקודש. כאמור, לדעתנו מושג "טהרת הקודש" לידתו בשלהי ימי הבית ובמקדש, אך שמירה על טהרת הקודש אפיינה חוגי חסידים (לאו דווקא כוהנים) גם בדור יבנה. לאחר מכן טושטש ייחודה של טהרת הקודש, וחולין שנעשו על טהרת הקודש נתפסו כשווי ערך לטהרת תרומה בלבד. מצב מאוחר זה משתקף במסכת פרה. המסכת, למרות החומר הקדום שיש בה, נערכה אפוא בתקופה התנאית המאוחרת ומשקפת את הנורמות מדור אושא ואילך.
עם זאת יש במשנת פרה משניות רבות יחסית שאינן מאוזנות, או שלא כל חלקי המשנה מדברים באותה שפה הלכתית. במשנה רגילה חכם אחד קובע את ההלכה לפי כמה פרמטרים וחכם אחר חלוק על אותם פרמטרים, כגון "מקרדין את הבהמה ביום טוב... רבי יהודה אומר אין מקרדין את הבהמה ביום טוב מפני שעושה חבורה אבל מקרצפין" (ביצה פ"ב מ"ח). שפה הלכתית שאיננה אחידה היא שחכם אחד איננו מתייחס לפרמטרים החשובים לחכם אחר אלא מציע אבחנות אחרות, או שאיננו מתייחס לכל המקרים שברישא – משנה כזאת אנו מכנים משנה שאיננה מאוזנת. דוגמאות רבות לכך אספנו במהלך פירושנו (ראו פי"ב מ"ט). משניות כאלו פזורות בכל הספרות התנאית, אבל הן מרובות במסכת פרה<sup class="footnote-marker">31</sup><i class="footnote">משניות רבות כאלו זוהו בפרק ג של מסכת כלאים, במסכת נגעים ועוד. </i>.
תופעה זו מצטרפת לתופעת עריכה אחרת שבה שני תנאים מתנסחים בצורה שונה ודבריהם מוצגים כמחלוקת, אבל אין זו מחלוקת אלא ניסוח שונה של אותה הלכה (ראו פירושנו לפ"ב מ"ה; פ"ד מ"ט, ועוד).
כפי שטענו לעיל, אנו סבורים שחלק מההלכות המחמירות במסכת פרה מקורן בנוהגי הכוהנים (מעין הלכה כוהנית), אבל המשנה כיצירה ספרותית ומארג משפטי היא פרי עריכה של בית המדרש התנאי הרגיל שהכיל בתוכו את נוהגי הכוהנים ואת המחלוקות עליהם. עם זאת, המונחים הייחודיים מלמדים על אופי שונה במקצת של דיני פרה, וכאילו אין הם חלק אינטגרלי ממכלול הלכות חז"ל וניסוחיהם.
<b>סדר המסכת</b> 
כפי שכתבנו לעיל, המסכת מורכבת משתי חטיבות: פרקים א-ד עוסקים בפרה אדומה, ויתר הפרקים עוסקים בטהרת מי חטאת, כלומר גם בזמן הזה (ימי חכמים) שבהם אין אפשרות לשחוט פרה אדומה.
<b>חטיבה א – פרה אדומה</b> 
1. פרקים א-ב – הלכות הכנת פרה אדומה: א. גיל הפרה (פ"א מ"א-מ"ב), ואגבם מ"ג-מ"ד עוסקים בגיל קרבן חטאת, מהו גיל המקסימום (מ"ג) וגיל המינימום (מ"ד). פסול בפרה אדומה: עיבור, מומים, ועבודה מוקדמת.
2. פרק ג – סיפור הקרבת פרה אדומה. פרק זה כתוב בסגנון פרקי זיכרון המקדש. בניגוד לפרקים דומים יש בו מחלוקות היסטוריות; בתוך הפרק כלולים כמה פרטים תמוהים ומוגזמים בעליל, וברור שאין הם רק זיכרון היסטורי אלא גם זיכרון אוטופי.
3. פרק ד הוא פרק הלכתי הדן בפרטי הקרבה שונים.
<b>חטיבה ב – הטיפול במי חטאת</b> 
א. קידוש המים
1. הכנת הכלי (פ"ה מ"א-מ"ב), כלים שאינם מהודרים (תוצאה של הרצון להכין כלים שאינם מקבלים טומאה, מ"ג-מ"ט).
2. מעשה קידוש המים עצמם (פ"ו).
3. קידוש שאיננו תקני (פ"ז). עיקר הפרק עוסק במי שעשה מלאכה כלשהי אגב קידוש המים.
ב. שמירת המים (פ"ח מ"א)
משנתנו חוזרת להלכות שמירת המים שנדונו לעיל (פ"ז מ"י). בין משנתנו למשנה שם שתי משניות (פ"ח מי"א-מי"ב) שלמעשה אינן במקומן. ניתן גם להגדיר זאת שמשנת פ"ז מ"י איננה במקומה. לדעתנו רצה העורך להדגיש שמשניות יא-יב באות ממקור אחר מאשר המשניות בפ"ז מ"א-מ"ט. ואכן מי"א חוזרת על מקרה שהובא במשניות א ו-ה ומעלה עניין חדש שלא נדון בהן, ומשנה יב חוזרת לדין של משנה ג ומפרטת אותו.
ג. כיצד מי החטאת (=אפר החטאת) מטמאים
1. טומאת העוסק במלאכה (פ"ח מ"ב-מ"ג).
2. חטיבת "הרי זה אומר מטמאיך לא טמאוני ואתה טמאני". המשניות הראשונות (פ"ח מ"ב-מ"ג) משתמשות בפתגם בהלכות פרה, ויתר המשניות – ובחלקה גם משנה ב – משתמשות בפתגם הלכתי זה וגולשות לתחומים אחרים.
ד. סוגי המים הכשרים להכנת מי חטאת (פ"ח מ"ח-מי"א)
כרגיל באריגה האמנותית של המשנה, המשנה האחרונה ביחידה הקודמת (מ"ז) מתקשרת למשנה הראשונה שאחריה (מ"ח).
ה. דיני המים שבכלי ההזיה (פ"ט מ"א-מ"ה)
1. עירוב נוזלים נוספים (פ"ט מ"א-מ"ב).
2. מחשבת פסול, או מאימתי המים נפסלים (מ"ג).
3. הנוהג במי חטאת שנפסלו (מ"ד).
היחידה מסיימת בדיני פרה ששתתה מי חטאת (מ"ד 2), ובכך חוזרת לפרט הראשון ביחידה (פ"ט מ"א). היא באה ממקור שונה של משנה א, והיא שייכת לדור יבנה, ומ"ד 2 היא סיכום של שלהי דור יבנה.
4. העברת מי חטאת (מ"ו-מ"ז).
פרק ט ערוך, לכאורה, בסדר מחייב, אבל למעשה הוא ליקוט של הלכות הכתובות ב"שפות הלכתיות" שונות. שלוש אבחנות נידונות בכל הפרק:
1. האם רק רוב פוסל את מי החטאת או גם מיעוט.
2. האם רק השתנות המראה פוסלת את המים, או גם כשלא השתנה המראה.
3. האם מה שפסול מטמא או לא.
קשה ליצור סיכום הלכתי בצורת טבלה, שכן כל משנה נותנת דעתה רק על חלק מהשאלות – תופעה זו לבדה היא ראיה לשפה הלכתית שאיננה אחידה. יתר על כן, בחלק מהדוגמאות קשה להכריע אם באמת נידונות רק שאלות אלו, או שגם מגע כלשהו פוסל מפני שהוא מגע מבזה, או שיש בו הפקרת המים, ומכיוון שאינם מי משמרת (ראו פירושנו למ"ה) המים פסולים ומטמאים. משניות א-ד דנות בשינוי תערובת ובמגע הגורם לתערובת (למשל שתיית בהמה), והדיון הוא רק בפסול המים תוך סתירה מסוימת בין משנה א לבין משניות ב-ד. משנה ה היא המשך הדיון במגע בהמה, שנדון כבר במשנה ג, אבל עוסקת גם בטומאת המים.
ו. דיני האפר עצמו (פ"ט מ"ז-מ"ט)
ז. הלכות טומאת/טהרת חטאת – אדם הרוצה להיות טהור לנגיעה במי חטאת (פ"י מ"א-פי"א מ"ו)
ההלכה עוסקת בעיקר בכוהנים המזים ובעוסקים השונים במלאכה, שמן הסתם גם הם היו כוהנים. בחטיבה זו משובצת משנה החוזרת לדון בשמירת מי חטאת (פי"א מ"א), והיא חוצצת באמצע הדיון. קשה להבין את מיקומה באמצע דיני טהרת חטאת. גם בסוף יחידה ז מופיעה משנה העוסקת בטהרת מי החטאת (פי"א מ"ו – ראו להלן), אם כן היחידה העוסקת בהלכות הטומאה פותחת וחותמת בטומאת מי החטאת עצמם.
ח. דין האזוב (פי"א מ"ז-מ"ט)
חוליית החיבור בין יחידה ו ליחידה ז היא המשפט בסוף יחידה ז (פי"א מ"ו), "האזוב מוכשר" וכו'. כאמור, משנה ו היא חריגה בכך שהיא חוזרת לטומאת מי החטאת. היא שורשרה לכאן בגלל המשפט הפותח "בין מדברי תורה בין מדברי סופרים" המופיע במשנה זו וגם במשנה שלפניה. בתוך משנה זו מצוי המשפט על האזוב, והוא מהווה חוליית קישור ליחידה ח.
ט. ההזיה עצמה (פי"ב)
דיני ההזיה (מ"א-מ"ג), סדרי ההזיה (מ"ד-מ"ה), האזוב (מ"ו), הכלים שעליהם מזים (מ"ז-מ"י), דיני המזה (מי"א).
החטיבה השנייה מתאפיינת, אפוא, בחלוקה נושאית ברורה, יש בה מעט מאוד סטיות, בעיקר בשל שרשור שמקורו בעריכה לפי משפטי "מחץ" – מעין פתגמים הלכתיים. זאת ועוד, החטיבה ערוכה לפי סדר העבודה, החל מהכנת הכלי לקידוש מים, קידוש המים, שמירתם, שמירת האפר, העברה והזיה. המסכת כולה על שתי חטיבותיה מסודרת על בסיס אותו מפתח, שכן היא פותחת בהכנת העגלה, בחירתה ושמירתה, שרפת הפרה (פ"ג) ודיני העוסקים במלאכה. הפרק החריג הוא פרק ג. במקום לדון בדיני שרפת הפרה העדיף העורך להציג תחליף: פרק ערוך שהוא מצא במקור קדום ושייך לסוגת פרקי הזיכרון של המקדש. במבוא למסכת תמיד טענו שהיה אוסף של משניות שעסקו במקדש, ופרק זה שייך אליהן או קרוב אליהן. אין הוא ממש פרק מפרקי המקדש, משום שיש בו הפרזות מצד אחד ומחלוקות מצד שני. לפיכך אנו מנסחים שהוא קרוב לסוגה זו של פרקי הזיכרון.
<b>עדי הנוסח</b> 
ב – ברלין 572
ל – קמברידג 470.1 (לאו)
מ – מינכן 95
דו – דפוס ונציה רפ"ב
דנ – דפוס נפולי
פא – פרמה 138
פב – פרמה 2596
מרא – אוקספורד 398
דו2 – דפוס ונציה רפג
כ – פריס 328
ת – ניו יורק ענלאו 270





Chapter 1



Mishnah 1

הפרק עוסק בגילם של הקרבנות הכשרים להקרבה. הוא פותח בגיל של פרה אדומה, וממשיך בכל הקרבנות האחרים.
<b>רבי אליעזר אומר עגלה בת שנתה</b> – "עגלה" המובאת כקרבן ציבור היא עגלה ערופה (דברים כא ד). אדם רשאי להביא עגלה כקרבן פרטי, ואם היא מבוגרת יותר היא תיקרא "פרה", ואין לכך משמעות מבחינתו של המקריב; אבל לעגלה ערופה צריך לקחת רק "עגלה", כלומר בשנתה הראשונה. <b>ופרה בת שתים</b> – פרת ציבור היא רק "פרת חטאת", ובשמה האחר, הנפוץ יותר, "פרה אדומה", <b>וחכמים אומרים עגלה בת שתים – ל</b> עגלה ערופה אפשר להביא גם עגלה בשנתה השנייה,<b> פרה בת שלוש או בת ארבע</b> – לא פחות מבת שנתיים ולא יותר מבת ארבע. חכמים עוברים משאלת גיל המינימום לגיל המקסימום, ואינם חולקים על תנא קמא. אכן מבחינה ביולוגית המעבר לבגרות אצל פרות הוא בשנה השלישית, רק אז היא בעלת יכולת להמליט. <b>רבי מאיר אומר אף בת חמש</b> – רבי מאיר עוסק רק בשאלת גיל המקסימום. הוא חולק על חכמים וקובע שגם פרה בשנתה החמישית, שהיא פרה מבוגרת, כשרה. מעבר חד ממידת המעט למרובה מאפיין את השיח התלמודי<sup class="footnote-marker">1</sup><i class="footnote">ראו למשל משנה, סוכה פ"א מ"א, ביחס לגובהה של סוכה, או ירו', פאה פ"א ה"א, טו ע"ב, ביחס לצדקה.</i>. ההלכה חוזרת בספרי במדבר (קכז, עמ' 151) ובמשנת בכורות (פ"ג מ"א), אך בבכורות דברי חכמים הם דברי רבי ישמעאל. התייעצנו עם רפתנים בני זמננו, ולדבריהם ההיריון של הפרה מתחיל לכל המוקדם בשנתה השנייה, אך תדיר יותר בשנתה השלישית<sup class="footnote-marker">2</sup><i class="footnote">תודתנו לנדב גדיש, מנהל רפת ורפתן קבוצת יבנה. </i>.<b> כשירה זקינה</b> – גם פרה זקנה יותר כשרה מבחינה פורמלית, <b>אלא שאין ממתינים לה שמא תשחיר שלא תיפסל</b> - אבל אז מזדרזים להקריבה מהר ככל האפשר בפועל פרה אדומה הייתה נדירה ביותר; לכן משנמצאה אחת כזאת שחטוה בהזדמנות ראשונה, לפני שתתרחש תקלה ושערה ישחיר, או שתיפגע ותהיה בעלת מום. <b>אמר רבי יהושע לא שמעתי אלא שלשית</b> – שלָשית, <b>אמרו לו מה הלשון<sup class="footnote-marker">3</sup><i class="footnote">מונח זה מופיע גם במשמעויות אחרות. ראו משנה, נגעים פ"י מ"א. במדרש הוא מופיע כפתיחה להסבר מדרשי למילה, כגון ספרא, בהר פרק ב ה"ב, קז ע"א (הסבר למילה "דרור") ועוד.</i> שלשית אמר להם כך שמעתי סתם</b> – ללא הסבר.<b>אמר בן עזיי אני אפרש אם אומר אתה שלישית</b> [<b>לאחרות במנין</b> ]<b> וכשאתה אומר שלשית בת שלש שנים</b> – רבי יהושע מצטט מימרה ששמע מרבותיו, שהועברה בשושלת המסירה, ולא ידע מה משמעותה. בן עזאי, תלמידו, מפרש מדעתו שהכוונה לבת שלוש, וזו עמדה מחודשת הקרובה לעמדתם של חכמים. הניסוח של המשנה הולך, אפוא, בעקבות הפרשנות של בן עזאי.
במשנת בכורות נחלקו רבי ישמעאל ורבי עקיבא. רבי ישמעאל סבור שפרה יולדת בת שנתיים, ועמדתו של רבי מאיר החולק אינה מופיעה בבכורות. רבי עקיבא מעלה טענה אחרת, המיוחדת למשנה שם: "אמר לו רבי עקיבא, אילו בולד בלבד הבהמה נפטרת היה כדבריך, אלא אמרו סימן הולד בבהמה דקה טנוף, ובגסה שליה..." (פ"ג מ"א). אם כן, רבי עקיבא מתנגד לקביעת השיעורים על פי הגיל ומעדיף קביעה גמישה יותר, לפי הסימנים בפרה או בכבשה. בברייתא בבכורות יש תוספת אחרת: "וכשנאמרו הדברים לפני רבי יהשע, אמר: צאו ואמרו לו לישמעאל טעית. אלו בולד בלבד הייתה פוטר בבהמה, יפה הייתה אומר. אלא אמרו סימן ולד בבהמה דקה טינוף, ובגסה שליא, ובאשה שפיר ושליא. ואני אומר עז שטינפה בת ששה יולדת בת שנתה. רחל שטינפה בת שנתה, יולדת בת שתיים. רבי עקיבא אומר אינה באה למדה הזאת, אלא כל שידוע שביכרה אין כאן לכהן כלום, ושלא ביכרה הרי זה לכהן, ספק יאכלו במומן לבעלים" (תוס', בכורות, פ"ב הי"ב, עמ' 536).
שתי המשניות מוסרות מסורות דומות, ונראה לנו שבמקרה זה יש לקרוא את שתיהן בשיטת הקריאה המאחדת. ההלכה הקדומה נוסחה בצורה סתמית: "שלָשית". רבי יהושע התלבט במשמעות לשון המשנה הקדומה. התופעה המעניינת היא שלפני שני התנאים בראשית דור יבנה הייתה משנה קדומה שלשונה עמומה; בשלב שני חכמים מתנגדים לקביעה על פי הגיל ומעדיפים במקומה קביעה אחרת לפי סימנים. ההתנגדות מיוחסת במקור אחד לרבי יהושע ובמקור אחר לרבי עקיבא. רבי עקיבא למד אצל רבי יהושע וגם אצל רבי אליעזר, אך אין לטשטש את העובדות. רבי יהושע במשנת פרה אינו מבין את קביעת הזמן של ההלכה הקדומה, אך הוא מקבל את הסברה ואינו חולק עליה. במשנת בכורות דווקא רבי עקיבא חולק ותובע דיון פרטני, ולא כְלל משפטי אחיד, ואילו בתוספתא בכורות מיוחסת ההתנגדות לשיעורים קבועים לרבי יהושע, נמצא שזו מחלוקת בין תלמידי בית שמאי ובית הלל. המסורות חלוקות, אפוא, וקשה לקבוע מה היא המסורת הקדומה יותר; אבל דומה שההלכה הקדומה קבעה זמן קבוע, וההלכה המאוחרת יותר (מדור יבנה) ניסתה למצוא סימנים שיש בהם היגיון, גם אם אינם קבועים. ועוד, רבי עקיבא של תוספתא בכורות נוקט כבר בטיעון המשפטי שהמוציא מחברו עליו הראיה: השיעורים אינם מהווים עוד עדות מספקת, ועד שאין ודאות שהבהמה לא הבכירה אין לכוהן תביעה תקפה שהוולד הוא בכור. רבי מאיר חולק על כולם, ואין זה רגיל שתנא מאוחר יחלוק על קודמיו. גם העמדה של חכמים "או רביעית" איננה במשנת בכורות, וההלכה הקדומה לא קיבלה אותה.
נציין עוד שבספרות חז"ל רווחות שתי צורות ההגדרה, גם לפי גיל וגם לפי סימנים. גם בבגרות הילד יש מחלוקת דומה (גיל או סימנים), ובדומה לכך יש גם בהגדרת כלים שתיים או שלוש שיטות, לפי כמות מדויקת, לפי סימנים (או חפץ אחר: כזית, כרימון וכו') או באומדנה<sup class="footnote-marker">4</sup><i class="footnote">ראו פירושנו לכלים פי"ז מ"ה.</i>.
<b>כיוצא בו אמר<sup class="footnote-marker">5</sup><i class="footnote">בכתב היד: אמ', ואפשר לפענחו כ"אמרו", כמו בחלק מעדי הנוסח.</i> כרם רבעי</b> – דין כרם רבעי נשנה במשנת מעשר שני פ"ה (מ"א-מ"ד). לא נאמר מי שנה את המשנה, וייתכן שהכוונה שוב לרבי יהושע. <b>אמרו לו מה הלשון רבעי –</b> מה משמעות המילה,<b>אמר להם כך שמעתי סתם</b> [<b>אמר</b> ] <b>בן עזיי אני אפרש אם אומר אתה רביעי לאחרין במנין</b> – הכרם הרביעי שהבעל נטע,<b> וכשאתה אומר רבעי בן ארבע שנים</b> .
<b>כיוצא בו אמר האוכל בבית המנוגע פרס משלוש לקב</b> – הלכה זו שנויה במשנת עירובין. נאמר שלהכנת עירוב יש צורך במזון שתי סעודות: "כמה הוא שיעורו? מזון שתי סעודות לכל אחד... רבי יוחנן בן ברוקה אומר: מככר בפונדיון מד' סאין בסלע. רבי שמעון אומר: שתי ידות לככר משלש לקב חצייה לבית המנוגע וחצי חציה לפסול את הגויה" (עירובין פ"ח מ"ב). קרוב עוד יותר לציטוט שבמשנתנו הוא המשפט האנונימי העוסק ישירות בדין המנוגע: "וכמה הוא פרס (הנזכר במשנת נגעים פי"ג מ"ט)? חצי ככר משלש ולקב. ושלשה שיעורין היה רבי שמעון אומר בה: בה שתי ידות מזון שתי סעודות שאמרו חכמים בערובי תחומין, רביעי (רביע) נקרא חצי פרס לפסול את הגויה, חציו נקרא פרס לאכול בבית המנוגע. מסב ואוכלה בלפתן בבינונית של כל אדם" (תוס', נגעים פ"ז ה"י, עמ' 627). רבי יהושע הוא שאמר במשנתנו הלכה זו בניסוח זה, ורבי שמעון חוזר עליה במשנת עירובין ובתוספתא נגעים.<b>אמרו לו</b> – אמור,<b> משמנה עשרה לסאה</b> – בסאה שישה קבים, ושליש קב הוא אחד חלקי שמונה עשרה של סאה. השאלה איננה שאלה של ממש, שהרי מה עדיפות יש לנקוב במידה של סאה על פני זו של קב? הקב והסאה מופיעים שניהם במקורות, ואין לאחד עדיפות על האחר. ברם הניסוח "שתי ידות..." הוא מסובך, ואנו התחבטנו ארוכות בפירושו<sup class="footnote-marker">6</sup><i class="footnote">ראו פירושנו לעירובין פ"ח מ"ב; נגעים פי"ג מ"ט.</i>. <b>אמר להם כך שמעתי סתם</b> – ללא הסבר נוסף,<b>אמר בן עזיי אני אפרש אם אומר אתה מי שלוש לקב אין בו חלה</b> – שכן חלה מרימים רק מכמות גדולה של בצק,<b> וכשאתה אומר משמונה עשרה לסאה מיעטתו חלתו</b> – אילו אמר "אחד משמונה עשרה של סאה", כלומר שהכינו שמונה עשרה כיכרות מסאה, ומכמות כזאת צריך להרים חלה – ממילא כל אחת משמונה עשרה הכיכרות הייתה מעט קטנה יותר. התשובה פחות מובהקת מהתשובות הקודמות: "אחת משמונה עשרה" היא מידה, ולא תיאור סדרי הבישול, כלומר הכינו סאה קמח וגזרו ממנה שמונה עשרה כיכרות.
המשנה חושפת פן חשוב בדרכי המסירה של קדמונינו. בראשית דור יבנה נמסרות מימרות ששוננו, אך פירושן עלום. התנאים מוסרים אותן כמעין מנטרות ואינם יודעים מה משמעות המילים, אבל במהלך הלימוד הפירוש מתברר. לעתים פירוש ההלכה ברור אך פירוש המילים מסופק (רבעי), ולפעמים הפירוש ברור אך לא ברור למה נבחר מונח פלוני ולא מונח אלמוני. תופעה זו חוזרת גם במקורות אחרים: "אמר רבי יהושע שמעתי ש<b>תמורת הפסח קריבה ותמורת הפסח אינה קריבה</b> ואין לי לפרש. אמר רבי עקיבא אני אפרש. הפסח שנמצא קודם שחיטת הפסח ירעה עד שיסתאב וימכר ויקח בדמיו שלמים וכן תמורתו. אחר שחיטת הפסח קרב שלמים וכן תמורתו" (משנה, פסחים פ"ט מ"ו). במקרה זה המשפט שהועבר מימי קדם היה סתום והכיל לכאורה סתירה פנימית, ורבי עקיבא פירשה. דוגמה קרובה ביותר היא המשנה ביבמות: "אמר רבי יהושע, שמעתי ש<b>הסריס חולץ וחולצין לאשתו והסריס לא חולץ ולא חולצין לאשתו</b> ואין לי לפרש. אמר רבי עקיבא: אני אפרש. סריס אדם חולץ וחולצין לאשתו מפני שהיתה לו שעת הכושר, סריס חמה לא חולץ ולא חולצין לאשתו מפני שלא היתה לו שעת הכושר. רבי אלעזר אומר, לא כי, אלא סריס חמה חולץ וחולצין לאשתו מפני שיש לו רפואה, סריס אדם לא חולץ ולא חולצין לאשתו, מפני שאין לו רפואה" (פ"ח מ"ד). גם כאן היה משפט סתום, ורבי עקיבא פירשו. רבי אליעזר מסכים עם הפירוש, אבל מציע לאותה הבחנה בין סריס לסריס חמה הלכות אחרות.
הבעיות הפרשניות נובעות מכך שלעתים נוסחו המסורות כחידות ובחידודי לשון, ניסוח שהקל על הזיכרון אך הכביד על ההבנה, כגון "יש מראה נגעו לכהן ונשכר ויש מראה ומפסיד..." (משנה, נגעים פ"ח מ"י). במקרה זה הפרשנות מובנת ומובאת במקום, אך לעתים היא נשכחה. בכל המקרים שהבאנו המצטט הוא רבי יהושע, והמסורות הן מסורות קדומות יותר, מן הסתם מימי הבית שני.
לעומת זאת למינוח "אני אפרש" משמעויות שונות במקורות: "אמר רבי יודה, העיד נחמיה איש שיחין את רבי עקיבה, האשה שותה ושונה. אמר רבי עקיבה אני אפרש. מאיש אחד אין האשה שותה ושונה, משני אנשים האשה שותה ושונה. וחכמים אומרים בין מאיש אחד בין משני אנשים שותה ושונה" (ירו', סוטה פ"ב ה"ה, יח ע"ב). "אני אפרש" לא בא כאן רק לפתור ניסוח תמוה, אלא מביע גם הסתייגות של חכם מניסוח כוללני, הסתייגות שאיננה מקובלת על הכול<sup class="footnote-marker">7</sup><i class="footnote">ראו גם תוס', נידה פ"ב ה"ב, עמ' 642, מחלוקת בית שמאי ובית הלל, והסבר של רבן שמעון בן גמליאל. הסבר זה מצוטט בשאילתות דרב אחאי גאון (שאילתא לג) בלשון "אני אפרש". "אני אפרש" כפרשנות רגילה מופיע גם בבבלי, זבחים יג ע"א, אך איננו במקבילות התנאיות. השוו תוס', זבחים פ"א ה"ח, עמ' 480; ספרא, ויקרא דיבורא דנדבה, פרשה ד ה"ה, ו ע"ב.</i>.
סוג אחר של מסורות שאינן מובנות מופיע בתלמודים: "אמר רבי יוחנן: שלש לשונות שמעתי, אחת של פרה, ואחת של שעיר המשתלח, ואחת של מצורע. אחת משקל עשרה זוז, ואחת משקל שני סלעים, ואחת משקל שקל, ואין לי לפרש. כי אתא רבין פירשה משמיה דרבי יונתן" (בבלי, יומא מא ע"ב). לאמורא הייתה מסורת על סוגי לשונות, אך פרטיה נשכחו, ופורשו על ידי אמורא מאוחר יותר מדעתו, או ממסורת ששמע. כמו כן: "אמר רב הונא: שמעתי שתי פיקות, אחת של שתי ואחת של ערב, ואין לי לפרש. כי אתא רב דימי אמר רבי יוחנן: שלש פיקות שמעתי, אחת של שתי, ואחת של ערב, ואחת של פיקה גדולה של סקאין, ואין לי לפרש. כי אתא רבין פירשה משמיה דרבי יוחנן: של אשה – כשל שתי, של בהמה – כשל ערב, פיקה גדולה של סקאין, כדתנן..." (בבלי, בכורות כב ע"א). שתי המסורות קשורות לרבי יוחנן, נראה שרב דימי תלמידו של רבי יוחנן הוא שאמר "אין לי לפרש", ותלמידו השני של רבי יוחנן ידע כיצד לפרש.
כל המימרות התנאיות שהבאנו מזוהות עם רבי יהושע, ותלמידיו מפרשים אותן. מימרות אלו, כמו המימרות האמוראיות, מעידות על מסירה של מימרות שמשמעותן אבדה, ואף על פי כן המשיכו לשננן. בכל המקרים התנאיים מדובר במסורות החוזרות לימי הבית, כבר אז הן היו ערוכות ומוסדרות, והועברו כלשונן ללא הבנה ופירוש.
העברת מסורות ללא הבנתן היא פרי של שמרנות המסירה. למשל, במשנת עדיות משתמשים בית הלל במידה הארכאית (המקראית) "הין", ומסבירה המשנה "אלא שאדם חייב לומר בלשון רבו" (פ"א מ"ג)<sup class="footnote-marker">8</sup><i class="footnote">ראו עוד בבלי, ברכות מז ע"א, שם אמורא מסביר ניסוח מסורבל באותו הסבר. כמו כן ראו בבלי, בכורות ה ע"א.</i>. תופעה זו מתקשרת לנימוק "לא שמעתי". "לא שמענו" (לא שמעתי) הוא ביטוי ברור להיעדר מידע הבא ממסורת, והוא רגיל בעיקר בפי חכמים שהיום היינו קוראים להם "מסורתניים", כלומר אלו הנשענים בעיקר על מסורת. הביטוי רגיל אצל רבי אליעזר שמימיו לא אמר דבר שלא שמע מרבותיו: "...ולא שהיה רבי ליעזר מפליגן, אלא שלא אמר דבר שלא שמע מימיו"<sup class="footnote-marker">9</sup><i class="footnote">תוס', יבמות פ"ג ה"א; בבלי, יומא סו ע"ב, וראו פירושנו ליבמות פ"ב מ"ג.</i>. רבי אליעזר מצטייר כחכם שמרן שלא רצה להסיק הלכות מהיקש או משיקול דעת. זו אכן מידתו של רבי אליעזר המתואר כ"בור סוד שאינו מאבד טיפה" (משנה, אבות פ"ב מ"ח). התיאור בברייתא שציטטנו מביא עד לאבסורד מידה זו, ויש בו הפרזה רבה. לגופם של דברים, רבי אליעזר היה שמרן מתוך עיקרון, והמסורת מציירת אותו כמוסר ולא כחדשן. הברייתא, כמו גם המשנה באבות, אינן סיכום כולל של דרכו, ויש לראותן רק כמרכיב אחד בהשקפת עולמו. בפועל אין ספק שרבי אליעזר חידש רבות ודן בדברים מתוך שיקול דעת עצמאי, כפי שעולה מעדויות נוספות שלא כאן המקום לפרטן. הביטוי "לא שמענו" מופיע גם בדברי חכמים אחרים, והוא מעיד על מגבלות שיקול הדעת שחכמים נקטו לעצמם<sup class="footnote-marker">10</sup><i class="footnote">כגון משנה, כריתות פ"ג מ"ח-מ"ט; נגעים פ"ט מ"ג; פי"א מ"ז. </i>, ועל כן רבי אליעזר מתאר את עצמו, כשם שאחרים מתארים אותו, כשמרן<sup class="footnote-marker">11</sup><i class="footnote">הביטוי מצוטט בשמו גם בנגעים (פי"א מ"ד), אבל שם הוא העברה ממשנתנו. העברה כזאת איננה מעשה עורך טכני, להערכתנו היא משקפת את דעתו של העורך על דמותו של רבי אליעזר. ראו עוד גילת, ר' אליעזר.</i>. יש חכמים שעבורם "לא שמעתי" היה סוף העיון, או לפחות טיעון מרכזי בעיצוב ההלכה<sup class="footnote-marker">12</sup><i class="footnote">כגון יבמות פט"ו מ"ב; עדיות פ"א מי"ב; בכורות פ"ו מ"ח ומקבילותיה. באבות פ"ה מ"ז מתוארת דרך זו לשבח.</i>, ויש שעבורם היה זה אתגר שממנו החלו להפעיל את שיקול דעתם<sup class="footnote-marker">13</sup><i class="footnote">כגון רבי יהושע, כריתות פ"ג מ"ז-מ"ט; נגעים פ"ז מי"ד, ועוד. אבל במשנה נידה פ"א מ"ג משתמש רבי יהושע בנימוק "לא שמעתי", ובתוספתא פ"א ה"ה, עמ' 641, תוקף רבי אליעזר ועונה שמי שלא שמע ישתוק ולא יעיד: יש עדיפות למי ששמע. אולם רבי יהושע בתוספתא לא ויתר על עמדתו, בניגוד מה למשנה שהבאנו.</i>.
כל המקורות הללו חושפים את מקומו של השינון בעולם בית המדרש. חכמים שיננו את תורת רבותיהם, ולעתים לא הבינו אותה, אך המסורת נשמרה וזכתה להתפרש מאוחר יותר. מבחינה כרונולוגית עולה שמסורות אלו של תורה שבעל פה נוסחו בשלהי ימי הבית השני, לכל המאוחר. בתקופה זו כבר נקבעה השפה ההלכתית והמונחים כמו "כרם רבעי", "תמורה" וכיוצא באלו. אין בכך כדי לתארך את כל מכלול הקורפוס התנאי, אך יש בכך כדי להעיד על עיסוק בתורה שבעל פה ברמה גבוהה ומפורטת בסוף ימי בית שני לכל המאוחר.
את משנתנו מבריח כציר מרכזי המונח "אני אפרש", כשהוא נאמר בפי בן עזאי. משניות הסדורות וערוכות על בסיס מונח או ביטוי מסוים אינן נדירות, זו צורת עריכה מקובלת שמשנת עדיות היא אב טיפוס לה. עריכה לפי מונחים או לפי סממן חיצוני אחר איננה בהכרח מוקדמת לזו של רבי או מאוחרת לה, אלא היא צורת עריכה אחרת, שלעתים אימצה רבי וליקטה לתוך משנתנו. במקרה שלנו המונח "אני אפרש" משקף רובד כרונולוגי שני, אחרי שחכם קודם אמר את המימרה הסתומה ושאלו עליו "מה הלשון".
נמצא שלפנינו לפחות ארבעה שלבים:
1. המימרה המקורית שמוסר רבי יהושע היא לפחות מדור אחד לפניו, כלומר בזמן הבית.
2. דברי רבי יהושע והדיון עליהם הם ככל הנראה מדור יבנה.
3. עריכת המשנה המלקטת דיונים מעין אלו שבהם הופיעו המונחים "מה הלשון?" ו"אני אפרש". אפשר שהיא מדור יבנה, ואפשר שהיא לקט של דור אושא.
4. בשלב אחרון ניסחו את הרישא של משנתנו ועובדו דברי רבי יהושע לדבר הלכה כפי שמקובל במשנה, ונערכה המשנה כולה. זו עריכתו של רבי או בני דורו.
הפרק מכיל רק הלכות של חכמי דור יבנה, אך לא ייתכן לייחס רק לדור יבנה את כל השלבים, ואפשר שלפנינו מקרה המכנס את כל תקופת התנאים למשנה אחת.

Mishnah 2

<b>רבי יוסה הגלילי אומר פרים בני שתים שנאמר –</b> (במדבר ח ח)<b> ופר שני בן בקר תקח לחטאת</b> – זו דרשה לפסוק, אבל לפי פשוטו של מקרא אין הכוונה אלא לפר שני בנוסף לראשון. הדרשה המלאה מופיעה במקבילות שנצטט להלן.<b> וחכמים אומרים בני שלוש –</b> בדפוס ובעדי נוסח רבים נוסף <b>אף<sup class="footnote-marker">14</sup><i class="footnote">אפשטיין, מבוא, עמ' 1027.</i></b> – <b>"</b> אף בני שלוש". במקרים רבים נוספה או נפלה מילית זו בידי המעתיקים, ועל פי רוב אין לכך משמעות, אך במקרה זה יש לכך משמעות: אם גורסים "אף בני שלוש" הרי שהכוונה לגיל המקסימלי, פרים בני שנתיים עד שלוש כשרים לקרבן; ואם נגרוס ללא "אף" הרי שחכמים מכשירים רק פרים בני שלוש. כפי שנראה מהתוספתא, אכן זו עמדתם של חכמים. שיטה זו קשה וטעונה הסבר. פר בן שנתיים הוא פר לכל דבר, ומדוע ייפסל לקרבן? ברם, גם מהספרא ברור שזו עמדתם של חכמים.
<b>רבי מאיר אומר אף בני ארבע ובני חמש כשירין</b> – כאן מדובר בגיל המקסימלי של הקרבנות. סדר הדיון במשנה דומה לסדר של המשנה הקודמת. <b>אלא שאין מביאים זקינים מפני הכבוד</b> – במשנה הקודמת נומק הדין שאין מביאין פרה זקנה מחשש שמא תשחיר, וכאן – בתביעה שהפר יהיה צעיר ורענן, ומן הסתם גם מחירו גבוה יותר. מפשוטם של דברי רבי מאיר עולה שגם פר בן ארבע או חמש הוא דוגמה בלבד, וגם פר זקן יותר כשר לקרבן, אבל לפי התוספתא (ראו להלן) פר זקן יותר פסול לקרבן. מבחינה ביולוגית פרים מגיעים לבגרות מינית בגיל שנתיים. בני ארבע וחמש הם כבר פרים בוגרים וזקנים, אך עדיין כוחם במותניהם. אמנם כיום, תודות לתזונה משופרת, מקובל שעגל כבן שנה הוא בוגר לכל דבר, וכאמור המעבר בין עגל ופר בוגר משתקף היטב במחירו, קרי במעמדו. אך יש לשער שבתקופה העתיקה נמשך תהליך זה זמן ממושך יותר, ופר נעשה בוגר רק בשנתו השנייה.
התביעה שלמקדש יובאו קרבנות נאים מופיעה כבר במקרא (מלאכי א ח). התביעה הולמת את דרכו של המקדש שנהגו בו בכבוד, והקפידו על אסטטיקה והדר של הקרבנות, של המקריבים ושל המעמד כולו. רכיב זה מודגש רבות בספרות חז"ל המעצבת את זיכרון המקדש כמקום של כבוד ודרכי עשירות. יש להניח שבתחום זה מסורת חז"ל משקפת את הרֵאליה ההיסטורית, אך מעבר לתיאור העבר יש בה עיצוב הזיכרון כמסר להווה ולעתיד.
בתוספתא מופיעה הדרשה במלואה: "פר בן עשרים וארבעה חודש ויום אחד הרי זה פר שלם. ורבי אלעזר אומר נותנים לו שלשים יום אחר עשרים וארבעה חודש. שכל מקום שנאמר פר בן בקר בן שתי שנים, פר סתם בן שלש שנים ועד בן חמש שנים. רבי יוסי הגלילי אומר פרים בני שתים, שנאמר ופר שני בן בקר תקח לחטאת. אמרו לו: איני אומר שני אלא שני לראשון, מה הראשון לא נאכל אף שני לא נאכל" (פ"א ה"א, עמ' 630). נמצא שלפי רבי יוסי כל הפרים קרבים רק בני שנתיים, ולפי חכמים במקום שנאמר "פר בן בקר" הוא קרב בן שנתיים, ובמקום שנאמר "פר" או "פרים" סתם הם קרבים בני שלוש עד חמש שנים. בהמשך התוספתא (פ"א ה"ב-ה"ג) מובאות דרשות אחרות לפסוק, ונעסוק בהן להלן בהקשר עם מדרש ההלכה בספרא.
בספרא מובאת דרשה ארוכה בנושא: "(א) 'פר', יכול זקן? תלמוד לומר 'בן'. אי בן, יכול קטן? תלמוד לומר 'פר'. הא כיצד? בן שלש, כדברי חכמים, רבי מאיר אומר: אף בני ארבע ובני חמש כשרין, אלא שאין מביאין זקנים מפני הכבוד. (ב) רבי יוסי הגלילי אומר, מה תלמוד לומר 'ופר שני בן בקר תקח לחטאת', אם ללמד שהן שנים? והלא כבר נאמר 'ועשה את האחד חטאת ואת האחד עולה לה' ', אם כן למה נאמר 'ופר שני בן בקר תקח לחטאת' – בן ב' שנים. (ג) רבי אומר, מה תלמוד לומר 'ופר שני בן בקר תקח לחטאת', אם ללמד שהם שנים, הרי כבר נאמר 'ועשה את האחד חטאת ואת האחד עולה לה' ', אם כן למה נאמר 'ופר שני בן בקר תקח לחטאת'? אלא לפי שנאמר 'ועשה את האחד חטאת ואת האחד עולה לה' ', יכול תקדום חטאת לעולה בכל מקום ובכל מעשיה? תלמוד לומר... (ד) רבי שמעון אומר, מה תלמוד לומר 'ופר שני בן בקר תקח לחטאת', אם ללמד שהן שנים, והלא כבר נאמר 'ועשה את האחד חטאת ואת האחד עולה לה' ', אם כן למה נאמר 'ופר שני תקח לחטאת'? שיכול שתהא נאכלת חטאת זו? תלמוד לומר 'ופר שני', שני לעולה, מה עולה לא נאכלת אף חטאת זו לא נאכלת... (ה) רבי שמעון אומר כל מקום שנאמר עגל בתורה סתם בן שנה<sup class="footnote-marker">15</sup><i class="footnote">משפט זה מצוי גם בתוס', פ"א ה"ה, עמ' 630, ובהמשך שם מובא גם שבן בקר הוא בן שנתיים. נראה שהתוספתא כספרא, אבל הנוסח בה קטוע. </i>, שנאמר 'ועגל וכבש בני שנה', בן בקר בן שתי שנים, שנאמר 'קח לך עגל בן בקר לחטאת ואיל לעולה תמים', תמימים אף בשנים. פר סתם בן שלש, אף בני ארבע ובני חמש כשרין, אלא שאין מביאין זקנים מפני הכבוד" (ספרא, דבורא דחובה פ"ג ה"א-ה"ו, יז ע"ב-ע"ג).
דעת חכמים שבספרא היא שפר קרב תמיד בן שלוש. הם דורשים את הפסוק "פר בן בקר", ואף על פי כן קובעים שפר חייב להיות בן שלוש (א). זו למעשה עמדתם של חכמים במשנה המנוסחת בצורה כוללנית. עריכתה של משנתנו היא כרבי יוסי הגלילי הדורש את הפסוק "פר שני בן בקר" וסבור שפר קרב בן שנתיים (ב). רבי ורבי שמעון חולקים על הדרשה, אך זו מחלוקת על דרשת הפסוק בלבד, ואין לה השלכות לגיל של הפר (ג-ד). עמדתו ההלכתית של רבי שמעון זהה לעמדת חכמים בתוספתא, והוא מציע דרשה לאישושה (ה). נמצא שלפנינו ארבע דעות: סתם פר הוא בן שנתיים; סתם פר הוא בן שלוש ומעלה; סתם פר הוא בן שלוש ו"פר בן בקר" הוא בן שנתיים בלבד, והעמדה הרביעית היא שלמעשה אין הגבלת גיל, כנראה גם דעתו של רבי מאיר במשנה.
גם בתוספתא יש הגדרה מדוקדקת של בן שנתיים, אם הפר צריך להשלים יום אחד או שלושים יום בשנתו השלישית כדי שיכשר לקרבן (פ"א ה"א, עמ' 631). מהמקבילה בבבלי (ראש השנה י ע"א) משמע שסתם התוספתא היא עמדת רבי מאיר, שגם מסכים לחלוקה של רבי שמעון בספרא. עמדתו של רבי אליעזר בדבר תוספת שלושים יום היא עמדה מובהקת ועקבית שלו, החוזרת גם לעניין ערכין – ששנה תמה תמיד שלושים יום אחרי תום המניין הנקוב<sup class="footnote-marker">16</sup><i class="footnote">ראו משנה, ערכין פ"ד מ"ד; פ"ט מ"א, ופירושנו שם. </i>. הוא הדין לעניין גיל איילונית וסריס: "רבי יוסי בן כיפר אמר משום רבי אלעזר, שנת עשרים שנכנסו הימנה שלשים יום מונין אותה שנה שלמה. הורה רבי בלוד על תינוקות בת שמונה עשרה<sup class="footnote-marker">17</sup><i class="footnote">אליבא דמאן דאמר שאיילונית אינה פחות מבת שמונה עשרה, ראו פירושנו לנידה פ"ה מ"ז.</i> שנכנסה הימנה שלשים יום, שתהא כתינוקת בת שמונה עשרה ויום אחד לכל דבר" (תוס', נידה פ"ו ה"ג, עמ' 647; בבלי, שם מז ע"ב). כן נסתמה התוספתא בבכורות (פ"ג ה"ב, עמ' 537) בשיטת רבי אליעזר.

Mishnah 3

<b>כבשים בני שנה ואילים בני שתים וכלם מיום ליום</b> – הגיל צריך להיות מדויק מיום ליום, שנה קלנדרית. אם הכבש גדול יותר בכמה ימים הוא כבר איננו כבש, ועדיין לא איל. לכן <b>בני שלשה עשר חודש אינו כשר לא לאיל ולא לכבש</b> – שכן הוא יותר מבן שנה ופחות מבן שנתיים,<b> רבי טרפון קורהו פלגס בן עזיי קורהו</b> [<b>נוקד רבי ישמעאל קורהו</b> ]<b> פקכדיגמה –</b> חילופי הנוסח רבים: פרכריגמא, פרכידיגמא, פרוגדוס<sup class="footnote-marker">18</sup><i class="footnote">ספרי זוטא, טו ו, עמ' 18; ליברמן, ספרי זוטא, עמ' 41.</i>. כל המונחים מקורם ביוונית ומשמשים לתיאור הכבש הנתון במצב ביניים: פלגס – ביוונית πάλλαξ<sup class="footnote-marker">19</sup><i class="footnote">קרויס, מילון, עמ' 454; ערוך השלם, כרך ו, עמ' 338.</i> (פלאקס) – כלומר צעיר מדי, לא מתאים בגילו; פרכדיגמא – ביוונית παραχάραγρμα (פרכרגרמה) – כלומר מטבע שנפסל; ליברמן מעדיף את נוסח הספרי "פרוגדוס" – ביוונית προγήρως (פרוגרוס), חילוף רי"ש בדל"ת – שמשמעו זקן לפני זמנו. "נוקד" במקרא הוא רועה, ברם במשנה לא נעשה שימוש במובן זה אלא במובן אחר של בן בקר צעיר, מובן שאינו חוזר במקורות אחרים. <b>הקריבו והביאו עליו –</b> על הפלגס,<b> ניסכי איל לא עלה לא</b> (בדפוס: לו)<b> מזיבחו –</b> ולא יצא ידי חובת קרבן,<b> בן שלשה עשר חודש ויום אחד הרי זה איל</b> – יצא ידי חובתו, שכן לאחר חודש הוא כבר נחשב בשנתו השנייה, כלומר שהוא כבר "איל".
בתוספתא שנינו: "כבשים בני שנה האמורין בתורה, שלש מאות וששים וחמשה כנגד ימות החמה דברי רבי. וחכמים אומרים מאחד בניסן לאחד מניסן, מתשעה באב לתשעה באב, ונתעברה שנה נתעברה לו" (פ"א ה"ו, עמ' 630). שני התנאים מסכימים שכבש הוא כבש עד שתמלא לו שנה בדיוק מיום ליום, ואיל הוא איל משימלאו לו שנה וחודש. המחלוקת היא אם סופרים לפי שנת החמה (שנת הטבע – 365 יום), או לפי השנה העברית ולפי תאריך הלידה. אחד בניסן ותשעה באב הם דוגמאות מקריות לתאריכי לידה שונים.
כידוע השנה היהודית היא שנת ירח בת 354 יום, ושנה זו משמשת להלכה; לעומת זאת האיסיים השתמשו בלוח השנה השמשי. עם זאת, בספרות הרבנית נזכרים גם 365 ימות השנה, כגון הסיפור המאוחר שהקטורת "היתה נעשית שס"ח מנה, שס"ה כנגד ימות החמה..." (ועוד שלושה לצורך יום הכיפורים – בבלי, כריתות ו ע"א), או שיש בתורה שס"ה מצוות לא תעשה כמניין ימות החמה, מצווה לכל יום (תנחומא בובר, כי תצא ב, עמ' יז, ומקבילות רבות). המקור הראשון מעניין, שכן הדרשן רואה לפניו, באופן טבעי, שנה של 365 יום. אמנם אין זו עדות שבימי הבית הכינו קטורת כמניין ימות החמה, אבל זו עדות לזמנו של הדרשן האמוראי. הרחבנו בכך במבוא למסכת ראש השנה, ושם סיכמנו כי מניין ימות השנה לפי שנת חמה היה מקובל במזרח. על כן נראה שבמקביל לשנה היהודית הכיר הציבור היהודי את השנה הכללית, ומניין שנות החמה היה מקובל למדי בציבור, וכך נוצר תאריך כפול לפי שני המניינים. מצב מעין זה קיים גם היום: החוק והנוהל הדתי מקדשים לוח אחד, ובציבור מקובל לוח אזרחי מקביל ושונה. איננו יודעים אם המצב בימי קדם היה כמו בימינו, שהלוח האזרחי היה הלוח הנוהג למעשה, אבל מסתבר ששני הלוחות היו מוכרים. רבי, שמעורב היה בהליכות השלטון הרומי ובתרבות הכללית, נטה להשתמש בלוח ה"כללי" לצורך נושאים שונים, אך מן הסתם אין זו רק עמדתו האישית (איור 3).
ההלכות של משנתנו והמשנה הקודמת משתקפות גם בברייתות נוספות: "...כשר באילים פסול בכבשים, כשר בכבשים פסל באילים. הפלגס (הצעיר) בזה ובזה פסול. כשר בפרה פסול בעגלה, כשר בעגלה פסול בפרה, עבורה פוסלת בזה ובזה" (תוס', חולין פ"א הי"ד, עמ' 501). ההלכה של משנתנו חוזרת במדויק בספרי זוטא (טו ו, עמ' 281). רמזים נוספים להלכה של משנתנו פזורים בספרות, כגון "...מן הצאן – ולא הפלגס" (בבלי, פסחים מז ע"ב), וכן בסוגיות אחרות (מנחות צא ע"ב), וכן " 'צאן' לרבות כל משמע, צאן אף החרשת אף השוטה אף הננסת. מן הצאן לא הפלגס..." (ספרא ויקרא, דבורא דחובה, פרשה י ה"ד, כד ע"ב).
מבחינה חברתית נוצר מצב של מודעות מתמדת לקודש. בעלי הבהמות והצאן צריכים היו לשמר מעין תעודת לידה לבהמות, ובעיקר לבני הצאן – כאן נדרש דיוק של יום הלידה. המקדש מצדו אפשר שסמך על דברי המוכרים; אם הוא לא סמך עליהם באופן עיוור הרי שנדרשו משגיחים משלו בעדרי הצאן, או שהיו לו מוכרים מקובלים שמכרו את כבשים למקדש, מן הסתם במחיר מופקע. בתוספתא: "שנה האמורה בבתי ערי חומה<sup class="footnote-marker">20</sup><i class="footnote"> משנה, ערכין מ"ג-מ"ד.</i>, ושתים שבשדי אחוזה<sup class="footnote-marker">21</sup><i class="footnote">הכוונה לדין שבמשנת ערכין פ"ז מ"א; פ"ט מ"א.</i> ושש שבעבד עברי ושאר כל השנים של בן ושל בת, כולן מיום ליום. של עולת חובה יחיד כשרות מיום שלשים והלאה ואף ביום שלשים ואם הקריבו ביום השמיני כשרות" (פ"א ה"ז, עמ' 631). בתוספתא מובאת רשימה של הלכות שבהן יש משמעות לחישוב "מיום ליום", וכדרכן של רשימות מעין אלו אין היא מלאה. כך, למשל, גם בדיני חזקה ושכר הבתים יש לכך משמעות. ברם אין טעם להשוואה בין ההלכות, ובכל אחת יש לצפות לחישוב אחר. הניסוח בתוספתא הוא כאילו רק עולת חובה של יחיד היא מיום השלושים, אבל מהתוספתא הבאה משמע שזהו ניסוח כוללני ואיננו מדויק.
המקדש ועולי הרגל היו צרכנים גדולים של קרבנות, ואי הקפדה על הגיל המדויק של הכבש והאיל הייתה יוצרת לחצים כלכליים כבדים. איננו יודעים אם הלכה זו בוצעה הלכה למעשה, אך גם ההנחה העומדת מאחורי הלכות אלו מניחה שקיימים מעגלים רחבים מעבר למכהנים בקודש הקשורים בהלכות המקדש ונותנים כתף לשמירת הלכה זו.

Mishnah 4

<b>חטאות הציבור ועולותיהן חטאת היחיד אשם נזיר ואשם מצורע כשירין מיום שלשים והלאה אף ביום שלשין</b> – לכל הקרבנות המנויים כאן מביאים שעיר או כבש בני שנה, והמשנה מלמדת שאין להקריבם לפני שמלאו להם שלושים יום. נתון זה לא היה ברור במשנה הקודמת, אך משתמע ממשנתנו. המשנה נוקטת שני תאריכים ראויים: יום שלושים ואחד הוא היום המינימלי הרצוי, ויום שלושים הוא יום אפשרי, אבל<b>אם הקריבן ביום שמיני כשירין</b> – אבל גם טלה בן שמונה ימים כשר לקרבן. <b>נדרים ונדבות הבכור והמעשר והפסח כשירין מיום השמיני והלאה אף ביום השמיני</b> – כקרבנות נדבה רשאים להקריב מלכתחילה טלה בן שמונה ימים. ההבדל הוא רק בשאלה האם הדבר רצוי, או מותר בדיעבד. הקבוצה הראשונה (חטאות הציבור) כוללת קרבנות חובה, ולכן הטלה כשר רק בדיעבד; אבל הקבוצה השנייה כוללת קרבנות נדבה, ובנדבה הקלו להקריב טלה אף לכתחילה. בכור, מעשר ופסח אינם קרבנות נדבה, אך הקלו בהם שכן הם נתפסו כקודשים קלים, כמו נדרים ונדבות (להלן). בקרבנות נדבה אמרה התורה: "שור או כשב או עז כי יולד והיה שבעת ימים תחת אמו, ומיום השמיני והלאה ירצה לקרבן אשה לה' " (ויקרא כב כז). ברור שהפסוק שימש כבסיס להלכה, וההתחבטות לגבי קרבנות חובה נובעת מכך שההגבלה בתורה נאמרה בקרבנות נדבה, ואין אמירה דומה או שונה לגבי קרבנות חובה. כן גם במדרש: " 'ומיום השמיני והלאה ירצה', יכול משמיני ולהלן יהיה מותר, ובשמיני עצמו יהיה אסור, תלמוד לומר הבכור ביום השמיני תתנו לי" (ספרא, אמור פרשה ח ה"ה, צט ע"א-ב; מכילתא דרבי שמעון בר יוחאי, כב כט, עמ' 213). אבל במכילתא נוסף: " 'תתנו לי' מלמד שכל הקרבנות כשרין מיום השמיני" (שם שם). אמנם אין במכילתא חלוקה בין קרבנות חובה לקרבנות נדבה, אך ייתכן שמדרש זה חולק על משנתנו.
לגבי פסח בכור שנינו: "רבי אלעזר אומר: הפסח אינו כשר אלא מיום שלשים והלאה. זה הכלל שאמר רבי אלעזר: כל שנאמר בו 'בן שנה' כשר מיום שנכנס והלאה, ואם הקריבן ביום השמיני כשר. בכור שנולד בו מום שוחטו ואוכלו ואפילו בן יומו" (תוס', פ"א ה"ח, עמ' 631). אם כן, הפסח אינו כבכור שעליו נאמר במפורש שיירצה ביום השמיני והלאה. רבי אלעזר מרחיב את ההלכה על כל מה שנאמר בו "בן שנה", וברשימה זו נכללים קרבן פסח (שמות יב ה), התמידים (שמות כט לח; במדבר כח ג), קרבן חג השבועות (ויקרא כג יח) וכל קרבנות הציבור בחגים (במדבר פרקים כח-כט) – כולם קרבים לשלושים יום. הביטוי "מיום שנכנס" כוונתו, כנראה, משנכנס ליום השלושים, כמו שנאמר על הפסח. קשה להניח שכוונתו משנכנס ליום השנה המדויק, וודאי שאין הכוונה ליום השמיני, שהרי נאמר שמהיום השמיני הקרבן כשר רק בדיעבד. נמצאנו למדים שלקרבנות הציבור יש להביא טלה בן שלושים יום לפחות, כמו משנתנו; אך רבי אלעזר חולק על המשנה בקרבן פסח.
אם ההלכה הקבועה בתורה היא שהקרבן יירצה מן היום השמיני, הרי שבקרבנות ציבור וחובה החמירו, ורצו שהקרבן יהיה משמעותי יותר וגדול יותר. בכור, מעשר ופסח הם קרבנות חובה של יחיד, שאינם באים בשל חטא, בניגוד לחטאת ואשם, לפיכך דינם כקרבנות נדבה והם קרבים מהיום השמיני. יתר על כן, לגבי בכור נאמר במפורש "ביום השמיני תתנוֹ לי" (שמות כב כט), וראינו שגם מדרש הפסוק קישר את הפסוק מספר ויקרא לגבי היום השמיני עם הפסוק לגבי בכור. הבכור, המעשר (מעשר בהמה) והפסח מופיעים יחדיו בסדרת הלכות, והם מהווים קבוצה מלוכדת שדיניה שווים לעניינים רבים (משנה, זבחים פ"ה מ"ח; מנחות פ"ט מ"ו ומ"ז, ועוד). עם כל זאת, קשה לראות בהסברים אלו נימוק להלכות השונות, והקביעה מצטיירת יותר כקביעה שרירותית, ומן הסתם מקובלת הייתה במסורת קדומה. צירופם של שלושה קרבנות אלו מעיד כי הנימוק להלכה איננו עצם העובדה שהקרבתם תלויה ברצונו של המקריב, אלא בכך שכל הקרבנות המנויים בפִסקה זו הם קודשים קלים.

Chapter 2



Mishnah 1

<b>במשנה נזכרות שתי מחלוקות של רבי אליעזר וחכמים. לכאורה אין ביניהן קשר ענייני, אלא טכני בלבד. עם זאת, ייתכן ששתיהן עוסקות בפרשנות הלכתית להוראה המקראית שעל הפרה להיות תמימה. המחלוקת האחת עוסקת בפרה אדומה מעוברת, והאחרת – האם פרה אדומה נלקחת מן הנכרים. בקנייה מן הנכרי יש לחשוש שבתקופה שבה לא הייתה הפרה בהשגחה היא לא נשמרה בתמימותה; אך ייתכן שגם עצם הורתה ולידתה בין הנכרים פוסלת אותה מתמימותה.</b>
<b>רבי אליעזר אומר פרת חטאת</b> – "פרת חטאת" הוא כינוי לפרה אדומה, שכן אין לנו קרבן אחר של פרה. פרת חטאת היא הפרה שממנה מכינים מי חטאת.<b> המעוברת כשירה</b> – על הפרה האדומה נאמר: "פרה אדֻמה תמימה אשר אין בה מום, אשר לא עלה עליה עֹל" (במדבר יט ב). השאלה היא, האם כשעלה עליה זכר נפל פגם בבהמה. לדעת רבי אליעזר הבהמה כשרה, <b>וחכמים פוסלין</b> – פרה מעוברת אינה בבחינת "תמימה". להלן במ"ד נשוב לשאלה. <b>רבי אליעזר אומר אינה נלקחת מן הגוים וחכמים מכשירין</b> – פרשת פרה היא חלק ממחלוקת כללית על מידת הקשר שבין הגויים למקדש. לסוגיה זו כמה וכמה סעיפים: אילו קרבנות ניתן לקבל מן הנכרי ובאלו אין לנכרי חלק ונחלה? האם מותר לנכרי לשהות במקדש ובחצרותיו, והיכן? כולם מתחבטים בשאלה הכללית האם הנכרים יראי ה' רצויים, ובאיזו מידה הקב"ה ועבודתו הם נחלתו הבלעדית של עם ישראל.
נפתח תחילה בעדויות על הפרה האדומה. בתוספתא חוזרת המחלוקת שבמשנתנו, ונוסף שם סיפור המעיד על שיטתם של חכמים: "רבי אליעזר אומר: אין ניקחת מן הגויים. אמרו לו מעשה ולקחוה מבין הגויים בצידן, ודומא היתה נקראת. רבי יהודה אומר: משמרין אותה שלא לעבוד בה כל עבודה. אמרו לו אם כן אין לדבר סוף, הרי היא בחזקתה כשרה. רבי מאיר אומר: פרה שגלגלי עיניה שחורין, אם אין פרה אחרת כיוצא בה, פסולה" (פ"ב ה"א, עמ' 631). בספרי זוטא מובאת סדרת מעשים הבאים להדגים הלכות שונות בפרה: "(א) אמרו מעשה שלקחו פרה עוברה אדומה מן הגוים [והיו משמרין אותה עד שהיתה יולדת, אם היה ולדה כשר לפרה], והיו משמרין אותה עד שהיתה בת שלש שנים, וחוזרין ולוקחין אותה מתרומת הלשכה. לקיים מה שנאמר 'ויקחו אליך פרה', שלא יקחו עגלה ויגדלוה. (ב) רבי אליעזר אומר: אין לוקחין אותה מן הגוים וחכמים מכשירין. (ג) אמרו מעשה שלקחו פרה מן הערביים, והיו קורין אותה דמת דמת והיא רצה ובאת... (ד) מעשה שירדו זקני ירושלים אצל גוי אחד, ששמעו שפרה אדומה אצלו, ושמה עליהם באלף זהובים. אמר, למחר היהודים אומרין 'אשר לא עלה עליה עול', היה מניח עליה עול על צוארה. אמרו לו, הוציאה אלינו, ונתנו לו אלף זהובים. הוציאה להן. אמרו לו, אפילו אתה נותנה לנו חנם אין לנו בה הנאה, החזר לנו את הדמים. כיון שלקחו הימנו את הדמים, עלה לראש הגג ונפל ומת. סימן היה לחכמים ששתי שערות היו בכתפה שתי וערב, ובשעה שעולה עול על צוארה היו נושרות והיו עיניה בולטות למקום הניר" (ספרי זוטא, יט ב, עמ' 300).
מן המעשה הראשון מתבררת ההלכה שאין המקדש מגדל פרות, אבל בפועל זה מה שנעשה. המקדש קנה פרה מגויים וגידל אותה עד שילדה פרה כשרה. לא מוסבר למה לא השתמשו בפרה הראשונה, אולי מפני שהייתה בוגרת או שעבדו בה, או שנרתעו מפרת גויים – מכל מקום לפי פשט הכתוב, שאלת הקנייה מהגוי אינה עולה. ההלכה השנייה היא דברי משנתנו. הפִסקה השלישית היא מעשה הקרוב למעשה שבתוספתא, ולמעשה הראשון שנזכר בספרי זוטא. את הפרה קנו מהערבים והיא שהתה במקדש זמן רב, עד שהיה לה שם חיבה, "דמת" (בארמית "אדומה" – וייתכן שיש כאן משחק מילים, שכן היא נקנתה מהערבים, ואלו קרובים לבני אדום ולמחוז אדום). הסיפור בספרי שונה מזה של התוספתא בפרטים הקטנים. הקנייה הייתה מהערבים ולא מסתם גויים, ולא נאמר בספרי שהפרה נקנתה בצידן (היא צידון, או ציידן שממזרח לכנרת).
המעשה האחרון בא להדגים את ההלכה שאם עלה עליה עול היא פסולה – הלכה שתידון להלן במשנה ב. אבל הסיפור משתלב יפה בנושא הכללי של קניית פרה אדומה מהגויים, ודומה שכל הסיפורים אינם רואים בכך בעיה הלכתית.
המסורת שבמדרש זכתה לפיתוח אמוראי מיוחד. לפי מסורת האמוראים היה <b>באשקלון</b> גוי אחד שנקרא <b>דמה</b> בן נתינה, שהיה ראש "פטרבולי" באשקלון. "פטרבולי" הוא תואר כבוד בעיר היוונית, ופירושו אבי הבולי, היא מועצת העיר. על גוי זה מסופר שכיבד את אמו עד מאוד, ובנוסח אחר שכיבד את אביו. מסופר עליו שפעם נמנע מלמכור אבן יקרה למקדש<sup class="footnote-marker">1</sup><i class="footnote">פרט זה כבר שייך לפיתוח הספרותי ואינו בכל הנוסחאות.</i> משום שאביו ישן על התיבה שבה הייתה מונחת האבן ולא רצה להעירו. בשכר זה זכה ונולדה בעדרו פרה אדומה, והוא מכר אותה למקדש בהון רב. סיפור זה מופיע בבבלי ובירושלמי<sup class="footnote-marker">2</sup><i class="footnote">ירו', פאה פ"א ה"א, טו ע"ג; קידושין פ"א ה"ז, סא ע"ב; דברים רבה, טו; פסיקתא רבתי, כג-כד, עמ' קכג ע"ב; בבלי, עבודה זרה כג ע"ב - כד ע"א; קידושין לא ע"א. בפסיקתא רבתי אלו שתי מסורות נפרדות, האחת שכיבד את אמו והאחרת שכיבד את אביו ומעשה האבן והפרה. </i>. העיבוד האמוראי מכנס את שני המעשים. מצד אחד הוא מציג גוי כשר שראוי לקנות ממנו פרה אדומה (בניגוד לסוחר הנכרי בספרי זוטא), ושם הגוי הוא דמה, כשם הפרה במדרש התנאי; והוא מאשקלון, שהיא עיר בגבול ערביה שיש לה קשרים עם אדום. למשל, מסופר על הורדוס האדומי שהוא נולד באשקלון. בשלהי ימי הבית השני הייתה אשקלון עיר נכרית שלא נכללה לא בממלכת החשמונאים, לא בתחום ממלכת הורדוס ולא בתחום פרובינציית יהודה. היא הוחזרה ליהודה רק לאחר המרד הראשון (מרד החורבן) בתאריך בלתי ברור<sup class="footnote-marker">3</sup><i class="footnote">ראו ספראי, אשקלון.</i>. על כן קל להבין כיצד הוסבה מסורת על פרה שנקנתה מערבים לאשקלון.
קבלת קרבנות נדבה מן הנכרים היא בבחינת הלכה מקובלת ונפוצה. דנו בכך במפורט בפירושנו למשנת שקלים (פ"א מ"ה; פ"ז מ"ו). בדיוננו הדגשנו שרוב המקורות מתירים לקבל מהם קרבנות נדבה בלבד. הדגשנו שבתפיסת העולם המקובלת בעולם הרומי הייתה קבלת קרבן מאדם זר מעשה שבכל יום. רק במקורות האמוראיים מסתמנת הסתייגות מסוימת<sup class="footnote-marker">4</sup><i class="footnote">הוספה לפסיקתא רבתי, קצב ע"א.</i>, ובבבלי אף התנגדות לקבלת צדקה מגויים.
בספרות קיימות עדויות רבות להשתתפות גויים בחיי היום-יום במקדש. דומה שספרות התקופה ציינה בהנאה ובגאווה מיוחדת שגם לא-יהודים מעריצים את אלוהי ישראל, אף שאינם עובדי ה' במובהק. כבר בספר תהילים נזכרים יראי ה' הבאים למקדש, "יראי ה' ברכו את ה' " (תהילים קלה כ; קיח ב-ד; קטו י-יג, ועוד). בתקופה זו יראי ה' עדיין אינם קבוצה מוגדרת, אלא סתם גויים המצויים בחצרות בית ה'. המקורות מספרים לפי תומם על נכרים המסתופפים בירושלים בזמן העלייה לרגל<sup class="footnote-marker">5</sup><i class="footnote">מעשי השליחים ב 10; כא 29-28; יוחנן יב 20; מעשי השליחים ח 26; בבלי, פסחים ג ע"ב, ועוד.</i>, ויוספוס מתגאה בכך ורואה בהם הוכחה לשמו המפורסם של המקדש בירושלים<sup class="footnote-marker">6</sup><i class="footnote">קדמ', י 319-318; ראו עוד מלח', ו 427.</i>. ברוח דומה מתאר המדרש חבורה של גויים המגיעים לעיר לצורכי מסחר, ובאים למקדש כדי לראות את טיבו של המקדש ואת טיבה של עבודת ה'<sup class="footnote-marker">7</sup><i class="footnote">ספרי דברים, שנד יט, עמ' 416.</i>. האדומים שמהם נמנעה הכניסה לעיר מתלוננים שאפילו לנכרים ניתן לבוא בשערי העיר ללא הפרעה<sup class="footnote-marker">8</sup><i class="footnote">מלח', ד 275.</i>, ואילו מהם נשללה זכות זו. אדומים אלו היו יהודים לכל דבר אשר באו לירושלים כדי להגן עליה מפני הרומאים, אלא שחיו בארץ אדום, ואולי גם נחשבו לצאצאי האדומים שהתגיירו מאה ושבעים שנה קודם לכן. יוספוס שם בפי חנן, ממנהיגי העיר, את הטענה שהקנאים מחללים את המקום שאפילו הגויים נוהגים בו כבוד ובאים להתפלל בו<sup class="footnote-marker">9</sup><i class="footnote">מלח', ד 262.</i>. בחצר המקדש הוצבו סורגים התוחמים את השטח שעד אליו רשאים הנכרים להיכנס. על הסורגים ידוע מן המקורות, ואחד מהם אף נתגלה ועליו כתוב: "איש נוכרי לא יכנס לפנים מן המחיצה המקיפה את המקדש ומי שייתפס יתחייב בנפשו ודינו מיתה"<sup class="footnote-marker">10</sup><i class="footnote">שובה, כתובות ירושלים, עמ' 361-358, וראו ספראי, העליה לרגל, עמ' 95-92.</i> (איור 4)
כתובת האוסרת על כניסת נכרים למקדש). המחיצה מעידה כי כניסת נכרים להר הבית הייתה אקטואלית.
כאמור, המקורות היהודיים ראו בהשתתפות הגויים בעבודת ה' משום הכרה בבורא עולם, והתפארו בהתפשטות האמונה באל האחד; ברם כפי שהסברנו, מבחינתם של הגויים הייתה זו מחווה מחייבת הרבה פחות: מבחינת הנכרי הייתה זו מחווה פוליתאיסטית שגרתית, אך היהודים נתנו לכך משמעות מונותאיסטית מחייבת יותר.
מכל מקום, העמדה שאין קונים מהגויים קרבן נראית מחמירה ביותר. הסיפורים שהבאנו המעידים על קנייה מהנכרים מלמדים אולי שדברי רבי אליעזר אינם משקפים מסורת, אלא הם חידוש הלכתי. רבי אליעזר ידוע כחכם שלא אמר דבר שלא שמע מימיו (ראו פירושנו לפ"א מ"א לעיל), ואם דבריו הם מסורת מרבותיו אזי כל הסיפורים הם פיתוח מאוחר שבא להצביע על הפשרה ביחסים עם הנכרים. אפשר שלפנינו חומרה מיוחדת במי חטאת. כפי שראינו במבוא הוחלו על מי החטאת חומרות קיצוניות ומיוחדות, ואפשר שדברי רבי אליעזר משקפים גישה זו. רבי אליעזר בולט כמתנגד לחומרות המיוחדות, אך כאן הוא זה שדוגל בהן.
חומרו של רבי אליעזר גם בלתי מעשית וכי כיצד נתן לברר איזו גלגולים עבר הקרבן הנדרש. אמנם רבי אליעזר מדבר רק על פרה אדומה אבל אותו הגיון חל כל קרבן אחר שיהודי מביא. אולי הוא נקנה על ידי נוכרים או אמו הייתה בזמן מסוימם שייכת לנכרי. לדעתנו לפנינו חלק מהמערך הא הלכתי שכללי טקס וגאוה לאומתי קשורים בו. פרה אדומה הי קורבן 'רגיל' ייחודו רק בכך שנערך מחוץ למקדש אבל הוא בעיקר טקס פומבי חגיגי והמוני. בדברי רבי אליעזר מבצבצת הגאווה האומי. פרה אדמה שכה חשובה לנו, חייבת להתחיל את דרכה בקוגש. אי אפשר לנתק עמדה זו המהרקע הקנאי, שכפי שראינו הקנאים התנגדו לעירוב נוכרים במקדש. בהלכותיהם חתרו נגד כל שיתוף פעולה איתם. בית שמאי היו גם קנאים וגם החמירו בעיחס לנוכרים. שתי העמדות הללו משתלבות סו בזו, וטחת הן. רבי אליעזר ממשיך את שיטת בית שמאי. ייכן שבית שמאי התנגדו בזמנו לקניית פרה מהנכרים. וייתכן שזו רק עמדה מאוחרת שנוצרה בבית המדרש השמותי לאחר החורבן.
נקל לדמיין הת ההסתבכות ההנלכתית. פרה אדומה נקנתה מהנכרים, ונשרפה כדת וכדין, בתהמנגדות בית שמאי. האם אפרה מטהר? האם בית שמאי ישתמשו במי פרה אדומה של עבריינים אלו המנהילם את המקדש? פוטינציאל ההתלקחות גדול אך אין לו ביטוי במקורות. אין גם מידע כיצד תפשו האיסיים (כתות מדבר יהודה) את נושא. האם השתמשו באפר הפרה האדומה של המקדש. ואם לא כיצד נהגו?.
על כל פנים בסיפורים המאוחרים בולט מרכיב זה של קנייה מהנכרי. בין אם הקניה נכשלה (בגלל חוצפתו והתגרותו של הנכרי), או שהושלמה והייתה כשירה. על כל פנים בסך הכל, לפי המסורת בשלהי ימי בית שני שרפו שתי פרות או שלוש. מספר הסיפורים על שחיטת הפרה האדומה רבים יותר ממספר המקרים בהם הדבר נעשה. איננו יודעים איזה סיפור היסטורי ואיזה הוא יצירה אגדית שלמה. על על פנים ריבוי הסיפורים הבאים להדגיש שקונים פרה אדומה מהנכרים הלא יכול להיות מקרי. ריבוי הסיפורים מתפרש כתגובה לדעת בית שמאי. מעניין האם הפולמוס הזה התחולל כבר בימי בית שני, או שהוא כולו ספרותי, פרי פעילתו של בית המדרש. לדעתנו יש למאבק הנזכר (קניית פרה אדומה מנכרי) רקע היסטורי כלשהו. הנושא עלה בימי בית שני וחולל פולמוס כלשהו. לדעתנו קשה לתאר שבמסגרת בית המדרש, הועלתה בעייה עקרונית כזאת, ללא בסיס היסטורי, כשאלה תיאורית בלבד. התפישה הקנאית לא נותרה על כנה בימי חז"ל. לאחרה החורבן הקנאות דהתה, וקשהל נו לתאר דווקא בדור יבנה החל פולמוס בית מדרשי פנימי הלכתי מנותק מכל מציאות ממשית.
<b>ולא זו בלבד אלא כל קרבנות הציבור והיחיד באים מהארץ ומחוץ לארץ</b> – ההקשר במשנה יוצר זיקה בין חוץ לארץ ובין גויים. זיקה כזאת מתאימה להלכה עד מרד בר כוכבא, שכן רק אחריו נוצרו אזורים בארץ ישראל שהיו מיושבים בנכרים.
<b>הזיקה בין חוץ לארץ והיישוב הנכרי</b> 
משנתנו מזהה את חוץ לארץ עם יישוב נכרי, כך גם במסכת גיטין: "המוכר עבדו לגוי או לחוצה לארץ יצא בן חורין" (פ"ד מ"ו). במשנה זו מכירה לחוץ לארץ היא מכירה לגויים. המשנה אינה מבחינה בין מכירה לגוי בחוץ לארץ ובין מכירה ליהודי, והמפרשים התחבטו מדוע מכירה ליהודי בחוץ לארץ היא איסור כה חמור שקנסו את האדון בגללו. הפירוש המקובל הוא שאסור לצאת לחוץ לארץ (תוספות יום טוב, הרע"ב ואחרים), ברם הסבר זה קשה. אמנם איסור זה היה קיים אך הוא היה תאורטי לחלוטין, והרחבנו בכך בפירושנו לכתובות (פי"ג מי"א). אי לכך, אם ישראל נהגו לצאת לחוץ לארץ כיצד זה קונסים קנס כה חמור את המוציא את עבדו לשם? אפשר שההנחה היא שאפילו נמכר העבד ליהודי בחוץ לארץ הוא יתקשה לשמור מצוות: אמנם הוא חי בביתו של יהודי, אבל המסגרת המשפטית והחברתית נכרית. ועוד, אם בעליו היהודי ירצה למכרו, לא תמיד יימצא לו קונה יהודי.
להערכתנו, "חוץ לארץ" הוא מונח נרדף לנכרי, או למכירה לסוחר עבדים שעלול למכרו לכל מאן דבעי. אנו הסברנו את המשנה בהתאם לפרשנות הבבלי שגם מכירה ליהודי בחוץ לארץ אסורה, אולם בתוספתא יש מחלוקת המבחינה בין סתם גוי וחוץ לארץ: "רבן שמעון בן גמליאל אומר: פעמים יצא ופעמים לא יצא. כיצד? אם פלוני בן פלוני מכרני עבדי לפלוני אנטיוכי – יצא בן חורין. לפלוני אנטיוכי שרוי בלוד – לא יצא בן חורין" (עבודה זרה פ"ג הי"ח, עמ' 465; בבלי, גיטין מד ע"ב). אם כן, המוכר לגוי בארץ לא יצא בן חורין, ורק אם מכר לגוי השוכן בחוץ לארץ יצא העבד לחופשי. זו, אם כן, עמדתו של רבן שמעון בן גמליאל, וחכמים חולקים.
מכירת עבד לנכרי
המשנה משקפת כנראה את דעת תנא קמא, אם כי בדוחק ניתן להעמידה גם כרבן שמעון בן גמליאל. עמדתו של רבן שמעון בן גמליאל מובנת. מכירה לגוי בארץ משאירה את העבד במרחב יהודי, ויש סיכוי שייפדה או שהגוי יאפשר לו לשמור מצוות, אבל מכירתו לגוי בחוץ לארץ מוציאה אותו מכלל החברה היהודית.
לפי שתי הדעות משתקפת הערכה של החיים בארץ ובחוץ לארץ. בארץ יכול יהודי, ואפילו עבד, "להסתדר", והאווירה מאפשרת השתתפות בקהילה היהודית. אבל בחוץ לארץ אפילו היהודים מרוחקים ממצוות, והעבד הרוצה לשמור מצוות יתקשה בכך. הערכה דומה משתקפת ביחס לגיטין שנכתבו בחוץ לארץ (משנה, גיטין פ"א מ"א). ההנחה היא שגיטין אלו לא נעשו כהלכה, ואי אפשר לסמוך על יהודי התפוצות בנושא. אין זה פלא שיהודי בבל העריכו שהגיטין שנעשים בבבל תקפים, כפי שראינו בפירושנו למשנה שם.
עם כל הסברנו, הקנס על מכירה לחוץ לארץ מעט קשה. הרי השאלה החשובה היא אם הקונה יהודי או גוי, וגם בחוץ לארץ היו יהודים, ובארץ היו גויים. אפשר שההלכה חוזרת לתקופת המקרא. הגוי בארץ הוא גר תושב, ועבד יהודי הנמכר לו יוצא ביובל והקרובים רשאים לפדותו (ויקרא כה מז-נד), ואילו עבד הנמכר לחוץ לארץ יוצא מגדר השליטה היהודית. ההלכה במשנה משקפת, אפוא, את הדרשות למקרא, למציאות שכבר פג תוקפה והשתנתה. הדיון בעבד הוא כדיון ביובל, מציאות מקראית אוטופית שאיננה קיימת עוד. אפשרות זו מאירה את המשנה באור אחר, תאורטי. למרות כל ההסברים נראה שבעיקרו של דבר ובמקורה של המשנה היא משקפת זהות בין חוץ לארץ ובין גויים, היות שמספר הנכרים בארץ היה מועט. הלכה כזאת מתאימה לתנאים בארץ עד המרד הגדול, ובדוחק גם עד מרד בר כוכבא. בדור אושא כבר הייתה המציאות בארץ שונה, ועמדתו של רבן שמעון בן גמליאל, בן הדור, משקפת זאת.
כיוון שלדעת חכמים במשנתנו מותר לקנות פרה אדומה מגויים, אין מניעה לקנותה מחוץ לארץ, והיא הופכת חלק מן הנוהל המקובל לגבי כל קרבנות בהמה. כלומר, חכמים מסרבים לקשור משמעות ערכית למיקומה ולבעליה של בהמה קודם שהוכרזה לקרבן. אשר לעמדתו של רבי אליעזר, אפשר שהיא מייצגת התנגדות לקניית קרבנות (ציבור) מגויים. אך אפשר גם שזו חומרה מיוחדת בפרה אדומה בגלל חשיבותה הדתית וקדושתה. החמרות בדיני פרה אדומה מיוחסות בדרך כלל דווקא לרבי יהושע (ראו במבוא למסכת), אך בעניין דילן ההחמרה באה מרבי אליעזר (או אולי יש לגרוס רבי אלעזר?).
המשנה משרשרת נוהלי קרבנות מעבר לנהלים לגבי הגויים או לגבי הבהמות, ועוברת לדיון בקרבנות מן הצומח. <b>מן החדש ומן הישן</b> – תבואה חדשה (היבול של השנה החדשה) מותר לאכול רק אחרי הנפת העומר ביום השני של פסח. מנחות מותר להביא מן הישן וגם מן החדש, לאחר שהותר. <b>חוץ מן העומר ושתי הלחם שאינן באין אלא מן החדש ומן הארץ</b> – העומר ושתי הלחם עיקרם פרי הארץ, ולכן הם באים רק מן החדש ומן הארץ, בניגוד למנחות אחרות הבאות גם מחוץ לארץ. מתאים למקדש לאסור הבאת חיטה ושעורה מחוץ לארץ, אך אין לכך מקור מפורש. הדבר מתאים, שהרי פרי הארץ נחשב למשובח יותר, ואכילתו אינה כרוכה בבעיות של טהרה, ברם אין לכך עדות.
כל הסיפא של משנתנו מועתקת ממקומה הראשוני במשנה מנחות: "כל קרבנות הצבור והיחיד באים מן הארץ ומחוצה לארץ מן החדש ומן הישן חוץ מן העומר ושתי הלחם שאינן באים אלא מן החדש ומן הארץ וכולן אינן באים אלא מן המובחר" (פ"ח מ"א), אך רק ראשיתה שייכת לנושא שבמשנתנו, לפרה האדומה. המעתיק לא קטע את ההעתקה במקום הרלוונטי, אך לא נמנע מלקטוע את מקורה בחלקה האחרון: "וכולן אינן באים" וכו'.<sup class="footnote-marker">11</sup><i class="footnote">השוו גם תוס', מנחות פ"ט ה"ב, עמ' 525. </i> הירושלמי בשקלים משתמש בנוסח של משנתנו, וככל הנראה אינו חוזר למשנה מנחות (פ"ד ה"א, מז ע"ד).

Mishnah 2

<b>פרה שקרניה וטלפיה שחורין יגוד</b> – פרה ללא קרניים וטלפיים אינה נחשבת לבעלת מום, ולכן אם קרני הפרה או טלפיה שחורים יש לקצצם. התוספתא מדגישה שיש לקצץ רק את הטלפיים ולא את "הזכר עמהן", כלומר לא את שורש הטלף (תוס', פ"ב ה"ב, עמ' 631; ספרי זוטא, יט ב, עמ' 301).
<b>גלגל העין</b> [<b>ו</b> ]<b>השינים והלשון –</b> שאינם אדומים,<b>אינן פוסלין בפרה</b> – משום שאין דרכם להיות אדומים. <b>והננסת כשירה</b> – פרה אדומה קטנת קומה כשרה, משום שאין זה מום. כן מובא במדרש ספרא פעמים מספר<sup class="footnote-marker">12</sup><i class="footnote">ספרא, ויקרא, דבורא דחובה פ"כ ה"ו, כו ע"ב; ספרא, ויקרא, דיבורא דחובה פרשה י ה"ה, כד ע"ב, ועוד.</i>.
<b>היתה בה יבלת וחתכה רבי יהודה פוסל</b> – משום מום,<b> רבי שמעון אומר כל מקום שניטל ולא העלה מקומו שיער אדום פסולה</b> – רבי שמעון מסייג את ההלכה. מעניין להשוות הלכה זו עם נגעי אדם. אדם שקצץ נגע נחשב לחוטא ונקנס (משנה, נגעים פ"ז מ"ד-מ"ה). גם במשנה הבאה (מ"ה) תעלה אפשרות זו של תלישת סימני השחור, ונחלקו חכמים בדבר.

Mishnah 3

<b>יוצא דופן</b> – ולד בהמה שנולד בניתוח קיסרי, שיצא מדופן הבהמה, ולא בלידה רגילה – פסול. המשנה מונה רשימה של פסולים, אך יוצא הדופן הוא בבחינת "יוצא דופן". אין הוא קשור למום אלא לכך שאיננו יודעים את תאריך הלידה שלו, שכן תאריך הלידה הוא התאריך הטבעי בלבד, ומי שנולד בניתוח קיסרי אין לו אפוא שעת לידה. הלכה זו חוזרת במשניות רבות (משנה, זבחים פ"ח מ"א; פ"ט מ"ג ועוד הרבה) השונות את הרשימה המלאה של הפסולים, וזו כוללת את שלושת הפסולים שבמשנתנו. אין בספרות חז"ל הנמקה של האיסור, להוציא את דרשת הכתוב "כי יוולד – פרט ליוצא דפן"<sup class="footnote-marker">13</sup><i class="footnote">ספרי דברים, קכד, עמ' 182; ספרא, תזריע פרשה א ה"ד, נז ע"ב; שם, אמור פרשה ח ה"ב, צט ע"א; בבלי, בכורות ז ע"א; חולין לח ע"ב; כריתות ז ע"ב, ועוד. </i>. להנחה שיוצא הדופן איננו כנולד יש כמובן השלכות רבות: הוא אינו כשר כקרבן, איננו בכור ואינו פוסל בכור אחר, ואינו נעשה תמורה. בחלק מן המקורות רבי שמעון חולק ואומר שיוצא הדופן היא כיילוד<sup class="footnote-marker">14</sup><i class="footnote">משנה, כריתות פ"א מ"ה; ספרא, תזריע פרשה א ה"ד, נז ע"ב; בבלי, נידה ז ע"ב, ולהלן.</i>, אך כנראה איננו חולק על יתר רכיבי הרשימה.
עם זאת בהקשר של משנתנו, ושל משניות דומות, משתמע שיש ביוצא הדופן גם פסול של ממש. לידתו נתפסת כמעשה חשוד במקצת, כיוון שאיננה טבעית, ועל כן אינה ראויה לטהרתם של ישראל.
<b>ואתנן ומחיר פסולה</b> – אתנן ומחיר הן קיצור של המונחים המקראיים "אתנן זונה" – התשלום הניתן לזונה עבור "שירותיה", ו"מחיר כלב" – התשלום הניתן על הרבעת כלב או על כל הרבעה אסורה (ראו להלן).<b> רבי אלעזר –</b> שני נוסחים אלו מתחלפים לעתים קרובות, <b>מכשיר שנאמר –</b> (דברים כג יט)<b> לא תביא אתנן זונה ומחיר כלב בית ה' אלהיך ואין זו באה לבית</b> – האיסור הוא רק להביא את האתנן ומחיר הכלב לבית ה', ואילו פרה אדומה איננה קרבה בבית ה'. ממשנתנו לא ברור אם רבי אליעזר חולק רק על אתנן ומחיר כלב או גם על יוצא דופן. ברם בתוספתא שנינו: "יוצא דופן פסולה, ורבי שמעון מכשיר. אתנן ומחיר פסולה, ורבי אליעזר מכשיר, שנאמר 'לא תביא אתנן זונה ומחיר כלב בית ה' אלהיך', אין זו ביאה לבית" (תוס', פ"ב ה"ב, עמ' 631). אמנם רבי אליעזר פוסל יוצא דופן לפרה אדומה, אבל רבי שמעון מכשיר; רבי שמעון רואה ביוצא דופן ולד רגיל לכמה מן הנושאים (או לכולם – כריתות פ"א מ"ה, וראו פירושנו לה).
המונחים של משנתנו מוסברים במשנת תמורה: "איזהו אתנן? האומר לזונה הא ליך טלה זה בשכרך, אפילו מאה – כולן אסורין. וכן האומר לחברו הא לך טלה זה, ותלין שפחתך אצל עבדי. רבי אומר, אינו אתנן, וחכמים אומרים אתנן. איזהו מחיר כלב? האומר לחבירו הא לך טלה זה תחת כלב זה, וכן שני שותפין שחלקו, אחד נטל עשרה ואחד נטל תשעה וכלב, שכנגד הכלב אסורים, שעם הכלב מותרים. אתנן כלב ומחיר זונה הרי אלו מותרים, שנאמר (דברים כג יט) שנים ולא ארבעה, ולדותיהן מותרים, שנאמר הן ולא ולדותיהן" (פ"ו מ"ב-מ"ג; ספרי דברים, רסא, עמ' 283), ובתוספתא שם: "איזהו מחיר כלב? אלו חלופי כלב. שנאמר 'תמכר' עמך בלא הון. החליף עמו פרכילי ענבים, ועטרות של שובלין, יינות, שמנים וסלתות, כל דבר שהוא כיוצא בו קרב לגבי מזבח – אסורה" (תמורה פ"ד ה"ד, עמ' 555). האתנן אינו אסור באכילה אבל אינו ראוי לקרבן, שכן אין זה נאה שיובא לבית ה' פרי של מעשה פסול. אין זו מצווה הבאה בעברה במובן הטכני, אבל יש כאן פסול מוסרי הנאמר במפורש בתורה<sup class="footnote-marker">15</sup><i class="footnote">ראו פירושנו לסוכה פ"ג מ"א. </i>. מחיר כלב אסור אפילו לאחר שהוחלף, והפן המוסרי מודגש הרבה יותר מאשר הפן הטכני של ממון שנוצר מעברה. כאמור רבי אליעזר חולק, ומבסס את דבריו על הכתוב (וכן ספרי דברים, רסא, עמ' 283). קרוב לוודאי שלא הדרשה יצרה את ההלכה, אלא שרבי אליעזר איננו חושש לפן המוסרי. האתנן ומחיר הכלב מותרים בהנאה ואכילה, ברם אסור להקריבם במקדש, ולכן כל מה שאינו קרבן ישיר כשר, ופרה אדומה איננה קרבן.
<b>כל המומין פוסלין במוקדשין ופוסלין בפרה</b> – קרבן צריך להיות שלם, אין זה ראוי להעלות קרבן בעל מום. כבר הנביא אומר: "וכי תגִשוּן עִוֵר לזבֹח אין רע? וכי תגישו פִסח וחֹלה אין רע? הקריבהו נא לפֶחָתֶךָ, היִרצך או הישא פניך? אמר ה' צבאות" (מלאכי א ח). פרק ו במשנת בכורות עוסק במיון המומים השונים, ובהגדרה מתי נחשב המום למום קבוע הפוסל קרבן. כל המומים הללו פוסלים גם את הפרה האדומה. <b>רכב עליה</b> [<b>נשען עליה נתלה</b> ]<b> בזנבה עבר בה את הנהר קיפל עליה את המוסירה</b> – כל הפעולות האלו פוסלות את הפרה. מוסֵרה היא הרצועה הקשורה לצוואר הבהמה או לפיה ומשמשת להנהגתה (איור 5), כדברי התוספתא: "אי זו היא מסירה כל שמסר לו פרומביא במוסרה, הרי זו מסירה" (קידושין פ"א ה"ח). במשמעות זו מופיעה המילה גם במשניות אחרות: "קשרו בעליו במוסרה, ונעל בפניו כראוי, ויצא והזיק..." (משנה, בבא קמא פ"ד מ"ט), וכן במשנתנו. כך גם פירש הירושלמי באמרו: "היו לו עשרה גמלים קשורים זה בזה, מסר לו מוסירה שלאחת מהן" (קידושין פ"א ה"ד, ס ע"א). ברור, אפוא, שמוסֵרה היא החבל (פרומביה) שבפי הבהמה<sup class="footnote-marker">16</sup><i class="footnote">ראו פירושנו לקידושין פ"א מ"ד. </i>.<b> ונתן טליתו עליה פסולה</b> – כל אלו אינם מומים ואינם פוסלים את הבהמה מקרבן, אבל הם פוסלים בהמה לפרה אדומה, משום שזו כשרה רק אם היא תמימה, שלא נעשתה בה עבודה.<b>אבל קשרה במוסירה</b> – כדי לשמרה או להנהיגה,<b> עשה לה סנדל</b> – בלשון ימינו: קבע לה פרסה,<b> בשביל שלא תחליק פרס טליתו עליה מפני הזבובים כשירה זה הכלל כל שהוא לצורכה כשירה לצורך אחר פסולה</b> – עיקרון זה של "לצורכה" חוזר בתחומים הלכתיים אחרים. למשל, הכשרת טומאה באוכלין היא רק כשהפֵרות נרטבו, ורק אם נרטבו במכוון לצורך טובת הפרי וכסיום מלאכה שלו; אבל אם נרטבו באונס – אינם מוכשרים לקבל טומאה. כלומר, אליבא דחכמים השאלה העיקרית היא לשם מה נעשתה המלאכה.
ברם, עמדתו של רבי יהודה שונה<sup class="footnote-marker">17</sup><i class="footnote">ראו עוד ספרי זוטא, יט ב, עמ' 302, ואין שם תוספת למשנה. </i>: "רבי יהודה אומר משמרין אותה שלא לעבוד בה כל עבודה. אמרו לו אם כן אין לדבר סוף, הרי היא בחזקתה כשרה. רבי מאיר אומר פרה שגלגלי עיניה שחורין אם אין פרה אחרת כיוצא בה פסולה" (תוס', פ"ב ה"א, עמ' 631). לדעת רבי יהודה עיקר האיסור חל על הבעלים, והוא מוסיף ומחמיר שיש לשמור שמירה אקטיבית שלא יארע "פגם". עמדתו זו חוזרת גם להלן (מ"ד; פ"ג מ"א; יומא פ"א מ"א). בתוספתא יש הגדרה קרובה: "כל עבודות שחייבין עליהן במוקדשין, פסולה בפרה. הכניסה לרבקה ודשה עם אמה כשרה, ואם בשביל שתניק ותדוש פסולה. זה הכלל: כל שלצורכה כשרה, לצורך אחר פסולה" (תוס', פ"ב ה"ג, עמ' 631; בבלי, פסחים כו ע"א ומקבילות). מונח דומה מופיע במסכת עירובין, שם נקבע שפרצה בגדר העירוב היא כמלוא "שתי רבקות" (פ"ב מ"א). רוב המפרשים מסבירים שרבקה הוא הכינוי לצמד פרות, או לדבוקת פרות, ואת התוספתא שלנו הסבירו בעגלה שהוכנסה לדיש כדי שתהא צמד לאמהּ ותינק ממנה, ותוך כדי כך היא דשה את החיטים. במלון בן יהודה קיבלו את דעתו של אבן ג'נאח המבוססת על הערבית. בערבית "רבק" משמעו החבל הקושר את שתי הפרות לצמד<sup class="footnote-marker">18</sup><i class="footnote">מילון בן יהודה, כרך יג, עמ' 402. רש"י לפסחים כו ע"א הסביר שרבקה הוא "קופלא", כלומר הקשירה ביחד, ורבנו חננאל הסביר שהכוונה למרעה, כמו "עגלי מרבק", וראו מהר"ם חלאווה לפסחים שם. הסברו זה של רבנו חננאל אפשרי, אולי, כפירוש למשנת פרה המצוטטת בבבלי שם, אך לא למשנת עירובין. ברם, רבנו חננאל לא התכוון למרעה אלא סתם להאכלת בהמה כמו עגלי מרבק, וכן יוצא מדבריו, כפי שיובאו בהערה הבאה. </i>. ברם, בתוספתא פרה מדובר בשני מצבים: הכניסה לרבקה ודשה, או שהכניסה לינוק ולדוש כאחת. מהתוספתא ברור שבמקרה הראשון העגלה נחשבת כמי שלא עבדה עבודה, ובמקרה השני נחשבת כאילו עבדה, והכול תלוי בכוונתם של הבעלים. כלומר, "הכניסה לרבקה" היינו "הכניסה לינוק". אם כן, יש לפרש כפי שפירש רבנו חננאל: "הכניסה לרבקה – לפטמה"<sup class="footnote-marker">19</sup><i class="footnote">אוצר הגאונים לבבא מציעא, עמ' 45, ומצוטט רבות בכתבי ראשונים; וראו הסיכום של הרמב"ן והריטב"א לבבא מציעא ל ע"א: "ופירש רש"י ז"ל רבקה שקושרין שתים ושלש פרות לדישה. וכיוצא בו במסכת עירובין בפרק שני (י"ז ע"ב), 'וביניהן כמלא שתי רבקות של שלש שלש בקר', ופירוש הענין שהכניסה לזו עמהן, כדי שתינק והיא דשה מעצמה. ויש אומרים שפירוש 'לרבקה' מקום שמפטמין אותן בו, מלשון 'עגלי מרבק', ויש שונין לרבְּקה בדגשות הבי"ת ושו"א כלומר לפטמה, ור"ח ז"ל כן כתב לרבקה לפטומה ומשום הכי כשרה, דלא ניחא ליה שדישה מכחישתה" (רמב"ן לבבא מציעא ל ע"א). עם זאת, לעתים לא הובנו דברי רבנו חננאל במלואם, כפי שהראינו בהערה הקודמת. </i>, והשיעור של שתי רבקות פירושו שתי פרות אוכלות, והכול אתי שפיר.
ההלכה שפרה אדומה שעבדה עבודה פסולה חוזרת גם בספרי: "אשר לא עלה עליה עול, פוסלה. נתן עליה ידו ועבר מכאן ולהלן, הרי זו פסולה. היתה עוברת בנהר, או עולה במעלה, או יורדת בירידה. נתלה בזנבה לסעדה כשרה, שתסעדנו פסולה. קשרה במוסרה הרי זו כשרה, קיפלה ונתנה בין קרניה, הרי זו פסולה. פירש טליתו עליה מפני החמה ומפני הדבורים, הרי זו כשרה. עשה לה סנדלין בשביל שלא תחליק, הרי זו כשרה. [שכן עליה עוף כשרה, עלה עליה זכר לדעת הבעלים פסולה, שלא לדעת הבעלים כשרה]... סימן היה לחכמים ששתי שערות היו בכתפה שתי וערב ובשעה שעולה עול על צוארה היו נושרות והיו עיניה בולטות למקום הניר" (ספרי זוטא, יט ב, עמ' 300).
התוספתא מרחיבה: "העול פוסל לעבודה ושלא לעבודה. נפדות על כל פסול. מתה, תפדה. שחטה, תפדה. מצא אחרת נאה הימנה, תפדה. שחטה על גבי מערכתה, אינה ניפדית עולמית. אם מתרומת הלשכה היתה באה דמיה נופלין לתרומת הלשכה" (פ"ב ה"ד, עמ' 631). פרה אדומה נמצאת במצב מיוחד; היא אינה מוקדשת לקרבן, לכן אם נפסלה, או אפילו מצא אחרת יפה יותר, מותר לפדותה. עוד אנו שומעים שעודפי הכסף חוזרים לתרומת הלשכה, כלומר לקופת מחצית השקל. מכאן אישור לאשר ידענו ממקורות מקבילים שפרה אדומה באה ממחצית השקל, ויש לכך משמעות רעיונית שהיא כקרבן ציבור לכל דבר<sup class="footnote-marker">20</sup><i class="footnote">לחשיבות הרעיון ולפולמוס עם הצדוקים בנושא ראו המבוא למסכת שקלים. </i>. כך קובעת גם משנת שקלים (פ"ד מ"ב) שהפרה נקנית מכספי מחצית השקל. המשנה מציגה תמונה חד-משמעית שלפיה הפרה נחשבת לקרבן ציבור, ולכן נקנית מדמי מחצית השקל. גם מהספרי ברור שהפרה באה משל ציבור<sup class="footnote-marker">21</sup><i class="footnote">ספרי במדבר, קכג, עמ' 151; ספרי זוטא, חקת, יט ב, עמ' 301-300.</i>. ברם הספרי זוטא מסביר שקונים את הפרה מכספים אחרים, ורק סמוך לשרפתה חוזרים וקונים אותה מכספי תרומת הלשכה. כל זאת אף שפרה אדומה אינה קרבן כלל. בתוספתא שלנו נרמזת האפשרות שהפרה לא באה מתרומת הלשכה, שכן נאמר: "<b>אם</b> מתרומת הלשכה היתה באה דמיה נופלין לתרומת הלשכה" (תוס', שם). המדובר בפדיון פרה שנפסלה, אולם ייתכן שהכוונה לאותו סכום כסף שנדרש למימון ביניים של קניית הפרה, כמו שלמדנו בספרי זוטא, וייתכן שהיו שקנו פרה משל עצמם ואחר כך מסרוה לציבור. עם זאת, בתוספתא נרמז לאפשרות שדמי הפרה יגיעו מתרומה פרטית.

Mishnah 4

<b>שכן עליה העוף כשירה</b> – אם העוף התיישב על הפרה להנאתו, ואין לבעלים צורך בכך, כשרה.<b> עלה עליה הזכר פסולה</b> – שכן הרבעת הבהמה היא לצורך הבעלים, אף שבמקרה זה מובילים את הפרה לשחיטה ולשרפה ואיש לא יספיק ליהנות מהוולד, אך היא חדלה להיות "תמימה". <b>רבי יהודה אומר אם העלה</b> – הבעלים את הזכר,<b> פסולה</b> – שכן מעשה הבעלים הוא לצורכו,<b>אם מעצמו</b> – עלה הזכר<b> כשירה</b> – הפרה רועה במרעה ופר עלה עליה מתוך גחמתו. במקרה זה לדעת רבי יהודה אין כאן עבודה לצורכו. כמו כן במדרש ספרי זוטא: "שכן עליה עוף כשרה, עלה עליה זכר לדעת הבעלים פסולה, שלא לדעת הבעלים כשרה" (ספרי זוטא, יט ב, עמ' 301). חכמים אוסרים בשל עצם המעשה, ולרבי יהודה האיסור הוא בבחינת "חובת גברא", והוא מוטל על בעל הפרה. לעיל במשנה א נחלקו חכמים אם פרה מעוברת כשרה. רבי יהודה בשיטת רבו, רבי אליעזר, מתיר בהמה מעוברת. לדעתו, אם עלה עליה מעצמו הפרה כשרה. אבל לכל הדעות אם הבעלים העלה עליה זכר היא פסולה, לא רק משום שהיא מעוברת, אלא בגלל עצם השימוש בפרה. עם זאת, המשנה לעיל עסקה בפרה עצמה שצריכה להיות נאה ותמימה, ועתה היא עוסקת בהיבט אחר, בעבודה שנעשתה בפרה. העיסוק בהיבטים השונים מוביל להבדלי הניסוח. אצלנו אין שאלת עיבור הפרה עולה, לא זאת השאלה, אלא לשם מה עלה עליה הזכר, ואילו שם לא עלתה שאלת הסיבה אלא רק האם הפרה מעוברת. אין כאן סתירה הלכתית, אלא סיכום של אותה הלכה בהיבטיה השונים.
בתוספתא מובא סיכום הלכתי של הלכות מוקדשים, עגלה ערופה ופרה אדומה (פ"ב ה"ה-ה"ו, עמ' 631). ברם זה סידור עריכתי שונה, בסגנון של "חומר ב... וב...", אך אין בו חומר הלכתי אחר. שיטה זו של עריכות שונות המסכמות אותן הלכות בדרך שונה אובחנה תדירות במסכת נגעים (פרקים א-ד), ומעט גם במסכתות אחרות.

Mishnah 5

<b>היו בה שתי שערות שחורות</b> [<b>או</b> ]<b> לבנות לתוך גומא אחת פסולה</b> – שערות הפרה צומחות מתוך שורש המצוי בשקערורית זעירה בעור הפרה. אם שתי השערות בעלות צבע שאינו אדום, הן פוסלות בפרה. <b>רבי יהודה אומר לתוך כוס אחד</b> – פסולה. כך גורס גם כתב יד פרמא, אבל בחלק מעדי הנוסח הטובים (<b>לאו</b> , <b>דנ</b> ) נוסף "אפילו" (ראו להלן). <b>היו בתוך שני כוסות והן מוכיחות זו את זו פסולה</b> – כפשוטה של משנה רבי יהודה איננו חולק על חכמים, אלא מציע ניסוח אחר, ובמקום "גומא" הוא משתמש במינוח "כוס", ואכן בתוספתא מצוטטים דברי רבי יהודה בלשון "גומא": "היו בה שתי שערות שחורות, או לבנות, בתוך גומא אחת פסולה, בתוך שתי גומות כשרה. רבי יהודה אומר: אפילו בתוך שתי גומות, והן מוכיחות זו את זו פסולה" (פ"ב ה"ז, עמ' 631). אם כן, רבי יהודה סבור ששתי שערות בגומא אחת (כוס אחת) פוסלות, משום שצבען החריג בולט, ואפילו אם הן בשתי גומות סמוכות וצבען הזר משתלב (מוכיחות זו על זו) הן פוסלות את המראה האדום של הפרה. כך מסביר הר"ש, ודבריו ברורים. כן נאמר בירושלמי במפורש: "הן סככות הן פרעות הן רפפות, הן רעלות הן איסטגיות הן ספיות הן כוסות הן גומות היא מקום תחת הכוסות היא מקום הנחת חתיכות. הן זיתי קלוסקא הן זיתים מגולגלין" (עבודה זרה פ"ב ה"י, מב ע"א). בירושלמי רשומה סדרת זוגות או שלשות של מונחים שהם זהים, או שיש ברייתא האומרת שהם זהים זה לזה. הסריגות זהות לרפפות ולפרעות; הפרעות נזכרו יחד עם הסככות (כלאים פ"ח מ"ב). המונח "פרעות" הוסבר במשנה שם כענפים היוצאים מקו הגדר, ואין להם עניין לכאן. נראה, אפוא, שנפלה טעות ויש לגרוס "הן הסריגות הן הרפפות, הן הסככות הן הפרעות..."; איננו יודעים מה הוא בן הזוג של רעלות. "איסטגיות" הן שפיות או ספיות (כלים פ"ח מ"ט). זיתי גלוסקא (קלוסקא) הם זיתים המגולגלים (עבודה זרה פ"ב מ"ז, והמשך הירושלמי שציטטנו). ההיגד "הן הכוסות הן הגומות" אינו מוסבר בירושלמי, אלא בא כנספח למשפט "תחת הכוסות". הוא רומז למשנה: "השלחן והדלופקי שנפחתו או שחיפן בשיש ושייר בהם מקום הנחת הכוסות טמאים, רבי יהודה אומר: מקום הנחת חתיכות" (כלים פכ"ב מ"א). כלומר, רבי יהודה אין לו דעה שונה אלא הוא משתמש במינוח שונה: "מקום הנחת חתיכות", וכוונתו למה שתנא קמא קורא "מקום הנחת הכוסות". החילוף כוסות-גומות הוא במשנה שלנו.
שינוי הניסוח מלמד על תופעה היסטורית-ספרותית. כל תנא שנה את הלכתו בבית מדרשו, ובשלב ראשון טרם נקבע ניסוח אחיד. עורך המשנה שנה את שני המונחים כאילו הם חלוקים, אבל אין כאן מחלוקת, אלא כל אחד ניסח את ההלכה בלשונו, והעורך לא רצה לוותר על הניסוח השונה. הר"ש למשנתנו מסביר "שאדם חייב לומר בלשון רבו", ובשפתנו: העורך לא ערך ואיחד את המשנה, אלא הביא את שני הניסוחים המקבילים. אמנם בדרך כלל הסגנון שבו התנא הראשון (ת"ק או "חכמים") אומרים ניסוח סתמי ואחר כך נאמר "רבי פלוני אומר..." הוא סגנון של מחלוקת – אך לפעמים אין אלו אלא ניסוחים שונים, כדברי התוספתא: "הן הן דברי רבי שמעון הן הן דברי רבי יוסי" (כריתות פ"ג ה"ה, עמ' 565). בדרך זו ביארנו, או הצענו לבאר, משניות וברייתות אחרות שבהן אפשר היה להבין שאכן במחלוקת עסקינן<sup class="footnote-marker">22</sup><i class="footnote">כגון פ"ז מ"ט; כלים פט"ו מ"א; תוס', פ"ז ה"ג, עמ' 636; שם פי"א מ"ז (התוספתא שם פי"ב ה"ח, עמ' 640); סוטה פ"ח מ"ו; פ"ח מ"ז; גיטין פ"ט מ"ג; כתובות פ"ד מ"ו (לפי פירושנו); אולי גם ערכין פ"ט מ"ג; תוס', כלים בבא מציעא פ"א ה"ח, עמ' 579 (בניגוד להגהת הגר"א); משנה, כלים פט"ז מ"ו; (תוס', כלים בבא מציעא פ"ז ה"ג, עמ' 586, כפי שפורשה במשנה, כלים פי"ז מי"ב); כלים פכ"א מ"ג; פכ"ח מ"ז; זבחים י"ב מ"א; תוס', זבחים פי"ג הי"ב, עמ' 499; משנה, מנחות פ"ה מ"ח; טהרות פ"ג מ"ג; פ"י מ"ה; מקוואות פ"ה מ"ה; פ"ו מ"י; מכשירין פ"ב מ"ח; טהרות פ"ב מ"ו; עוקצין פ"א מ"א; תמורה פ"ג מ"ד; תוס', בכורות פ"ד ה"ה, עמ' 538, ועוד. דוגמא מובהקת נוספת היא סנהדרין פ"ז מ"ג.</i>
אולם אם גומא היא כוס, הרי שאין שחר לנוסח "<b>אפילו</b> לתוך כוס אחד". נוסחה זו היא תיקון של תלמיד חכם (קטן) שלא הבין שגומא וכוס אחת הן, ורבי יהודה אינו חולק על חכמים. דבריו הובאו משום שיש בהם תוספת (היו בתוך שתי כוסות...), וייתכן שמשפט זה אינו קשור כלל לרבי יהודה, אך איננו יודעים האם חכמים חלוקים על המשפט או שהוא לדעת הכול.
<b>רבי עקיבה אומר אפילו ארבע אפילו חמש</b> – שערות,<b> והן מפוזרות יתלוש</b> – מותר לתלוש את השערות שאינן אדומות. נראה שלדעת רבי עקיבא אם הן מרוכזות לא יתלוש, ופוסלות את הפרה. <b>רבי אליעזר אומר אפילו חמשים</b> – שערות יתלוש,<b> רבי יהושע בן בתירה אומר אפילו אחת בראשה ואחת בזנבה פסולה</b> – שערה אחת אינה פוסלת, אולם שתי שערות, אף שהן מרוחקות זו מזו, פוסלות ואסור לתלוש אותן. הדעות השונות חוזרות גם בספרי זוטא (יט ב, עמ' 301).
נמצאנו למדים שבפירוש המונח "תמימה" קיימות חמש דעות. הדעות סודרו להלן לפי תוכנן ולא לפי סדר הופעתן במשנה; הדעה השלישית במשנה מופיעה חמישית ברשימה:
א. לכל דעות שערה בודדת איננה פוסלת, אבל שתיים סמוכות (גומא אחת) פוסלות.
ב. רק שתי שערות מצטרפות פוסלות.
ג. אפילו שתי שערות מפוזרות פוסלות.
ד. עד חמש שערות מפוזרות מותר לתלוש.
ה. מותר לתלוש שערות מפוזרות (או גם מרוכזות?).
במדרש התנאי שנינו: " 'ויקחו פרה', יכול מולבנת או מושחרת, תלמוד לומר 'אדומה'. או אדומה יכול בזמן שרובה מאדים? תלמוד לומר 'תמימה', אם לומר שהיא תמימה מן המומין? והלא כבר נאמר 'אשר אין בה מום', אלא מה אני מקיים 'תמימה', אם אינו ענין למומין תנהו ענין לאדומות. מכמה יהא בה ותהא פסולה? רבי אליעזר אומר משתים ועד שלש הרי זו פסולה (זו עמדה הקרובה לדעה המיוחסת לרבי יהודה, אלא שהאפשרות של שלוש שערות איננה במשנה. רבי יהודה הוא כמובן תלמיד תלמידו של רבי אליעזר, וממשיך בשיטתו). רבי יהושע אומר מחמש ועד חמשים הרי זו כשרה (העמדה החמישית במשנה, עמדתו של רבי אליעזר). רבי יהושע בן בתירא אומר אפילו אחת בראשה ואחת בזנבה הרי זו פסולה (העמדה השלישי ברשימתנו), רבי עקיבא אומר אפילו יש בה הרבה (העמדה הרביעית שיוחסה לרבי אליעזר) כשרה ובלבד שיעבירם במכחול, אבל אם היו שתים לתוך גומא אחת פסולה מפני שהיא נראית כמין קרחת" (ספרי זוטא, יט ב, עמ' 301).
במדרש חוזרות העמדות של המשנה עם הסבר. המספרים אינם מוחלטים אלא משלימים זה את זה: "עד שלוש", "עד חמש", "עד חמישים". ההבדל העיקרי הוא שלפי עריכת המדרש כולם מסכימים לעמדה הראשונה, ששערות צפופות אין לתלוש, ונחלקו רק בשערות מפוזרות. כל העמדות הן מדור יבנה, וכבר עמדנו על כך שקיימים במסורת המסירה חילופי ייחוס בהשתלשלות המסורת.<sup class="footnote-marker">23</sup><i class="footnote">ראו דיוננו במבוא הכללי לפירוש המשניות (בתוך פירושנו למסכת שבת). </i>
<b>היו בה שתי שערות עיקרן משחיר וראשן מאדים עיקרן מאדים וראשן משחיר הכל הולך אחר הנראה</b> – אם השערה היא בעלת שני צבעים, הולכים אחר הגוון הבולט, <b>דברי רבי מאיר וחכמים אומרים אחר העיקר</b> – דברי חכמים משקפים את העמדה שהשערה צומחת מלמטה, ולכן הצבע של החלק התחתון הוא הצבע המקורי של השערה. התוספתא מרחיבה: "היו בה שתי שערות עיקרן מאדים וראשן משחיר, רבי יוסי בן המשולם אומר: מספר את העליון ואינו חושש משום גוזז" (פ"ב ה"ז, עמ' 631; בבלי, בכורות כה ע"א). זו דעה שלישית ההולמת את עמדת רבי עקיבא ורבי אליעזר לעיל, שמותר לקצץ בשערות שאינן אדומות.
שינוי בגוון השערות נדון גם במסכת נגעים. שם נקבע ששתי שערות לבנות מטמאות את הנגע, ובאותו הקשר נידונה שם גם התערבות הלבן בצבע הטבעי (פ"ד מ"ד). שתי נוסחאות לפנינו, כתב יד קופמן ויתר עדי הנוסח. כתב יד קופמן: "עיקרן משחיר וראשן מלבין [עיקרן מלבין]<sup class="footnote-marker">24</sup><i class="footnote">המובא בסוגריים מרובעים מופיע בשוליים, ונשמט מחמת הדומות. </i> וראשן משחיר טמא" (נגעים שם); יתר עדי הנוסח: "עקרן משחיר וראשן מלבין טהור. עקרן מלבין וראשן משחיר טמא". המחלוקת היא אם עיקרן משחיר וראשן מלבין טמא, כנוסחת כתב יד קופמן, או טהור, כנוסחת יתר עדי הנוסח. מכיוון שבמשנה זו כבר נפלה בכתב יד קופמן טעות<sup class="footnote-marker">25</sup><i class="footnote">ראו פירושנו לנגעים פ"ד מ"ד.</i>, קל לטעון שגם המילה "טהור" נשמטה. השערות צומחות מלמטה, לפיכך אם עיקרן שחור הרי שהשערה הִבריאה והשחור יתפשט כלפי מעלה. על כל פנים, לפי גרסת יתר עדי הנוסח הם הבינו שצבע השערות נקבע לפי עיקרן. אבל גם בנוסחת כתב יד קופמן היגיון רב, הרי נאמר שהלבן מטמא בכלשהו.
המקבילה בתוספא נגעים קשה: "אמר רבי מאיר שלא יהו בני אדם מדומין שבגולם הן נידונין אלא אם הידהה שער לבן טמא ואין הלבן טהור" (פ"ב ה"ב, עמ' 619). במקבילה בספרא נאמר: "שיער בנגע הפך לבן, מיכן אמרו שתי שערות עיקרן משחיר וראשן מלבין טהור. עיקרן מלבין וראשם משחיר טמא. וכמה יהא בלבנונית? רבי מאיר אומר כל שהוא, וחכמים אומרים כשיעור. רבי מאיר אומר שלא יהא בני אדם מדמין שבגולם הם נידונים, אלא חוד שיעור לבן טמא, ושאינו שיער לבן טהור" (תזריע פרק ב ה"ג, ס ע"ג). שתי מילים קשות בתוספתא: הראשונה "גולם" והשנייה "הידהה", ובספרא "חוד". ליברמן בדק בבקיאותו הרבה את הנוסח, הביא סדרת שינויים, וסיכם שאין ספק שהנוסח "גולם" נכון. הוא מופיע גם במקבילה בספרא, ולא ייתכן ששתי מקבילות בלתי תלויות תשבשנה מילה אחת למילה אחרת, חסרת משמעות. הוא הראה ש"גולם" הוא ניגודו של "מדוקדק". כלומר, האבחנה בנגעים היא מדויקת כדי שלא יטענו הנבדקים שהם נבדקו רק באופן כללי. בין השאר הוא מעלה גם את ההצעה שהגולם הוא הכוהן הבלתי מיומן, אך הוא דוחה אותה. ראייתו העיקרית היא המשפט: "יכול יגלום עליו ת"ל וחשב עם קונהו ידקדק עמו" (ספרא, בהר פרק ט ה"ב, קי ע"ב; בבלי, בבא קמא קיג ע"ב).
ואכן, גולם בכל מקום הוא חפץ גס שאיננו מעובד, כגון "גולמי כלי מתכות" (משנה, עדויות פ"ג מ"ט; כלים פ"ב מ"ו), ועוד הרבה. אם כן, התוספתא אומרת שהצורך באבחנה המדויקת שבמשנה בין עיקר השֵער לראשו נועדה להבהיר את הדייקנות שבבדיקה. ברם ליברמן הניח שהתוספתא כמשנה שבדפוסים, והוא פירש אותה כספרא, שבני אדם אינם נידונים כגולם אלא כחוד – ועדיין המשך המשפט אינו ברור. לדעתנו, התוספתא היא כמשנה לפי כתב יד קופמן, וכך יש לפסקה: "אמר רבי מאיר: שלא יהו בני אדם מדומין שבגולם הן נידונין. אלא אם הידהה שער לבן טמא, ואין הלבן טהור". שער לבן לעולם איננו טהור, ואפילו אם הידהה, כלומר צבעו דהה (שעיקרו שחור וראשו לבן), האיש טמא, כדעת המשנה. ובספרא הנוסח הוא: "רבי מאיר אומר שלא יהא בני אדם מדמין שבגולם הם נידונים. אלא חוד שיעור לבן טמא, ושאינו שיער לבן טהור". גם אם רק חוד השער לבן, האיש טמא (כמו כתב יד קופמן), ושער שאינו לבן טהור.
הוויכוח על שער בצבעים שונים חוזר במשנתנו, ובתוספתא למשנתנו מוסיף רבי יוסי בן המשולם: "מספר את העליון ואינו חושש משום גוזז" (פ"ב ה"ז, עמ' 631; בבלי, בכורות כה ע"א). רבי מאיר מחמיר מחכמים, ומחמיר בפרה אדומה מבנגע, כפי שמובהר בטבלה:
שינוי בגוון השער
המונח "אחר הנראה" הוא עמום, ואכן אין הוא מופיע בנגעים. אפשר שכוונתו לצבע הנראה לעין (רוב השער) או לחלק העליון, כלומר שאין הולכים אחר העיקר אלא אחר הראש. מכל מקום, משנתנו ומשנת נגעים מהלכות בדרכים שונות ובשפה הלכתית שונה. עסקנו בכך בהרחבה במבוא לנגעים.

Chapter 3



Mishnah 1

<b>סגנונו של כל הפרק הוא כסגנון פרקי זיכרון המקדש. במבוא למסכת תמיד-מידות עמדנו על סגנון זה, שיש בו יותר סיפור ופחות הלכה.
<b>שבעת ימים קודם לשריפת הפרה מפרישין כהן השורף את הפרה מביתו</b> – כדי שיישמר בימים אלו בטהרה וקדושה. לעתים המשנה פותחת במספר ואחר כך הפירוט ולעתים להפך, מעין "קודם ליום הכיפורים שבעה ימים". שניהם סגנונות אפשריים למשנה<sup class="footnote-marker">1</sup><i class="footnote">מלאכת שלמה למשנתנו.</i>. מכל מקום, לעתים משניות נפתחות במספר, וכנראה הדבר הקל על הזיכרון, שכן גם לאחר שנכתבה המשנה עדיין היה רוב הלימוד בעל פה<sup class="footnote-marker">2</sup><i class="footnote">וויס, משניות ספורות, וראו במבוא לפירושנו, ושם סיכום קצר של עמדתנו בשאלה האם המשנה נכתבה.</i>. אנו עסקנו בנושא בהרחבה בפתיחת מסכת נגעים. "מפרישין" משמעו שמוציאים את הכוהן הגדול מביתו למקום מיוחד. לשורש פר"ש יש משמעות של העברה, אך גם של חסידות וצדקנות. בעיקר הוא מופיע בהקשר של חיי אישות, שחיי פרישות הם בבחינת ניגוד להם. המקורות מנמקים את הפרשת הכוהן הגדול בכך "שמא תמצא אשתו ספק נידה ויבא עליה"<sup class="footnote-marker">3</sup><i class="footnote">תוס', יומא פ"א ה"א; ספרא, צו, מכילתא דמילואים הל"ז, מג ע"א; ירו', לח ע"ג; בבלי, ו ע"א.</i>. החשש הוא שמא יבוא על אשתו ויתברר אחר כך שהייתה נידה, וכך ייטמא מספק. התלמודים מדגישים שהכוהן אינו חשוד לעבור עברה. אין חשש שמא יבוא על אשתו אפילו כשהיא ספק נידה (בבלי), וודאי לא כשהיא ממש נידה (ירושלמי). הסבר זה הולם את המונח "מפרישין" שיש לו, כאמור, משמעות של פרישות מחיי משפחה.
דומה שההסבר הקושר את הפרשת הכוהן הגדול<sup class="footnote-marker">4</sup><i class="footnote">לפי ההלכה כל כוהן כשר לשרוף פרה אדומה, אך מהמשך הפרק עולה שבפועל עשה זאת הכוהן הגדול מאחיו. </i> עם בעיות הלכתיות של טומאה אינו מלא. זה הסבר טכני, ואין הוא מכסה את המשמעות הרעיונית של ההתקדשות. כידוע מפרישים את הכוהן הגדול מביתו גם לפני עבודת יום הכיפורים: "שבעת ימים קודם יום הכפורים מפרישין כהן גדול מביתו ללשכה..." (משנה, יומא פ"א מ"א)<sup class="footnote-marker">5</sup><i class="footnote">הדמיון הלשוני הברור הוא עדות כשלעצמה, ודיוני התוספתא הם עדות לכך שהפרשנות הספרותית איננה המצאה מודרנית אלא פירוש היסטורי רֵאלי של כוונת העורך. </i>. המקורות מקשרים את שתי ההפרשות. התוספתא מדגישה שביום כיפור הפרשתו בקדושה, ובפרה בטהרה<sup class="footnote-marker">6</sup><i class="footnote">תוס', פרה פ"ג (ב) ה"א, עמ' 631; ירו', יומא פ"א, לח ע"א; בבלי, ח ע"א-ע"ב, ועוד.</i>. את שתי ההפרשות הללו לומדים משבוע המילואים. כידוע, בשבעה הימים הראשונים שבהם עבדו אהרן ובניו במקדש נאסר עליהם לבוא לביתם: "ומפתח אהל מועד לא תצאו שבעת ימים..." (ויקרא ח לג). כבר בספרא לומדים מכאן שיש להפריש את הכוהן הגדול מביתו ליום הכיפורים ולשרפת הפרה. המקורות רואים, אפוא, בהוראה לאהרן הכוהן בבחינת צו לדורות: "מכאן אמרו מפרישין כהן גדול מביתו..."<sup class="footnote-marker">7</sup><i class="footnote">משנה יומא פ"א מ"א; ספרא, שם שם; ירו', שם.</i>. הרצון לשמור על טהרת הכוהן הגדול אינו משכנע דיו. הכוהן הגדול צריך להיות טהור בכל פעם שהוא בא אל המקדש, ויום הכיפורים אינו שונה מסתם יום של חול. אשר לשרפת הפרה, כאן דרישות הטהרה אפילו חמורות פחות. הירושלמי מדגיש ש"סלסול הוא בפרה", הווה אומר שאין זו תביעה במהלך הלכתי רגיל. הדמיון בין יום הכיפורים ופרה אדומה איננו רק בעצם הפרשת הכוהן הגדול, אלא גם במבנה הספרותי המשדר מסר של דמיון.
דומה שהסיבה העיקרית להפרשת הכוהן הגדול היא הרצון להגדיל את המעמד הציבורי על ידי האדרת מרכיב הקדושה המיוחדת שבו, ולהדגיש את חשיבות עבודתו של הכוהן הגדול. ההפרשה היא בבחינת השוואה עם חנוכת המקדש, ואף זה חלק מהאדרת המעמד. <b>ללשכה שעל פני הבירה –</b> הפרשת הכוהן ביום הכיפורים היא ללשכת פלהדרין שאיננה זהה עם לשכת הבירה. בדרך כלל "הבירה" היא מצודת אנטוניה ששכנה צמוד למתחם המקדש, מצפון-מערב לו<sup class="footnote-marker">8</sup><i class="footnote">על הקרבה שבין המקדש והבירה ניתן ללמוד מהמקורות המזכירים את הקשר בין השניים. כוהן שנטמא היה הולך "במסיבה ההולכת תחת לבירה" (משנה, תמיד פ"א מ"א; מדות פ"א מ"ט), ולכוהן השורף את הפרה הייתה לשכה מיוחדת "על פני הבירה צפונה מזרחה" (משנתנו), וראו פסחים פ"ג מ"ח, והמבוא למסכת תמיד-מידות.</i>. יוספוס אומר שבימי אריסטובלוס (103 לפנה"ס) היה בירושלים מקום בשם "בריס" שנקרא אחר כך "אנטוניה" (מלח', א 75). הבירה היא, אפוא, המצודה של ירושלים שלימים כונתה "אנטוניה" על שמו של הקיסר אנטוניוס (מלח', א 118; קדמ', טו 403). אם כן כבר הורדוס שינה את שמו של המקום, אך חכמים ממשיכים להשתמש בשם הקדום. בין הבירה והמקדש היה מעבר, "המסיבה" בלשון חכמים, ואף יוספוס מדבר על המעבר שבין המקדש ו"אנטוניה" או "הבריס"<sup class="footnote-marker">9</sup><i class="footnote">ראו משנה תמיד ומדות שם שם; מלח', ב 331-330, ומקורות רבים נוספים.</i>. רבי יוחנן אומר שבהר הבית היה מגדל ושמו "בירה"; זהו ניסוח מאוחר וכוללני, שכן הבירה הייתה מגדל מבוצר מחוץ להר הבית, אך צמוד אליו. לעומתו ריש לקיש מפרש שכל הר הבית קרוי "בירה", וזו כבר טעות שהזמן גרמה<sup class="footnote-marker">10</sup><i class="footnote">ירו', פסחים פ"ז ה"ח, לה ע"א. בתוס', ידים פ"א ה"ד, מוזכר בית בירה במשמעות של בית מקדש. אבל זו כנראה טעות וצריך להיות "אבית המקדש", כמו שגרסו בעל חסדי דוד והר"ש בפירושו למשנה, שם פ"ב מ"ב. בפסיקתא רבתי, יד, נו ע"ב, פורש שהמגדל היה בהר הזיתים, וזאת לפי ההקשר של משנתנו שמעשי הפרה בהר הזיתים, וכך גדל השיבוש. </i>.
לפני הבירה היה בית הדשן הגדול שבו שרפו קרבנות שנפסלו ושיירי קרבנות (משנה, פסחים פ"ג מ"ח; פ"ז מ"ח). במיקומו של בית השרפה דנו בפירושנו למשנת פסחים שם, וראינו שהיה מצפון לחומת ירושלים וממזרח לבירה (איור 6).
<b>צפונה מזרחה</b> – הבירה עצמה נמצאת בפינה הצפונית-מערבית של הר הבית ומחוצה לו. הלשכה שעל פני הבירה נמצאת בתוך הר הבית, מול הבירה, בצד צפון-מזרח של הר הבית. לשכה זו איננה ברשימת הלשכות שבמסכת מידות (פ"ב מ"ה ופ"א מ"ו),<b> ובית אבן היתה נקראת</b> – הבבלי מסביר שנקראה כך משום "שכל מעשיה בכלי גללים, בכלי אבנים ובכלי אדמה" (יומא ב ע"א). הבבלי בדרכו מדגיש שאין צורך בכלי האבן אלא שהפרושים תבעו שהכוהן השורף את הפרה יהיה טבול יום ולא טהור לחלוטין (טבול ערב – להלן מ"ז), וכדי שלא יבואו לזלזל בצורכי הטהרה הקפידו על השימוש בכלי אבן. דומה שההסבר פשוט יותר. בימים אלו שלפני שרפת הפרה היו מקפידים על דיני טהרה במלוא החומרה וההקפדה האפשריים. כאמור, אין זו רק טומאת טהרה אלא טומאת קודש, שהיא חמורה יותר (משנה, חגיגה פ"ב מ"ו), ובהמשך המשנה שם טהרת החטאת חמורה אפילו יותר, כפי שנראה בהמשך המסכת. כלומר, לעשיית מי חטאת הקפידו בכל הקפדה אפשרית. בהמשך המשניות נעמוד על מרכיב זה. לפיכך טבעי הוא שהשתמשו שם בכלי אבן שאינם מקבלים טומאה כדי לשמור על הכוהן מכל משמר.
<b>ומזין עליו כל שבעת הימים מכל החטאות שהיו שם</b> – אדם רגיל המיטהר מטומאתו מזים עליו בימים השלישי והשביעי, והוא טובל ביום השביעי, ככתוב: "והזה הטהר על הטמא ביום השלישי וביום השביעי וחטאו ביום השביעי וכבס בגדיו ורחץ במים וטהר בערב" (במדבר יט יט). על הכוהן הגדול מזים כל יום. <b>רבי יוסה אומר לא היו מזין עליו אלא בשלישי ובשביעי בלבד</b> – כדין כל אדם המיטהר מטומאתו.<b> רבי חנניה סגן הכהנים אומר על הכהן השורף את הפרה מזין עליו כל שבעת הימים ועל שליום הכיפורים לא היו מזין עליו אלא בשלישי ובשביעי בלבד</b> – נראה שרבי חנניה מגיב על האפשרות שגם על הכוהן הגדול בערב יום כיפורים מזים כל יום, והוא שולל אפשרות זו. עם זאת, הוא מסכים עם הנוהג שמתאר התנא קמא. מבנה מעין זה אינו ייחודי למשנתנו. בכמה משניות נוספות פותחת המשנה בהכרזה הלכתית, ואחריה מחלוקת, תנא אחד חולק על הקביעה הסתמית ותנא שני (חכמים) מקבל אותה; ההכרזה היא כדעה השנייה באותה מחלוקת<sup class="footnote-marker">11</sup><i class="footnote">ראו פירושנו למשנה, שבת פ"ב מ"ב; פ"ו מ"ד; ראש השנה פ"ד מ"א; עירובין פ"א מ"ה; פ"א מ"ט; שקלים פ"ד מ"ד; סוכה פ"ב מ"א; דמאי פ"ג מ"א; כלאים פ"ב מ"א; שם, מ"ז; פ"ב מ"ו; מעשר שני פ"ה מ"ב; שביעית פ"ז מ"ד, ואולי גם פ"ב מ"ג (ראו פירושנו שם); מעשר שני פ"ב מ"ב (לפי פירוש הר"ש והרא"ש); פ"ג מ"ו; פ"ה מי"ד; יבמות פ"ז מ"ג; נדרים פ"ב מ"ח; כתובות פ"ז מ"י (לפי חלק מהפירושים); גיטין פ"א מ"א; פ"ט מ"ד; נדרים פ"ט מ"א; ערכין פ"ח מ"ו; פרה פ"י מ"א; שבועות פ"א מ"ז; פ"ג מ"ד (לפי אחת ההצעות בפירושנו); אהלות פ"י מ"ג; תוס', קידושין פ"ה ה"א; תוס', אהלות פי"א ה"י, ואולי גם שם ה"ז; תוס', פרה פ"ו ה"ב, עמ' 635; כלים בבא קמא פ"ה הי"ב, עמ' 573; משנה, כלים פ"ה מ"ח ומ"י; פ"ו מ"א; פ"י מ"ה; פי"ז מ"א; זבחים פ"ב מ"ה; פ"ו מ"ז; פ"ז מ"ד; פ"ט מ"ב ועוד. הבבלי, הירושלמי או מפרשי התלמוד מנסים בחלק מהם למצוא צריכותא והבדל הלכתי (נפקא מינה) בין הדעה הראשונה לשלישית.</i>. במקרים אלו הבבלי שואל "היינו תנא קמא?", או שמפרשיו שואלים זאת<sup class="footnote-marker">12</sup><i class="footnote">בבלי, שבועות יג ע"ב. ניסיון תירוץ אחר הוא בשיטת "חסורי מחסרא" בלא להזכיר מונח זה. </i>. אך נראה שלפנינו עדות לתפר שבין שתי יחידות קדומות. במקרה שלנו אפשר שבדברי תנא קמא מסתתרת העמדה שגם על הכוהן הגדול, בערב יום הכיפורים, מזים בכל יום.
השאלה היא היכן צמח נוהג הלכתי מוזר זה של הזיה בכל יום. הרי לפי התורה והלכת חכמים ברור שמזים רק בימים השלישי והשביעי. באחד ממסמכי מדבר יהודה, ובו קטע הלכה כיתתי בנושא טהרה, נאמר במפורש שיש לטבול בראשון, בשלישי ובשביעי<sup class="footnote-marker">13</sup><i class="footnote">ראו אשל, טהרה. ואכן, זו הייתה ההלכה הכיתתית, כפי שהראתה אשל שם. </i>, ואולי גם להזות מי חטאת לפני כל אחת מהטבילות. אנו ניסינו לפרש באמצעות הלכה זו את הנוהג הנשכח, הנרמז אולי במסכת ברכות (פ"ב מ"ו), לטבול ביום הראשון לאבל. ואכן, בכמה אתרים נמצאו מקוואות ליד מערות קבורה<sup class="footnote-marker">14</sup><i class="footnote">את העובדות אסף וייס, קברות, עמ' 113-112. לעדויות על מקוואות בזיקה לקברים ביהודה ראו עמית, מקוואות, עמ' 52-50. עמית מציע זהירות בהסקת המסקנות ודומה שהצדק עמו, כפי שאנו מעלים בגוף הדיון. המקוואות ביהודה הם משלהי הבית השני, ורובם המשיכו לתפקד עד למרד בר כוכבא; קשה לקבל שבכל המקרים הם מעידים על התיישבות כיתתית. </i>. כמה מערות כאלו הן מימי בית שני, וניתן היה לפרשן כעמדה כיתתית (בניגוד מפורש לכתוב המקראי). ברם מערות כאלו נמצאו גם בבית שערים, בחורבת שמע ובמרוס<sup class="footnote-marker">15</sup><i class="footnote">וייס, שם שם.</i>, כולן מתקופת המשנה והתלמוד<sup class="footnote-marker">16</sup><i class="footnote">לרשימה מלאה ראו אדלר, מקוואות בבתי קברות. לאדלר הסבר אחר לנחיצותם של מקוואות ליד בתי קברות, אך גם הוא מקבל את העדות על הנוהג הכיתתי. </i>. בבית שערים, למשל, נמצאו שני מקוואות בלב שדה הקברות הקשור בטבורו לממסד היהודי<sup class="footnote-marker">17</sup><i class="footnote">אביגד, בית שערים, עמ' 5.</i>. לכאורה אין בכך היגיון, שהרי אין לטבול אלא כמה ימים לאחר הקבורה<sup class="footnote-marker">18</sup><i class="footnote">לפי ההלכה אין טומאה קלה ליד המת; או שנגעו בו, או שנכנסו לקבר והנכנס טמא שבעה, או שהאיש עמד בחוץ ואיננו טמא כלל. בכמה תופעות חריגות בתחום זה נדון במבואנו ובפירושנו למסכת אהלות.</i>. אנו עסקנו בכך בפירושנו לברכות פ"ב מ"ו והצענו שהיו טמאי מת שנהגו לטבול ביום הראשון לטומאתם, מיד לאחר הקבורה. אדלר פירש שהמקוואות נועדו למבקרים שנטמאו רק בטומאה קלה וטבלו מיד לאחר הלוויה. אולי היה גם מנהג חומרה לטבול ולהזות גם ביום הראשון לאבל, ואולי בכל יום ויום. ייתכן שנוהג זה החל כתביעה של כתות קומראן, אך התפשט והתקבל כהחמרה מיוחדת גם בספרות חז"ל. מכל מקום, עורך המשנה בברכות כבר הציג את הטבילה ביום הראשון כנובעת מפינוק יתר, ובכך טשטש את המנהג המחמיר המהווה סטייה מההלכה הפורמלית.
בעת הכנת אפר הפרה האדומה הקפידו כנראה והנהיגו חומרות מיוחדות, כפי שנראה להלן, וביטוי לכך יש בדרישה שעל הכוהן הגדול יזו (ואולי הוא גם יטבול) בכל יום. אפשר גם שלפנינו הד לנוהג הצדוקי המחמיר, אך אין לכך ראיות ישירות. ברם, יש לזכור שרק מעט מהלכות הצדוקים השתמרו, וגם אלו רק דרך ספרות חז"ל. על כן אין זה מפתיע אם חומרה מסוימת מצאה את דרכה למקדש ולמעמד הכנת אפר הפרה האדומה. העדות של משנתנו מוכיחה שבדיני טהרה רווחו הלכות שהן מחוץ לתחום ההלכתי המשפטי המובנה. במקרה כזה ובמקרים דומים קשה להגדיר מהי הלכה ומהי חומרת יתר (טהרת יתר). המבחן מה התקבל לדורות כהלכה איננו תקף לימי תנאים ראשונים, ואף המבחן מה ההלכה הרווחת במשנה איננו תקף. לא כאן המקום לברר שאלה מתודולוגית זו, ודנו בכך מעט במבוא למסכת.
בתוספתא מצוי אותו החומר ההלכתי שבמשנה, אך סידורו שונה, בסגנון "מה בין" שהוא דומה ל-"חומר ב... מב...". לעיל במ"ג ראינו עריכה שונה של התוספתא המכילה כמעט אותו חומר הלכתי כמו במשנה, בסגנון "חומר ב...", וכאן עריכה אחרת בסגנון "מה בין...": "מה בין כהן השורף את הפרה לכהן של יום הכפורים? כהן של יום הכפורים הפרשתו בקדושה, ואחיו הכהנים נוגעין בו. כהן השורף את הפרה הפרשתו בטהרה, ואין אחיו הכהנים נוגעין בו, חוץ מן המסייעין אותו, מפני שהוא מזה" (תוס, פ"ג ה"א, עמ' 631). איסור הנגיעה אינו מופיע במקורות אחרים, ודומה שיש לראות בו חלק מן החומרות המיוחדות של מי חטאת.
אם כן, במשנה מופיעה סדרת חומרות מיוחדות שאינן עולות בקנה אחד עם ההלכה ה"רגילה", ואפילו אינן משתלבות במערכת ההלכתית ה"רגילה":
1. עצם ההפרשה שבעת ימים לפני השרפה;
2. בלשכה היו רק כלי לבן;
3. מזים על הכוהן יום יום;
4. אחיו הכוהנים אינם נוגעים בו.
תופעה זו של חומרות תלווה אותנו במשניות רבות במסכת פרה, וסיכמנו אותה במבוא.
על הדמיון למשנת יומא פ"א מ"א עמדנו במבוא. שתי המשניות מלוקטות מקובץ קדום של 'משנת זכרון המקדש' (את השם הענקנו לקובץ קדום זה שממנו נשתיירו רק קטעים (עסקנו בו במבוא למסכת ביכורים).
<b>לשכת האבן- והפלהדרין</b> 
הדמיון בין המשניות מאפשר להבין טוב יותר את המונח לשכת האבן. במסכת יומא היא מכונה לשכת פלהדרין. מכיון ששני הטקסטים דומים, ומכיון שבעצם שני הניסוחים והשמות באים ממקור אחד, הרי שבית האבן ולשכת פלהדרין חד הם, ושניהן בצד צפון מזרח אל מול פני הבירה. כפי שראינו בפירושנו ליומא ללשכת פלהדרין שלושה שמות: פלהדרין, לשכת האבן ולשכת הבולי.
לפי המסורת בירושלמי הכהן הגדול לן בלשכת פלהדרין כל השנה (ירו', חגיגה פ"ה ה"ד, עח ע"ב), אבל אוכל ארוחת צהרים בביתו. זו מסורת אוטופית, הכהן הגדול לא עבד בכל יום ולא בכל שבת, אלא לעיתים רחוקות. הוא גם לן במקדש רק במקרים מיוחדים, כמו בערב יום כיפור, או ערב לפני שחיטת פרה אדומה. ומן הסתם במקרים נוספים דומים, לפני מעמדות מיוחדים.
ואכן התלמוד עצמו מצמצם את פעילות הכהן הגדול במקדש לשבתות וימים טובים בלבד (ירו' חגיגה פ"ב ה"ד, עח ע"ב).
לשכת פלהדרין היא מקום שינה, לפיכך מן הסתם היא איננה בתחום האולם או ההיכל אלא קצת מרוחקת יותר, בתחום עזרת ישראל.
במקבילות מתחלפת האות רי"ש באות למ"ד: "לשכת פרהדרין" או "פלהדרין" (תוס', פ"א ה"ב)<sup class="footnote-marker">19</sup><i class="footnote">מהרי"צ גיאת (עמ' 14), פיוט "באין כול" ונחמיה בן שלמה (עמ' 244) גרסו "פלהדרין"; יוסי בן יוסי אומר "בלשכה" ואבודרהם (עמ' 42) אומר "ללשכתו", ונראה שהם קיצרו ולא אמרו את השם המלא של הלשכה. ברוב עדי הנוסח למשנה ובכל קטעי הגניזה הגרסה "פלהדרין". הנוסח "פרהדרין" מופיע ב- דפוס וילנא, א, ל, ה5, דו, לפ, ר, מיל; ב- גא, גק המילה מחוקה. ראו גם דיוננו במ"ו להלן. </i>. מן הירושלמי משמע שהיה גם נוסח "פראירתין" (לח ע"ג). המונח "פראיתרין", או בנוסח דומה, הוא מילה יוונית. לוי מציע במילונו את המילה πάρεδροι (פרדרוי), שהיא בלשון רבים ומשמעה שופט, או שופט נוסף בבית הדין<sup class="footnote-marker">20</sup><i class="footnote">לוי, מילון, עמ' 90. </i>. אלון במאמרו מציע προαιρετοί (פרואירטוי), ומשמעו כנראה אלו שתפסו תפקיד בצורה לא חוקית, או אלו שזכו בתפקיד לשנה אחת בלבד<sup class="footnote-marker">21</sup><i class="footnote">ראו אלון, פראירתרין.</i>. הכוונה, אפוא, לשיטת המינוי של הכוהנים הגדולים.
כידוע, עד לימי מרד החשמונאים עברה הכהונה הגדולה מאב לבנו, או לעתים רחוקות לאחיו. בעקבות המרד תפסו בני חשמונאי את הכהונה הגדולה, וזו הובטחה להם על ידי העם כירושה. בפועל ירש בן את אביו. ושוב, לעתים, כאשר הבן טרם התבגר, זכה בתפקיד האח. שינוי מכריע התחולל כאשר תפס הורדוס את השלטון, בשנת 37 לפני מניינם. הורדוס לא היה יכול למנות את עצמו לכוהן גדול, שכן לא היה מזרע כוהנים. עם זאת, הוא לא היה מעוניין שיתמנה כוהן גדול שיצמצם את מעמדו כמלך ויהווה מקור כוח חילופי. על כן אימץ את השיטה הרומית של רוטציה, והחליף את הכוהנים הגדולים כל שנה או שנתיים. בכך אימץ הורדוס את המודל ההלניסטי שנועד, בראשיתו, להנהיג מעין דמוקרטיזציה של הכהונה הגדולה.
בתֵאוריה היה ההסדר שקבע הורדוס זמני, עד שיגדלו בני הכוהן הגדול, הלוא הם בניו מאשתו מרים, שהייתה בתו של הורקנוס הכוהן הגדול מבית חשמונאי. בפועל מבנה הרוטציה נמשך, עד החורבן, למורת לב היהודים ולמורת רוחם של חכמים, אלא שהשלטון הרומי לא התחשב בהתנגדות זו.
המילה פלהדרין מזכירה כמובן את הסנהדרין. 'סנהדרין' משמעו ביוונית ישיבה ביחד. בכתובת המכס הדו לשונית מתדמור, הכתובה ארמית-תדמורית ויונית, תקופת שלטון של בעלי התפקיד מכונה 'פלהדרותה'. (כל שנת שלטוני נקראת על שמם 'פלהדרותא דפלוני'). והרי זו אותה מילה, כלומר בשלטון במשמעות של שנת שלטון, ופלהדרין היא המועצה המקומית של העיר<sup class="footnote-marker">22</sup><i class="footnote">הכתובת פורסמה פעמים רבות. מקורה הראשון באוסף Corpus Inscriptum Semiticaruum, III/1 no 1 </i>. ואכן כך הירושלמי מכנה את המקום.
המונח "פראירתרין" רומז, אפוא, לכוהנים הגדולים אחרי ימי הורדוס שהוחלפו כל שנה ונחשבו לכוהנים שחוקיותם מעורערת, לכל היותר ממלאי מקום, אך לא כוהנים גדולים לכל דבר.
פלהדרין הוא אפוא מונח ארמי-יווני, שמשמעו מועצת העיר או ראשי מועצת העיר<sup class="footnote-marker">23</sup><i class="footnote">אלון, שם, עמ' 51-50.</i>. בתוספתא נאמר: "רבי יהודה היה קורא אותה לשכת בלווטין" (פ"א ה"א). בשני התלמודים נוספה ברייתא שעיקריה דומים: "תניא אמר רבי יהודה וכי לשכת פרהדרין היתה? והלא לשכת בלווטי היתה! אלא בתחלה היו קורין אותה לשכת בלווטי, ומתוך שנותנין עליו ממון לכהונה ומחליפין אותה כל שנים עשר חודש, כפרהדרין הללו שמחליפין אותם כל שנים עשר חודש, לפיכך היו קוראין אותה לשכת פרהדרין" (בבלי, ח ע"ב). עיקרי הדברים חוזרים בירושלמי אך לא כקושיה ותירוץ אלא כסדרת קביעות: "בראשונה היו קורין אותה לשכת בולווטין ועכשיו הן קורין אותה לשכת פלהדרין, פראירתין" (לח ע"ג). על כך הגמרא שואלת: "מילא עבידה" (האין זה גנאי?), משיבה: "בראשון שהיו משמשין הוא ובנו..." ומספרת כיצד עברה בעבר הכהונה בירושה ובבית שני המצב שונה. אם כן, נראה שלפנינו בעצם שתי מסורות קרובות זו לזו. האחת אומרת שללשכה שני שמות, בולווטין ופראירתין, והאחרת אומרת שבעבר היה מקובל השם "לשכת בלווטי", והוא שונה ל"לשכת פראירתרין" או "לשכת פלהדרין", או שני השמות יחדיו: "לשכת פראירתרין פלהדרין".
התמונה ההיסטורית ברורה. המונח "לשכת בולווטין" משמעו שכאן התכנסה הבולי של ירושלים. הבולי היא מועצת העיר, הנזכרת במקורות מסוף ימי בית שני. לאחר ששונה מעמד הכוהנים והונהגה הרוטציה בתפקיד שינו את השם, מתוך לעג, וקראו לכוהנים הגדולים וללשכתם "פראירתרין", כינוי הכולל משמעות של גנאי, של כוהנים שזכו למעמדם שלא כדין<sup class="footnote-marker">24</sup><i class="footnote">כפי שהראינו במסכת יומא לא הכוהנים בחרו להתחלף כל שנה, היה זה אילוץ מטעם השלטונות. </i>. אם אכן כונתה הלשכה רק "פלהדרין" הרי שמשמעות השם זהה וכוונתו שהכוהנים הם כחברי מועצה המתחלפים כל שנה. לשכת פלהדרין היא לשכת המועצה בארמית, לשכת בולווטין היא שמה ביוונית עממית, ופריאתרין, שם גנאי המביע חוסר שביעות רצון ולגלוג.
רבי יהודה מתכוון, אפוא, לאותה לשכה, משמר שם אחר שלה ומוסר כיצד התפתח השם שיש בו לגלוג ובקורת. מבחינה ספרותית לפנינו שתי נוסחאות לשם הלשכה, שתיהן נכונות ומקוריות, ושני השמות נהגו במקביל. האחד הוא השם הרשמי, והאחר הוא, ככל הנראה, כינוי לעג שהונהג בימי הבית, או מאוחר יותר.
לשכת הכהן הגדול היא מן הסתם המשרד שבו עבדו פקידים בכירים נוספים. ולשכת בולווטי היא מקום הכינוס למועצה, ודירה לכהן הגדול בתקופת שעליו להישמר בטהרה. בפירושנו למסכת יומא (פ"א מ"א) עמדנו על מבנה המועצות בירושלים. בירושלים פעלו שלושה מוסדות הנהגה שמערכת הקשרים ביניהם בלתי ברורה, ואולי גם בלתי קבועה: הסנהדרין, מועצת ירושלים ומועצת המקדש. לא כאן המקום לברר את מערכת היחסים בין המוסדות. יש הטוענים כי למעשה היו אלו מוסד אחד, ויש הרואים בהם מוסדות שונים. נסתפק בקביעה כי ממשנתנו עולה שלשכת הבולווטין (הבולי) אינה לשכת הגזית שבה ישבה הסנהדרין, אם כי היא שוכנת לידה (להלן). מאידך גיסא, ייתכן שהבולי היא מועצת המקדש שניהל הכוהן הגדול, שהרי אין הכרח לשנות את שמה למרות שינוי שיטת המינוי של הכוהנים הגדולים. ייתכן גם שהכוהן הגדול התגורר בלשכת הבולי, או ליתר דיוק באחד מהחדרים בבניין זה, ועל כן שונה שמו של המבנה, אף שבדרך כלל לא הייתה לו זיקה ישירה לכוהן הגדול.
לדעתנו המועצה 'בולי' עסקה בניהול המקדש והעיר. שכן ירושלים הייתה 'עיר קודש' ומשמעות המושג הוא שהמקדש המרכזי הוא המוסד העירוני המנהיג. מה היה היחס בין המועצה לסנהדרין? בשאלה זו נחלקים החוקרים. בספרות חז"ל תמונה אוטופית המציירת את הסנהדרין כמוסד הראשי 'שלנו' של חכמים-פרושים. לכך זכו חכמים רק אחרי החורבן, אבל אז פעל בפועל מוסד שונה (בית הועד) שמילא בפועל את תפקיד הסנהדרין<sup class="footnote-marker">25</sup><i class="footnote">בכך מסבירים אנו את דברי שפירא, בית המדרש. דיון מפורט יותר מצוי במבוא למסכת סנהדרין.</i>.
אם כן לשכת פרהדרין היא או לשכת הכוהן הגדול ממש היא קרובה לשכת הגזית, וכונתה גם לשכת הבולי. לשכה זו שכונתה גם לשכת האבן, בה היה לכהן הגדול גם בית דירה. זו שכנה ליד לשכת אבטינס. בנוסף הייתה לשכת עבודה של הכהן הגדול, בנפרד מלשכת המועצה, הפרדה כזאת נחוצה משום שהבולי לא היה רק מוסד בשליטת הכהן הגדול, אלא לעיתים דווקא גוף 'לעומתי'. במיקומן של הלשכות נעסוק במבוא למסכת תמיד מידות.
בנוסף לכך היה בירושלים בולבטריון (מלח' ו 354). מחוץ למקדש. הקדשת מבנה למועצה מחוץ למקדש מסמנת את ניתוק המועצה מהפיקוח הכהני (ומהלכות טהרה), כפי שנדודיה של הסנהדרין מלשכת הגזית העירה מלמדת על תהליך דומה.

Mishnah 2

<b>כפשוטה המשנה מתארת מעמד של הזאה במקדש. להלן נראה הצעות אחרות להבנת התיאור שבמשנה. מכל מקום, הכוונה לתאר מעמד שבו אין סיכוי שהמזים ייטמאו בדרך כלשהי.
<b>חצירות היו בירושלם בנוי</b> [<b>ו</b> ]<b>ת על גבי הסלע</b> – כך שאין חשש שתחתיהן יהיה "קבר התהום", כלומר טומאה שנשכחה. בנוסף לכך, <b>ותחתיהן חלול מפני קבר התהום</b> – החצרות בנויות על חלל, כך שאם יש טומאה היא איננה בוקעת ועולה. שתי הדרישות (סלע וחלל) למעשה סותרות זו את זו מבחינה פיזית. אם זה סלע אם, כיצד ניתן לוודא שיש מתחתיו חלל? מעבר לכך, מי בונה חצר וחוצב מתחת לסלע מערה בכוונה? אפשר כמובן לבנות בדרך זו, אך סכנתה מרובה מתועלתה. כל התיאור מוזר ונוגד כללי התנהגות והלכה מקובלים, ונעסוק במכלול כולו בסופה של משנה ד.
<b>קבר תהום</b> 
קבר התהום הוא קבר נעלם שיש חשש שאדם עבר עליו ונטמא. במסורת התנאית יש שני הקשרים דומים שבהם נידונה טומאה כתוצאה מגילוי מת לא צפוי, או לא ידוע, קרי טומאת תהום. במשנת נזיר (פ"ט מ"ב) ובמסכת פסחים: "הפסח שנזרק דמו ואחר כך נודע שהוא טמא –הציץ מרצה... נטמא טומאת התהום – הציץ מרצה" (פ"ז מ"ז). כבר המשנה בפסחים מכירה את ההקשר הדומה ושוזרת אותם יחד: "מפני שאמרו: הנזיר ועושה פסח – הציץ מרצה על טמאת הדם ואין הציץ מרצה על טמאת הגוף" (שם), ובנוסח שונה מעט גם בתוספתא: "כל קרבנות צבור והיחיד – הציץ מרצה על טומאת הדם ועל טומאת הגוף חוץ מנזיר ועושה פסח שמרצה לטומאת הדם ואין מרצה על טומאת הגוף, ואם נטמא טומאת התהום – הרי זה מרצה" (נזיר פ"ו ה"ב; פסחים פ"ו ה"ה). נוסח הדברים במסכת פסחים ובתוספתא נזיר עוסק בשאלת החטא ומניח כפרה מקדשית. משנה נזיר עוסקת בהיבט ההלכתי: "אינו סותר" (פ"ט מ"ב). ההבדל בין המקרים מוסבר בהמשך התוספתא: "כיצד? היה הולך לשחוט את פסחו ואמרו לו מת היה עמך בבית שנכנסתה בו, או תחת אבן שישבת עליה, ונודע לו בין משעשה פסחו ובין עד שלא עשה פסחו, צריך לעשות פסח שיני. אבל אמרו לו קבר התהום היה עמך בבית שנכנסת לו, או תחת אבן שישבת עליה, ונודע לו עד שלא עשה פסחו, צריך לעשות פסח שיני. משעשה פסחו, אין צריך לעשות פסח שני. וכן נזיר שהיה הולך להביא קרבנותיו, ואמרו לו מת היה עמך בבית שנכנסת לו, או תחת אבן שישבת עליה, ונודע לו בין משהביא קרבנותיו ובין עד שלא הביא קרבנותיו, צריך להביא קרבן טומאה. אבל אמרו לו קבר התהום היה עמך בבית שנכנסת לו, או תחת אבן שישבת עליה, ונודע לו עד שלא הביא קרבנותיו, צריך להביא קרבן טומאה, משהביא קרבנותיו אין צריך להביא קרבן טומאה" (פסחים שם; נזיר שם). התוספתא מדברת על שני מצבים, האחד כשהתברר לעושה הפסח או לנזיר שנטמא בטומאת מת ודאי, ואז קרבנו בטל, והאחר כשהתברר לו שעבר על קבר תהום, שאז לכתחילה ידחה את קרבנו עד שייטהר, ואם הקריב – קרבנו כשר. אם כן, שלושה מצבים הם:
1. מת – מטמא יחיד וציבור;
2. קבר תהום – אינו מטמא ציבור "והציץ מרצה", כלומר עבודת הכוהן הגדול בבגדיו מטהרת ספקות ומסירה חששות. הלכה זו, שהציץ מרצה, חוזרת במסורות תנאיות ואמוראיות<sup class="footnote-marker">26</sup><i class="footnote">"שעיר עזים אחד לחטאת, לכפר על קבר התהום" (ספרי במדבר, נא, עמ' 53, והשוו שם, קמה, עמ' 193). כאן לא הציץ מרצה אלא הקרבן הבא לכפר על הציבור, וכן ירו', פסחים פ"ז ה"ז, לד ע"ד; נזיר פ"ט ה"ב, נז ע"ג.</i>.
3. פסח ונזיר שבהם הציץ אינו מרצה וקבר תהום מטמא רק לכתחילה.
קבר התהום הוא, אפוא, מצב שיש בו שמועה על מת שנקבר בעבר, אך לא ידיעה ברורה, שאז היא בבחינת מת ודאי. אבל בתוספתא זבים הגדרה אחרת, משלימה: "איזו היא טומאת התהום? שלא הכיר בה אחד בסוף העולם, אבל הכיר בה אחד בסוף העולם אין זה טומאת התהום. מצאו טמון בתבן או בעפר או בצרורות הרי זה טומאת התהום, אבל הנקבר במים ובאפילה ובנקיקי סלעים אין זה קבר התהום. אין קבר התהום אלא של מת בלבד" (פ"ב ה"ט, עמ' 678). קבר תהום הוא, אפוא, שמועה שאיש אינו יכול לאשר. הירושלמי, לעומת זאת, כולל בתחום המונח גם מצב של "רגלים לדבר", ומסיק שקבר תהום הוא מצב שבו אנו חוששים שיש מי שזוכר את הקבר, ונמצא בו קמצוץ רקב, כלומר עדות משמעותית שאכן מקרבת את הסבירות לקבר מת (פסחים פ"ז ה"ז, לד ע"ג; נזיר פ"ט ה"ס, נז ע"ג).
משנתנו מחמירה בהרבה מהברייתות בפסחים ונזיר. שם נקבע שעל חשש קבר התהום הציץ מרצה, או קרבן אחר. נמצאנו למדים שהציץ מעניק מעין "רשת ביטחון" בפני טומאות בלתי ידועות. כלומר, הנזיר מקריב קרבן ואינו צריך לחשוש שמא נטמא בלי ידיעתו וחילל את נזירותו. במשנתנו, לעומת זאת, כל כללי הזהירות הם למנוע חשש כזה. יתר על כן, אצלנו אין מדובר בשמועה על קבר תהום אלא להפך, במקום שאין עליו כל מידע מוקדם וחשש "קבר התהום" איננו שמועה (ולו ערטילאית) אלא חשש רחוק ביותר, שמא טמון מת מתחת לסלע בתולי.
בהלכה מצויים עוד כללים המגבילים את המונח "קבר תהום", כגון "אי זהו קבר תהום? המת שנקבר בקש, ובתבן, ובעפר ובצרורות. אבל אם נקבר במים ובאפילה ובנקיקי הסלעים אינו עושה קבר התהום. כללו שלדבר, כל שאת יכול לפנותו עושה קבר תהום, וכל שאין את יכול לפנותו אינו עושה קבר תהום" (ירו', פסחים פ"ז ה"ז, לד ע"ד). "קבר התהום" הוא, אפוא, שמועה ממשית, ורק אם אפשר לפנותו, אבל אם אי אפשר לפנותו, או שאין כאן שום מידע – ודאי שאין זה קבר תהום.
ואכן, הבבלי מסיק מכוח שאלה אחרת, שאותה נביא להלן, ש"מעלה עשו בפרה" (זבחים קיג ע"א), ובלשוננו שיש כאן חומרה מיוחדת המחייבת הסבר.
למשנתנו ולמשניות הבאות מקבילה בתוספתא שנצטטה להלן במלואה.
הר הבית היה מראשיתו הר תלול למדי, ובעמל של שנים רבות יושרה הפסגה ונוצר המשטח הרחב המוכר היום. המשטח נוצר בשתי שיטות עבודה: המקומות הגבוהים סותתו ופולסו, ואילו השטח הנמוך הוגבה. ההגבהה התבצעה לא על ידי מילוי בעפר אלא, כמקובל בעולם הרומי, על ידי הקמת סדרת קשתות שגובהן הסופי שווה. לעתים כאשר נדרש הדבר נבנו מערכות קשתות על גבי מערכות קדומות. זהו שנקרא במשנה "העזרות תחתיהן חלול מפני קבר התהום" (להלן מ"ג) (איור 7) יישור מפלס על גבי קשתות). המשנה בפרה מציגה זו כשיטה למניעת טומאה, אך במקור זו שיטת הבנייה, ובמקרה יש בה גם רווח הלכתי אפשרי.
<b>ומביאין נשים עוברות ויולדות שם ומגדלות שם את בניהן</b> – המגמה היא שהבנים לא יראו חטא, ובעיקר שלא ייטמאו, וגם אמותיהם תחיינה בטהרה מלאה. בתוספתא: "חצרות היו בנויות בירושלם על גבי הסלע ותחתיהן חלל מפני קבר התהום, ומביאין נשים מעוברות ויולדות שם ומגדלות שם בניהן עד שיהיו בני שמונה עשרה שנה" (פ"ג ה"ב, עמ' 631). הגיל שמונה עשרה שנה תמוה, שהרי אינו גבול לשום הלכה. הבן מיטמא בטומאת קרי בהגיעו לבגרות, שהיא קודמת בהרבה, בן תשע או בן שלוש עשרה. הר"ש גורס בני שבע או שמונה, כדי שלא ייטמאו בטומאת קרי, והדבר נראה כתיקון. כל המנגנון קשה; אם נקבלו כפשוטו וכעדות היסטורית הרי שבירושלים היה מעין מנזר מבודד שבו גדלו ילדים, ככל הנראה עם אמותיהם, במנותק ממשפחותיהם, כדי שיהוו יחידת מטבילים. אלה נשמרו בטהרה מרבית. אלא שכל המאמצים הללו מצד אחד אינם יעילים דיים; הרי הנשים נטמאות בטומאת נידה, ואם לא בטומאה זו הרי בטומאת מת, שכן ודאי שחלק מהילדים מתו, כמו כן היו חשופים לטומאת שרץ שוודאי חדר למבנה מדי פעם. מצד שני הם מיותרים ומוזרים; לא שמענו על ניתוק ילדים או נשים ממשפחותיהם. הרוצה להיטהר נטהר בהזיה וטבילה, והוא טהור כמלכתחילה. לשם מה כל המאמצים המופרזים הללו?
<b>ומביאין שוורים</b> – הנערים יורדים למלא מים חיים מהשילוח בטהרה מרבית (מוחלטת). הם אינם הולכים כרגיל ברחוב, שמא ייטמאו, אלא רוכבים על שוורים, שכן בהמה איננה מקבלת טומאה, <b>ועל גביהן דלתות</b> – שהם פשוטי כלי עץ ומהווים גג מפני טומאה (ספק טומאה המצויה ברחוב), כך שגם אם יש טומאה ברחוב הנערים לא יאהילו עליה,<b> ותינוקות היו ישבין על גביהן וכוסות שלאבן בידן</b> – כוס של אבן איננה מקבלת טומאה,<b> הגיעו לשילוח</b> – כדי להכין מי חטאת יש צורך באפר פרה שיעורבב ב"מים חיים" (במדבר יט יז). ההחמרה היא שמשתמשים לא במי מקווה רגילים אלא במים זורמים ממש, קרי במי מעיין. יש כאן עדות שהשילוח נחשב למעיין מקודש שמימיו מיוחדים, וממנו גם לוקחים לניסוך המים (משנה, סוכה פ"ד מ"ט). בשני המקרים מדובר בטקס פומבי ורב רושם<sup class="footnote-marker">27</sup><i class="footnote">והשוו משנה, זבים פ"א מ"ה; תוס', שם פ"א ה"י, עמ' 677 ומקבילות, ושם השילוח נזכר כשם מקום רגיל בלבד.</i>, ובדומה מצינו ששלחו למעיין השילוח אדם חולה, ומתקבל הרושם כי היה זה אתר מקובל שאליו נשלחו חולים להירפא<sup class="footnote-marker">28</sup><i class="footnote">יוחנן ט 7.</i>. מאוחר יותר אנו שומעים על אגדות שנקשרו למעיין, כאילו הוא פועל רק שישה ימים בשבוע<sup class="footnote-marker">29</sup><i class="footnote">לימור, נוסעים, עמ' 32, 89 ואילך.</i>. גם בליטורגיה הנוצרית המאוחרת, שהושפעה מעט מהמנהגים היהודיים, נועד לשילוח מקום של כבוד, ושכנו שם כנסייה ומקום קדוש. <b>ירדו ומילום ועלו וישבו על גביהן רבי יוסה אומר ממקומו היה משלשל וממלא</b> – הנער היה מתכופף כדי שלא ייגע בקרקע וייטמא. בתוספתא התיאור דומה: "ומביאין שורים ועל גביהן דלתות ותינוקות יושבין על גביהן. רבי יהודה אומר: שוורים שכריסן רחבה כדי שלא יהו יוצאות רגלי התינוקות ומטמאות בקבר התהום, והכל שוין שהתינוקות צריכות טבילה" (פ"ג ה"ב, עמ' 631).
אם כן, אף על פי שהנערים נשמרו בטהרה כל חייהם הם צריכים טבילה בנוסף. הגישה במשנה איננה הלכתית. לפי ההלכה מי שנטמא ונטהר מעמדו כמי שהיה טהור מעולם. כל ההחמרה המתוארת מופרזת, ובלתי "הלכתית" בעליל. בלתי "הלכתית" במובן זה שאיננה משתלבת בנורמות ההלכתיות. אין זו החמרה בפרט זה או אחר, אלא מעשה מופגן מחוץ לגדרים ההלכתיים.
בתוספתא מובאים עוד פרטים להאדרת השמירה על הטהרה: "אמרו לפני רבי עקיבה משום רבי ישמעאל: כוסות של אבן היו תלויות בקרני שוורים, כיון ששוורים שחו לשתות נתמלאו הכוסות. אמר להם: אל תתנו מקום למינין לרדד אחריכם" (פ"ג ה"ג, עמ' 631). המטרה היא שהנערים (שהם כאמור כלילי טהרה) לא ייגעו בעצמם במים, ועל כך מגיב רבי עקיבא שזו גישה מינית ומופרזת, ואל תתנו למינים להכתיב את אורח החיים היהודי ולשלוט (לרדות, לרדד) בהלכה. הביטוי חוזר גם בהלכה אחרת, לגבי העדפת הימין במעמד יום הכיפורים (תוס', יומא פ"ב ה"י; ראו להלן פירושנו למ"י). הביטוי מצטרף, אפוא, ללשון הספרותית הזהה של תיאור מעמד שחיטת הפרה האדומה ומעמד יום הכיפורים (איור 8) .
בשתי סוגיות שונות מקשה הבבלי על פרטי התיאור בטענה שאין בהם תועלת, בזבחים (קיג ע"א) ובסוכה (כא ע"א). בזבחים הוא מתרץ שמעלה עשו בפרה, כלומר שהחמירו בה מעבר להלכה, ובסוכה מנסים האמוראים לתקן את התיאור ולהוריד ממנו פרטים לא "הלכתיים", כגון "רבי יהודה אומר: לא היו מביאין דלתות כל עיקר, מפני שדעתו של תינוק גסה עליו, שמא יוציא ראשו או אחד מאבריו ויטמא בקבר התהום, אלא מביאין שוורים המצרים שכריסותיהן רחבות..." (סוכה כא ע"ב). אף תיקון זה משמר את האווירה המתוחה ששררה מסביב לפרשת הכנת אפר הפרה.
ההערה במסכת סוכה למשנתנו מצטרפת לעדויות מספר על קשרי ייבוא בין המקדש ומצרים, וכולם נועדו לפאר את מעמדו הכלכלי והטקסי של המקדש. מאלכסנדריה של מצרים מביאים אומנים על מנת להחליף את בית אבטינס לפיטום הקטורת (תוס', יומא פ"ב ה"ו), וכך גם כשרצו להחליף את בית גרמו כאופי לחם הפנים (תוס', יומא פ"ב ה"ה). בשני המקרים מתפארת המסורת שלאומני ירושלים הייתה מיומנות גדולה יותר<sup class="footnote-marker">30</sup><i class="footnote">לעומת זאת כשניסו אנשי אלכסנדריא לתרגם את הקשר להבאת תרומת חלה מאלכסנדריא המקורבת לירושלים לא קיבלו מהם (משנה, חלה פ"ד מ"י). </i>. כשהתקלקל קולו של חליל כיוון שציפוהו בזהב הביאו אומנין מאלכסנדריה לתקנו ולא צלח בידיהם (תוס', ערכין פ"ב ה"ג), ואילו בתיקון המפטמת של בשמים צלח התיקון בידיהם (בבלי, ערכין י ע"ב). למסורת זו מקבילה בירושלמי העוסקת בתיקון, אך אין היא מציינת את הייבוא המצרי כלל (ירו', סוכה פ"ה ה"ו, נה ע"ג). גם שערי ניקנור הם ייבוא ממצרים (בבלי, יומא לח ע"א)<sup class="footnote-marker">31</sup><i class="footnote">ראו דיוננו להלן מ"ט. </i>; כך גם לפי האגדה ברח למצרים כוהן שהתאכזב כשלא מונה לכוהן גדול והקים שם את מקדש חוניו (בבלי, מנחות קט ע"ב), ומסורת אחרת שהיה באלכסנדריא בית דין של יוחסין (תוס', פה פ"ד ה"ו). לכל הסיפורים נופך אגדה ספרותי. אין ספק שהייתה באלכסנדריא קהילה יהודית מפוארת, וייתכן מאוד שהיו קשרי מסחר של המרכז היהודי עם מצרים מקור התרבות, שהרי כך גם עולה מיכולתם של רופאי מצרים לטפל בסריסים (בבלי, יבמות פ ע"א). אך ייתכן שאין זה אלא חלק מעיצוב ההיסטוריה של המקדש: מספרים עליו שהיה מרכז גדול ובקשרים מסחריים וחברתיים עם מרכז התרבות העולמי במצרים, ועל ידי כך זוכה המקדש להאדרה יתרה. מהלך זה קיים כבר בספרות התנאית, ומתחזק בתיאורי המקדש כפי שהם מופיעים בספרות האמוראית הבבלית. מסורת הירושלמי מצמצמת, ככל הנראה, את העניין ומדגישה דווקא את הכלים העתיקים העשויים נחושת קלל<sup class="footnote-marker">32</sup><i class="footnote">ראו פירושנו ליומא פ"ג מ"ז. </i>.

Mishnah 3

<b>באו להר הבית</b> – שיירת השוורים ועליה הנערים ובידם כוסות מים,<b> וירדו הר הבית והעזרות תחתיהן חלול מפני קבר התהום</b> – הר הבית הוא שטח מיושר שכדי ליישרו ולהגביהו בנו סדרת קמרונות, כך שבאמת רובו היה חלול. אך ספק אם בנייה זו נבחרה מפני חשש קבר התהום, שהיה ערטילאי לחלוטין, וקרוב להניח שזו הייתה הבנייה המקובלת והיעילה בעולם הקדום למטרה זו. עם זאת, ייתכן שדווקא הטופוגרפיה המיוחדת של המקדש היא מקור ה"הלכה" המייחדת את פרשת הכנת מי החטאת<sup class="footnote-marker">33</sup><i class="footnote">ראו פירושנו בריש משנה ב בפרקנו. </i>. <b>ובפתח העזרה היה מתוקן קלל שלחטאת</b> – ובו אפר הפרה. הקלל הוא כלי חרס<sup class="footnote-marker">34</sup><i class="footnote">הקלל נזכר הרבה בהקשר למי החטאת, ראו ברנד, כלי חרס, עמ' תצו-תצח; משנה, עדיות פ"ז מ"ה; תוס', פ"י ה"ג, עמ' 639; שם, שם ה"ז, ועוד.</i> שבו שמרו מי חטאת, ואלו נשמרו בקדושה מיוחדת<sup class="footnote-marker">35</sup><i class="footnote">לשימוש בכלי אבן לשמירת מי חטאת ראו פירושנו לביצה פ"ב מ"ג. מימי הבית נמצאו כמויות גדולות של כלי אבן, וסביר להניח ששימשו למטרות שונות של טהרה. באזור יהודה הם שימשו, מן הסתם, בראש ובראשונה לטהרת הקודש, ואולי גם לטהרות קלות יותר. אחרי החורבן מספר העדויות מתמעט, וגם מספר הכלים שנמצאו קטן הרבה יותר, וייתכן שאז שימשו בעיקר לטהרת חטאת. </i>. הקלל נזכר רבות בהקשר של אפר פרה אדומה, וראו להלן בפירושנו למי"א, <b>ומביאין זכר שלרחילים וקושרין חבל בין קרניו וקושרין מקל</b> – אל החבל הקשור לקרני הזכר,<b> ומסבך בראשו שלחבל וזורקו לתוך הקלל ומכה את הזכר ונרתע לאחוריו</b> – כתוצאה מכך ייכנס המקל לקלל, יספוג מאפר הפרה ויצא החוצה מבלי שתיגע בו יד אדם, <b>ונוטל</b> – מהאפר שנפל מהכלי,<b> ומקדש כדי שיראה על פני המים</b> – מניח מהאפר מעט עד שהוא נראה על פני המים.<b> רבי יוסי אומר אל תתנו מקום למינים</b> – וכן הנוסח בכ"י לאו, כ"י מינכן ודפוס נפולי. בפרמא המילה דולגה, ותוקן בשוליים ל"מינים". בדפוס "צדוקים", והוא בהשפעת ההמשך על המאבק עם הצדוקים. <b>לרדות אלא</b> [<b>הוא</b> ]<b> נוטל ומקדש</b> – כאן רבי יוסי מתנגד להחמרת היתר וטוען שדי באיש טהור שטבל לפני כן ואין חשש שאפר הפרה ייטמא, כשם שאין להחמיר בחששות דומים לגבי אפר הפרה המצוי בכל מקום אחר.
הטיעון "אל תתנו מקום למינים לרדות" הופיע גם בתוספתא בהקשר לפרט אחר, ונרחיב בו להלן. בתוספתא: "באו לשער היוצא מעזרת נשים לחיל, וקליליות של אבן היו קבועין בכותל מעלות של עזרת נשים, וכסייהן של אבן. נראין לחול ובתוכן אפר מכל פרה ופרה שהיו שורפין, שנאמר 'והיתה לעדת בני ישראל למשמרת למי נדה חטאת היא'. מכה את הזכר נרתע לאחריו ואפר נשלך נוטל ומקדש ומזה שמשפך" (פ"ג ה"ד-ה"ה, עמ' 632-631). התוספת המשמעותית היא שבקלל, הוא הכלי שבו מונח האפר, היו מניחים אפר מכל הפרות שנשרפו בעבר במעורב. כך יש להבין את התוספתא לפי המשנה להלן (איור 9).
מעתה עלינו להבין את טיבו של המעמד המתואר ואת ההפרזות ההלכתיות שבו. כבר התוספתא מצמצמת את המשנה: "מעשים אלו עשו כשעלו מן הגולה, דברי רבי יהודה. רבי שמעון אומר: עפרן ירד עמהן לבבל ועלה. אמרו לו: והלא נטמא בארץ העמים? אמר להם: לא גזרו טומאה בארץ העמים אלא לאחר שעלו מן הגולה" (פ"ג ה"ה, עמ' 631). רבי יהודה טוען שהטקס המתואר היה חד פעמי, כך ביצעו את הטהרה הראשונה. הסבר מצמצם זה מנוגד בעליל למשנה. המשנה מתארת תהליך ארוך שבו לא נעשתה טהרה אלא שנים רבות לאחר התחלת התהליך (לקיחת נשים מעוברות). ודאי שעולי הגולה לא המתינו זמן כה רב עד שיהא להם אפר פרה אדומה.
דברי רבי שמעון קשים. האם הוא בא לחזק את דברי רבי יהודה ולהסביר שאכן כך עשו את הטהרה הראשונה, וכבר היה להם אפר חטאת מוכן (מלפני הגלות)? על כל פנים, חכמים סבורים שלא היה להם אפר מוכן, וממילא כדי להכין את אפר הפרה הראשון צריכים היו להשתמש בכלל ש"טהרה הותרה בציבור", אחרת אי אפשר להתחיל בשרשרת הטהרה, וממילא אין צורך בכל הטקס המתואר.
רבי שמעון טוען שהירידה לחוץ לארץ לא גרמה לטומאה, ולא ברור מה עמדתו לגבי הטקס שבמשנה, האם כולו מיותר, ואזי הוא חולק על משנתנו ומבטל את הצורך בטקסיה המוקשים? גישה כזאת מתאימה לרבי שמעון, שהרי הוא מתנגד עקבי להחמרות יתר בטהרת חטאת (ראו במבוא למסכת).
הרמב"ם והר"ש, כל אחד בדרכו, מסבירים שהמשנה אינה מתארת אירוע היסטורי. הרמב"ם מפרש שהקפידו ככל שאפשר להקפיד, אך לאו דווקא לפי פרטי המשנה, והר"ש מסביר שבא ללמדך שיש להקפיד בהלכות ותו לא. שניהם מסבירים, אפוא, שאין כאן אלא תיאור ספרותי, ואכן גם אנו חשים שהתיאור הוא בלתי אפשרי ואינו הולם את רוח ההלכה של חכמים. יתר על כן, מהתוספתא<sup class="footnote-marker">36</sup><i class="footnote">פ"ג הי"ד, עמ' 632, וראו דיוננו להלן מי"א.</i> משמע שמי החטאת שנשמרו בחיל נועדו כרזרבה בלבד, ולא שימשו כמקור לטהרה בחיי היום-יום. בפועל החיל הוא גרם מדרגות ומעליו רחבה צרה. אי אפשר להגיע עם בהמה לרחבה הצר שמעל המדרגות, שכן בהמות נמנעות מלעלות על מדרגות. אם כן, התיאור במשנה הוא של מעמד שאינו יכול להתקיים. מעתה, לפנינו שתי אפשרויות: האחת שהמשנה משמרת את זכרם של נוהגים מחמירים שמקורם בכת הצדוקים שהנהיגו מעין "מנזר" ובו נשמרו בטהרה כוהנים צעירים שנועדו לבצע מעשי טהרה מיוחדים, והאפשרות השנייה היא שכל הסיפור מוגזם מבחינה היסטורית ומטרתו לתאר, אולי בצורה הומוריסטית למחצה, הקפדת יתר. התנאים כבר חולקים וטוענים שבפועל לא שמרו נוהגים אלו וההחמרה היא החמרה כיתתית, כפי שגם נראה במשפט הבא.

Mishnah 4

<b>לא היו עושין לא חטאת על גבי חטאת</b> – לכל טהרה נדרש מעמד דומה,<b> ולא תינוק על גב</b> [<b>י</b> ]<b> חבירו</b> – אם אחד התחיל אין חברו יכול להחליפו. כלומר, מתארגנת שיירה שבה נערים מספר וכל אחד מהם מטהר אדם או חפץ אחר, [<b>ו</b> ]<b>צריכין היו התינוקות להזות</b> – ולא מישהו אחר, שהוא "פחות טהור".<b> דברי רבי יוסה הגלילי רבי עקיבה אומר לא היו צריכין להזות</b> – גם כאן רבי עקיבא מצמצם את דרישות הטהרה ומסתפק בטהרה רגילה. לא נאמר שהתינוקות היו כוהנים, אך קשה להבין את ההקפדה הרבה אם אלו סתם ישראל. במבוא עסקנו בשאלה האם ישראל כשר להזות. אבל גם אם הותרה הזאה בישראל, הרי שבחצר הר הבית ודאי התנהלה על ידי הכוהנים. ואכן, גם מחוץ לחיל, נעשתה ההזאה בחסות המקדש ועל ידי כוהניו<sup class="footnote-marker">37</sup><i class="footnote">כפי שהראינו במבוא למסכת.</i>. אמנם לא נזכר במפורש שהתינוקות היו ממוצא כוהני, אך ניתן לייחס זאת לשאיפתם של חכמים להשתתף בתפקיד החברתי של ההזאה, ולראות בכך השמטה פוליטית.
כאמור, הפרק כולו שייך לדעתנו לקבוצת המשניות המבוססות על מכלול זיכרונות המקדש. בדרך כלל אין בפרקים ובמשניות אלו הפרזה רבה, אך פה ושם שזורות בהם הפרזות, כגון שהכרוז נשמע עד יריחו, וכיוצא באלו. אולי כך יש להבין את ההפרזות ההלכתיות. מכל מקום, במשניות אלו אין זיכרון רֵאלי.

Mishnah 5

<b>התוספתא שציטטנו לעיל הוסיפה פרט שהוא הבסיס למשנתנו: "וקליליות של אבן היו קבועין בכותל מעלות של עזרת נשים, וכסייהן של אבן. נראין לחול ובתוכן אפר מכל פרה ופרה שהיו שורפין, שנאמר 'והיתה לעדת בני ישראל למשמרת למי נדה חטאת היא' " (פ"ג ה"ד-ה"ה, עמ' 632). אם כן, כל פרה שנשרפה שמרו את אפרה. את התוספתא ניתן להבין ששמרו את אפרה של כל פרה לחוד, או שבכוונה ערבבום. לפי המשנה ערבבו את האפר מהפרות השונות, מן הסתם כדי שלא ייווצר אפר מיוחס יותר, לטהרה מושלמת יותר. המשנה גם מניחה את שכתוב בהמשך, שבסך הכול נשרפו בתולדות ישראל שבע פרות. דומה שאפר הפרה אינו כמחצית השקל שבו נמנעו מלערב תרומות של שנים שונות (משנה, שקלים פ"ד מ"ד). המקדש מעצב טקס המכריז על שוויון בין הפרות השונות (הכוהנים הגדולים השונים) ושוויון בין דרכי הכפרה.
<b>לא מצאו משבע</b> – אם אין אפר מכל שבע הפרות,<b> עושין משש</b> – די אם משתמשים בתערובת של שש הפרות,<b> ומחמש ומארבע ומשלש ומשתים ומאחת</b> – הצורך בעירוב אפר פרות שונות אינו מעכב. ברור שהמשנה אינה עוסקת בטהרה הראשונה שביצעו שבי ציון, אלא בסדרי הטהרה הרגילה, כפי שהתבצעה בשלהי ימי בית שני (לאחר שרפת כל הפרות האדומות). כמו כן משתמע שהתביעה שבכל כלי תהיה תערובת מכל הפרות לא הייתה מעשית, וכאמור הייתה זו מגמה של שוויון בין הפרות שנשרפו ובין אלו שביצעו מעמד מקודש זה, <b>ומי עשאן –</b> מי שרף את הפרות בעבר? לפנינו ספק מסורת ספק דברי אגדה על אלו ששרפו את הפרות, <b>הראשונה עשה משה</b> – כדי לטהר את הכוהנים והלוויים בימים שבהם עבד משה (שבעת ימי המילואים),<b> והשני</b> [<b>י</b> ]<b> עשה עזרא</b> – אין לכך רמז במקרא, אבל המשנה מניחה שאפר הפרה לא ירד עמהם לבבל ועלה אלא היה צורך להכין אפר פרה חדש, [<b>ו</b> ]<b>חמש מעזרא והלך דברי רבי מאיר וחכמים אומרים שבע מעזרא והלך</b> – המחלוקת היא האם שבע פרות נעשו בימי בית שני, או שבע בכל הדורות כולל בית ראשון. המשנה אינה מזכירה הכנת פרה אדומה כל ימי בית ראשון, ובכך מבטאת השלמה עם הידוע לנו שבתקופה זו הייתה הקפדת המצוות מועטה. עם זאת, אין כאן מסורת אלא היעדר מידע על שמירת המצוות בכלל, ועל שרפת פרה בפרט. אין ספק שגם בימי בית ראשון עלו לרגל למקדשים השונים, אך שמירת הטהרה במובנה ההלכתי של תורה שבעל פה הייתה כנראה נדירה. <b>ומי עשאן שמעון הצדיק ויוחנן כהן גדול</b> – שמעון הצדיק היה בימי אלכסנדר מוקדון והוא הכוהן הגדול שהיה גם ראשון למנהיגי חז"ל שלהם ייחסו את מסירת התורה שבעל פה (אבות פ"א מ"א). שמעון הצדיק אינו רק דמות היסטורית, הוא ראשון ה"אבות המייסדים" ודמות מיתולוגית למחצה. במינוח זה איננו מתכוונים שאיננו דמות היסטורית, אלא שנקשרו לו קשרי אגדה. אשר ליוחנן כהן גדול, שני אנשים נשאו תואר זה. יוחנן הורקנוס הראשון היה בנו של שמעון החשמונאי, ששלט עד שנת 104 לפני הספירה, ויוחנן הורקנוס השני, ששלט בשנים 40-66 לפני הספירה. שניהם היו צדוקים, אלא שיוחנן הורקנוס הראשון החל את דרכו כמנהיג לאומי, נערץ על הכול, שייחסו לו זכויות ויכולות נבואיות של חכם וצדיק. מסופר על יוחנן הורקנוס ששמע בנבואה על הניצחון על חילו של קוזיקנוס; יוספוס, כמו גם הגמרא, מדגישים כי הייתה זו נבואה ולא פרי של תפילה שנשא הכוהן הגדול<sup class="footnote-marker">38</sup><i class="footnote">קד', יג 282.</i>. אלא שבהמשך פעילותו הגדיר עצמו כצדוקי. יוספוס מספר על המעמד שבו החליט יוחנן הראשון להגדיר עצמו כצדוקי<sup class="footnote-marker">39</sup><i class="footnote">קד', יג 298-282.</i>. המסורת חוזרת בתלמוד הבבלי ונרמזת במדרשי ארץ ישראל<sup class="footnote-marker">40</sup><i class="footnote">בבלי, קידושין סו ע"ב; ברכות כט ע"א; פסיקתא דרב כהנא, ויהי בשלח א, עמ' 176.</i>, אך מיוחסת לינאי. בשתי המסורות יש ביקורת (פרושית) על החלטתו, בצד נימה של הערצה. <b>עשו שתים שתים</b> – שתי פרות כל אחד. הסבר זה הוא לפי הדעה שנעשו שבע פרות. אם נעשו רק חמש פרות, הרי שכל אחד מהם עשה פרה אחת בלבד. בכך שעשו שתי פרות כל אחד מובלט ייחוסם ומעמדם. <b>אליועיני –</b> כך גם ב- <b>פ</b> ; ב- <b>ל</b> ,<b> מ</b> ,<b> מנ</b> ועוד "אליהו עיני",<b> בן הקייף</b> – כך ברוב עדי הנוסח הטובים (<b>פ</b> ,<b> ל</b> ), בדפוסים (<b>וילנא</b> ועוד) בן "הקוף", וב- <b>מ</b> ,<b> מנ</b> , "בן הקיף". השם "קייף" הוא כנראה שמו של הכוהן הגדול יוסף בן כייף (או קייף). התואר "הקייף" מזכיר את הכוהן הגדול יוסף קייפה. את יוסף המכונה גם קייפה (כייפס) מינה הנציב גרטוס (קד', יח 35). בתקופה זו של ראשית השלטון הרומי הישיר בארץ הוחלפו כמה כוהנים גדולים ויוסף בן מתתיהו מונה את חנן, ישמעאל בן פיאבי (הראשון – להלן), אלעזר בן חנן, שמעון בן קמחית ויוסף קייפה (36-18 לספירה) (איור 10). בימי
מחליפו פונטיוס פילטוס הודח קייפה ובמקומו מונה יונתן בן חנן (קד', יח 95). יוסף בן קייפה הוא הנזכר בהקשר לצליבתו של ישו<sup class="footnote-marker">41</sup><i class="footnote">מתי כו 3; לוקס ג 2; יוחנן יא 49, ועוד. שירר, היסטוריה, עמ' 230.</i>. קברה של משפחת קייפא (כייפה) נתגלה בירושלים ועליה הכתובת "יהוסף בר קפא" ו"יהוסף בר קיפא"<sup class="footnote-marker">42</sup><i class="footnote">גרינהוט, קיפא; זיסו, קיפא; פלוסר, כייפה.</i>. אלא שקייפה זה נקרא יוסף, ולא אליהו או אליועיני. על כן הציע ספראי שהכוונה לאליועיני בן קנתירה שהיה הכוהן הגדול שמינה אגריפס הראשון בשנת 41 לערך<sup class="footnote-marker">43</sup><i class="footnote">קד', יח 342; ספראי, העליה לרגל, עמ' 69; שירר, היסטוריה, עמ' 231.</i>.
[<b>ו</b> ]<b>חנמאל המצרי</b> – הורדוס, בראשית שלטונו, מינה לכוהן גדול את חננאל שהביא מבבל. רק טבעי הוא שחנמאל המצרי זוהה עם חננאל הבבלי<sup class="footnote-marker">44</sup><i class="footnote">שליט, הורדוס, עמ' 376.</i>. השמות "חנמאל" ו"חננאל" אמנם דומים, אבל האחד מכונה "מצרי" והאחר מכונה "בבלי". זאת ועוד, בימי בית שני נהגה תופעה של שימוש מרובה בשמות פרטיים מסוימים. יוחנן, על כל נגזרותיו (חנן, חננאל, חנמאל וכו'), היה מבין ששת השמות הנפוצים ביותר<sup class="footnote-marker">45</sup><i class="footnote">ראו אילן, שמות. ששת השמות הנפוצים הם שמות בני חשמונאי (יהודה, יונתן, יוחנן, שמעון ואלעזר), וכן יוסי-יוסף שמופיע בחשמונאים ב כאחד מבני חשמונאי. התופעה נובעת ממקומם החשוב של בני חשמונאי בחברה ובתודעה היהודית של ימי בית שני, אך עדיין יש מקום לחקור את התופעה. </i>, על כן הדמיון בין "חננאל" ל"חנמאל" אינו מעיד בהכרח על אדם אחד. ספראי הציע שחנמאל זה הוא הכוהן הגדול חנן שהוזכר לעיל ושחמישה מבניו שירתו ככוהנים גדולים<sup class="footnote-marker">46</sup><i class="footnote">ספראי, העליה לרגל, עמ' 60.</i>. חולשתו של זיהוי זה זהה. השם "חנן" בצורותיו ונגזרותיו אף הוא נפוץ ביותר, על כן זיהוי המבוסס על השם הזה אינו מספיק. עוד מציע ספראי לזהות את חנמאל המצרי עם "חנן המצרי". כאן הזיהוי משכנע יותר, שכן לא רק השם הפרטי חוזר (בשינוי קל) אלא הכינוי "מצרי".
חנן המצרי מופיע בתלמוד הבבלי כאחד מ"דייני הגזירות" (גזילות) שהיו בירושלים. המשנה (כתובות פי"ג מ"א) מונה רק שני שמות (אדמון וחנן בן אבישלום), אך הבבלי<sup class="footnote-marker">47</sup><i class="footnote">מסורת הבבלי מאוחרת, אך השמות המדויקים מצביעים על מקורה הקדום. עם זאת, אפשר שהמסורת כבר הושפעה ממקורות ספרותיים אחרים שבהם חנן המצרי ונחום המדי מופיעים. </i> מוסיף: "שלשה דייני גזילות היו בירושלים: אדמון בן גדאי, וחנן המצרי, וחנן בן אבישלום... רבי נתן אומר: אף נחום המדי מגוזרי גזירות שבירושלים היה, ולא הודו לו חכמים" (כתובות קה ע"א). כפי שראינו בפירושנו למשנת כתובות, נחום המדי היה חכם מקובל שפעל בשלהי ימי הבית השני ובראשית דור יבנה. חנן המצרי מופיע במסורת הלכתית נוספת כחכם לכל דבר. מסורת זו, העוסקת בפרט מדיני הקרבת קרבנות, חוזרת פעמים מספר בתלמוד הבבלי (אין לה מקבילות ארץ-ישראליות או תנאיות)<sup class="footnote-marker">48</sup><i class="footnote">בבלי, תמורה ו ע"א; זבחים לד ע"ב; עד ע"א; יומא סג ע"ב; מנחות נט ע"ב.</i>. עוד נזכר חנן המצרי (חכם זה, או תלמיד אחר בשם זה) כאחד מאלו המכונים "דנין לפני חכמים" (בבלי, סנהדרין יז ע"ב). הרשימה שם כוללת בעיקר את צעירי דור יבנה: "שמעון בן עזאי, ושמעון בן זומא, וחנן המצרי, וחנניא בן חכינאי. רב נחמן בר יצחק מתני חמשה: שמעון, שמעון, ושמעון<sup class="footnote-marker">49</sup><i class="footnote">לא ברור מיהו שמעון זה. </i>, חנן, וחנניה". אם מדובר באדם אחד הרי שחנן המצרי היה מצעירי דור יבנה, ולא יכול היה להימנות עם "דייני גזירות" או עם שורפי הפרה האדומה. אם הוא אדם אחר מזה שנמנה עם "דייני הגזירות" הרי שהכינוי היה נפוץ יותר, ואם יש שני "חנן המצרי" אולי היו שלושה אישים בשם זה. מכל מקום, ידי ספק לא יצאנו.
אם אכן שניים מבין "דייני הגזירות" נקלטו מאוחר יותר בדור יבנה, הרי שהם חלק משכבת החכמים, בעלי תפקיד פורמלי במערכת השלטון האזרחית או המקדשית בירושלים. אם חנן המצרי זהה עם חנמאל המצרי, הרי שלפחות הוא היה חלק מההנהגה של הכוהנים, אולי כוהן גדול בלתי ידוע עד כה, או מנהיג כוהני אחר שלא היה כוהן גדול. אין כל חובה שאת הפרה ישרוף כוהן גדול, אם כי לפחות ישמעאל בן פיאבי היה כוהן גדול (להלן) וכנראה גם בן הקייף (לעיל), וכן שמעון הצדיק ויוחנן כוהן גדול. על כל פנים, גם אם חנמאל לא היה כוהן גדול הוא היה מנהיג כוהני רב חשיבות, ומן הסתם צדוקי. אם כן, הרי ש"דייני הגזירות" היו אישים שונים מהכתות השונות, ולפחות חלק מהם היו חלק מהמנהיגות הכוהנית, ומן הסתם לפחות חלק מהם היו מקורבים לצדוקים (או צדוקים ממש).
[<b>וישמעאל</b> ] – הושלם בצד,<b> בן פיאבי עשו אחת אחת</b> – במשנת סוטה (פ"ט מי"ד) שנינו: "משמת ישמעאל בן פיאבי<sup class="footnote-marker">50</sup><i class="footnote">בן פיאבי חסר ב- מ. </i> בטל זיו הכהונה" – כך ברוב עדי הנוסח<sup class="footnote-marker">51</sup><i class="footnote">א, ב, ג11, ג45, ז, כ, ל, נ, ן, ע, פ1, ר, ת, וכן במאירי ובמלאכת שלמה. ב- א "ביטל" במקום "בטל", והדבר נראה כשיבוש.</i>, אך בדפוס: "רבי ישמעאל". הכינוי "רבי" הוא שיבוש ברור, שכן כפי שנראה להלן מדובר בכוהן גדול מימי הבית, כשטרם כונן התואר "רבי". "ישמעאל בן פיאבי" הוא שמם של שני כוהנים גדולים. הראשון היה בימי ולריוס גרטוס (קד', יח 34; כ 179, 194) ושימש בכהונה בשנים 15-16 לפני הספירה, והשני היה בימי הקיסר קלאודיוס ושימש בכהונה בשנים 61-59 לספירה<sup class="footnote-marker">52</sup><i class="footnote">קד', כ 181-179, 194; שליט, קדמוניות היהודים, עמ' עו. </i>. הוא עמד בראש המשלחת שנשלחה לקיסר כדי להגן על החלטתם של אנשי ירושלים להגביה את אחת מצלעות החומה של הר הבית כדי לחסום את מראה המקדש מארמונו של אגריפס. השליחות הצליחה, אך ישמעאל עצמו עוכב ברומי כבן ערובה (קד', כ 196). עוד מספר יוספוס על שלושה מבני ישמעאל שערקו מירושלים, ומתאר את ישמעאל כמי שהוצא להורג בקיריני<sup class="footnote-marker">53</sup><i class="footnote">מלח', ו 114.</i>. נראה שראשו של ישמעאל הותז, ולא ראשו של אחד הבנים. אפשר, אפוא, להניח שישמעאל התגורר בגלותו בקיריני שבצפון אפריקה, ואולי נהרג במהומה שחוללו יהודי העיר אחרי החורבן<sup class="footnote-marker">54</sup><i class="footnote">מלח', ז 446-436.</i>. עד כאן אין בתיאורים כדי להצדיק את השבחים הרמוזים במשנה. במסורת חז"ל נזכר בית פיאבי לגנאי, עם זאת במקורות חז"ל נזכר ישמעאל בן פיאבי יותר מכל כוהן גדול אחר. מסורת חז"ל מונה סדרת כוהנים גדולים: "ושנות רשעים תקצרנה – זה מקדש שני, שעמד ארבע מאות ועשרים שנה, ושמשו בו יותר משלש מאות כהנים. צא מהם ארבעים שנה ששמש שמעון הצדיק, ושמונים ששמש יוחנן כהן גדול, עשר ששמש ישמעאל בן פאבי, ואמרי לה אחת עשרה ששמש רבי אלעזר בן חרסום – מכאן ואילך צא וחשוב: כל אחד ואחד לא הוציא שנתו" (בבלי, יומא ט ע"א). המסורת אינה משמרת את כל הפרטים. הרקע הרֵאלי שלה הוא שמימי הורדוס הוחלפו הכוהנים לעתים קרובות, ואף נכון שהם היו בבחינת "רשעים". הגדרה זו אינה "אובייקטיבית" אלא משקפת את תפיסתם והערכתם של חכמים. חלק גדול מהכוהנים היו צדוקים, ומסורת חז"ל משמרת ביקורת נוקבת עליהם, בצד נוסטלגיה למקדש ולפארו, וממילא גם לקשורים בו<sup class="footnote-marker">55</sup><i class="footnote">ראו למשל פירושנו ליומא פ"א מ"ה וכפי שעולה ממסורות נוספות, כולל אלו שתידונה בקצרה להלן.</i>. מכסת השנים המיוחסת לשמעון ויוחנן כוהן גדול מוגזמת, וכך אף תקופת כהונתם של ישמעאל ואלעזר בן חרסום. אלעזר אינו נזכר כלל אצל יוספוס ככוהן גדול, וכל שידוע עליו הם דברי אגדה מוגזמים במסורת חז"ל<sup class="footnote-marker">56</sup><i class="footnote">תוס', יומא פ"א הכ"ב; ירו', תענית פ"ד ה"ה, סט ע"א; בבלי, נז ע"א. הוא מתואר כעשיר מופלג, ובתוספתא זוכה להערכה על כך, אך גם לביקורת.</i>. אולי אלעזר בן חרסום אינו שמו המקורי, והכוונה לכוהן אחר עשיר<sup class="footnote-marker">57</sup><i class="footnote">במסורת חז"ל מפורסם כוהן נוסף הנזכר לשבח והוא יהושע בן גמלא, ואולי שני אישים אלו זהים. מכל מקום, אלעזר בן חרסום הוא מהאישים הבודדים מימי בית שני הנזכרים בספרות חז"ל ואנו יכולים לומר שלא היו קיימים במציאות (איננו במקורות מקבילים, ואף אין סיבה להוסיפו לרשימת הכוהנים הגדולים שמונה יוספוס, שכן אפשר שלא היה כוהן גדול ממש אלא רק אחד מראשי הכהונה בירושלים), ואולי אין הוא אלא אישיות שולית שהעדרה במקורות המקבילים סביר ומובן. לעומתו, חלק גדול מהאישים המופיעים במקורות חז"ל נזכרים גם במקורות מקבילים, (כגון ניקנור עושה הדלתות, אריסטון מאמפיאה, יהושע בן גמלא, ישמעאל בן פיאבי, נקדימון בן גוריון ואחרים).</i>. ישמעאל בן פיאבי לא כיהן תקופה ארוכה, אך חשוב להבין מדוע זכה שמו להיזכר במסורת המאוחרת. ישמעאל בן פיאבי נזכר בעוד שני הקשרים עיקריים. מסופר שאמו התקינה לו בגדי כהונה יקרים. לפי ההלכה הפרושית בגדי הכוהן הגדול מומנו מקופת הציבור<sup class="footnote-marker">58</sup><i class="footnote">תוס', יומא פ"א הכ"א; ירו', מ ע"ד; בבלי, לה ע"ב, וראו פירושנו ליומא פ"ג מ"ו.</i>, ומי שאמו התקינה לו בגדים פרטיים עליו למסרם לציבור. מהתוספתא אפשר להבין שישמעאל בן פיאבי נהג כהלכה, אך הדבר לא נאמר במפורש. האזכור השני קשור להתקנת אפר פרה אדומה במשנתנו. מסורת חז"ל שימרה מסורות בעיקר בסוף ימי הבית השני, על כן סביר שהכוונה לישמעאל בן פיאבי השני, שהיה אפוא הכוהן הגדול האחרון ששרף פרה אדומה.
במסורת אחרת נזכר בית פיאבי לגנאי: "אבא שאול בן בטנית ואבא יוסי בן יוחנן איש ירושלם אומר: אוי לי מבית ביתוס אוי לי מאלתן, אוי לי מבית קדרוס אוי לי מקולמסן, אוי לי מבית אלחנן אוי לי מבית לחישתן, אוי לי מבית אלישע אוי לי מאגרופן, אוי לי מבית ישמעאל בן פיאבי, שהם כהנים גדולים, ובניהם גזברין, וחתניהן אמרכלין, ועבדיהן באין וחובטין עלינו במקלות" (תוס', מנחות פי"ג הכ"א, עמ' 533; בבלי, פסחים נז ע"א). בית פיאבי נזכר אפוא לגנאי, אם כי לא ישמעאל עצמו.
ברייתא נוספת משקפת התייחסות פחות ברורה: "תנו רבנן: ארבע צווחות צוחה עזרה. ראשונה: 'צאו מכאן בני עלי שטימאו היכל ה' '. ועוד צווחה: 'צא מיכן יששכר איש כפר ברקאי שמכבד את עצמו ומחלל קדשי שמים', דהוה כריך ידיה בשיראי ועביד עבודה<sup class="footnote-marker">59</sup><i class="footnote">זו תוספת הסבר של סתם הגמרא.</i>. ועוד צווחה העזרה: 'שאו שערים ראשיכם ויכנס ישמעאל בן פיאבי, תלמידו של פנחס, וישמש בכהונה גדולה'. ועוד צווחה העזרה: 'שאו שערים ראשיכם ויכנס יוחנן בן נרבאי, תלמידו של פנקאי, וימלא כריסו מקדשי שמים' " (בבלי, פסחים נז ע"א). שלוש "צווחות" הן גנאי מובהק, וזו של ישמעאל בן פיאבי עמומה. אפשר אמנם לפרשה כשבח גדול בשונה מכל האחרים, אך סביר יותר לפרשה כמו כל האחרים כגנאי, שהרי המבנה הספרותי אינו נותן לה מקום כניגוד אלא כאחד מרשימה שלמה. מאידך גיסא, תלמידו של פנחס הוא שבח גדול. כוהן גדול כזה זוכה לשבח כקנאי או כסתם כוהן גדול צדיק ורב ייחוס. אם כן, היחס לישמעאל בן פיאבי היה מעורב והיו גם מסורות בשבחו, ומשנתנו אחת מהן.
המסורת על שרפת הפרות חוזרת גם במקבילות בהבדלים קטנים: "רבי חנן בר פזי פתר קריא בפרשת פרה שיש בה משבעה שבעה, שבע פרות, שבע שריפות, שבע הזיות, שבעה כיבוסים, שבעה טמאים, שבעה טהורים, שבעה כהנים. אם יאמר לך אדם חסר הן, אמור לו אף משה ואהרן היו בכלל, וידבר ה' אל משה ואל אהרן לאמר זאת חוקת התורה (במדבר יט א, ב)"<sup class="footnote-marker">60</sup><i class="footnote">פסיקתא דרב כהנא, פרה אדומה ד, עמ' 59; פסיקתא רבתי, יד, נח ע"א; תנחומא בובר, חוקת ד, עז ע"א; תנחומא, שם ט.</i>.
המדרש מעניק למספר ההופעות משמעות רעיונית: "ולמה מזה מדמה שבע פעמים? למען כפר לו אדון אשר ברא עולם בשבעה ימים. לכך היו ההזיות שבעה, ופרות שעשו הכהנים בבית ראשון<sup class="footnote-marker">61</sup><i class="footnote">כנראה צריך להיות בבית שני. </i> עם פרתו של משה היו שבעה" (מדרש אגדה בובר, יט ד). ברם המדרש אינו נסוב על מספר ההופעות של מילה בתורה, אלא על מספר ההזאות.
שבע "פרות" הן שבע הפרות שבמשנתנו, ברם יתר השביעיות הן מסופקות, כי בנוסח המסורה של התורה, לפי הספירה שערכנו, תדירות המילים בפרשה היא:
כהן – 5 פעמים (פסוקים ג, ד, ו, ז, ז);
פרה – 5 פעמים (פסוקים ב, ה, ו, ט, י);
שרף – 5 פעמים (פסוקים ה, ה, ו, ח, יז);
הזה – 4 פעמים (פסוקים ד, יח, יט, כא);
כבס – 5 פעמים (פסוקים ז, ח, י, יט, כא);
טמא – 11-10 פעמים (פסוקים ז, ח, י, יא, יג, יג, יג?, יד, טו, טז, יז), וזו כפולה של חמש;
טהור – 6 פעמים (פסוקים ט, ט, יב, יח, יט, יט);
לא יטהר – פעם אחת (פסוק יב). בסך הכול הפועל "טהר" מופיע 7 פעמים.
פרשת פרה
אינה פרשה של שביעיות, היא פרשה של חמישיות, אך גם כלל זה אינו שלם. ייתכן שהמדרש במקורו נסב על העמדה שבימי בית שני נשרפו חמש פרות בלבד, והפרשה היא פרשה של חמישיות (לא בכל הסעיפים), או שהשביעייה היא המילה "טהר" בלבד.

Mishnah 6

<b>וכבש היו עושין מהר הבית להר המשחה</b> – הר המשחה אינו נזכר במקרא, אך נזכר שם הר הזיתים (זכריה יד ד) והר המשחית (מלכים ב כג יג; ירמיהו נא כה). לפי ההקשר מתואר שם הר הנשקף על פני ירושלים, וסביר שהר הזיתים הוא שם כללי, והר המשחית הוא נקודה מיוחדת על רכס זה. בספרות חז"ל מופיעים שני השמות, הר המשחה והר הזיתים. אין במקורות הסבר ליחס בין שני ההרים, רק בעל פסיקתא זוטרתי מפרש מדעתו ששני ההרים הללו חד הם. להערכתנו הר המשחה הוא פסגה אחת ברכס הר הזיתים. הר המשחה נזכר כמקום שממנו משיאים את משואות החודש (משנה, ראש השנה פ"ב מ"ד). לפי ההקשר שם מדובר בהר הגבוה ברכס, ולפי משנתנו מדובר ברכס ממזרח להר הבית, על כן קרוב לזהות את הר המשחה עם הפסגה של א טור של ימינו. הכבש הוא מתקן עץ מעל פני הקרקע שנבנה לפי עקרונות של הלכות טהרה. <b>כיפין על גבי כיפין</b> – כיפה היא קשת או קמרון. הכבש היה בנוי בשתי קומות, כיפה על גב כיפה. כך בנו בעולם הרומי אמות מים, גשרים ומתקנים דומים (איורים 11, 12). <b>וכיפה כנגד האוטם</b> – הכלל ההלכתי הוא שטומאה המצויה בקבר ללא פתחים "בוקעת ועולה" (אהלות פ"ו מ"ו); אם יש עליה מבנה היא בוקעת בתוכו ודרכו, ואם יש עליה עמוד, למשל, היא בוקעת ו"מגיחה" מעל העמוד. בין הר הבית והר הזיתים נבנה, אפוא, גשר חלקי שהיה עשוי קשתות קשתות בקומות אחדות זו על גבי זו. אם הטומאה מתחת לגשר, הרי שהגשר הוא אוהל והטומאה יוצאת דרך צדי הגשר, אינה בוקעת את הגשר ואינה מטמאת את ההולך עליו. אבל
לגשר יש שני בסיסים, ויש חשש שמתחת לבסיס יש טומאה בלתי ידועה ("קבר התהום"). על כן בקומה הבאה מעל כל בסיס הייתה כיפה (מקמר), והטומאה יוצאת בצדה דרך דפנותיו הפתוחות של המקמר. האוטם הוא, אפוא, מבנה סגור שכשלעצמו אינו קולט טומאה, אבל הטומאה יכולה "לעקוף" אותו ולבקוע. האוטם נזכר גם במשניות אחרות באהלות (ראו פירושנו לפ"ו מ"ה), ושם משמש המונח במשמעות אחרת.
<b>מפני קבר התהום</b> – משפט זה מצוי במעין סוגריים, וההמשך מתקשר ישירות אל הכבש. החשש מפני קבר התהום הוא חשש סתמי מטומאה בלתי ידועה. חשש כזה עלה כבר לעיל (פ"ב מ"ב), וראינו כי יש בכך שימוש בלתי רגיל במונח הלכתי שכרגיל משמעותו ההלכתית שונה במקצת. עם זאת, בדרך להר הזיתים אכן ייתכן שהתהלוכה תחלוף מעל קבר שאבד בעבר.
בתוספתא מובאת עמדתו של רבי אליעזר שאין צורך במבנה
הקמרונות, וכנראה אין לחשוש עד כדי כך לטומאה: "כבש היו עושין מהר הבית להר המשחה כיפין על גבי כיפין וכיפה כנגד האוטם מפני קבר התהום. רבי אליעזר אומר לא היה שם כבש, אלא עמודים של שיש היו קבועין, וכלונסאות של ארז על גביהן" (פ"ג ה"ז, עמ' 632). אם כן, היה מבנה קבע ועליו נבנה גשר העץ. מסורת זו מתנגדת לעדויות על הפאר הרב שהיה כרוך בבניית הגשר (להלן). הנימוק "מפני כבש התהום" ברור בהקשר של המשנה. ברם מן הראוי להעיר שאם רוצים לבנות מעבר מורם לצורך תהלוכה טקסית אין דרך לבנותו אלא במבנה מקומר, או שהכבש יהיה נמוך. אם מתכננים כבש שיהיה גבוה כשני מטר מעל פני הקרקע נדרשות שתי קומות של מקמרים (קשתות), ואין דרך לבנותן אלא "כיפין על גבי כיפין". כלומר, לא רק דרישות ההלכה עיצבו את צורת הכבש אלא גם צרכים הנדסיים פשוטים. <b>שבו</b> – בכבש,<b> כהן שורף את הפרה ופרה וכל מסעדיה יוצאין להר המשחה</b> – על הכבש הילכה תהלוכת הקודש. צופים ושותפים נוספים אינם מהלכים על הכבש עצמו (להלן). המשפט מופיע גם במשנת מידות: "שער המזרחי עליו שושן הבירה צורה<sup class="footnote-marker">62</sup><i class="footnote">מצויירת, וכן בעדי נוסח טובים נוספים.</i>, שבו כהן גדול השורף את הפרה ופרה וכל מסעדיה יוצאים להר המשחה" (משנה, מדות פ"א מ"ג). שני המשפטים באו ממקור אחד והועברו למשנה האחרת, אלא שבאחת מדובר על הגשר ובאחרת על השער. במשנתנו המשפט תלוש מעט; הסבר צורת הכבש פוגע ברצף המשפט "וכבש היו עושין מהר הבית להר המשחה שבו...", על כן אפשר שהמשפט הועבר ממסכת מידות. עם זאת, הוא מצטרף לראיות על מערכת הקשרים הפנימיים שבין פרקי המקדש (פרה, יומא, מידות ועוד); כולן שייכות לסוג של משניות זיכרון הר הבית<sup class="footnote-marker">63</sup><i class="footnote">ראו עליהן במבוא למסכת תמיד.</i>.
הכבש נבנה למטרות הלכתיות, אך מעבר לכך הוא נבנה לצורכי ההדר והפאר של המעמד הציבורי הנדיר. המשנה בשקלים מתארת: "כבש פרה, וכבש שעיר המשתלח, ולשון שבין קרניו, ואמת המים, וחומת העיר ומגדלותיה, וכל צורכי העיר באין משירי הלשכה. אבא שאול אומר: כבש פרה כהנים גדולים עושין אותו משל עצמן" (פ"ד מ"ב). כבש הפרה אמור, אפוא, לבוא ממימון ציבורי<sup class="footnote-marker">64</sup><i class="footnote">שיירי הלשכה הם הכספים שנשארו בקופת מחצית השקל ולא נוצלו במשך השנה. ראו המבוא למסכת שקלים. </i>, אבל לפי אבא שאול היה המימון פרטי.
הייתה מגמה במקדש לאפשר קבלת תרומות פרטיות. ההוצאות על התקנת הכבש היו גדולות ביותר. התוספתא והירושלמי משערים כי הוציאו עליו 60 כיכר זהב<sup class="footnote-marker">65</sup><i class="footnote">ראו פירושנו לשקלים פ"ג מ"ב.</i>, כלומר 18 מ"ק של זהב, יותר מ- 180 טון של זהב. הסכום המקסימלי שניתן היה לאסוף בשלוש הקופות של מחצית השקל היה 81 ליטר בשנה, ואף אם רק זהב נאגר בהן (ולא כסף שערכו 4% מערך הזהב) הרי שנדרשו כ- 200 שנה כדי לרכז 60 כיכרות של זהב. כלומר, הסכום מוגזם ביותר. התוספתא מתארת את השקעת הכסף ללא נימה שיפוטית. בהמשך תקופת האמוראים נמתחת ביקורת על הכוהנים: "אמר רבי חנינה שחצית גדולה היתה בבני כהנים גדולים, שיותר מששים ככרי זהב היו מוציאין בה. היה כבשה שלפרה עומד, ולא היה אחד מהן מוציא פרתו בכבשו שלחבירו, אלא סותרו ובונה אותו משלו. התיב רבי עולא קומי רבי מנא, והא תני 'שמעון הצדיק שתי פרות עשה, לא בכבש שהוציא את זו הוציא את זו', אית לך מימר (יש לך לומר – האם ניתן לומר) שמעון הצדיק שיחץ היה? מאי כדון, על שם מעלה היא בפרה, סילסול הוא בפרה" (ירו', שקלים פ"ד ה"ג, מח ע"א). אם כן יש הרואה בכך שחצנות, ויש גם דעה שלא שחצנות הייתה זו אלא צדקות ומשום סלסול פרה. במדרש המקביל מיוחסת הדעה האחרונה לרבי אבון בשם רבי לעזר (פסיקתא דרב כהנא, ד ז, עמ' 74-73, ומקבילות).
כפי שכבר אמרנו<sup class="footnote-marker">66</sup><i class="footnote">ראו במבוא למסכת שקלים. </i>, ההתחבטות האם להוציא הון עתק על אביזרי פאר וטקסים איננה ייחודית למקדש. בנו של רבי חנינה מתפאר בבתי כנסת מפוארים שבנה, וננזף על שאבותיו בזבזו כסף על בתי פאר ולא השקיעו אותו בלימוד תורה (ירו', שקלים פ"ה, מט ע"ב) ובעזרה לחולים עניים "המוטלים באשפה"<sup class="footnote-marker">67</sup><i class="footnote">כך לפי נוסח שמוסר רבי שמואל ברונברג ומצוטט בשמו על ידי מעט ראשונים, כגון התשב"ץ הקטן תקלג; הבית יוסף ליורה דעה סוף רמט; שו"ת המביט חלק ג, סימן מח. נראה שלחכם אשכנזי זה (רבי שמואל) היה נוסח שונה בירושלמי. הנוסח מתאים מאוד לעולמם של חכמים, אך אין לו סיוע מעדי נוסח אחרים. לרבי שמואל זה ראו גרוסמן, חכמי אשכנז, עמ' 208.</i>. לא כל האמוראים מקבלים את ביקורתו של רבי חנינה, ברם אין כאן זיכרון היסטורי אלא שיפוט מאוחר המבטא את השקפת העולם של האמוראים. בימי הבית עצמו, ובספרות התנאים הקדומה, רווחת ביקורת על הכוהנים הגדולים. בכך בא לידי ביטוי המתח החברתי שבירושלים בין המוני העם והכוהנים הגדולים, וחכמים תמכו, בדרך כלל, בהמוני העם, והם משמשים להם פה. איננו יודעים אם הביקורת על שחצנותם של הכוהנים חוזרת לימי הבית, או שמא היא מבטאת את השקפת עולמם של חכמים רק מאוחר יותר.
לפי התוספתא והירושלמי כל כוהן היה עושה לעצמו כבש משלו, ולכאורה זו הוצאה מופרזת ביותר. ברם, אין להפריז בחשיבות הדבר. פרה אדומה נעשתה רק לעתים רחוקות<sup class="footnote-marker">68</sup><i class="footnote">המקורות מונים את הפרות האדומות שנשרפו, ואף אם אין המניין מלא ברור שהיה זה אירוע לא רגיל בחיי המקדש.</i> והכבש לא נותר על כנו, ואם נותר – ספק אם היה יציב. אם כן לא רק שחצנות הייתה זו, אלא גם מנהל תקין. שמעון הצדיק, למשל, לא יכול היה להשתמש בכבש עץ שעשה עזרא יותר מ-200 שנה לפניו. השחצנות התבטאה אפוא בצורת הבנייה ובפאר, ולא בעצם הבנייה. ובעיקר – עצם הדיון עליה וההסתייגות ממנה הם פרי ביקורתם של חכמים בדיעבד, כמאתיים שנה ויותר אחרי שהנוהג לא התקיים עוד.
הכוהנים הגדולים השתדלו להעניק למעמד הוד ופאר ולהעצים בפומבי את עושרם וכוחם. כנראה הם מימנו את הכבש מכספם, והרצון לתרום לצורכי שמים התערב עם הרצון להפגין יכולת כספית ונדיבות לב, כפי שהיה מקובל על כל המנהיגות בכל העולם הרומי. הר המשחית היה בתקופת המקרא מקום עבודה זרה; שם בנה שלמה מזבחות לאלוהי הנכר (מלכים ב כג יג). העבודה הזרה הושמדה בימי יאשיהו, אך המקום הוכר, ועתה הוא משמש לא רק לצורכי קודש אלא במידת מה גם כמקום קודש, ובהיבט זה נעסוק במשנה האחרונה בפרק.
אין סיבה לפקפק בכך שאכן היה כבש בטקסי פרה אדומה, אם כי מן הסתם יש הפרזה בתיאור שמשמרת מסורת חכמים. הכבש מבטא מגמות מספר בעת ובעונה אחת: רצונו של הכוהן הגדול להופיע כירא שמים ורב פעלים, הרצון לפאר את הטקס מעבר למשוער ולעצב את הזיכרון ההיסטורי של המקדש והכוהן הגדול במלוא הפאר ומעבר לו, אך גם ביטוי ציורי לחשש ההלכתי הטמיר מעבר לכל שיקול הלכתי מקובל במערכת ההלכתית.

Mishnah 7

<b>לא היתה פרה רוצה לצאת</b> – פרה היא לעתים עקשנית ומסרבת לנוע לכיוון שאליו מכוונים אותה. מניסיוננו היום אנו רואים שהפרה מצייתת לרפתן המנוסה והמוכר, אך לאנשים אחרים היא עלולה לגלות סרבנות מלאה. במקרה זה הובילו אותה רפתנים לא מנוסים, על פני גשר עץ ובנוכחות קהל רב, ואולי גם ברעש. הפרה גם לא למדה לקבל עול מנעוריה, ולמעשה עד עתה רעתה ללא כל תפקיד ומסגרת. אין זה פלא שהפרה התעקשה. קל יותר להניע פרות בעדר, ומכאן בא הרעיון להוציא עמה פרה נוספת הרגילה יותר לעול ולהנהגה. <b>אין מוציאין עמה שחורה שלא יאמרו שחורה שחטו ולא אדומה שלא יאמרו שתים שחטו</b> – המשנה מעניקה נימוק הלכתי לכך שאין להוביל שתי פרות במקביל. <b>רבי –</b> בדפוס נוסף "<b>יוסי</b> ". במשנתנו הנוסח הוא <b>רבי</b> , וכן במדרש ספרי להלן, וכן בעדי נוסח טובים נוספים (<b>מ</b> ,<b> פ</b> ,<b> מנ</b> , ועוד). אבל ב- <b>ל</b> ובדפוס <b>וילנא</b> : <b>רבי יוסי</b> . רבי, הוא רבי יהודה הנשיא, מופיע במשנה רק לעתים רחוקות<sup class="footnote-marker">69</sup><i class="footnote">אפשטיין, מבואות, עמ' 196-194, וראו פירושנו למעשרות פ"ה מ"ה; נדרים פ"ג מי"א, ועוד.</i>. בחלק מהמקרים שבהם הוא מופיע שנוי הדבר במחלוקת בין עדי הנוסח, או שהמשנה איננה משנה אלא ברייתא שחדרה מהתלמודים למשנה. גם במשנתנו הנוסח "רבי אומר" שנוי במחלוקת. <b>אומר לא משם זה אלא משם שנאמר והוציא אותה</b> (במדבר יט ג)<b> לבדה</b> – לכאורה אין זו ההלכה של חכמים, אלא דברי הפסוק, אך דבריו של רבי יוסי הם מדרש לפסוק המעצב מלשון הפסוק את עמדתו ההלכתית, וזו נועדה להעצים ולהדגיש את מעמד הפרה הבודדת הייחודית. כן הוא במדרש התנאי: " 'והוציא אותה', שלא יוציא אחרת עמה. מיכן אמרו שאם לא היתה פרה רוצה לצאת, אין מוציאין עמה שחורה. שלא יאמרו שחורה שחטו, ולא אדומה שלא יאמרו שתים. שחטו רבי אומר לא מן השם הוא זה אלא משום שנאמר והוציא אותה לבדה. אל מחוץ למחנה, להר המשחה" (ספרי במדבר, קכג, עמ' 153).
להערכתנו הנימוק ההלכתי הוא מסגרת משפטית לצורכי הטקס, מבנה כזה רגיל בטקסי ציבור יהודיים. כך, למשל, לפי ההלכה יש להתחיל סעודה בלחם, אך בשבת מתחילים בקידוש על היין, וזאת על מנת להדגיש את החג. מעתה, צריך היה למצוא פתרון הלכתי למה לא להתחיל בלחם, ומצאוהו על ידי כיסויו. הקושי היה משפטי, והפתרון הוא סמל לפתרון המשפטי. כל עם מעצב את הטקסים שלו, בהתאם לערכיו. הטקס הוא ביטוי סמלי של הראוי והרצוי. יש עמים שהטקס מהווה בהם מעין חיקוי לציד, ואחרים יבחרו בטקסים המסמלים קרבן אדם או קרבן חיות, מסדר צבאי או מעמד אחר. רבים מהטקסים היהודיים מסמלים משפט וחוק. כך, למשל, טקס האירוסין היהודי מסמל מעמד של קנייה ומכירה. הוא הדין בפדיון הבכורות. גם במקרה זה ההסבר לטקס הוא משפטי, אך המשנה גם משמרת את ההסבר הציבורי-טקסי, בדמות מדרש הלכה. אנו מניחים שעצם הטקס הוא זיכרון היסטורי, אך ההנמקות הן פרי מחשבתם של חכמים (איור 13)<b>.
זקני ישראל היו מקדימין ברגליהם להר המשחה</b> – כדי להיות נוכחים במעמד הציבורי,<b> ובית טבילה היה שם ומטמין היו את הכהן השורף את הפרה מפני הצדוקין שלא יהיו אומרים במעורבי שמש היתה נעשת</b> – מן המקורות משתמע שהייתה מחלוקת כיתתית נוקבת בדבר טהרתו של הכוהן הגדול.
המשנה עוסקת בשתי רמות של טהרה. האחת היא טבול יום, שהוא אדם שנטמא טומאה כלשהי ועליו לטבול לטהרתו. הטבילה נעשית ביום, ולאחר הטבילה הוא טהור. טבול יום אינו רשאי עדיין לאכול בקודשים עד שיגיע הערב ואז יהפוך ל<b>מעורב שמש</b> , ולאחר שהעריב שמשו הוא טהור לחלוטין. בדרך כלל טבלו, כנראה, קרוב לערב. כך, למשל, מתוארת טבילת הכוהנים במשנת ברכות (פ"א מ"א). אך מבחינה הלכתית אין הלכה המחייבת זאת, ואפשר שאדם טבל בבוקר. על כל פנים, בזמן שבין הטבילה לערב הוא בבחינת טבול יום. טבול יום מנוע מלהיכנס למקדש (משנה, זבחים פי"ב מ"א; כלים פ"א מ"ה), ולאכול בתרומה (משנה, חלה פ"א מ"ט; ביכורים פ"ה מ"א), ומסכת טבול יום עוסקת בהרחבה במעמדו.
לדעת הפרושים הכוהן האמור לשרוף את הפרה צריך להיות טהור, כלומר לטבול מטהרתו, ולשרוף את הפרה מיד לאחר הטבילה, עוד לפני רדת הלילה (הערב השמש). הצדוקים סברו שעליו להיות מעורב שמש, כלומר טהור לקודשים מיום אתמול, ולמחרת ימשיך לשמור על טהרה וישרוף את הפרה ביום. הכוהן הגדול שהה כל שבעת הימים בטהרה (לעיל מ"א), ביום השמיני הוא היה אפוא מעורב שמש. הפרושים דרשו שייטמא טומאה קלה, למשל שייגע בישראל שאיננו טהור לחטאת (לשרפת פרת החטאת), וכך ייטמא. לפי ההלכה גם בגדיו של האוכל על טהרת הקודש מטמאים את השומר על טומאת חטאת (משנה, חגיגה פ"ב מ"ז).
לפי המשנה מעמד שרפת הפרה כלל מרכיב שגרם לכוהן הגדול להיטמא, כדי שלא יהיה חשש שמא הוא טהור לחלוטין (מעורב שמש). מבחינה הלכתית לא ייתכן שמעורב שמש מנוע מלבצע מצוות טהרה שטבול יום רשאי בה. אין זאת אלא שגם לפי שיטת הפרושים שרפת הפרה כשרה במעורבי שמש, אלא שהיא כשרה <b>גם</b> בטבול יום. דרישתם של הפרושים היא אפוא דווקאית, כדי להוציא מלבם של צדוקים.

Mishnah 8

<b>סמכו ידיהם עליו</b> – פשוט לפרש שהמשנה מפרטת כיצד מטמאים את הכוהן הגדול, אבל אפשר גם שיסמכו עליו אנשים טהורים, ובכך אינם מטמאים אותו. כפי שנראה להלן, הפירוש הראשון עיקר. מכל מקום לא נאמר מי הם הסומכים, האם הם כוהנים או מבין הזקנים שהקדימו לבוא, <b>ואומרים לו אישי כהן גדול</b> – הביטוי "אישי כהן גדול" בפרט, ו"אישי" בכלל, הוא ייחודי לכוהן הגדול. יש בו ביטוי של הוקרה וכבוד, ואולי גם ביקורת סמויה<sup class="footnote-marker">70</sup><i class="footnote">משנה, יומא פ"א מ"ג; מ"ה; מ"ז; פ"ד מ"ז; תמיד פ"ו מ"ג. למחלוקת ראו רגב, צדוקים, עמ' 181-172.</i>. כל האזכורים של המונח הם במשניות המתארות את הווי המקדש. <b>טבול אחת ירד וטבל ועלה וניסתפג</b> – לשון דומה יש במשנת יומא חמש פעמים: "פשט ירד וטבל עלה ונסתפג" (יומא פ"ג מ"ד; מ"ו; פ"ז מ"ג, ועוד). הדמיון נובע מהמעמד הדומה הכולל טבילה ממצב של טהרה והמשך עבודה בקודש. במסכת יומא מודגש שהטבילה היא לקדושת יתר ואיננה צורך הלכתי, שהרי הכוהן בעצם טהור, אלא שלפני מעשה קודש (במובן הפורמלי של המילה, כלומר הקרבת קרבן), יש לטבול. לעומת זאת במסכתנו ההדגשה (לפחות של חז"ל) היא שהטבילה היא ממצב של טומאה קלה, ואיננו רוצים שהכוהן יהא טהור לקודש. ברם מעתה, לאור הדמיון, אולי גם במעשה פרה אדומה הסיבה לטבילה איננה רק מחלוקת הפרושים עם הצדוקים אלא הרצון להאדיר את המעמד ולטבול לפני מעשה קודש, ועוד יותר לפני מעשה כה חריג המהווה תשתית לכל הביצוע של מערכת הטהרה והקדושה. כאמור, הדמיון הוא גם לשוני ומלמד על בית עריכה. דומה שמתחת ידיו יצאו פרקי פרה ופרקי יומא כאחד. משפט דומה מופיע גם במסכת תמיד (פ"א מ"א); שם הטבילה היא לצורך טהרה מטומאה, אך הלשון הדומה מעידה על בית עריכה אחד של שלוש משניות אלו השאובות ממכלול זיכרונות המקדש.
מסורות חז"ל שימרו ויכוחים גלויים עם ישמעאל בן פיאבי על שרפת הפרה האדומה, כן יש לייחס לו את הוויכוחים בין רבן יוחנן בן זכאי לבין כוהן גדול צדוקי אחד ששרף פרה אדומה. בתוספתא מובאת עדות למעמד שבו אירעה המחלוקת: "ומעשה בצדוקי אחד שהעריב שמשו, ובא לשרוף את הפרה, וידע בו רבן יוחנן בן זכאי. ובא וסמך שתי ידיו עליו, ואמר לו: אישי כהן גדול, מה נאה אתה להיות כהן גדול, רד טבול אחד. ירד וטבל ועלה, אחרי שעלה צרם<sup class="footnote-marker">71</sup><i class="footnote">בין הפרשנים יש מחלוקת מי צרם למי, רבן יוחנן בן זכאי לכוהן הגדול או הכוהן הגדול לרבן יוחנן בן זכאי. השאלה קשורה אולי גם לשאלה אחרת – מהי צרימה, האם זו צביטה לעלבון או פציעה של ממש הגורמת לפסול כהונה. לפי הפירוש השני ודאי שהכוונה שרבן יוחנן בן זכאי צרם את אוזן הכוהן הגדול וגרם לפסילתו לכהונה. במשנת בבא קמא מנויה הצרימה בין העלבונות שאין בהם פציעה ממשית (פ"ח מ"ו). כך הבין את המשנה בעל הספרא באמרו "ואיש כי יתן מום בעמיתו, אין לי אלא בזמן שנתן בו מום. מנין צרם באוזנו, תלש בשערו, רקק והגיע בו הרוק, והעביר טליתו ממנו, ופרע ראשה של אשה בשוק, תלמוד לומר ועשה כאשר עשה כן יעשה לו" (ספרא אמור, פרק כ ה"ג, קד ע"ג); אם כן "צרם" הוא בניגוד לעשה מום. אבל במשנה בכורות (פ"ה מ"ג) צרימת האוזן נמנית עם מומי בהמה, ומסופר על חייל רומי ששלף פגיון וצרם באוזן הבכור. במשמעות זו משתמשת במונח גם הסוגיה הבבלית במועד קטן יג ע"א. אם אכן פגם רבן יוחנן בן זכאי בכוהן הגדול, הרי שיש בכך רמיזה למעשה דומה. אנטיגונוס שרצה לפסול מכהונה את דודו המבוגר יוחנן הורקנוס השני חתך את אוזניו (קד', יד 366). </i> לו באזנו, אמר לו: בן זכאי, לכשאפנה לך. אמר לו כשתפנה. לא שהה שלשה ימים עד שנתנוהו בקבר. בא אביו לפני רבן יוחנן בן זכאי, אמר לו: נפנה בני" (תוס', פ"ג ה"ח, עמ' 632). במשנה הקודמת (מ"ז) יש רמז מעודן יותר למחלוקת הכיתתית, והמעשה מתואר כאילו היה נוהג קבוע שבא להוציא מלבם של צדוקים, אבל במשנה שלנו המתח הכיתתי מוחשי יותר. במשנה הקודמת ובתוספתא כל הרקע הכיתתי נעלם ומעשה אנטי-כיתתי הפך להיות נוהג רגוע נטול מתיחות, וכן שנינו שם: "רבי ישמעאל בן פיאבי הורה שתיים, אחת בטבול יום ואחת במערבי שמש, זו שנעשת בטבול יום היום היו דנין עמו" (תוס', פ"ג ה"ו, עמ' 632). מתוספתא זאת משמע כאילו היה ישמעאל בן פיאבי אחד מחכמי בית המדרש ולא מנהיגהּ של כת אחרת.
כללו של דבר, התיאור של הסמיכה והטבילה הוא תיאור אותנטי ורֵאלי של מעמד עימות מסוים שהתחולל. במשנה, ובעיקר במשנה הקודמת, אותו מעשה חריג של מאבק מתואר כדרך המלך של המעמד הציבורי. כאמור, להערכתנו הטבילה איננה רק פרי המאבק הכיתתי אלא גם צורך להאדיר את הטקס. מכל מקום, גם ביום הכיפורים נדרשת טבילה דומה, ושם היא נטולת מתח כיתתי<sup class="footnote-marker">72</sup><i class="footnote">ואולי באמת הטבילה ביום הכיפורים גם היא תוצר של מאבקים כיתתיים שלא השתמרו. </i>. באמרנו "רֵאלי" איננו מתכוונים לטעון שכל פרט מדויק, אלא שהמסגרת הכללית משמרת זיכרון אמִתי, וכן אנו יודעים גם ממקורותיהם של בני הכת<sup class="footnote-marker">73</sup><i class="footnote">רגב, שם שם, וספרות רבה נוספת.</i>, שהיו שדרשו שהכוהן הגדול יהא "מעורב שמש", ולוויכוח ההלכתי מקבילות המאשרות את אמינותו. במבוא סיכמנו את החלוקה שבין הזיכרונות הרֵאליים והמרכיבים הא-רֵאליים שבמסורות פרה אדומה.
<b>ועצים היו מסודרין שם עצי ארזים ועצי ארנים וברושים ועצי תאינה חלקה</b> – הארז הוא שם כללי הכולל סדרת עצים שהבולט בהם הוא ארז הלבנון (איורים 14, 15, 16)<sup class="footnote-marker">74</sup><i class="footnote">פליקס, עצי בשמים, עמ' 159-152. </i>. הארז נזכר גם כמרכיב מרכזי במשואות שבעזרתן הודיעו על קידוש החודש (משנה, ראש השנה פ"ב מ"ג). עץ הארז אינו גדל בארץ ישראל אלא רק ביער הלבנון. עצי הארז נחשבו לעצי בנייה מעולים, והיער היה רכוש של הקיסר וממנו סיפקו עצי בנייה לכל המזרח התיכון. בחפירות בארץ אכן נמצאו בשרידי בתים קדומים עצי ארז ששימשו לבנייה. בייחוד ידועים עצי הארז ששימשו בתקרת המסגד הגדול שנבנה במאה השביעית על הר הבית. הבחירה בעצי הארז נובעת, כנראה, מאורכם הרב, דבר שאִפשר אבוקה גבוהה ביותר. עץ הארז היה לב האבוקה, אך נדרשו חומרים נוספים, דליקים יותר, כדי להבעיר את העץ וליצור מדורה בולטת. כך גם במשואות החודש (ראש השנה פ"ב מ"ג) נזכרים הקנה ועץ השמן יחד עם
הארז. הקנה הוא צמח ביצות שקליפתו דקה, והוא בוער בחזקה. עץ השמן נזכר במקרא<sup class="footnote-marker">75</sup><i class="footnote">מלכים א ו כג, ועוד.</i>, ואינו נזכר בשמו זה בספרות חז"ל. באופן טבעי היו שזיהו אותו עם הזית, וכך תורגם השם בתרגום יונתן. הזית אמנם מניב שמן, אך אינו מתאים בהקשר זה של האבוקה. הזית בוער לאט כמו הארז, ואין לו שום יתרון על הארז. במשנת תמיד מופיעים העצים המועדפים למערכת האש על המזבח ונזכרים הזית, הגפן, התאנה, האגוז ועץ השמן (משנה, תמיד פ"ב מ"ג). אם כן עץ השמן אינו הזית, והוא מופיע כעץ בעירה טוב. יתר על כן, בנוסח העברי של בן סירא מדומה הכוהן הגדול "כעץ זית מלא גרגר וכעץ שמן מרוה ענף"<sup class="footnote-marker">76</sup><i class="footnote">בן סירא, מהדורת האקדמיה ללשון העברית, נ י.</i>. פליקס מזהה את עץ השמן עם האורן, וליתר דיוק עם אורן הסלע<sup class="footnote-marker">77</sup><i class="footnote">פליקס, עולם הצומח, עמ' 88.</i> (איור 15). לעץ יש ענפים שיכלו לשמש כסכך<sup class="footnote-marker">78</sup><i class="footnote">נחמיה ח טו.</i>, ועשו ממנו דלתות<sup class="footnote-marker">79</sup><i class="footnote">מלכים א ו כג; שם לא לד.</i>. הירושלמי מפרש שעץ השמן הוא דדנים (ראש השנה פ"ב ה"ג, נח ע"א), הוא δαδίον (dadion) ביוונית שמובנו אורן. הבבלי מפרש "אפרסמא"<sup class="footnote-marker">80</sup><i class="footnote">בבלי, ראש השנה כג ע"א. הבבלי והירושלמי מסבירים מהו העץ כיוון שבימיהם כבר לא היה מוכר שם זה.</i>; מובן שאין הכוונה לאפרסמון שהיה עץ נדיר ויקר וגדל רק באזור יריחו, אלא זהו שם כללי לעצים שיש להם שרף, ושוב הזיהוי מתאים לאורן. האורן מתאים אפוא לבעירה, ולעשיית דלתות. יש הרואים באורן נטע זר בנוף הארץ-ישראלי. מסתבר שהוא מוכר בארץ, אך בתקופת המשנה כבר היה נדיר, ובתקופת התלמוד נעלם מהנוף. העלמותו קשורה עם האינטנסיפיקציה של החקלאות ההררית, תהליך שבו הוחלפו גידולי הסרק בעצי פרי למאכל.
בזיהוי עץ הארז עסקנו בפירושנו לראש השנה (פ"ב מ"ז) וראינו כי הארז הוא למעשה שם כללי שכולל בתוכו כמה מינים (ארבעה, שבעה או עשרה מינים). המדרשים מוסיפים שאין לוקחים סתם ארז אלא בקעת של ארז (ספרי זוטא, יט ו, עמ' 303; ספרי במדבר, קכד, עמ' 156). הדרישה לבקעת של ארז מופיעה במסכת נגעים, שם מדובר בעץ מבוקע (גזיר עץ) שאִתו ועם חלקי הציפור מזים על המצורע (נגעים פי"ד מ"ו, וראו פירושנו לה). אפשר שהדרישה לבקעת הועברה מנגעים לדין שרפת פרה אדומה, אחרת קשה להבין מה הטעם בדבר.
<b>ועושין אותה כמין מגדל</b> – מתקן בעל בסיס מלבני וגבוה<sup class="footnote-marker">81</sup><i class="footnote">ראו למשל משנה, שבת פט"ז מ"ה; כלים פי"ב מ"ג, ועוד.</i>, <b>ומפתחין בה חלונות חזיתה מערבה</b> – החלונות נועדו לכניסת האוויר כדי שהלהבה תלהט והאש תאחז בכל העצים. החזית היא כלפי מערב, שהוא הכיוון של המקדש. כל פעולות המקדש נעשו כאשר פני הכוהן המבצע למערב, מקום קודש הקודשים, ונרחיב בכך להלן. בנוסף לכך, כיוון הרוח בירושלים על פי רוב הוא ממערב למזרח, ופתח למערב הוא הדרך היעילה לנצל את משאב הרוח להבערת האש.
המשנה מונה בהדגשה את העצים הראויים למערכה; עסקנו בכך בהרחבה בפירושנו לתמיד (פ"ב מ"ג), ולא נחזור על הדברים. ראינו גם שבמסורות שונות (חז"ל, ספר היובלים, צוואת לוי הארמית) נשמרה רשימה בסיסית של עצים שהתאימו למזבח, חלקם בלתי מזוהים היום. מעבר לעיסוק בזיהוי השמות שחלקם בלתי ברורים, ברור שמדובר באותו ענף מסורת, ושלקדמונינו הייתה רשימה מסודרת של עצים ראויים ובלתי ראויים, והסיבות לכך נעוצות קצת בטיב העצים וקצת במסורות ספרותיות ואגדות עבר שנקשרו אליהם.
קשה לדעת עד כמה הרשימה שבמשנה משמרת זיכרון רֵאלי. ברור שעצם העיסוק ברשימת העצים היה רֵאלי בזמנו, שהרי הוא מופיע גם במקורות מקבילים מימי הבית. העצים שבמשניות מופיעים במקבילות, ולכן סביר שהם אכן מסורת קדומה. אם כי רשימת העצים הפסולים למזבח, וההנמקה הנלווית להם, מאוחרים מן הסתם לזמן הבית.

Mishnah 9

<b>כפתוה</b> – את הפרה, <b>בחבל של מגג</b> – לעניין אחר אומר האמורא: "תני רב יוסף, שלשה חבלים הם: של מגג, של נצר ושל פשתן. של מגג לפרה, דתנן: כפתוה בחבל המגג ונתנוה על גב מערכתה. של נצרים לסוטה, דתנן: ואחר כך מביא חבל המצרי וקושרו למעלה מדדיה. של פשתן – למדידה" (בבלי, עירובין נח ע"א). אם כן חבל מצרי הוא חבל העשוי מנצרים, ואולי הצורה "מָצרי" היא הגייה אחרת ל"נָצרי", עשוי מנצרים. מכל מקום, ודאי שלא ייבאו לארץ ישראל חבלים ממצרים. אם הנוסח הוא אכן "מצרי" הרי שזה היה חבל מקומי, אבל הוא נקרא "מצרי" משום שהוא סוג חבל הרגיל במצרים, ויש להניח שהכוונה לחבל העשוי מגבעולי הפפירוס. אבל בספרי זוטא גם את הסוטה חוגרים ב"חבל של מגג" (ספרי זוטא, נשא ה יח, עמ' 235) (איור 17).
מכל מקום, נראה שהכוונה לחבל פשוט. בעל פירוש הגאונים אומר שהוא חבל שעושים מעשב<sup class="footnote-marker">82</sup><i class="footnote">פירוש הגאונים לטהרות, עמ' 104; ערוך השלם, כרך ה, עמ' 72. </i>, ובעל אור זרוע אומר שהוא חבל מ"גמי", ומפרש לפי עניינו: "פירש רבינו שמואל דהיינו של שעם. גמי. ושל נצרים ערבה קלופה. לישנא אחרינא סיב. ושל פשתן. של מגג דפרה דתנן כפתה בחבל המגג ונתנוה ע"ג מערכתה. דהיינו של עץ דאינו מקבל טומאה דגמי אינו מקבל טומאה דלאו בגד הוא" (הלכות עירובין קסג). זהו חבל מעשבים כלשהם שאינו מקבל טומאה, כי אין זה ממש בגד. ברוח זו מוסיפה התוספתא: "מקום גיתה ומערכתה ובית הטבילה היו חלולין מפני קבר התהום כפתוה בחבל של מגג ונתנוהו על גבי המערכה ויש אומרים מיכני היתה עולה. רבי אלעזר בן יעקב אומר: כבש עושין לה שהיתה עולה בה ראשה בדרום ופניה במערב" (פ"ג ה"ט, עמ' 632).
<b>נתנוה על גב המערכה ראשו</b> – של הקרבן. המשפט צריך היה להיות כתוב בלשון נקבה, וכך הדבר בעדי נוסח רבים. אפשר שהמשפט מועבר מדיונים אחרים בקרבנות סתם, דיונים שנביא להלן. <b>לדרום ופניו למערב</b> – לפי התוספתא העלו את הפרה על המערכה בכבש או במיכני, ביוונית μηχανή (מכני) או μηχανήμα (מכנימה) שמשמעה מכשיר מכני מתוחכם, מנגנון בלשוננו<sup class="footnote-marker">83</sup><i class="footnote">המונח "מנגנון" הוא גלגול של אותה מילה.</i>. בספרות חז"ל מצויות שתי משמעויות למונח. האחת גלגל שעליו נוסע מתקן כלשהו, כך למשל למגירה בארון מגירות ניתן להתקין מוכני<sup class="footnote-marker">84</sup><i class="footnote">משנה, אהלות פ"ד מ"ג; תוס', כלים בבא מציעא פ"ח ה"א, עמ' 587, ועוד. פירוש המונח במשנת אהילות איננו מובטח.</i>. ההסבר השני למוכני הוא מנוף גלגלת שבו ניתן להוריד ולהעלות חפצים כבדים. בכתובת אחת נזכר פלוני שהתקין מוכני לשאיבת מים לצרכים חקלאיים<sup class="footnote-marker">85</sup><i class="footnote">שובה, כתובת המוכני.</i>. מתקן מנוף כזה התקינו על המדורה שעליה שרפו את הפרה האדומה, ובה העלו את הפרה השחוטה. מוכני התקינו גם על הכיור במקדש (יומא פ"ג מ"י). אם הבעיה הייתה כיסוי הכיור ניתן היה להתקין מסילה ומכסה עם מערכת גלגלים. ברם במקרה זה בניית המנגנון מיותרת, מה הבעיה להכין מכסה רגיל, כבד במקצת. הבבלי מסביר שהמוכני הוא "גילגלא דהוה משקעא" (יומא לז ע"א – גלגל שהיה משקיע). הווה אומר, המתקן השקיע את מיכל המים (הכיור) לתוך מים בבור, וכך נשאבו המים. הבור עצמו התמלא ממי גשמים או מאמת המים<sup class="footnote-marker">86</sup><i class="footnote">השאלה האם היו מים זורמים במקדש נזכרת בתלמודים בהקשר זה, ונדונה רבות בספרות המחקר. לא זה המקום לדיון בה.</i>. המשנה מזכירה את המתקן במסכת תמיד ואומרת שביריחו שומעים היו את קול המוכני<sup class="footnote-marker">87</sup><i class="footnote">תמיד פ"א מ"ח. שוורץ חשב כי זו גלוסה מאוחרת שחדרה למשנה, ראו שוורץ, משנת תמיד. חדירת ברייתות מהתלמוד ומספרות ליטורגית היא תופעה אפשרית, ברם האפשרות של חדירה של חומר כה מאוחר נראית מופרזת. מכל מקום, ממשנת תמיד פ"א מ"ד משמע שאכן קול המוכני היה חזק ושימש כסימן לתחילת העבודה.</i>, מכאן שאכן היה זה מתקן גדול, ויותר הגיוני שהייתה זו גלגלת שהורידה את כל המיכל שמשקלו טונות אחדות, ולא מסילה פשוטה שעליה נסע מכסה של הכיור. המשנה גם היא מתארת את המוכני כמפעל יקר, ושוב הדברים הולמים יותר את הפירוש השני למונח "מוכני". הירושלמי מסביר משהו על הכיור, אך קשה להבין את ההסבר (יומא פ"ג, מא ע"א). מכל מקום, נראה שהמתקן עמד באלכסון מה וכך ניתן היה לרוקן אותו ללא קושי. סביר שפרט זה על המוכני שבו העלו את הפרה האדומה לשרפה אינו זיכרון היסטורי, שהרי לחכם שתי מסורות נוגדות (איור 18).
מעבר לזיכרון ההיסטורי הרֵאלי, מטרתה של הברייתא לעצב את זיכרון שרפת הפרה בפרט, ואת המקדש בכלל, כמקום מפואר שבו מתקנים טכנולוגיים המהווים את שיא השכלול והקִדמה. על מגמה זו עמדנו במבוא למסכת שקלים.
<b>בדרום</b> – גוף הפרה בציר דרום-צפון,<b> ופניו למערב הכהן עומד במזרח</b> – מזרחית לפרה, כלומר מאחוריה,<b> ופניו</b> – של השוחט למערב. כללי העמידה והיציבה במקדש היו קבועים ומדוקדקים. כן שנינו בעבודת הכוהן הגדול ביום הכיפורים: "ופרו היה עומד בין האולם ולמזבח, ראשו לדרום ופניו למערב, והכהן עומד במזרח ופניו למערב" (משנה, יומא פ"ג מ"ח). יציבה זו זהה לזו של שחיטת הפרה האדומה. כמו כן: "וכך היתה עקידתו, ראשו לדרום ופניו למערב, השוחט עומד במזרח ופניו למערב" (משנה, תמיד פ"ד מ"א). כלל זה נכון גם לגבי קרבנות פרטיים, כגון הנפה של כל קרבן (כולל מצורע): "לפני ה' פני אהל מועד מעמידו בשער ניקנור אחוריהן למזרח ופניהם למערב" (ספרא מצורע, פרשה ג ה"ו, עא ע"ב). את הנימוק הטקסי והפומבי מצינו בטקסי שמחת בית השואבה: "הגיעו לשער היוצא ממזרח הפכו פניהן למערב ואמרו, אבותינו שהיו במקום הזה אחוריהם אל היכל ופניהם קדמה והמה משתחוים קדמה לשמש ואנו ליה עינינו" (משנה, סוכה פ"ה מ"ד).
<b>מזרח או מערב – לשאלת הכיוון הראוי</b> 
החשיבות של הכיוון בולטת בתהלוכת ניסוך המים: התהלוכה יוצאת מהמקדש לכיוון מזרח, שהוא כיוון ההליכה האפשרי היחיד: "תוקעין והולכין עד שמגיעין לשער היוצא מזרח, הגיעו לשער היוצא ממזרח הפכו פניהן למערב ואמרו, אבותינו שהיו במקום הזה אחוריהם אל היכל ופניהם קדמה והמה משתחוים קדמה לשמש ואנו ליה עינינו. רבי יהודה אומר: היו שונין ואומרין אנו ליה וליה עינינו" (משנה, סוכה פ"ה מ"ד). את המשפט שאומרים הכוהנים יש להבין בשני רבדים: האחד כפשוטו, והאחר כדרשה על הפסוק ביחזקאל. בספר יחזקאל נאמר: "ויבא אֹתי אל חצר בית ה' הפנימית והנה פתח היכל ה' בין האולם ובין המזבח כעשרים וחמשה איש אחֹריהם אל היכל ה' ופניהם קדמה והמה משתחויתם קדמה לשמש" (ח טז). הנביא מאשים את העם שהם מנצלים את המקדש לפולחן לאל השמש. תהלוכת הכוהנים היא, אפוא, התרסה כנגד החטאים שעליהם דיבר הנביא. ברם המעמד לא נועד רק להזכיר את דברי הנביא, אלא בא לבטא את המהפך הדתי שהתחולל בעם ישראל.
התפיסה הקוסמולוגית-תאולוגית שהאל שוכן באחת מכנפות הארץ אופיינית לתרבויות רבות. בפועל הדבר מתבטא במאמץ לכוון את פתחי הבתים אל הכיוון המבורך והפניית אחורי הבתים אל הכיוון המנוגד. הוא הדין לפתחי ערים, ובעיקר לפתחי מקדשים. עם זאת, מובן שכיוון פתחי בתים הושפע גם משיקולים מקומיים, אדריכליים, טופוגרפיים או אקלימיים. בתקופת המקרא כמעט כל פתחי הערים, כל פתחי המקדשים (מקדשים קטנים ביישובים שנחפרו בחפירות ארכאולוגיות, כמו גם פתחי המשכן, וכנראה גם מקדש שלמה) הם למזרח. כמעט אף אחד מפתחי הבתים לא היה למערב, וניכרת העדפה ברורה של המזרח, אם כי נפתחו בתים גם אל הצפון ואל הדרום<sup class="footnote-marker">88</sup><i class="footnote">פאוסט, כיוונים.</i>. אשר למקדש, ולמקדשים בכלל, בדרך כלל פתח המקדש הוא במזרח. פסלו של האל ניצב בחלק המערבי והוא פונה אל המזרח. במשכן ובמקדש שלמה ניצבו בקודש הקודשים, המצוי במערב הבית, כרובים שהיוו מעין סמל אלוהי ופניהם למזרח. נבואתו של יחזקאל מעידה כי היו שעבדו במקדש לאל השמש, ברם מעבר לכך דומה שהתפיסה הייתה שה' מצוי במזרח. הווה אומר, לא היה זה רק פולחן לעבודה זרה, אלא פולחן "משותף" שבו זוהה ה' עם השמש. תפיסה זו מתאימה גם לאוריינטציה הגאוגרפית אל ה"אוריינט". צפון הוא שמאל וימין הוא דרום, "קדמה" הוא הכיוון קדימה, והים האחרון שוכן מאחורי האדם, ממערב. כל הביטויים הללו מעידים על תפיסת המפה, אך מסתבר שהם מבטאים לא רק את המפה הארצית אלא גם מפה אלוהית.
גם בספרות חז"ל נשמעים הדים לתפיסה שה' שוכן במזרח: "לעולם תהיו הופכים פנים למזרח וכן הוא אומר בשכינה 'והזה באצבעו על פני הכפרת קדמה', לימד שפני שכינה למזרח" (מכילתא דרבי שמעון בר יוחאי, יתרו יט ב, עמ' 137). דיון על חשיבותו של המזרח מצוי בברייתא שנשמרה רק בירושלמי: "תני המטיל מים הרי זה הופך פניו כלפי צפון המיסך את רגליו הרי זה הופך פניו כלפי דרום אמר רבי יוסי בי רבי בון: הדא דאמר מתניתא מן הצופים ולפנים רבי עקיבה אומר בכל מקום ובלבד מקום שאין שם כותל תני המסיך את רגליו לא יתן פניו למזרח ואחוריו למערב אלא לצדדין. רבי יהודה אומר: בשעת המקדש. רבי יוסי אומר: מן הצופים ולפנים. רבי עקיבה אומר: בכל מקום ובלבד במקום שאין בו כותל" (ברכות פ"ט, יד ע"ב)<sup class="footnote-marker">89</sup><i class="footnote">השוו בבלי, סא ע"ב; אבות דרבי נתן, נו"א פ"מ, עמ' 128. בספרי דברים, רנז, עמ' 181, מסורת הפוכה שלא יהא אדם הופך מתניו כלפי דרום. </i>. אם כן ההלכה הסתמית אסרה על הטלת מים בציר מזרח-מערב, כנראה מתוך אותה תפיסה שלמזרח ייחוד פנים. ברם, תנאים מיעטו בדמותה של ההלכה וקבעו שהיא חלה רק בזיקת עין למקדש, ואין להטיל מים לכיוון המקדש. רבי יוסי ברבי בון מצמצם אותה לתחום שממנו רואים את המקדש<sup class="footnote-marker">90</sup><i class="footnote">"צופים" משמעו המקום שממנו רואים את המקדש, ראו פירושנו לפסחים פ"ג מ"ח.</i>, וגם רבי יוסי ורבי יהודה מקבלים פרשנות זו. רבי עקיבא מוסיף הלכה כללית שההגבלה חלה רק במקום פתוח<sup class="footnote-marker">91</sup><i class="footnote">בברייתא יש עירוב של דברי תנאים ואמוראים, כל אלו מחשידים את הברייתא שאינה אלא דברי אמוראים שיוחסו לתנאים.</i>. ברוח זו של העדפת המזרח יש להבין את ההלכה שיש לבנות את בתי הכנסת כך שפתחיהם יהיו למזרח<sup class="footnote-marker">92</sup><i class="footnote">תוס', מגילה פ"ד הכ"ב. כידוע נשמרה הלכה זו רק במחוז יהודה, אך לא בבתי הכנסת בגליל. </i>.
לעומת כל זאת, בניין בית המקדש השני ואורחות חייו היו הפוכים. ה' נמצא בכל מקום, ועבודת ה' מתבצעת כשהפנים אל המערב. המערב אינו מקומו של האל, אלא כיוון הבניין בלבד. לא מן הנמנע שכיוון זה נבחר כדי לבטא את הסלידה מהמזרח. כל העבודות במקדש מתבצעות כשפני הכוהן למערב ואחוריו אל המזרח, והציבור מצוי ממזרח וצופה, כמעט תמיד, באחורי הכוהן הגדול. משנתנו מעידה כי פנייה זו אינה מקרית. מבחינה ארכיטקטונית לפנינו תופעה מעניינת כיצד בניין שנבנה באוריינטציה אל המזרח הופך למבטא תאולוגיה אנטי-מזרחית. כל זאת ללא שינוי בבניין עצמו. הווה אומר, למבנה ניתנה פרשנות דתית חדשה. הרי זו אזהרה לחוקרים המנסים לנתח ערכים על סמך מבנים ארכיטקטוניים. מתברר שהמבנה חשוב, אך מה שקובע הוא הפרשנות למבנה. פרשנות זו היא סובייקטיבית ותלוית תרבות, ויש לפרשה בהתאם למצוי במקורות התקופה (ולא בהתאם לפרשנות מודרניסטית של החוקר). מכל מקום, בכל מעמדות הציבור במקדש עומד הכוהן ופניו למערב.
בניגוד לכך מערכת המזבח הרגילה: "סידר המערכה גדולה מזרחה, וחזיתה מזרחה, וראשי הגיזרין הפנימים היו נוגעים בתפוח, וריוח היה בין הגיזרים שהיו מציתין את האליתא משם" (משנה, תמיד פ"ב מ"ד).
במזבח חשוב היה שהחזית תהיה לקהל העומד בעזרת ישראל (ממזרח למזבח), ומאותו הנימוק גם הסוטה ניצבת ופניה למזרח על מנת שתעמוד ופניה אל הציבור להראות קלונה ברבים (משנה, סוטה פ"א מ"ח). לעומת זאת ביתר הפעולות הכוהן עומד ופניו למערב. כן משתמע מהמדרש המתאר את פעולותיו של מנשה: "בא מנשה והכניס שם את הצלם כדי להוציאני מתוכו, [בתחלה עשו לו פרצוף אחד והעמידו למערב, כביכול היתה השכינה הולכת לזויות אחרת..." (תנחומא בובר, בחוקותי ה, נו ע"א). הפסל הוצב במערב המקדש, ומן הסתם פניו אל הציבור, כלומר למזרח, ובכך ניסה המלך לדחוק כביכול את השכינה ממקומה.
<b>הכהן עומד במזרח ופניו למערב שחט בימינו וקיבל בשמאלו</b> – תנא קמא מתאר כוהן השוחט את הפרה ובו בזמן מקבל את הדם בכלי, על כן ביד שבה הוא שוחט אין הוא מקבל את הדם.<b> רבי יהודה אומר בימינו היה מקבל</b> – הכוהן מניח את הסכין (תוספתא להלן) ומקבל מאחד מעוזריו כלי לקבלת הדם, <b>ונותן לשמאולו</b> – משפט זה הוא כנראה לדעת הכול, את הכלי מחזיקים ביד שמאל וההזאה תמיד בימין. כמו כן בתוספתא: "הזה בשמאל הזאתו פסולה, ואפילו כולן בימין ואחת בשמאל הזאתו פסולה" (פ"ד ה"א, עמ' 633), <b>ומזה בימינו טבל והיזה שבע פעמים כנגד בית קודש הקדשים</b> – לכיוון המקדש, מעבר לפרה השחוטה,<b> על כל הזייה טבילה</b> – טבילה של האצבע בדם. הפרטים המדוקדקים חוזרים במקבילות: "דם פרת חטאת שוחט בימינו ומקבל בשמאלו, ומזה באצבע הימנית, <b>ואם שינה פסול</b> . רבי יהודה אומר: בימינו היה שוחט, ונותן הסכין לפניו, אומר לזה שעומד בימינו, מקבל בימינו, ומערה בשמאלו. מזה באצבע הימנית, <b>ואם שינה פסול</b> . הזאות של פרה שהיזן שלא לשמן או שאינן מכוונות, או שחיסר אחת מהן, או שטבל אחת והיזה שתים, או שטבל שתים והיזה אחת, הרי אילו פסולות..." (תוס', זבחים פ"א ה"ט, עמ' 480). התוספתא מפרטת, אפוא, את הנחת הסכין ומדגישה שאין לשנות מהסדר שבמשנה. כמו כן בתוספתא למשנתנו: "כיצד היה עושה? שוחט בימינו ומקבל בשמאלו, ומזה באצבע הימנית <b>ואם שינה פסול</b> . רבי יהודה אומר: בימינו היה שוחט, ונותן את הסכין לפניו או לזה שעומד בצדו, ומקבל בימינו, ונותן בשמאלו ומזה באצבעו הימנית. <b>ואם שינה פסול</b> נתן בידו כשהוא מזה, בין חוץ לגתה בין חוץ למערכתה, פסול. רבי אליעזר בן יעקב אומר חוץ לגיתה פסולה חוץ למערכתה לא יחזיר ואם החזיר כשר, ואם הוציא הדם שבידו והחזירו כשר" (פ"ג ה"י, עמ' 632).
בעיני חכמים הייתה עדיפות לצד הימני. ביטוי לכך יש במשנה הדנה באפשרות שבגורל ביום הכיפורים השעיר לה' יעלה בימין או בשמאל<sup class="footnote-marker">93</sup><i class="footnote">משנה, יומא פ"ד מ"א. אין כאן דמיון בין מעמד פרה אדומה ליום הכיפורים, אלא תפיסה החוזרת בכלל פעולות המקדש, ובמסורת חז"ל שאחרי החורבן וללא קשר אליו.</i>. שם גם הרחבנו בנושא והבאנו לו ראיות נוספות<sup class="footnote-marker">94</sup><i class="footnote">ראו פירושנו לזבחים פ"ב מ"א; פ"ג מ"ב; פ"ז מ"ה.</i>. העבודה בימין היא, אפוא, בהתאם למסורת העבודה בקרבנות, וככלל נראה מעשה שרפת הפרה כסוג של קרבן הנעשה מחוץ למקדש, אך בזיקה לו. בדיוננו שם עמדנו גם על עמדות מתנגדות שלפיהן כל צד רצוי לפני ה' באותה מידה.
<b>גמר מלהזות קינח את ידו בגופה של פרה</b> – השחוטה ומונחת לפניו,<b> ירד והיצית את האש באליתות רבי עקיבה אומר בחריות</b> – חריות הן סיבי הדקל ואליתות הן כנראה זרדים, כפי שפירש בעל פירוש הגאונים לטהרות על אתר.
התוספתא מדגישה שאם שינה פסול (פ"ג ה"י, עמ' 632). כפי שראינו, הדגשה זו חוזרת במקורות רבים. חכמים מעצבים את זיכרון המקדש כמקום שיש בו הקפדה מלאה על הפרטים. אמנם אין לנו ראיות בני הזמן, אך מרוח הדברים אפשר להתרשם שאכן ההקפדה על פרטים אפיינה את עבודת המקדש, וחכמים מתארים תיאור רֵאלי, אולי מוקפד קצת יותר מאשר במציאות במקדש.
העיקרון ש"על כל הזאה טבילה" חוזר גם הוא במקורות. כך בעבודת הכהן ביום הכיפורים (תוס', יומא פ"ג ה"ב), במצורע (ספרא מצורע, פרק ג ה"ט, עב ע"א; דבורא דחובה, פרשה ג ה"ח, יז ע"ד; ספרי זוטא, יט ג, עמ' 303), ועוד.

Mishnah 10

<b>נבקעה</b> – הפרה מהשרפה,<b> ועמד</b> – הכוהן,<b> חוץ מגיתה</b> – ה"גת" היא מקום השרפה, המדורה ומערכת העצים, והיא נזכרת גם להלן (פ"ד מ"ב). שימוש לשון זה הוא ייחודי, בדרך כלל הגת היא מקום דריכת היין. גם במקבילות למשנתנו ולמשנה הבאה (פ"ד מ"ב) נעשה שימוש במונח זה, וכן בתוספתא (פ"ג ה"ט-ה"י, עמ' 632). יש בכך עדות ללכידות המקורות ולמערכת הקשרים הספרותיים שבין הפרקים השונים במשנת פרה ובתוספתא, אך גם לשפתה הייחודית של מסכת פרה. <b>ונטל עץ ארז ואזוב ושני תולעת</b> – רצועה של בד פשתן. שלושת אלו נזכרים במפורש בתורה, ונזכרים גם בסדרי הטהרה הרגילים של מצורע (משנה, נגעים פי"ד מ"א). בטהרת המצורע נאמר "נטל עץ ארז ואזוב ושני תולעת וכרכן בשירי הלשון והקיף להם ראשי אגפים וראש הזנב של שניה" (משנה, נגעים פי"ד מ"א). בשרפת הפרה אין ראשי גפיים של ציפורים, אלא רק עץ ארז ואזוב שאותם כורכים ב"לשון", היא רצועת הפשתן, כפי שמשמע מהמשנה הבאה.
<b>אמר להן עץ ארז זה עץ ארז זה אזוב זה אזוב זה שני תולעת זו שני תולעת זו שלשה פעמים על כל דבר ודבר והן אומרים לו הין והין הין</b> – בדפוס: <b>ג' פעמים על כל דבר ודבר.</b> המשנה מתארת מעמד ציבורי מפורט. הכוהן שואל "עץ ארז זה?" והם אומרים לו "הן" (כן), וכך שלוש פעמים על כל פריט ופריט. בכתב יד קופמן חוזרים על השאלה פעמיים ובעדי נוסח אחרים שלוש פעמים, אך ברור שבמקדש ובסביבתו עיצבו את הטקסים הציבוריים על ידי חזרה כפולה ואף משולשת על שאלות הנחיה לטקס. כפשוטה באה הקריאה הכפולה להדגשה, ומן הסתם על מנת שמבנה הטקס יהדהד בציבור הנאסף ויגיע לכל פינה ללא אמצעי הגברה. ואכן, במעמדות ציבור במקדש נהגו לכפול קריאות מעין אלו. כך אנו שומעים שבזמן קצירת העומר מוביל המעמד שואל "אקצור?" והם עונים לו "קצור" שלוש פעמים (משנה, מנחות פ"י מ"ג). המקורות מסבירים שהדבר נעשה להוציא מלבם של צדוקים (תוס', מנחות פ"י הכ"ג; בבלי, סה ע"א), אבל כאמור הקריאה הכפולה (או אפילו משולשת) מופיעה גם שלא בזיקה לעימותים כיתתיים. כך גם יש להבין את התפילה הכפולה "אנא ה' הושיעה נא, אנא ה' הושיע נא", וכן "יופי לך מזבח, יופי לך מזבח" (משנה, סוכה פ"ד מ"ה), ובאותה מסכת חוזר הקהל פעמים על הקריאה לכבודו של אגריפס המלך "אחינו אתה" (פ"ז מ"ח). כן עונים כל העם במעמד קידוש החודש "מקודש, מקודש" (משנה, ראש השנה פ"ב מ"ז), וכן קוראים פעמיים להוצאת הסוטה שחלתה "הוציאוה, הוציאוה" (משנה, סוטה פ"ג מ"ד), וגם מעמד חליצת אישה מסתיים בהכרזה כפולה "חלוץ הנעל, חלוץ הנעל"<sup class="footnote-marker">95</sup><i class="footnote">יבמות פי"ב מ"ו, וראו דיוננו על חילופי הנוסח שם.</i>, וכן במעמדות נוספים<sup class="footnote-marker">96</sup><i class="footnote">כגון יומא פ"ד מ"ה.</i>. גם באגדה באה קריאה כפולה להדגשה: "בעל החוטם, בעל החוטם" (בבלי, תענית כט ע"א).

Mishnah 11

<b>כרכן</b> – את עץ הארז, [<b>ש</b> ]<b>בשירי</b> [<b>ה</b> ]<b>לשון והשליך לתוך שריפתה</b> – כאמור הסגנון סיפורי; לא נאמר שיש לעשות כן, אלא כסיפור בלשון עבר. <b>נלשרפה חובטין אותה במקלות וכוברין אותה בכברות</b> – כדי ששאריות השרפה תהפוכנה לאפר דק, <b>רבי ישמעאל אומר במקבות של אבן היתה נעשית –</b> בדפוס נוסף <b>ובכברות של אבן –</b> השימוש בכלי אבן נועד לשמר את טהרת האפר, שהרי כלי אבן אינו מקבל טומאה. עם זאת כברה של אבן אינה יכולה להיות דקה מספיק, ואם השתמשו בה, הרי שאחריה צריך היה להשתמש גם בכברה רגילה. <b>שחור שיש בו אפר כותשין אותו ושאין בו</b> – בשר שאיננו שרוף כדבעי, <b>מניחים אותו</b> – אין כותשים ואינו נעשה אפר.<b> העצם בין כך ובין כך היה נכתש</b> – כדי שיהפוך לאפר, <b>וחולקין אותו לשלשה חלקים אחד ניתן בחיל</b> – כפי שראינו במשנה ג היו בחומה החיצונה של החיל כלים (קלליות, וביחיד קלל) שבהם הונח אפר הפרה, <b>ואחד ניתן בהר המשחה</b> – באזור שבו התבצע מעמד השרפה, <b>ואחד היה מתחלק לכל המשמרות</b> – המשמרות היו פרושות בכל הארץ, ושליש זה שירת למעשה את הכוהנים ואת הישראלים שרצו בטהרה, בכל רחבי ישראל. משנתנו היא העדות הבסיסית בשאלה כיצד התבצעה מערכת הטהרה הלכה למעשה. כל יהודי שחפץ בטהרה צריך היה שיזו עליו ביום השלישי וביום השביעי, וממילא היה צורך רב באפר פרה בכל יישוב. בתוספתא יש ניסוח משלים להלכה שלפנינו: "וחולקין אותו לשלשה חלקים אחד נתן בחייל ואחד נותן בהר המשחה אחד מתחלק לכל המשמרות. זה שמתחלק לכל המשמרות היו ישראל מזין הימנו, זה שנתן בהר המשחה היו כהנים מקדשין, זה שנותן בחיל היו משמרין, שנאמר: 'לעדת בני ישראל למשמרת' " (פ"ג הי"ד, עמ' 633). לפי התוספתא מי החטאת שנשמרו בחיל נשמרו כרזרבה, ולא נועדו לשימוש יום יומי. מי שכבר הגיע למקדש הגיע טהור, לאחר שטבל והיזו עליו. התוספתא מוכיחה את טענתנו שהתיאור במשנה של הזיה מהקלל הנמצא בחיל הוא תיאור דמיוני (לעיל מ"ג).
מי החטאת שנשמרו על הר המשחה שימשו את עולי הרגל הבאים לירושלים. לפי ההלכה רשאים טמאים להיכנס לירושלים, אבל ההלכה הכיתתית שבכתבי מדבר יהודה תובעת שכל באי עיר הקודש ישמרו על טהרה<sup class="footnote-marker">97</sup><i class="footnote">שיפמן, ירושלים; אשל ירושלים, וראו עוד הנשקה, ירושלים.</i>. המינוח שמשתמשים בו אנשי הכת הוא שהטמאים צריכים לשכון רק מ"חוץ לשלושת המחנות". המינוח מבוסס על המציאות המקראית. שלושת המחנות הם מחנה כהונה (שכינה), מחנה לוויה ומחנה ישראל, ואלו פורשו כמקדש, הר הבית וירושלים כולה. איננו יודעים מה הייתה עמדת הצדוקים בעניין, אך בהלכות רבות הם נהגו כהלכה הכיתתית. המדרש מדגיש שמי החטאת נשמרים מחוץ לשלושת המחנות, לפיכך סביר לפרש שלפנינו הד להלכה הכיתתית שלפיה יש לבצע את הטהרה מחוץ לירושלים: "וכשם שהיו במדבר שלש מחנות, מחנה שכינה מחנה לויה מחנה ישראל, כך היו בירשלם. מפתח ירושלם ועד פתח הר הבית מחנה ישראל, מפתח הר הבית ועד שערי ניקנור מחנה לויה, משערי נקנר ולפנים מחנה שכינה" (תוס', כלים בבא קמא פ"א הי"ב, עמ' 570). הניסוח "במקצת מעשה תורה", המשקף עמדות של כתות מדבר יהודה, קרוב למדי: "ואנחנו חושבים שבמקדש משכן אוהל מועד הוא, וירושלים מחנה היא, וחוצה למחנה הוא חוצה לירושלים, והוא מחנה עריהם. חוץ ממחנה... החטאת ומוציאים את דשא המזבח ושורפים שם את החטאת, כי ירושלים היא המקום אשר בחר בו מכל שבטי ישראל..." (קטע B30).
הר המשחה (הר הזיתים) אכן היה מחוץ לתחום המקודש של ירושלים, וזו הסיבה לכך שנבחר לשמש כמקום שחיטת הפרה, במקום "והוציא אֹתה אל מחוץ למחנה" שבמקרא (במדבר יט ג). גם בספרי במדבר יש מדרש המנמק כביכול את ההלכה " 'אל מחוץ למחנה' – להר המשחה" (ספרי במדבר, קכד, עמ' 158). המיקום נקבע, אפוא, כדי שהטהרה תתבצע מחוץ לירושלים עצמה.
להערכתנו הורתה של ההחלטה להציב את מי החטאת על הר המשחה מחוץ לעיר בנוהג הכיתתי. אמנם בדרך כלל שלטה במקדש ההלכה הפרושית, אך כנראה בעניין זה הנוגע בעיקר לכוהנים, ונחשב לחלק מתחום שליטתם, ניצחה ההלכה המחמירה הכיתתית. או אולי עדיף לנסח שניצחה ההלכה המחמירה, זו שלימים הפכה לכיתתית. כיוון שהייתה בידיהם של כוהנים הם גם מעצבים את פרטיה, וההלכה אינה משתנה מעבר לכך.
מכל מקום, פסגת הר המשחה הייתה מחוץ לחומות ירושלים. בבבלי מסופר לכאורה שחלק מההר היה בתוך החומה: "אבא שאול אומר: שני ביצעין היו בהר המשחה, תחתונה ועליונה, תחתונה נתקדשה בכל אלו, עליונה לא נתקדשה בכל אלו. אלא בעולי גולה, שלא במלך, ושלא באורים ותומים, תחתונה שהיתה קדושתה גמורה – עמי הארץ נכנסין לשם ואוכלין שם קדשים קלים אבל לא מעשר שני, וחברים אוכלין שם קדשים קלים ומעשר שני. עליונה שלא היתה קדושתה גמורה – עמי הארץ היו נכנסין שם ואוכלין שם קדשים קלים אבל לא מעשר שני, וחברים אין אוכלין שם לא קדשים קלים ולא מעשר שני. ומפני מה לא קידשוה? שאין מוסיפין על העיר ועל העזרות אלא במלך ונביא ואורים ותומים, ובסנהדרין של ע"א, ובשתי תודות ובשיר" (בבלי, שבועות טז ע"א). גם לפי סוגיה זו החלק הגבוה של ההר היה מחוץ לירושלים. ברם, במקבילות מדובר על שני בצעים סתם, והכוונה לפרבר בי זיתא שממערב לחומה השנייה של ירושלים (תוס', סנהדרין פ"ג ה"ד, עמ' 418, וכן ירו', שם פ"א ה"ה, יט ע"ב). בית פאגי אולי נחשבה לחלק מירושלים<sup class="footnote-marker">98</sup><i class="footnote">ספראי, העליה לרגל, עמ' 154-153.</i>, אך ודאי שהחומה לא כללה את פסגת הר הזיתים.
המשנה והתוספתא מתארות בפשטות שהשליטה על מי החטאת ועל ההזאה נתונה בידי הכוהנים; במבוא ולהלן פי"ב מ"י הרחבנו בשאלה זו, וראינו שחכמים תבעו שגם שמירת האפר תהיה בידי כל אדם כשר מישראל. אבל בפועל לא עלתה תביעה זו בידם.

Chapter 4



Mishnah 1

<b>שלוש המשניות הראשונות עוסקות בעבודות שבהן הפרה נפסלת. המשנה הראשונה בכוהן השורף, השנייה בשרפה עצמה ובהזאה, והשלישית בעצים. המשנה הראשונה בנויה בצורה ריבועית, יש בה ארבעה מקרים המורכבים משתי עבודות (שחיטה, וקבלה-והזאה), ובכל אחת מהן שני מצבים (לשמה ושלא לשמה), וכך נוצרת משנה "מרובעת". משניות מרובעות הן שיטת עריכה מקובלת, וכמוה משניות רבות, חלקן בתחילת עניין (פרק או מסכת)<sup class="footnote-marker">1</sup><i class="footnote">כגון בבא בתרא פ"ה מ"ו; אבות פ"ה מ"י-מי"ט, ועוד.</i>. חלק גדול מהמשניות נפתחות בפתיחה מספרית (כגון "ארבע מידות..."). משנתנו היא ללא פתיחה מספרית. הפרק הוא פרק הלכתי לכל דבר, בניגוד לפרק הקודם שהיה סיפורי באופיו, ואותו זיהינו כאחד מפרקי זיכרון המקדש.</b>
<b>פרת חטאת ששחטה שלא לשמה</b> – אלא לשם שלמים או לשם שחיטת חולין,<b> קיבל והיזה שלא לשמה</b> – שתי העבודות נעשו שלא לשם המצווה,<b>או לשמה</b> – השחיטה,<b> ושלא לשמה</b> – הקבלה וההזאה,<b>או שלא לשמה</b> – השחיטה,<b> ולשמה –</b> הקבלה וההזאה,<b> פסולה</b> . אפשר גם ש"לשמה" הוא לשם פרה, ו"שלא לשמה" לשם חולין. פירוש זה נראה להלן.<b> רבי לעזר מכשיר</b> – לא נאמר במה הוא מכשיר, ולא ברור אם הוא מכשיר בכל המקרים או רק במקרה האחרון. להלן נראה שיש עדיפות לפרשנות הראשונה.
<b>כוונה במצוות</b> 
כלל הוא בהלכה ש"מצוות צריכות כוונה", הווה אומר, העושה מצווה צריך לעשותה בדעה צלולה ולרצות במעשה לשם מצווה. רצון טוב ללא מעשה הוא חסר ערך, גם מעשה נכון שנעשה שלא לשם המצווה הוא חסר ערך, ואין בו כדי לצאת ידי חובה. למשל, מי שקורא בפורים מגילה לתומו, כקורא בתנ"ך, לא יצא ידי חובת מגילה (משנה, מגילה פ"ב מ"ב)<sup class="footnote-marker">2</sup><i class="footnote">ראו פירושנו שם.</i>; מי ששמע תקיעת שופר בראש השנה מבלי שהתכוון לצאת ידי חובת תקיעה, לא יצא ידי חובה (משנה, ראש השנה פ"ד מ"ח)<sup class="footnote-marker">3</sup><i class="footnote">ראו פירושנו שם.</i>, ומי שקרא "שמע" כקורא בתורה לא יצא ידי חובה (משנה, ברכות פ"ב מ"א)<sup class="footnote-marker">4</sup><i class="footnote">ראו פירושנו שם. </i> . הוא הדין בהקרבת קרבנות. כל פעולות החובה צריכות להיעשות לשם מצווה. הקרבת קרבנות אינה שונה, בתחום זה, ממצוות אחרות, והירושלמי קובע זאת במפורש (פסחים פ"ה ה"ב, לא ע"ד). משמעות אחרת יש למונח "כוונה" בהקשר של עבודת המקדש. כאן מופיעה הכוונה כתכנון לבצע את העבודות העתידיות בצורה נכונה. "לשחוט לשמה" פירושו לשחוט בתכנון לבצע את יתר העבודות כהלכה; "שחיטה שלא לשמה" היא שחיטה במטרה להזות או לאכול שלא כהלכה<sup class="footnote-marker">5</sup><i class="footnote">למשמעות זו של "כוונה" ראו זבחים פ"ב מ"ב - פ"ג מ"ו.</i>. בכך יש הרחבה והחמרה של משמעות ה"כוונה". דומה שהחמירו בהלכות מקדש יותר מבמצוות אחרות. אנו עסקנו בכך בפירושנו לפרקים אלו בזבחים, וסקרנו את הבעיות הטקסטואליות והרֵאליות של דרישה הלכתית מיוחדת זו (שתכנון פוסל מעשה). בעקבות פירושו של השד"ל לויקרא ז יח העלינו את האפשרות שלפנינו הרחבה מאוחרת ומלאכותית של הלכות הכוונה, הרחבה של תנאים מאוחרים של המשמעות הקדומה. מכל מקום, בהקשר של פרה אדומה אין סיבה להעדיף את המשמעות ה"מקדשית" של המונח "כוונה", והפירוש הרגיל והקדום של המונח מעניק למשנה פירוש מספיק. עם זאת, אפשר גם שהמשנה התכוונה ל"כוונה" במובנה המקדשי. אין לשלול הצעה זו, אך צריך לעמוד על ההבדל בין שני הפירושים.
המחקר הפילוסופי מתחבט בשאלה ממתי תופסת הכוונה את מקומה האידֵאי בעולם המחשבה. היו שסברו שיש לייחסה רק לפילוסופיה היהודית בימי הביניים או בראשית העת החדשה, ויש הטוענים שניתן למקמה בעולם היווני העתיק. אך אין ספק שבמחשבת ההלכה התנאית תופס המעשה המופשט, הכוונה, מקום חשוב ומורכב.
ההלכה הדורשת שחיטה לשמה אינה חריגה, היא מופיעה גם במסכת זבחים (פ"א מ"א-מ"ב). מדיוני המתדיינים שם ברור כי זו הלכה קדומה, מימי הבית עצמם. משתתפים בדיון יוסי בן חוני ושמעון אחי עזריה, שניהם תנאים המופיעים במקורות מעטים ואינם נושאים את התואר "רבי"; שכן התואר "רבי" התחדש במהלך דור יבנה, ומי שאינם נושאים אותו הם, ברובם, תנאים קדומים. שמעון אחי עזריה מוצג כאחיו הבכור של אביו של רבי אלעזר בן עזריה בן דור יבנה (בבלי, סוטא כא ע"א), ברם לא ברור אם זו מסורת היסטורית או פרשנות אגדית בלבד. מכל מקום, הוא חולק עם חכמי דור יבנה הוותיקים כרבי אליעזר ורבי יהושע (משנה, טהרות פ"ח מ"ז). במשנת זבחים שם נזכר רבי אליעזר, מוותיקי דור יבנה; בעיון במשנת זבחים ראינו שמשנת זבחים מנוסחת כדעת רבי יהושע, ורבי אליעזר מוסיף את האשם, שהשוחטו שלא לשמו לא רק שאינו מוציא ידי חובה אלא שהקרבן פסול (תוס', פסחים פ"ג [ד] ה"ב; זבחים פ"א ה"ד).
משנתנו (משנת פרה) ארוגה בתוך סדרת משניות דומות העוסקות בקרבנות אחרים, ומנוסחות באופן זהה או דומה (בהתאם למקרה). כבר ציטטנו את המשנה הפותחת את מסכת זבחים. כמו כן: "הפסח ששחטו שלא לשמו, וקבל והלך וזרק שלא לשמו, או לשמו ושלא לשמו, או שלא לשמו ולשמו, פסול. כיצד לשמו ושלא לשמו? לשם פסח ולשם שלמים. שלא לשמו ולשמו, לשם שלמים ולשם פסח" (משנה, פסחים פ"ה מ"ב), וכן: "הפסח והחטאת ששחטן שלא לשמן, קבל והלך וזרק שלא לשמן, או לשמן ושלא לשמן, או שלא לשמן ולשמן, פסולים. כיצד לשמן ושלא לשמן? לשם פסח ולשם שלמים. שלא לשמן ולשמן, לשם שלמים ולשם הפסח. שהזבח נפסל בארבעה דברים: בשחיטה, ובקבול, ובהלוך, ובזריקה. רבי שמעון מכשיר בהלוך, שהיה רבי שמעון אומר: אי אפשר שלא בשחיטה ושלא בקבלה ושלא בזריקה, אבל אפשר שלא בהלוך, שוחט בצד המזבח וזורק. רבי אליעזר אומר: המהלך במקום שהוא צריך להלך, המחשבה פוסלת, ובמקום שאין צריך להלך, אין המחשבה פוסלת" (משנה, זבחים פ"א מ"ד). במשנת זבחים נחלקו אם ההליכה היא עבודת חובה: רבי שמעון טוען שההליכה איננה חובה, שכן ניתן לשחוט לצד המזבח ולזרוק את הדם ממקום השחיטה.
כן שנינו: "שחטו על מנת להניח דמו או את אמוריו למחר, או להוציאן לחוץ, רבי יהודה פוסל וחכמים מכשירין. שחטו על מנת ליתנו על גבי הכבש, שלא כנגד היסוד, ליתן את הנתנין למטה למעלה ואת הנתנין למעלה למטה, את הנתנין בפנים בחוץ ואת הנתנין בחוץ בפנים, שיאכלוהו טמאים, שיקריבוהו טמאים, שיאכלוהו ערלים, שיקריבוהו ערלים, לשבר עצמות הפסח, ולאכול ממנו נא, לערב דמו בדם פסולין, כשר. שאין המחשבה פוסלת אלא חוץ לזמנו וחוץ למקומו והפסח והחטאת שלא לשמן" (משנה, זבחים פ"ג מ"ו). לשיטת רבי יהודה מחשבה פוסלת רק במקרים מוגדרים, ופרה אדומה אינה נמנית עמהם. על כך מספרת הגמרא בבבלי (בסוגריים מרובעים סומנו הקטעים שאינם מגוף הסיפור או שנוספו לסיפור ממקורות מקבילים): "אמר רבי: כשהלכתי למצות מדותי אצל רבי אלעזר בן שמוע, [ואמרי לה: למצות מדותיו של רבי אלעזר בן שמוע], מצאתי יוסף הבבלי יושב לפניו, והיה חביב לו ביותר עד לאחת. אמר לו: רבי, השוחט את הזבח להניח מדמו למחר, מהו? אמר לו: כשר; ערבית, אמר לו: כשר; שחרית, אמר לו: כשר; צהרים, אמר לו: כשר; מנחה, אמר לו: כשר, אלא שרבי אליעזר פוסל. צהבו פניו של יוסף הבבלי. אמר לו: יוסף, כמדומה אני שלא כיווננו שמועתינו עד עתה, אמר לו: רבי, הן, אלא שרבי יהודה, פסול שנה לי. וחזרתי על כל תלמידיו ובקשתי לי חבר ולא מצאתי, עכשיו ששנית לי פסול החזרת לי אבידתי. זלגו עיניו דמעות של רבי אלעזר בן שמוע, אמר: אשריכם תלמידי חכמים שדברי תורה חביבין עליכם ביותר. קרא עליו המקרא הזה: 'מה אהבתי תורתך כל היום היא שיחתי' וגו', [הא מפני שרבי יהודה בנו של רבי אלעאי ורבי אלעאי תלמידו של רבי אליעזר לפיכך שנה לך משנת רבי אליעזר]"<sup class="footnote-marker">6</sup><i class="footnote">ראו המקבילה באבות דרבי נתן, נו"א פט"ו, עמ' 62. בתוספתא נאמר: שרפה אונן ומחוסר כפרה כשרה, רבי יוסף הבבלי אומר אונן כשרה, מחוסר כפרה פסולה" (פ"ד ה"ג, עמ' 633).</i> (מנחות יח ע"א). יוסף הבבלי למד מרבי יהודה שמחשבת פיגול פוסלת את הקרבן, ורבו (רבי אלעזר בן שמוע) לימדו שהקרבן כשר. יוסף הבבלי היה במבוכה, אך לא העז להעלותה לפני רבו. לבסוף תיקן רבי אלעזר בן שמוע את עצמו והוסיף שרבי אליעזר פוסל את הקרבן, ורבי אלעזר מסביר שרבי יהודה שנה את משנת רבו, רבי אליעזר. הסיפור יש בו מעין "מורשת" של לימוד פרשיות קודשים ומקדש, במקום סיפורים חיים על המקדש ועל קיום המצווה עצמה. אולי יש בסיפורים אלו מעין מסר סמוי שהלימוד הוא בבחינת קיום המצווה בעולם הזה. לענייננו, הוא ממקם את עריכתן של משניות אלו וסגנון ארכני זה לימי דור יבנה.
מעבר לצד ההלכתי עולה בבירור שמשנת פרה ארוגה בתוך משניות זבחים ופסחים וערוכה באותו סגנון של משניות מקדש במסכתות האחרות. הנושא "מחשבה פוסלת" עולה גם במשניות נוספות, ומסתבר שלא תמיד מחשבה פוסלת. לא כאן המקום לברר סוגיה זו במלואה, ניסינו לעשות זאת בפירושנו למסכת זבחים.
<b>ושלא רחוץ ידים ורגלים פסולה</b> – בסדר העבודה המתואר בפרק ג מדובר על טבילת הכוהן הגדול, אך לא על קידוש ידיו ורגליו. מסתבר שמעבר לטבילה נדרש הכוהן גם לטבול את ידיו ורגליו. טבילת הידיים והרגליים לפני כל קרבן ולפני כל כניסה למקדש לעבודה נזכרת במקרא (שמות ל כא), והיא הלכה ידועה<sup class="footnote-marker">7</sup><i class="footnote">משנה, זבחים פ"ב מ"א; פי"ד מ"ג; מנחות פ"א מ"ב, ומקורות רבים נוספים. </i>. רחיצת הידיים והרגליים תופסת מקום בולט בעבודת הכוהן ביום הכיפורים. עם זאת אין דמיון בין מעשה שרפת הפרה לעבודת יום הכיפורים, אלא קיים דמיון בין שרפת הפרה להקרבת קרבן רגיל. כפי שראינו, גם הרישא של המשנה ארוגה היטב ומשולבת במשניות הדנות בהקרבת קרבנות, והמשנה משדרת ששרפת הפרה, הגם שאינה עולה על המזבח, יש לראותה כקרבן. <b>רבי אלעזר מכשיר</b> – את הפרה אף שהכוהן ששרפה לא קידש ידיו ורגליו. לא נמסר טעמו, ואולי הוא סבור ששרפת הפרה איננה כקרבן מלא. ואכן, כך יוצא מהתוספתא: "שרפה שלא רחוץ ידים ורגלים פסולה, ורבי אלעזר ורבי שמעון מכשירין, שנאמר 'בבואם אל אוהל מועד ירחצו מים ולא ימותו', הא אין קידוש ידים ורגלים אלא לפנים" (פ"ד ה"ד, עמ' 633), שכן שרפת פרה אדומה אינה כקרבן הנעשה במקדש ("לפנים"), ואין בה רחיצת ידיים ורגליים. אם אכן כך הוא הרי שמחלוקת זו בעניין שולי יחסית חושפת שתי עמדות עקרוניות ביחס למעמד כולו (כקרבן, או שלא כקרבן). כדרכנו, אם יש בנושאים כאלה מחלוקת כנראה אין לפנינו מסורת אלא ניתוח הלכתי של חכמי בית המדרש התנאי אחר החורבן.
<b>שלא בכהן גדול פסולה רבי יהודה מכשיר</b> – השתתפות הכוהן הגדול אינה נאמרת במפורש במקרא, אלא התפקיד מוטל על אלעזר הכוהן שטרם מונה לכוהן גדול. אבל בפועל היה זה מעמד ציבורי חשוב ורב רושם, וברור מדוע ראו עצמם הכוהנים הגדולים כמי שראויים לעמוד כנציגי הציבור במעמד זה. במדרש מוסבר הפסוק והנוהג: " 'ונתתם אותה אל אלעזר הכהן', יכול אף של דורות לאלעזר? תלמוד לומר 'אותה', אותה [לאלעזר, אין של דורות לאלעזר. מה תלמוד לומר 'הכהן'? זה] המכהן בבגדים, דברי רבי חנינא. אמר לו רבי יונתן בן המשולם, ומה תלמוד לומר לאלעזר? אמר לו רבי חנינא: תמהני עליך יונתן שאמרת דבר זה, אלו<sup class="footnote-marker">8</sup><i class="footnote">צריך להיות "אילו".</i> שני אלעזר בתורה, הייתי אומר אלעזר כהן ואלעזר ישראל. ומה תלמוד לומר הכהן המכהן בבגדים" (ספרי זוטא, יט ג, עמ' 302). הדרשן מסביר שאלעזר שחט רק את הפרה הראשונה, אבל בדרך כלל עושה זאת הכוהן הגדול. ואכן, רשימת שורפי הפרות בהיסטוריה היהודית היא רשימה של כוהנים גדולים בלבד (פ"ג מ"ה), והספרי זוטא כמשנתנו.
התוספתא מציגה עמדות שונות: "שריפת פרה והזאותיה<sup class="footnote-marker">9</sup><i class="footnote">ראו להלן במשנה הבאה.</i> בכהן גדול, ושאר כל מעשיה בכהן הדיוט. שנאמר 'ונתתם אותה אל אלעזר הכהן', 'אותה' באלעזר שהוא סגן, ושאר כל הפרות בכהן הדיוט, דברי רבי מאיר. רבי יוסי ברבי יהודה ורבי שמעון ורבי אלעזר בן יעקב אומרים: אותה באלעזר, שהוא סגן, ושאר כל הפרות אפילו בכהן גדול" (פ"ד ה"ו, עמ' 633). משנתנו אינה לא כרבי מאיר ולא כחולקים עליו. רבי מאיר סבור שמצוותה בכוהן הדיוט, ורבי יוסי ברבי יהודה וחבריו אומרים אפילו בכוהן גדול, כלומר אפשר שיהיה זה כוהן הדיוט או כוהן גדול. לעומת זאת בספרי המחלוקת שונה: "ונתתם אותה אל אלעזר הכהן, בא הכתוב ולימד על הפרה שתהא נעשית בסגן, תדע שכן הוא שהרי אהרן קיים ואלעזר שורף את הפרה. ונתתם אותה אל אלעזר הכהן זו נעשית באלעזר ושאר כל הפרות בכהן גדול דברי רבי מאיר. רבי יוסי ברבי יהודה ורבי שמעון ורבי אליעזר בן יעקב אומר(ים) זו נעשית באלעזר ושאר כל הפרות בין בכהן גדול ובין בכהן הדיוט" (ספרי במדבר, קכז, עמ' 153). כלומר, רבי יוסי וחבריו חולקים על משנתנו, ורבי מאיר סובר כמשנתנו. המסורת בספרי, החוזרת גם במקור נוסף (בבלי, יומא מב ע"א), משקפת אפוא מחלוקת בשאלה האם דווקא הכוהן הגדול שוחט את הפרה. לדעתנו קל להסביר כיצד נוצרה המחלוקת. בפועל מי שניהל את הטקס המכובד, הקדוש (והיוקרתי) היה כמובן הכוהן הגדול. מחלוקתם של חכמים היא עקרונית: האם זו חובה הלכתית או רק מציאות בת שינוי. המחלוקת היא, אפוא, בית מדרשית, ואינה משקפת בהכרח את ימי הבית.
<b>ובמחוסר בגדים פסולה ובכלי לבן היתה נעשית</b> – הכוהן הגדול לבש בגדי זהב, אבל בבואו אל הקודש עבד בבגדי לבן. כוהן הדיוט עבד בבגדי לבן בלבד, אבל לכוהן הגדול היו שתי מערכות בגדים, בגדי זהב ובגדי לבן. בגדי הזהב נועדו להופעות ציבוריות רשמיות במקדש ולעבודות היום-יום, ובגדי הלבן לעבודת הקודש החשובה ביותר, ביום הכיפורים. בגדי הזהב נועדו לבטא את העושר, הפאר והטקס, ובגדי הלבן היה בהם מרכיב של פשטות (ראו פירושנו ליומא פ"ג מ"ד), אף שמהמשך משנת יומא (פ"ג מ"ז) נראה שבגדי הלבן לא היו מפוארים פחות, ואולי אף יקרים יותר, מבגדי הזהב. ההופעה של הכוהן הגדול בבגדי לבן משדרת אפוא חשיבות מצד אחד, אך גם דמיון נוסף לעבודת הכוהן הגדול ביום הכיפורים. התוספתא מבארת את ההיגד שבמשנה: "מצותה בארבעה בגדי לבן של כהן הדיוט, עשאה בבגדי זהב ובבגדי חול פסולה" (פ"ד ה"ו, עמ' 633).
<b>מסורות הלל ורבן יוחנן בן זכאי</b> 
המקורות המקבילים גולשים לסיפורי מורשת של ההיסטוריה הלימודית של פרשת פרה אדומה, כפי שראינו גם לעיל: "שאלו תלמידיו את רבן יוחנן בן זכאי: פרה במה נעשית? אמר להם בבגדי זהב. אמרו לו למדתנו בבגדי לבן. אמר להם יפה אמרתם, ומעשה שעשו ידי וראו עיני, ושכחתי – וכששמעו אזני על אחת כמה וכמה. לא שלא היה יודע, אלא שהיה מבקש לזרז את התלמידים. ויש אומרים הלל הזקן שאלו, לא שלא היה יודע אלא שהיה מבקש לזרז את התלמידים. שהיה רבי יהשע אומר: השונה ואינו עמל כאיש זורע ולא קוצר. הלמד תורה ושכח, דומה לאשה היולדת וקוברת. רבי עקיבא אומר: זמר בי תדירה זמר"<sup class="footnote-marker">10</sup><i class="footnote">זמר בי תדיר זמר. השינון נעשה בניגון, ולכן "זמר" הוא לימוד, וראו במבוא הכללי לפירוש המשניות.</i> (תוס', פ"ד ה"ז, עמ' 632). מעשה דומה יש בתוספתא אהלות: "הבודק אוכל בדמעו, מפקיח הגל אין אוכל בדמעו. שאלו תלמידיו את רבן יוחנן בן זכאי, בודק מהו שיאכל? אמר להם אינו אוכל. אמרו לו למדתנו שיאכל. אמר להם יפה אמרתם! מעשה שעשו ידי וראו עיני ושכחתי, כששמעו אזני על אחת כמה וכמה. ולא שהיה יודע, אלא שהיה מבקש לזרז את התלמידים. ויש אומרים הלל הזקן שאלו, ולא שהיה יודע אלא שהיה מבקש לזרז את התלמידים. רבי יהשע אומר: השונה ואינו עמל, כאיש זורע ולא קוצר. והלמד תורה ושוכח, דומה לאשה שיולדת וקוברת. רבי עקיבא אומר זמר בי תדירה זמר" (פט"ז ה"ח, עמ' 614). המעשה ההלכתי משובץ בתוך מסר אידֵאולוגי בשבח השינון. יש מקום לטענה שאכן החכמים טעו בדבר הלכה; אבל העורך המאוחר כבר מתרץ את השכחה ומציגה כתרגיל דידקטי. מכל מקום, המסורת המרתקת חושפת את שלב היסוד של ההלכה. היה מעשה שאותו זכרו (או שכחו) החכמים. התלמידים זכרו את סיפור המעשה, והופתעו כאשר בעת הדיון התֵאורטי קיבלו תשובה שונה. זו דוגמה להשתלשלותה של ההלכה משלב המעשה לשלב הכלל ההלכתי, נושא שעליו הרחבנו במבוא.
מעשה זה חוזר גם בספרי במדבר: "שאלו תלמידיו את רבן יוחנן בן זכאי באילו כלים פרה נעשית? אמר להם בבגדי זהב. אמרו לו והלא למדתנו רבינו בבגדי לבן? אמר להם אם מה שראו עיני ומה ששרתו ידי שכחתי, ק"ו למה שלמדתי. וכל כך למה? כדי לחזק<sup class="footnote-marker">11</sup><i class="footnote">או "לחדד".</i> את התלמידים. ויש אומרים הלל הזקן היה, אלא שלא היה יכול לומר מה ששרתו ידי" (קכז, עמ' 151). שלוש המסורות שהזכרנו שייכות לגזע משותף, המסורת הרביעית שונה במקצת: "אמרו, פעם אחת שאלו את הלל, באיזו לבוש הפרה נשרפת? אמר להם בגדול<sup class="footnote-marker">12</sup><i class="footnote">"גדול" הוא מינוח מקביל ל"כלי זהב".</i>. אמרו לו אינה נשרפת אלא בלבן. א"ל אני ראיתי את יהושע בן פרחיה<sup class="footnote-marker">13</sup><i class="footnote">כנראה היה כתוב יב"פ, והכוונה לישמעאל בן פיאבי.</i> ששרפה בגדול. אמרו לו אנו ראינו ששרפה בלבן. אמר ליה אתה אומר משמו ואני אומר משמו, מי יוכיח? אמר ליה לך לתורה, מי שרף פרה ראשונה. אמר ליה אלעזר. א"ל וכי לובש אלעזר בגדי גדול בימי אביו? א"ל אל תבוזו שכחה לאדם, שאם מה שראו עיני שכחתי, מה ששמעו אזני לא אשכח?!" (ספרי זוטא, יט ג, עמ' 302). המחלוקת ההלכתית זהה, אם כי מנוסחת בצורה הלכתית יותר, וגם המסר האידֵאי בגנות השכחה (ושבח השינון) קיים, אך מודגש פחות. כן חסר בספרי זוטא ההסבר שהעמדת הפנים נעשתה כדי לחדד את התלמידים. משפט זה בא להגן על כבוד הרב הגדול, והעדרו משמעותי.
ש' ספראי עסק בשני המעשים שרבן יוחנן בן זכאי מעיד בהם שידיו עשו בעבודת הפרה, והניח ששניהם היסטוריים, ומתוכם ניסה להסיק אם היה רבן יוחנן בן זכאי כוהן<sup class="footnote-marker">14</sup><i class="footnote">ש' ספראי, בימי הבית, עמ' 344-342. </i>. את המעשה בשרפת הפרה פירש שרבן יוחנן בן זכאי היה כוהן, ממסייעי העיסוק בפרה האדומה; אבל אם כן הוא, כיצד זה בדק בעצמו קברים<sup class="footnote-marker">15</sup><i class="footnote">בבלי, שבת לג ע"ב, וראו פירושנו לנידה פ"ט מ"ה.</i>, הרי אסור לכוהן לעשות כן, שמא ייטמא? לפנינו בעיה של שיקול דעת, כיצד להתייחס למכלול סיפורים אלו. דומה שבתחום זה חל שינוי משמעותי במחקר, בין שנת תש"ל שבה כתב אבינו את דבריו ובין הדרך שבה היה הוא שוקל את הדברים כיום.
להערכתנו הזהות בין שני הסיפורים (על בדיקת קבר ועל שרפת פרה) מלמדת שלפחות אחד מהם אינו היסטורי, ואולי גם שניהם אינם אלא תבנית סיפורית עם מסר אידֵאי מובהק. הביטוי "מעשה שעשו ידי" אינו מתאים לא להלל, שלא היה כוהן, ולא לרבן יוחנן בן זכאי, שאולי היה כוהן אך ודאי לא כוהן גדול. זאת ועוד, הסיפור מחבר מעשה לראיה: אם הביטוי "עשו ידי" הוא עדות היסטורית אזי הביטוי "ראו עיני" אינו מדויק, ולהפך – לפיכך נראה שהחכם היה לכל היותר צופה במעשה. המסורת בספרי במדבר ובתוספתא מוכיחה כי עורך המדרש ידע והניח שרבן יוחנן בן זכאי היה כוהן; על כן נראה שסיפור שרפת הפרה האדומה הוא המקורי. מהספרי הועבר הסיפור לתוספתא אהלות (לבדיקת קברים) בהתאמת הלשון, תוך כדי שינוי סגנון קל (מ"שרתו ידי" ל"עשו ידי"). המסורת בספרי זוטא מלמדת שגרעין המעשה לא כלל את ההסבר שהרב רצה לחדד את תלמידיו, הוא אכן שכח ולא התבייש להודות בטעותו, ואף ניצלה להדגשת הסכנה שבשכחה. מאוחר יותר הפך המסר על סכנת השכחה למסר "חינוכי" על חובת השינון.
נמצאנו למדים שהשתלשלות המסורת היא זו:
1. הסיפור בספרי זוטא, בפרה אדומה, החכם הנשאל הוא הלל.
2. הסיפור בתוספתא פרה, החכם הנשאל הוא רבן יוחנן בן זכאי, ויש אומרים הלל, ונוספו דברי רבי יהושע.
3. מסורת בספרי במדבר שנוספו לה דברי רבי עקיבא.
4. הסיפור בתוספתא אהלות המעביר את הסיפור לנושא בדיקת הקבר. החכם הנשאל הוא רבן יוחנן בן זכאי, ויש אומרים הלל.
יש להניח שהיה סיפור על שאלה שנשאל רבן יוחנן בן זכאי בעניין בדיקת קברים, ועורך התוספתא שהכיר את המעשה בתוספתא פרה חזר עליו בתוספתא אהלות (הכפיל אותו) בשל המסר החשוב הגלום בו.
להערכתנו, המסורת המקורית עוסקת בשרפת הפרה. עם זאת אין אנו טוענים שהסיפור היסטורי, אלא ששזורים בו רכיבים ספרותיים אידֵאיים. רבן יוחנן בן זכאי היה תלמידו המובהק של הלל, ומצינו עוד סיפורים זהים המיוחסים לשני החכמים<sup class="footnote-marker">16</sup><i class="footnote">מסכת סופרים פט"ז ה"ו-ה"ז, עמ' 290-289; אבות דרבי נתן, הוספה ב לנו"א, פ"ה, עמ' 157. באבות דרבי נתן מופיע סיפור נוסף המדמה את תלמודם של שני החכמים. חשוב עוד יותר הוא הדמיון בין סיפור עלייתו של הלל (ראו פירושנו לפסחים פ"ו מ"א) לבין ניצחונו של רבן יוחנן בן זכאי בקביעת סדרי ראש השנה (ראו פירושנו לראש השנה פ"ד מ"א). שני הסיפורים החשובים לנו אינם מצויים במשנה עצמה אלא בתוספתא למשניות פסחים וראש השנה, ובתלמודים למשניות אלו.</i>. סיפורים אלו נועדו להבהיר את הזיקה שביניהם ואת העובדה שרבן יוחנן בן זכאי הוא הממשיך הלגיטימי של הלל<sup class="footnote-marker">17</sup><i class="footnote">מסר זה, שרבן יוחנן בן זכאי הוא ממשיכו של הלל, עולה גם משרשרת המסירה שבמסכת אבות פ"ב מ"ח. תפיסה זו לא הייתה פשוטה, שכן היו גישות שרצו לדחוק את רבן יוחנן בן זכאי ממקומו כמציל היהדות ולראות בשושלת הנשיא את ממשיכי הלל. כך משתמע מהשרשרת במסכת אבות פ"א מט"ז - פ"ב מ"ב. אם יזכנו החונן לאדם דעת נברר שאלה מרתקת זו בפירושנו לאבות. </i>. זאת ועוד, הקשר בין הלל לבין סכנת השכחה של דברי תורה עולה גם מסיפור עלייתו של הלל לנשיאות. גם סיפור זה מתחיל בתבנית "פעם אחת... שאלו את הלל הזקן"<sup class="footnote-marker">18</sup><i class="footnote">סיפור עלייתו של הלל מופיע בכמה מקורות, הציטוט הוא מתוך תוס', פסחים פ"ד הי"ג. ראו דיוננו בהרחבה בנספח לפ"ו.</i>. לפנינו, אפוא, יצירה ספרותית שיש להעריך אותה בעיקר באמות מידה ספרותיות ואידֵאולוגיות-חינוכיות, ולא לראותה כמסורת היסטורית.
מכל מקום התוספתא, כפי שהיא לפנינו, משקפת הכרה בכך שרבן יוחנן בן זכאי היה כוהן<sup class="footnote-marker">19</sup><i class="footnote">וכן בבלי, שבת לג ע"ב, כפי שנפרשו בפירושנו לנידה פ"ט מ"ה. מן הראוי להעיר שמוצאו הכוהני של רבן יוחנן בן זכאי עולה גם מהסיפור שהוא לא נכנס לביתו של הלל הגוסס (אבות דרבי נתן, נו"ב פכ"ח, כט ע"א-ע"ב). ברם הקטע הרלוונטי חסר במקבילה באבות דרבי נתן, נו"א פי"ד, שם שם.</i> וששרף פרה אדומה, הכרה המנוגדת לעמדות הסוברות שהשרפה רק בכוהנים גדולים, ושרק להם מותר לעשות מצווה זאת.
עוד נעיר שהמונח "בגדי גדול" כמקבילה לבגדי זהב הוא מונח ייחודי לספרי זוטא. בספרי זוטא הרבה מסורות ייחודיות, וזו אחת מהן. כמו כן מן הראוי להדגיש שדיון על בגדי זהב ובגדי לבן מצוי רק בהקשר לפרה ולעבודת הכוהן הגדול ביום הכיפורים, אף שבגדי הכוהן הגדול בשעת עבודתו מאפיינים את כל ימות השנה. נתון אחרון זה מצטרף לקשרים הספרותיים שבין שני המעמדות ושתי המסכתות. זאת ועוד, משנתנו, כמו גם מקורות אחרים בספרות חז"ל, מציגה תמונה שבה הבגדים נוכחים במקדש ונגישים<sup class="footnote-marker">20</sup><i class="footnote">ראו פירושנו לפסחים פ"ז מ"ז.</i>. ברם למעשה, בדורות האחרונים של ימי בית שני אופסנו בגדי הכוהן הגדול דרך קבע במחסני השלטון הרומי, ורק לקראת יום הכיפורים הובאו ממצודת אנטוניה ונמסרו לנציגי המקדש, כמחווה שיש בה הבעת כניעה לשלטון של הרומיים בארץ ובמקדש<sup class="footnote-marker">21</sup><i class="footnote">ראו שם שם; קד', יח 95; שם, טו 403.</i>. סביב החזקת בגדי הכוהן הגדול התפתח מאבק פוליטי, מעין דתי. כך, למשל, היה מעורב בעניין אגריפס השני שפעל לקבל לחסותו את הבגדים הקדושים<sup class="footnote-marker">22</sup><i class="footnote">קד', יח 95-90.</i>. עבור הציבור היהודי היה המצב משפיל ועדות לשלטון הזר והתעמרותו ביהודים, רגישות המובנת לאור החשיבות שייחסו לבגדים בכלל ולציץ בפרט. ההתעלמות הספרותית מן המציאות ההיסטורית היא חלק מן העיצוב ההיסטורי המפואר והאוטונומי של המקדש.

Mishnah 2

<b>שרפה חוץ מגיתה או בשתי גיתות</b> – הגת היא מקום המיוחד לשרפה, ראו לעיל פ"ג מ"י, <b>או ששרף שתים בגת אחת</b> – שתי פרות בגת אחת,<b> פסולה</b> – לכל פרה אמורה להיות גת לעצמה, כדי לרומם את המעמד ולהגדיל את טקסיותו. השאלות שמעוררת המשנה אינן מעשיות בהכרח. ודאי שמי שמכין כבש מיוחד מכין גם גת מיוחדת; וכאמור, שרפת פרה הייתה מעשה נדיר, והיה קשה למצוא פרה אדומה, והסיכוי שישרפו שתי פרות כאחת הוא תאורטי – אלא שבבית המדרש מבררים שאלות האופייניות לתורה שבעל פה ולא רק למציאות. התוספתא מרחיבה: "אין שורפין שתי פרות בגת אחת. משנעשת אפר מביא אחרת, שורף על גבה ואינו חושש. שרפה שני חצאין זו אחר זו, אמר רבי: אומר אני בזו שהיא כשרה" (פ"ד ה"ח, עמ' 633). <b>היזה ולא כיוון כנגד הפתח</b> – של בית המקדש,<b> פסולה היזה משישית שביעית</b> – בתורה נאמר שיש להזות שבע פעמים מדם הפרה (במדבר יט ד), אך לא נאמר שיש לספור בקול רם. פרט זה נזכר במשנה שלוש פעמים רק לגבי עבודת יום הכפורים: "וכך היה מונה אחת. אחת ואחת. אחת ושתים. אחת ושלש. אחת וארבע. אחת וחמש. אחת ושש. אחת ושבע" (יומא פ"ה מ"ג ומ"ד). גם בשרפת הפרה היה הכוהן מונה את ההזאות, ואם טעה ומנה שישית כשביעית הזאה זו פסולה, ויש להזות שישית פעם נוספת. <b>חזר והיזה שביעית</b> – אפילו אם היזה פעם שנייה הזאה שביעית, <b>פסולה</b> – משום שלא מנה הזאה שישית.<b> משביעית שמינית</b> – במקום שביעית הכריז "שמינית",<b> וחזר והזה שמינית כשירה</b> – נראה שהמשנה סבורה שאחת ההזאות כשרה. עצם העובדה שיש הזאה פסולה באמצע ההזאות אינה פוסלת את כל הסדרה, ובלבד שתהיינה שבע הזאות תקניות. ועדיין המשנה קשה, הרי היו רק שש הזאות כשרות ושתי הזאות שאינן כשרות, הזאה שביעית אחת שנפסלה בגלל הכרזה לא נכונה וההזאה השמינית שהיא מיותרת ואינה מועילה ואינה פוסלת. אפשר שכוונת המשנה שבהזאה השמינית הכריז שהיא שביעית, או שבהכרזה השביעית הכריז שהיא שביעית, ושאחריה תבוא שמינית. ועדיין המשנה קשה.
מכל מקום, המשנה מבליעה שהייתה הכרזה על ההזאה, כמו בעבודת יום הכיפורים. על הדמיון הרב שבין שרפת הפרה לעבודת יום הכיפורים, במעמד ובתיאורו הספרותי, עמדנו במבוא.
התוספתא חולקת על המשנה, שכן היא כוללת אבחנה שאיננה במשנה: "שמונה מתוך שבעה, אם הוא כהן שעשה עמה מלאכה פסולה<sup class="footnote-marker">23</sup><i class="footnote">ראו להלן מ"ד.</i>, ואם כהן אחר כשרה. שרפה אונן ומחוסר כפרה כשרה. רבי יוסף הבבלי אומר אונן כשרה, מחוסר כפרה פסולה" (פ"ד ה"ג, עמ' 633). המדובר במצב שבו היזו שמונה פעמים. המשנה סבורה שהתוספת איננה פוסלת, אף שהיא מיותרת. אבל לפי התוספתא אם זה כוהן מחבורת העוסקים במלאכה הרי ההזאה המיותרת פוסלת.
עד עתה הנחנו שאת ההזאה עושה הכוהן הגדול בעצמו. במשנה הקודמת נדרש שאת השרפה יבצע הכוהן הגדול, וראינו כי יש המתירים או דורשים שאת העבודה יבצע כוהן הדיוט. אך ברור היה שהשורף הוא גם השוחט והמזה. בתוספתא שציטטנו לעיל נאמר במפורש: "שריפת פרה <b>והזאותיה</b> בכהן גדול, ושאר כל מעשיה בכהן הדיוט. שנאמר..." (פ"ד ה"ו, עמ' 633), ומי שחולק בתוספתא על השרפה מתייחס גם להזאה. ביתר המקבילות שהבאנו דובר באופן כללי על "עבודת הפרה", ללא אבחנה בדבר סוג העבודה.
<b>שרפת פרה – עבודת הכוהן הגדול או עבודת צוות?</b> 
עד כאן שמענו על כוהן גדול השורף את הפרה. מברייתא אחרת בתוספתא מצטיירת תמונה שונה: "הזו שבעה כהנים כאחד הזאתן פסולה, זה אחר זה הזאתו כשרה. הזאות שבפרה שהיזן שלא לשמן או שאינן מכוונת או שחיסר אחת מהן או שטבל אחת והזה שתיים שתיים והזה אחת הרי אלו פסולות" (פ"ד ה"ב, עמ' 633). אם כן, את ההזאה מבצעים כוהנים שונים שכל אחד מהם רוצה ליטול חלק במעמד הקודש ובמצווה (ובכבוד). בדרך כלל סדרת מצוות כזאת מתבצעת על ידי יחיד. כך, למשל, בזימון אחר סעודה יחיד מברך בשביל כולם, וכן לא שמענו שההבדלה או התפילה תתחלק בין מכובדים שונים. אבל בקריאת התורה מתחלקת עבודת הקודש בין קרואים אחדים. בהלכה הקדומה גם הקריאה בוצעה על ידי יחיד, ורק ההלכה המאוחרת שינתה את הנוהג הקדום<sup class="footnote-marker">24</sup><i class="footnote">ספראי וספראי, מנין שבעה. </i>. עבודת התמיד בבית המקדש, לעומת זאת, בוצעה על ידי כוהנים רבים (משנה, יומא פ"ב מ"ג). ראשיתו של הנוהג בריבוי המטלות במקדש, וודאי שאדם אחד התקשה לעמוד בכל המטלות, אבל החלוקה המדוקדקת היא פרי הרצון לערוך את המעמד בטקס והדר, בניגוד לעבודת יום הכיפורים שעיקרה ביחיד, וזו גם תפארתה.
כאמור, משנתנו מתארת מעמד שבו היחיד עובד. בתוספתא יש ביטוי לגישה שונה שבה מתחלקת העבודה בין קהל המכובדים, ובלבד שלא יהא אחד מהם אונן או מחוסר כפרה. אין להעלות על הדעת שהמדובר על הכוהן הגדול עצמו, שהרי אותו מפרישים שבעה ימים קודם כדי שיהיה טהור. אנו רשאים אפוא לסכם ולומר שפרשת פרה, כמו גם יום הכיפורים ושאר מעמדות טקסיים במקדש, מתכוונים לעצב טקס משמעותי מלא הדר. למעשה, הקפדה על עבודת היחיד, הכוהן הגדול, או לחילופין הקפדה על מספר רב של משתתפים, משרתות את אותה המגמה אך בדרכים מנוגדות. אין ספק שמעמד יחיד של ראש המוסד מחזק את מעמדו בציבוריות, ומאידך גיסא שפעת כוהנים הפועלים בצוותא בטקס מחזקת את מעמדם של הכוהנים; צירופם של ישראל מן הסתם מקזז במעמד הכוהנים ומחזק את מעמדו של הציבור בהווי המקדש. לא ייפלא, אפוא, שבתיאור טקסי עבר כמו טקס שרפת הפרה באות כל המגמות לידי ביטוי במסורות השונות.

Mishnah 3

<b>שרפה שלא בעצים</b> – אלא בחומר דליק אחר, <b>או בכל העצים –</b> או ששרף בעצים שאינם נמנים ברשימה שבמשנה (לעיל פ"ג מ"ח), <b>אפילו</b> – בדפוס נוסף "<b>בקש או</b> " ואין בתוספת חשיבות,<b> בגבבה כשירה</b> – רשימת העצים משקפת את הנוהג ואת הרצוי, אך אינה תנאי לעבודת הקודש. להלן במשנה ד נביא את דברי התוספתא: "אמר רבי יהודה, אף כשהיו מרבים, לא היו מרבים אלא חבילי אזוב, שאפרן יפה ומרובה" (פ"ד ה"י, עמ' 633). כפשוטם של דברים רבי יהודה אינו רק מספר על הנוהג הרגיל והראוי אלא מתנגד להוספת עצים אחרים, ואם עשה כן הפרה פסולה. ואכן בספרי זוטא (יט ה, עמ' 303) מוצגים דברי רבי יהודה כחולקים על משנתנו.
אבל בספרי שנינו: "ורבי יהודה אומר, ו'שרף ישרוף' שלא ימעיט לה עצים. מרבה הוא לה חבילי אזוב וחבילי אזוב יון, בשביל לרבות את העפר<sup class="footnote-marker">25</sup><i class="footnote">עפר = אפר.</i>" (במדבר קכד, עמ' 156). כאן דברי רבי יהודה נאמרים בניחותא, בפני עצמם, ואין חולק עליהם. הוא אינו אומר להרבות עצים, אלא שלכתחילה יש להקפיד שישימו עצים במדורה. מסורות שונות נמסרו אפוא על דברי רבי יהודה.
<b>היפשיטה וניתחה</b> – במקום לשרוף אותה שלמה,<b> כשירה</b> – בתורה נאמר "ושרף את הפרה לעיניו את עֹרה ואת בשרה ואת דמה על פרשה ישרֹף" (במדבר יט ה), לפיכך מותר לחתוך את הפרה או להפשיט את העור, אבל מן הסתם יש לשרוף את כל החלקים, כולל העור. <b>שחטה על מנת לאכל מבשרה ולשתות מדמה –</b> אף שיש כאן מחשבת פסול, <b>כשרה</b> – שתיית הדם אסורה, שהרי צריך לשרוף את כולה, ומן הסתם גם חכמים יודו שאם עשה כן הפרה נפסלה; אבל אם רק חשב לאכול ולשתות מהפרה אין היא נפסלת – זאת בניגוד לכל קרבן אחר. <b>רבי אליעזר אומר אין המחשבה פוסלת בפרה</b> – רבי אליעזר אינו חולק על חכמים של משנתנו, הרי גם הם חושבים שהמחשבה אינה פוסלת. לפנינו, אפוא, רק ניסוח אחר של רבי אליעזר המעמיד את ההלכה ומנסח אותה ככלל מופשט יותר. תופעה זהה ראינו לעיל. חכמים מנסחים ניסוח אחד, ורבי יהודה מציע ניסוח אחר לאותה הלכה (פ"ב מ"ה). רבי יהודה הוא כאמור תלמידו של רבי אליעזר, ואולי לפנינו עדות לשפה הלכתית שונה של בית המדרש של רבי אליעזר. תופעה זו מתחוללת גם במשניות אחרות, ובדיוננו לעיל (פ"ב מ"ב) אספנו כמה מהם, אבל כאן מצינו שתי הלכות בנוסח שונה מאותו בית מדרש – ואולי לפנינו שפה שונה בענייני פרה של בית המדרש של בית שמאי או של הכוהנים<sup class="footnote-marker">26</sup><i class="footnote">רבי אליעזר היה כוהן או לוי, שכן הוא מקבל מעשרות, ראו ירו', סוטה פ"ג ה"ד, יט ע"א.</i>?
ההלכה עצמה נדונה לעיל במשנה א, וראינו כי היא שנויה במחלוקת בין רבי אליעזר וחכמים. המחלוקת המפורשת היא על זבחים, אבל הניסוח של משנת פסחים (פ"ח מ"ב) וזבחים (פ"א מ"ד) אינו מותיר ספק שלדעת חכמים מחשבה פוסלת גם בפרה אדומה. מבחינה פורמלית ניתן היה לתרץ שבמשנה א הזאה שלא לשמה פוסלת, אך מחשבת אכילה אינה פוסלת. ברם, לאחר שעיַינו בכל המקבילות ראינו שמשנתנו מהלכת בשיטת רבי אליעזר, וכפי ששנה אותה רבי יהודה, ששנה את משנת רבי אליעזר בלי להזכיר את החולקים עליו (בבלי, מנחות יח ע"א); לעומת זאת משנה א היא פרי עריכה אחרת ששימרה את המחלוקת. רבי אליעזר של משנה א חולק אפוא על כל סעיפי משנה א, ולשיטתו תמיד מחשבה אינה פוסלת במה שאין בו הילוך, ופרה אדומה שאין בה הילוך אינה נפסלת בכל מחשבת פסול.

Mishnah 4

<b>כל העסוקין בפרה מתחלה ועד סוף מטמין בגדין</b> – עצם העיסוק בפרה מטמא. דין זה יסודו בדברי תורה (במדבר יט ו ח), שם מדובר על השורף והאוסף, וחכמים הרחיבו את ההלכה על כל האחרים. הלכה זו חוזרת במקורות מקבילים<sup class="footnote-marker">27</sup><i class="footnote">ספרי במדבר, קכד, עמ' 157; ספרי זוטא, יט ח, עמ' 304, ועוד.</i>. כאמור במשנה ב, בדרך כלל המקורות מניחים שכל העבודות עד האיסוף נעשות על ידי הכוהן הגדול, אך ראינו גם אפשרות שההזאה תיעשה גם על ידי כוהנים אחרים, ומן הסתם גם הם נטמאים,<b> ופוסלין אותה במלאכה</b> – אם עשה מלאכה אחרת במקביל לעיסוקו בפרה. פירוש זה יוצא מהמקבילה בספרי זוטא, כפי שנביאה להלן בסוף פירושנו במשנה זו, שם גם תוגבל הלכה זו. המשפט כולו, ובעיקר התחלתו, הוא מעין כותרת למשנה, ואחריו בא פירוט הנסוב סביב השאלה אם פרה שנפסלה מטמאת גם את מי שנגע בה לפני שנפסלה.
<b>אירע בה פסול בשחיטתה אינה מטמא בגדים</b> – השחיטה היא המלאכה הראשונה בפרה, וברגע שנפסלה אין היא עוד פרה אדומה, ואינה מטמאה בגדים.<b>אירע בה</b> – פסול,<b> בהזייתה כל שעסק בה לפני פסולה</b> – השוחט, מקבל הדם ואולי גם המסייעים להם,<b> מטמא בגדים</b> – שהרי עד ההזאה הייתה פרה אדומה לכל דבר.<b> לאחר פסולה אינה מטמא בגדים</b> – שאין היא עוד פרה אדומה.<b> נמצאה חומרה קולה</b> – כלומר החומרה הרבה שהפרה מטמאה בגדים עד שנפסלה היא קולה שאינה מטמאה לאחר פסולה.
התוספתא דנה בשאלה אם פרה שנפסלה מטמאת גם את מי שנגע בה לפני שנפסלה (פ"ד ה"ט, עמ' 633), ומצויה גם דעה שאין פרה זאת מטמאה כלל, גם לא את מי שעבד בה לפני שנפסלה, משום שכל העוסקים בה נידונים על שם סופה, ובסוף התברר שאינה פרה אדומה. ההיגד "חומרה קולה" מתאים עוד יותר לדעה זאת. על גוף ההלכה נוסף בתוספתא שם סיפור שגם הוא משקף את מורשת הלימוד של פרשת פרה אדומה: "אמר רבי שמעון: מצאתי חנינא בן גמליאל בצדון, ואמר לי פרה שאירע בה פסול מהו? אמרתי לו, לפני פסולה מטמא בגדים, אחר פסולה אין מטמא בגדים. אמר לי, והלא משמך אמר לי רבי אלעזר בין לפני פסולה בין לאחר פסולה מטמא בגדים, מפני שהיא נידונת על שם סופה?! אמרתי לו, לא אמרתי. אלא בין אמרתי, בין לא אמרתי, נראין דברי". רבי אלעזר כאן איננו רבי אליעזר אלא רבי אלעזר בן פדת, שכן הוא מוסר בשמו של רבי שמעון. גם סיפור זה משקף מסורת שלא נשמרה היטב, והחכם מתלבט בה, כמו המסורות שהבאנו בפירושנו לסוף משנה א.
<u>חומרה קולה</u>
הביטוי "חומרה קולה" חוזר במשניות אחרות בצורת זכר: "חומרו קולו" (משנה, חלה פ"ד מ"ה; סנהדרין פי"א מ"ב), ומשמעו שההחמרה בפרט אחד גוררת הקלה בפרט אחר. במשניות רבות היה מקום להשתמש במינוח זה, למשל "הכל נאמנין על טהרת הקדש"<sup class="footnote-marker">28</sup><i class="footnote">ראו חגיגה פ"ג מ"א ואילך, ובניסוח אחר תוס', פרה פ"ד הי"ב, עמ' 634, ועוד.</i>, שהחומרה של טהרת הקודש גורמת להקלה. ברם רק שלוש פעמים משתמש עורך המשנה בביטוי זה.
<b>לעולם מועלין בה</b> – "מועלין" משמעו שמותר ליהנות ממנה, אך לא ברור ממה מותר ליהנות; אפשר שהכוונה היא שמותר להשתמש במדורה או בעצים הנזכרים בהמשך, שהם אינם קודש. על כל פנים מהפרה אין איסור ליהנות, הדבר מותר כשלעצמו ואיננו בבחינת מעילה בקודש, אבל הוא פוסל את הפרה מלשמש כפרה אדומה. באפר החטאת אין למעול, ואם עשה בו מלאכה האפר נפסל (פ"ז מ"א-מ"ד), <b>ומרבין לה עצים</b> – אין הגבלה לכמות העצים, גם לאחר שהמדורה בוערת מותר להרבות עצים. בברייתא יש הגבלה: "לעולם מרבין לה עצים. אמר רבי יהודה אף כשהיו מרבים, לא היו מרבים אלא חבילי אזוב שאפרן יפה ומרובה" (תוס', פ"ד ה"י, עמ' 633). רבי יהודה אינו חולק על כך שמותר להרבות, אלא שהוא מגביל את רשימת העצים שמהם מותר לשרוף את הפרה. נראה שהוא חולק על האמור לעיל במשנה ג, שמותר לשרוף את הפרה בכל עץ שהוא. רק בדוחק ניתן להסביר שרבי יהודה מספר על הנוהג הרגיל, אבל אין הוא אומר שאם חרג ממנו הפרה נפסלת.
<b>ומעשיה ביום</b> – הלכה זו מפורטת בתוספתא: "פרה אינה נפסלת בלינה, ואפילו שחטה היום ושרפה למחר, הרי זו כשרה. הזה בלילה הזאתו פסולה, ואפילו כולן ביום ואחת בלילה הזאתו פסולה" (פ"ד ה"א, עמ' 633). ההלכה היא תאורטית, שכן ודאי שמתכנני טקס כה מפואר לא הסתכנו בכניסה ללילה. התוספתא מוסיפה: "כל מעשה פרה ביום חוץ מאסיפת האפר והמלוי והקדוש" (פ"ד הי"א, עמ' 634). אסיפת האפר נעשית לאחר הטקס החגיגי ואינה חלק משרפת הפרה, היא גם פעולה ארוכה, ממושכת וקשה יותר. מילוי הכלים והזאה בפועל על הטמאים הם בוודאי פעולות שאינן חלק ממעמד שרפת הפרה.
<b>ובכהן</b> – את כל המלאכות עושה כוהן. כאמור, במשנה ב שנינו מחלוקת אם כל העבודות נעשות בכוהן גדול, או (גם) בכוהן הדיוט. בתוספתא שנינו: "כל מעשיה בכהנים, חוץ מאסיפת האפר והמלוי והקדוש" (פ"ד הי"א, עמ' 634; השוו ספרי זוטא, יט ח, עמ' 304). "קידוש" הוא הכנת מי החטאת על ידי ערבוב מעט אפר במים מוכנים. הזאה היא פעולת הטיהור עצמה המתוארת להלן בפי"ב ובה מזים מעט מים על הטמא. החידוש הגדול של התוספתא הוא שהכול כשרים להזות מי חטאת על הטמאים. כפי שראינו במבוא, ובפירושנו להלן פי"ב מ"י, הלכה זו מבטאת את שאיפתם של חכמים, אך ספק אם התממשה בפועל. למעשה היה זה בדרך כלל "מונופול" של הכוהנים, וחכמים קראו עליו תיגר; אבל אסיפת האפר איננה דווקא בכוהן, כאמור בתוספתא ובמשנה. כן שנינו: " 'ואסף איש טהור', לפי שמצינו שכל מעשה פרה בכהן, שומע אני אף אסיפת האפר תהיה בכהן? תלמוד לומר 'ואסף איש טהור', מגיד שאסיפת האפר כשרה בכל אדם" (ספרי, במדבר קכד, עמ' 157, ומקבילות<sup class="footnote-marker">29</sup><i class="footnote">ספרי זוטא, יט ט, עמ' 305-304.</i>).
<b>והמלאכה</b> – אם עשו בה מלאכה, או שהכוהן עשה אגב עבודתו בקודש מלאכה אחרת,<b> פוסלת בה</b> –כאמור בראשית המשנה, <b>עד שתעשה אפר</b> – לאחר שנשרפה רשאים העוסקים בה לעסוק במלאכתם.<b> והמלאכה פוסלת במים</b> – אם השתמשו במים, כגון ששתו מהם או שהשתמשו בדלי המים כמשקולת. התוספתא מצמצמת את ההלכה: "כל מעשיה מלאכה פוסלת בהן, חוץ מאסיפת אפרה והזאת מימיה" (פ"ד הי"א, עמ' 634). משמע שבשלב שאחרי הטקס מותר לעסוק במלאכה צדדית בעת איסוף האפר ובשעת הזאת מי החטאת. בספרי זוטא מובא הסבר להלכה ולהגבלתה: " 'ושרף את הפרה לעיניו' שיהיו עיניו בה, שלא יעשה בה מלאכה, ואם עשה בה מלאכה פסלה. כשאמר 'חקה' רבה הממלא והמקדש, שיהיו עיניו בה, שלא יעשה בה מלאכה, ואם עשה בה מלאכה פסלה. יכול אף האוסף, כשאמר 'חקה' ריבה? אמר 'זאת'. יכול אף המקדש והממלא? אמר אשר צוה ה' את משה" (ספרי זוטא, יט ב, עמ' 300<sup class="footnote-marker">30</sup><i class="footnote">איסור המלאכה מופיע גם בספרי דברים, קכד, עמ' 155.</i>). אם כן אין לעשות מלאכה במקביל לטיפול בפרה האדומה, "שלא יעשה בה – בשעת העיסוק בקודש – מלאכה"<sup class="footnote-marker">31</sup><i class="footnote">וכן ספרי זוטא, שם, יט ה, עמ' 303.</i>. לפי הספרי זוטא חלה ההלכה גם על הממלא והמקדש, ואינה חלה על אוסף האפר. ספרי זוטא חולק בזה על התוספתא, שכן לדעתה לא חלה הגבלת מלאכה על העוסקים במי החטאת לאחר השרפה, כלומר גם לא על הממלא והמקדש. מכל מקום, להלן נראה שהמשנה מניחה שאין לעשות מלאכה במקביל למילוי המים, והחומרות בתחום זה הן קיצוניות ביותר. לפיכך ייתכן שהתוספתא המתירה לעשות מלאכה אינה מתכוונת לממלא ולמקדש, אלא רק לעובדים בעת שרפת הפרה. להם אסור לעבוד במקביל למעמד הקודש, אך לאוסף מותר, ובממלא ובמקדש לא עסקה התוספתא. ואולי התוספתא חולקת על כל המשניות להלן וסבורה שאין להחמיר באיסור מלאכה בשעת המילוי, הקידוש, השמירה על המים וכן הלאה. אין לנו עדות על עשיית מלאכה במקביל להזאה עצמה.
<b>עד שיטילו את האפר –</b> לתוך המים ויתקדשו המים ויהיו ראויים להזאה. מכאן ואילך אין המלאכה פוסלת במים.

Chapter 5



Mishnah 1

<b>הפרק עוסק בסדרי ההכנות לקראת ההזאה, והוא מתמקד בשלוש עבודות: מילוי המים, הקידוש (הנחת האפר במים) וההזאה. המשנה הראשונה דנה בשלב מקדים יותר, בהכנת הכלי שבו ממלאים את מי החטאת. מתברר שגם הכנת הכלי נעשתה, לפחות לפי חלק מהחכמים, לפי כללי הלכה וטקס מוקפדים. את מי החטאת הכינו ממים חיים שהזרימו לכלי, ומאפר הפרה שהניחו לתוכם – ומי החטאת מוכנים להזאה. במבוא למסכת סיכמנו את דיני המילוי עד ההזאה. ברקע המשנה הדירוג של הטהרות מהקל אל הכבד: תרומה, קודש וחטאת. דירוג זה חוזר במקורות רבים ומודגש במשניות שבפרק ג בחגיגה, ובדרך כלל לא מצינו לכך הסתייגויות.
פרק ה משנה א<b>המביא כלי חרס לחטאת</b> – המביא מהיוצר כלי חדש כדי שישמש לחטאת,<b> טובל</b> – כדי שלמחרת יהא טהור,<b> ולן על הכבשן</b> – כדי להשגיח שאף אחד לא יגנוב מכלי החרס שבתנור, או ייגע בכלי של החטאת. ייתכן גם שחכמים ביקשו למנוע מהטובל לשוב לביתו כדי שלא ישמש מיטתו וייטמא. את כלי החרס מכין הקדר, ואחר כך הוא מביאו לצריפה. בצריפה מכינים כלים רבים ומניחים אותם על המשטח הראשון. מעליהם מונחת כיפת הכבשן העשויה אבן, וכמו באיור 19א). את הכלים מניחים על משטח, ומתחתיו עצים בוערים, ופתח אוורור להבערת האש (איור 19ב).
אין צורפים כלי בודד, שכן חבל שחום רב יבוזבז לכלי בודד. כפי שנראה במשנה ד תנא קמא של משנתנו הוא רבי יהושע, ובר פלוגתיה רבי יהודה מקל ומהלך בשיטת רב רבו, רבי אליעזר. <b>רבי יהודה
אומר אף מן הבית הוא מביא כשר</b> – אין צורך בכלי חרס חדש מבית היוצר, כל כלי טהור כשר, מן הסתם גם כלי שהיה טמא והוכשר (כגון כלי עץ או כלי מתכת). רבי יהודה מסתפק בטהרה רגילה, וכל
כלי שנשמר בטהרת חטאת הרי הוא כשר. חכמים תובעים הקפדת יתר, שימוש בכלי חדש ושמירה קפדנית עליו. הקפדה כזאת אין לה מקום בהלכה הפורמלית, מעין אותה הקפדת יתר מוגזמת שנדונה לעיל (פ"ב מ"ב-מ"ג) ושעליה נאמר "אל תתנו למינים לרדות".<b> שהכל נאמנין על החטאת</b> – אלו דברי רבי יהודה, הוא מקל ואיננו דורש הכנה מיוחדת של החבית. בתוספתא שנינו: "המביא כלי חרס לחטאת, טבל ולן עם הכבשן. לן עד שלא טבל, רבי מטמא, רבי יוסי ברבי יהודה אומר, לן ואחר כך טבל אם לא היתה בחזקת המשתמר, טמא" (פ"ה ה"א, עמ' 634). התוספתא דנה במקרה שלא טבל אלא לן על הכבשן, ובבוקר הלך לטבול לפני שלקח את הכלי. אדם זה רצה להחמיר בשתיים: לשמור על הכלים שבכבשן שאיש לא יתקרב אליהם, וכן לטבול טבילת מנע לזהירות יתר לפני לקיחת הכלי. רבי מטמא, הוא חושש שמא נגע מישהו בכלי בזמן שטבל. רבי יוסי ברבי יהודה אינו חולק עליו אלא מגביל ואומר שאם הכבשן נשמר על ידי מישהו אחר הכלי כשר. קשה לפרש שזו מחלוקת, שהרי בוודאי גם רבי מניח שאם הכלי נשמר אין מקום לחשש; אלא שלדעתו עצם עזיבת הכבשן גורמת לחשש טומאה, לאו דווקא מסיבה הלכתית אלא שיש בכך פגיעה בטקס. המשנה מתארת מעין טקס שבו נשמר הכלי החדש בקפדנות<sup class="footnote-marker">1</sup><i class="footnote">על המנהג לטבול בבוקר טבילת מנע, מחשש לטומאת קרי, אנו שומעים במשנת ברכות (פ"ג מ"ה).</i>. לשאלת היחס בין דרישות הטקס ודרישות ההלכה נשוב להלן.
<b>ובתרומה פותח את הכבשן ונוטל</b> – המביא מהיוצר כלי חדש לתרומה אינו חייב לטבול וללון. הכלל הוא שאין לקחת כלים לתרומה מעם הארץ, משום שהוא חשוד על טהרות, אבל אפשר לקחת כלי מהכבשן שכן הוא כלי חדש.<b> רבי שמעון אומר מן הסדר השני</b> – אין ליטול משורת הכלים הראשונה, שמא נגע בהם מישהו וטימאם, אבל נוטל מהכלים שבשורה השנייה, שכן נקיים הם מכל חשד. דומה שרבי שמעון מדבר על תרומה, אבל אפשר שהוא חוזר לרישא, לחטאת, ומחמיר מרבי יהודה; לדעתו, נוטל מן הכבשן לחטאת ללא שמירה מיוחדת, אך מהסדר השני. הסברנו כך משום שרבי שמעון הוא המקל הגדול בדיני מי חטאת, ולכן נמנענו מלפרש שהוא מחמיר מתנא קמא. <b>רבי יוסי אומר מן הסדר השלישי</b> – רק הכלים מהשורה השלישית ואילך נקיים מכל חשד טומאה. בתוספתא שנינו: "לתרומה – פותח כבשן ונוטל. מצאו פתוח, או שנפתח אחד מהן, רבי שמעון אומר מן הסדר השני, רבי יוסי אומר מן הסדר השלישי. רבי שמעון בן יהודה אומר משום רבי שמעון, בית שמאי אומרים: מן סדר השלישי, ובית הלל אומרים: מן הסדר השני. וזו משנה הראשונה, רבותינו אומרים פותח ונוטל ואינו נמנע, והחבר בא אפילו לאחר שלשה ימים ונוטל" (פ"ה ה"א, עמ' 634). בתוספתא נמצאת סדרת הוספות ושינויים למשנה. גם כאן קשה לדעת אם הסיפא חוזרת לדבר על מי חטאת ומקלה או שהיא עוסקת בתרומה ומחמירה. אם החמירו בתרומה (במשנה או בתוספתא), הרי זו עדות ראשונה לחומרות מסוג זה בשמירה הקבועה על תרומה. מן המשנה משתמעת סדרת חומרות:
1. רק אם הכבשן פתוח חוששים שמא נגע עם הארץ בכלי, אבל אם הכבשן סגור אין מקום לחשש. כן גם בהלכה הבאה בתוספתא: "גילה חפאים<sup class="footnote-marker">2</sup><i class="footnote">נראה שאת גוף הכבשן חיפו בקרשים או בחומר מבודד אחר כדי למנוע "בריחת החום". </i> ומצא אבק על גבי כלים, הרי זה נוטל מהן. ניטל<sup class="footnote-marker">3</sup><i class="footnote">מילה זו חסרה בכתב יד ערפורט, ואין להבין את הקטע בלעדיה. </i> אחד, כולן ברשות עם הארץ" (פ"ה ה"ב, עמ' 634). כלומר, אפילו הסיר הלוקח את החיפוי שעל הכבשן עדיין אין מקום לחשוש שמא עם הארץ נגע בכלי; אבל אם כלי אחד ניטל, הרי שכל הכלים טמאים.
2. המחלוקת אם ליטול מהסדר השני או השלישי היא קדומה, בין בית שמאי ובית הלל, ושניהם מכירים בצורך בחומרה מיוחדת אך נחלקים בעצמתה, כשבית שמאי מקלים.
3. זו משנה ראשונה, אבל לאחר מכן נקבע שאין צורך בשמירה על הכבשן. נראה שהכוונה של רבותינו היא שאין חובה לשמור על כלים לשימוש למילוי מי חטאת, שכן על כלי לתרומה לא צריך כלל לשמור, כפי ששנינו במשנה ובתוספתא.
גם כאן ניתן לפרש שבית שמאי ובית הלל חולקים בתרומה, או שהם חולקים בחטאת, והפירוש השני עדיף כמות שהראינו קודם. לחטאת צריך לשמור על הכלים ולהשתמש בכלי חדש על מנת להבטיח שעם הארץ לא נגע בו. בדברי רבי יהודה ובדברי בית שמאי מנשבת אותה רוח של מניעת החמרות שאין להן בסיס בהלכה הסדורה. כדי שכלי יהיה טהור לחטאת או לתרומה נדרש שיישמר בטהרה, והדרישה לכלי חדש ולשמירה מיוחדת היא דרישה שלא במסגרת ההלכה הפורמלית. היא מעידה על חומרה ונוהגי צדקנות, מן הסתם של הכוהנים, שהיו העוסקים העיקריים בתרומה ובמי חטאת<sup class="footnote-marker">4</sup><i class="footnote">ראו פירושנו למשנה ד להלן.</i>. במבוא דנו במשמעותה העקרונית והחברתית של עמדתו של רבי יהודה.
כל ההחמרות שבמשנת פרה עומדות בניגוד למשנת חגיגה (פ"ג מ"ב). שם מודגש שכלים הנגמרים בטהרה צריכים טבילה לקודש, אך לא שמירה כמתואר במסכת פרה. אם במשנתנו עולות גם דרישות לשמירת כלי בטהרה לתרומה (פירוש שדחינו לאחר התחבטות), הרי שגם פרט זה נעדר ממסכת חגיגה.
לפי משנתנו, הכלל ש"הכל נאמנין על החטאת, ואין הכל נאמנין על הקדש ולא על התרומה" (תוס', חגיגה פ"ג הי"ג; משנה, שם פ"ג מ"ד) נשמע לכאורה אבסורדי, שהרי על חטאת יש להקפיד יותר, ואין עמי הארץ נאמנים עליה. ברם ההלכה שצוטטה עוסקת בימי הבית, וכפי שפירשנו את המשנה שם היה לעמי הארץ תמריץ כלכלי ודתי מיוחד לשמור על טהרת הקודש. כפי שגם טענו גם לחכמים הייתה סיבה חברתית-דתית לעצום עיניים ולהגדיר את עמי הארץ כנאמנים, "שלא יהא כל אחד אומר הריני בונה מזבח לעצמי, הריני שורף פרה לעצמי" (תוס', שם הי"ט). אבל משנתנו עוסקת בחטאת ובחולין על טהרת הקודש, אחרי החורבן (שהרי חכמי אושא נחלקים בנושא), וכל הסיבות לנאמנות היתר בחטאת נעלמות. בפירושנו לחגיגה ובמבוא שם הרחבנו בנושא.
גם בתוספתא למשנתנו חוזרת הלכה זו הקשורה לדעתנו לימי הבית: "עם הארץ שהביא כלים לחטאתו, חבר לוקח ממנו לחטאתו ולתרומתו. הביא לתרומתו, אין חבר לוקח ממנו לחטאתו ולתרומתו" (פ"ד הי"ג, עמ' 634). בהמשך מופיעה עוד סדרת הלכות במגמה זו, והיא מסתיימת בהלכה: "עם הארץ שאמר כלים הללו הבאתי לחטאתי ונמלכתי עליהן לתרומתי, הואיל ונתיחדו ברשות עם הארץ שעה אחת הרי אלו טמאין" (שם הי"ד).
ניעזר במשנת חגיגה: "כלים הנגמרין בטהרה צריכין טבילה לקדש" (פ"ג מ"ב). לכאורה זו ראיה שגם כלי חדש שטרם נגמרה מלאכתו יש להקפיד שלא ייעשה בידי עם הארץ, ואם הוא כלי חרס שאי אפשר לטהרו אי אפשר להשתמש בו לקודש. התלמוד הבבלי (חגיגה כג ע"א) נותן טעם לחומרה בחשש שמא נגע רוק של גבר או אישה שאינם שומרים על הטהרה בכלי בשעת עשייתו, בשעה שעדיין לא הוכשר לקבל טומאה, והרוק נשאר על הכלי בשעה שנגמרה מלאכתו – ועם גמירתו הוא נטמא. כמובן, אם כך קרה הדבר, הרי הכלי טמא גם לתרומה; אלא שאיננו יודעים כי כך אירע, ורק חוששים שמא קרה. ועוד, גמר המלאכה של כלי חרס, שלאחריו הוא עשוי לקבל טומאה, הוא צריפתו, ויש להניח שבתהליך הצריפה הרוק מתאדה לחלוטין. הווה אומר, כל החשש אינו רֵאלי ויש לזהותו כחומרה בלבד. כן מביא הירושלמי (חגיגה פ"ג ה"ב, עט ע"א) שני מעשים מעין אלו, והם כתובים גם בתוספתא (כלים בבא בתרא פ"א ה"ב-ה"ג, עמ' 590; בבלי, חגיגה כ ע"ב). שתי נשים באו לפני רבי ישמעאל, האחת ארגה בגד, והאחרת – מטפחת. שתיהן טענו לפניו שהבגדים טהורים, אלא שלא נתנו דעתן לשמירה על הטהרה בשעת האריגה. תוך כדי בדיקה התברר שאכן נטמאו הבגדים בידי אישה שעזרה באריגה. קרא רבי ישמעאל: "גדולים הם דברי חכמים<sup class="footnote-marker">5</sup><i class="footnote">במטבע לשון זה משתמשים גם אחרים, אך מרבית שימושיו הם בפי רבי ישמעאל. ראו גם תוס', שבת פ"א הי"ג; ירו', שבת פ"א ה"ג, ג ע"ב; בבלי, יב ע"ב, ומקבילות נוספות.</i> שאמרו כלים הנגמרים בטהרה צריכין טבילה לקודש אבל לא לתרומה" (ירו', שם). שני התלמודים פירשו את ההלכה באופן שווה, אך בצורה שונה של מסירת הדברים.
במשנתנו אין מדובר על קודש אלא על מי חטאת, ולפנינו שתי מגמות: האחת מחמירה מאוד, ודורשת הקפדה מעבר לכל מסגרת הדרישות ההלכתיות המוכרות לנו – לינה על הכבשן, כלים חדשים ואולי אף טבילה לפני לקיחת הכלי מהכבשן, והאחרת מקלה ורואה גם בעם הארץ נאמן על שמירת טהרת חטאת, ואין צורך בכל החומרות. ראינו שחלק מהחומרות נהגו גם לגבי תרומה, ברמה נמוכה יותר. הדעת נותנת שיש לקשר את החומרות לכוהנים שמימשו הלכה למעשה את המצווה, הם שהכינו את מי החטאת והם ששמרו על התרומה. במבוא הרחבנו בכך וראינו כי אכן בספרות קיימות שתי הגישות. האחת, המיוחסת בדרך כלל לרבי יהושע, מחילה על מי חטאת הלכות טומאה מחמירות החורגות מהמערכת המשפטית. כפי שניתן לראות ממשנתנו מגמת ההחמרה חלה גם על דיני תרומה, כלומר שאין כאן מגמה בלעדית לדיני מי חטאת, אבל במי חטאת היא נפוצה יותר. הגישה השנייה, המזוהה עם רבי אליעזר, שומרת על מבנה משפטי אחיד לחטאת ולתרומה, ובפועל היא מקלה יותר. משנת כלים (פ"ד מ"ה) קובעת את הצריפה בכבשן כגבול ברור של גמר מלאכה והיא, כנראה, כשיטת רבי אליעזר. עם זאת, הר"ש למשנה שם מציע גם דרך להעמיד את המשנה בכלים כדעת הכול, ובדקנו זאת בפירושנו לכלים.

Mishnah 2

<b>המטביל כלי לחטאת במים שאינן ראויים לקדש</b> – מים הראויים לקדש בהם הם מים חיים ממעיין או אמת המים. היו שתבעו להזרים את המים בדרך טבעית אל כלי (להלן פירושנו לפ"ו מ"ד). המשנה מניחה שאין לוותר על שני תנאים אלו: מים חיים, והמים יוזרמו לכלי. <b>צריך לנגב</b> – אם הכלי התמלא במים שאינם ראויים לקידוש יש לשפוך את המים מהכלי ולנגבו מהמים הפגומים. אמנם לפי כללי התערובת ודאי שטיפות מים שאינן ראויות לקידוש אינן מטמאות או פוסלות כד שלם, אבל חכמים החמירו ותבעו ניגוב וייבוש הכלי. ניגוב הוא אחת החומרות המבדילות בין דרישות הטהרה של חטאת לבין אלו של תרומה (חגיגה פ"ג מ"א). גם הלכה זו יש בה רכיב של הפרזה, שכן אילו הייתה טיפה אחת מטמאת היא הייתה מטמאת בכל סוגי הטומאה. <b>ובמים שהם ראויים לקדש</b> – במיים חיים,<b>אינו צריך לנגב</b> – אם יש בכלי מעט מים חיים אין בכך פסול,<b>אם לאסוף –</b> כך בעדי נוסח טובים ובדפוס ראשון, אבל בדפוסים מאוחרים: "להוסיף". בעל מלאכת שלמה הגיה כן במשנתו (אם הוסיף), ומשמע שלפניו היה הנוסח הרווח "לאסוף", אך הוא גם מכיר את הנוסח השני ומדגיש "לאסוף – צ"ל". בכתב יד פרמא: "אם הוסיף". הפועל לאסוף או להוסיף משמעו במקרה זה זהה: אם ביקש לאסוף בכלי שיש בו קצת מים או להוסיף <b>לתוכו מים מקודשין –</b> מי חטאת שניתן בהם אפר הפרה,<b> בין כך ובין כך –</b> בין שהמים שבכלי ראויים לקדש ובין שאינם ראויים, אינו צריך לנגב. <b>אינו</b> חסר בכ"י פרמא, בכ"י לאו, בדפוס ראשון ובכ"י מינכן, והם גורסים: <b>צריך לנגב.</b> שני הנוסחים חולקים אם צריך לנגב את הכלי שנותנים לתוכו מים מקודשים או לא. ברישא מדובר בהטבלת הכלי לטהרה, כדי שבעתיד ישמש ככלי להכנת מי חטאת או לשמירתם. במשנה ג-ד יובאו דברי רבי יהושע המאפשר להשתמש בכלי כזה, אך יש מי שאסרו להשתמש בכלי שנטמא אי פעם. להלן גם נביא את הפירוש שאותו דחינו שכל כלי למילוי מי חטאת צריך להיות טהור מאז ומעולם, ואף על פי כן יש להטבילו לפני השימוש.
בתוספתא שנינו: "מלא דלי לשתות, חשב עליו עד שלא הגיע למים וערה, צריך לנגב. אם משהגיע למים חשב עליו, מערה ואין צריך לנגב. רבן שמעון בן גמליאל אומר: אף אין צריך לערות" (פ"ה ה"ד, עמ' 634). הרישא עוסקת במקרה שמילא דלי כדי לשתות, ולא כדי למלא מי חטאת, אך התחרט מיד והחליט שהמים ישמשו למי חטאת. מן הסתם המים עצמם כשרים לקדש, ואכן מי בור רגילים הם מים חיים לכל דבר. אם ההחלטה למלא בדלי מי חטאת נפלה לאחר הגעת הדלי למים, יש לשפוך את המים (מערה) ולנגב את הדלי. כלומר, אדם מילא דלי במים ראויים לקידוש, אך לא לשם מצווה – המים פגומים, והרי זה מקרה קצת אחר מהמשנה. בסיפא של התוספתא מדובר במקרה שההחלטה למלא בדלי מי חטאת קדמה להגעת הדלי למים, לכן אין צריך לנגב, שהרי הדלי לא נרטב מתוך כוונה שונה, ועדיין יש מחלוקת אם המים הנמצאים כשרים או שצריך לשפכם. לפי הסבר זה שני המקרים מקבילים לסיפא של המשנה, יש בהם תוספת של אבחנה בזמן ההחלטה למלא מי חטאת, וברור מתוכם שהנוסח הנכון במשנה הוא "אין צריך לנגב", ועל כך מסכימים כל החכמים בתוספתא.
הסברנו את התוספתא לפי הסבר הרמב"ם והגר"א<sup class="footnote-marker">6</sup><i class="footnote">רמב"ם, הלכות פרה אדומה פ"ז הי"א; ראו ליברמן, תוספת ראשונים על אתר, וראו עוד הערות הגר"א על אתר. </i>, אך הסבר זה מנוגד לנוסח התוספתא, שהרי בתוספתא נאמר ברישא "<b>עד שלא</b> הגיע למים", והסברנו שההחלטה למלא מי חטאת (הגר"א מפרש שההחלטה היא לשתות) אירעה <b>לאחר</b> שהדלי הגיע למים. הרמב"ם פשוט גרס או תיקן את נוסח התוספתא. ברישא גרס (או הסביר) "אין צריך לנגב", ובסיפא "צריך לנגב". ואכן הראב"ד השיג עליו: "אמר אברהם: זו התוספתא מצאנו אותה בשני ספרים בהיפך. עד שלא הגיע למים חישב מערה <b>וצריך לנגב</b> ואם משהגיע למים חישב מערה <b>ואינו צריך לנגב</b> , ותחילת התוספתא מילא מים לשתות וחישב עליו עד שלא יגיע למים וכו' ". בהמשך מציע הראב"ד פירוש משלו, "וכך פירושה: מילא חבית אחת לשתות, וכשחזר <b>למלאות אחרת חישב למלאתה לחטאת</b> , אם עד שלא הגיע האיש למים חישב כיון שזאת המחשבה רחוקה מן הממלא, וכבר מילא תחילה לשתות, חוששין שמא נכנס היסח הדעת במלואה. ולפיכך מערה <b>וצריך לנגב</b> . אבל משהגיע איש למים, חישב הואיל וקרובה מחשבתו אינו צריך לנגב. אבל מערה".
בדוחק ניתן לפרש את המילים "חשב עליו" כ"חשב עליו לשתייה" עד שלא הגיע למים, וכשהגיע הדלי למים המשיך לחשוב עליו לשתייה ואחר כך התחרט, ובסיפא שחשב עליו לשתייה עוד לפני שהגיע הדלי למים וכשהגיע חשב עליו לחטאת. גם להסבר זה וגם להסבר הראב"ד יש להכליל בתוספתא מילים שאין בה. עוד קשה שהמונח "חשב עליו" מתפרש במשמעויות שונות ברישא ובסיפא. גם הר"ש עמל להבין את נוסח התוספתא, ולהערכתנו לא עלה הדבר בידו. נמצאנו למדים שיש לתקן את נוסח התוספתא, ונוסחו המדויק של התיקון משני.
הסבר המשנה קשה, וכפשוטה היה מקום פשוט לתקנה ולהפוך את ההלכות: הרי מים שכבר נשאבו ונועדו לחול לא הוקדשו למצווה, וכל עוד לא נשאבו ניתן להקדישם למצווה. ברם, אותה אבחנה עולה גם מהמשנה להלן (פ"ט מ"ד), ונמצאנו למדים שאין כאן מקרה או ניסוח מוטעה שיש לתקנו או לפרשו שלא כמשמעו, אלא מגמה עקיבה: למחשבה או לכוונה יש מעמד בהחלת הקדושה על מים שאינם מקודשים עדיין, אבל מים מקודשים המחשבה אינה פוסלת בהם (לעיל פ"ד מ"ג). האבחנה קשה, ואכן יש גם החולקים על המשנה, להלן פ"ט מ"ד, והם יחלקו גם על התוספתא דידן.
ניסינו להסביר את הברייתא כדעה אחת ובשני מקרים שונים; השוני ביניהם מותנה בזמן שבו התחרט ממלא המים והחליט לשאוב מי חטאת. ברם, ייתכן שלפנינו שתי הדעות שמצינו במשנה א ובמשנה ד, מחלוקת עקרונית אם כלי שהוא טהור צריך טבילה או שמירה מיוחדת: הרישא מחייבת לנגב את הכלי כמחמירים, והסיפא פוטרת מלנגב כמקלים המהלכים בדרך ההלכתית הפורמלית.
בהמשך התוספתא חוזר דין זה במקרה אחר: "מעיין היורד למכתשת ומבקש לקדש בה, מפסיק ומנגב וחוזר וממשיך אמת המים ומקדש" (פ"ה ה"ט, עמ' 635). אלו מים הראויים לקידוש, והמכתשת היא כלי כשר, אבל צריך לנגב תחילה, ואחר כך להזרים את המים בשנית. אגב אורחא אנו שומעים שיש שלא רצו להטביל את הכלי במים החיים, אלא העדיפו שהמים יזרמו אל הכלי בדרך טבעית – ולפנינו דרישה נוספת שאיננה לפי ההלכה.

Mishnah 3

<b>קרוייה</b> – היא דלעת חלולה ויבשה שרוקנו אותה מתוכנה והחליקוה. השתמשו בה ככלי לשאיבת מים או ככלי הגשה (איור 20), <b>שהטבילוה במים שאינן ראויים לקדש מקדשין בה</b> – לאחר שניגבוה נותנים
בה מים חיים ומקדשים אותה באפר הפרה,<b> עד שתיטמא</b> – באחת מדרכי הטומאה, כגון ששהתה בבית שיש בו מת, או שנגע בה שרץ. הקרויה ודאי קולטת מים יותר מכלי חרס, אך כיוון שנוגבה אין המים הבלועים פוגמים את מי החטאת. ברם, למה יבחר אדם להשתמש בטקס מילוי המים המיועדים למי חטאת בקרויה, הרי כלי זה לא תואר לו ולא הדר? אפשר שמציאות זו איננה רֵאלית אלא באה להגדיל תורה בלבד; אבל אפשר שבעם היו שסברו שקרויה איננה כלי ממש ולכן איננה מקבלת טומאה, ולכן היא יפה למי חטאת. ואכן, משנה כלים רואה בקרויה כלי רעוע שמטמאת רק אם מהדקים אותה (פ"ג מ"ה), אלא שבמצב זה היא גם איננה שומרת על המים ומטפטפת. כן שנינו: "הקרויה מאימתי מקבלת טומאה? משתיגמור מלאכתה. רבן שמעון בן גמליאל אומר משיוציא את בני מעיין מתוכן. וכולן שמצאן חתוכין ומקונבין טמאין. מצא גלמי טהורין בידוע שאין כלום" (תוס', כלים בבא מציעא פ"ז הי"ב, עמ' 587-586), הרי שקרויה מאפשרת שמירה בטוחה בטהרה עד שתיגמר מלאכתה, תיקטף מהשדה, או עד שירוקנו את תוכנה מבפנים (רבן שמעון בן גמליאל). כך יכול בעל הבית לשמור עליה בביטחון עד הרגע האחרון. קרויה עדיפה מכלי חרס שעליו לקנותו מהיצרן ולהסתכן בהכנסתו לכבשן יחד עם כלי עמי הארץ, כמו שראינו במשנה א. בכל מצב, אם מצא קרויה שלמה היא טהורה ("גלמי" – מצב גולם, ללא עיבוד). משנתנו, כמו משנה א, משקפת אפוא הקפדה יתרה הרבה מעבר לנדרש, ומעין הפגנה שצורכי שמירת הטהרה גוברים אפילו על דרישות הפאר הנדרש מהטקס. על משמעותן החברתית של ההלכות עמדנו לעיל במבוא.
<b>ניטמאת אין מקדשין בה</b> – אמנם אפשר להכשירה מטומאתה בטבילה ככלי עץ, אך כלי שנטמא – נפסל למי חטאת. במשנה א ראינו שרבי יהודה דבק בהלכה הפורמלית שגם כלי שטוהר כשר למי חטאת. אבל המשנה מהלכת כנראה בדעת חכמים של משנה א, או בדרך ביניים, שכלי שנטמא אינו משמש עוד למי חטאת.<b> רבי יהושע אומר אם מקדש בה כתחלה אף בסוף -</b> יקדש בה. במשנתנו רבי יהושע מייצג את ההלכה הפורמלית: אם הקרויה כשרה לטהר/לקדש בה בתחילה, היא כשרה גם לאחר שנטמאה וטוהרה. [<b>אבל</b> ] <b>אם אינו מקדש בה בסוף –</b> ברוב עדי הנוסח "<b>אף</b> ", ונראה שבנוסח כתב היד נפל שיבוש, <b>לא כתחילה</b> – אין לדעת האם רבי יהושע סובר שהקרויה פסולה אף בתחילה או שהיא כשרה אף בסוף (כדעה שמבטא תלמיד תלמידו, רבי יהודה, במשנה א). כיוון שבדרך כלל במשנת פרה רבי יהושע הוא המחמיר, קל יותר לפרש שגם כאן כוונת עמדתו היא שאינו מקדש בה לא בתחילה ולא בסוף, ולכן <b>בין כך ובין כך –</b> בין קודם שנטמאה ובין אחר שנטמאה,<b> לא יאסוף –</b> כך ברוב עדי הנוסח ובדפוס וילנא "<b>יוסיף</b> ", כמו במשנה ב,<b> לתוכה מים מקודשין.</b> 
רבי יהושע דורש אחידות, וכן דורש גם רבי עקיבא: "עם הארץ שקבל עליו והיו לו טהרות ואמר בריא לי שלא נטמאו אלא בזמן שהן עשויות על גבי אחרים אסורות לו ואסורות לכל אדם, על גבי עצמו מותרות לו ואסורות לכל אדם. אם אסורות לכל אדם, רבי עקיבא אמר מותר לו ומותר לכל אדם, אסור לו ואסור לכל אדם" (תוס', טהרות פ"ט ה"ו, עמ' 670). רבי עקיבא מצטט חלק מההלכה ומגיב עליה: אם מותר לו, מותר לכל אדם; ואם אסור לו, אסור לכולם. לדעת חכמים, אם פועלים עובדים בשביל שומר טהרות הם שומרים על טהרה כהלכה; אבל אם הם עובדים בשביל עם הארץ, הם ודאי מקלים ראש ואינם מקפידים. כמו כן: "גוי שנתגייר והיה לו יין נסך, ואמר בריא לי שלא נטמא, בזמן [שלא]<sup class="footnote-marker">7</sup><i class="footnote">חסר בכתב יד וינה.</i> נעשה על גבי אחרים אסור לו ואסור לכל אדם. רבי עקיבא אומר אם מותר לו מותר לכל אדם. אם אסור לו אסור לכל אדם" (שם ה"ז).
עמדתו זו של רבי עקיבא מצטרפת לשיטה מדור יבנה המניחה שיש עניין לארגן את ההלכה במבנה אחיד. רבי עקיבא תומך בשיטת רבי אליעזר משום ש"השוה את מדתו" (משנה, שקלים פד מ"ז)<sup class="footnote-marker">8</sup><i class="footnote">ראו דיוננו שם על אתר; גילת, ר' אליעזר, עמ' 80-74 (ובמיוחד עמ' 75 הערה 4). בהערה מציין גילת בשם א"א אורבך שהשוואת מידות היא תכונה מקובלת על חכמי דור יבנה. </i>; הוא עצמו משווה מידותיו בפֵרות עם הארץ שקיבל עליו להיות חבר וביין נסך של גוי שנתגייר, ובמשנתנו נוקט אותה שיטה רבי יהושע ומשווה את מידותיו<sup class="footnote-marker">9</sup><i class="footnote">ראו גם דיוננו במבוא למסכת.</i>.
סיכום שלוש המשניות של הפרק מראה שדין קרויה קרוב לדין סתם כלי, כשמדובר במקרים זהים, אלא שבכל אחד מהם נידונות אבחנות אחרות. במשנה ב מדובר רק בהוספת מים, וזאת אנו לומדים מהסיפא שבה רבי יהושע מדבר על כל המצבים, כולל זה שברישא, והוא מכנה את הרישא "להוסיף" (לאסוף) מים, ובמשנה ג דנים באפשרות להניח בכלי את האפר עצמו; במשנה ג דנים באפשרות שייעשה שימוש בכלי שנטמא, ובמשנה ב אין דיון בטומאה. מעתה, אפשר לפרש את צמד המשניות בשלושה אופנים:
א. דין קרויה כדין כלי, ושתי המשניות נשנו בבתי דין שונים. נמצא שלפנינו שלוש עמדות יסודיות: הראשונה, יש להשתמש רק בכלי חדש למי החטאת ולשמור עליו בכבשן; השנייה, אפשר להשתמש אפילו בכלי ישן, ובלבד שהוא לא נטמא בעבר; השלישית, כל כלי טהור כשר, גם אם בעבר היה טמא. לגבי הדין במשנה ב, אם רצה להשתמש בכלי לשמירת אפר ינגבו מהמים שאינם ראויים; אם רצה להוסיף מים מקודשים אין צריך לנגב (כגרסת כתב יד קופמן), ואם (או כאשר) הכלי נטמא אין לקדש בו. לדעת רבי יהושע ניתן להמשיך ולקדש בו אחרי שטוהר.
ב. דין קרויה כדין כלי, אבל בפועל השתמשו בה רק להכנת מי חטאת, והיא הדוגמה לכלי שבו מכינים מי חטאת בשתי המשניות. אם הכלי נטמא, יש מחלוקת אם ניתן לטהרו ולהמשיך להשתמש בו; ברם משנה א מתמקדת בכלי חרס, ואותו לא ניתן לטהר, לכן מקרה של כלי שנטמא איננו עולה.
ג. דין קרויה שונה מדין כלי, אין לשמור בו אפר, וכלי רגיל (ממתכת) לכל הדעות אין לטהרו. הסיבות לאבחנה הלכתית זו נעלמו, והן מצטרפות לדוגמאות רבות של הלכה שאיננה שיטתית. במבוא הכללי לפירוש המשניות עמדנו על תופעה זו.
מכל מקום, לפי ההסבר הראשון והשני, במשנה ב יש לגרוס "אין צריך לנגב" כגרסת כתב יד קופמן. לשיטה השלישית הגרסה אינה מוכרעת, ואפשר שצריך לנגב, אבל בקרויה הדין שונה, ואין צריך לנגב.

Mishnah 4

<b>שפופרת</b> – היא כלי העשוי מחרס או מחומר אחר ויש לה צורת בקבוקון צר וארוך, מעין צינורית או מבחנה בת זמננו<sup class="footnote-marker">10</sup><i class="footnote">ברנד, כלי חרס, עמ' תקלז-תקלח; פירוש הגאונים לטהרות, עמ' 36 הערה 12. השפופרת מכונה "אבוב", אחד מסוגי החליל.</i>. היא משמשת ככלי (נרתיק) למכחול או למזוזה. השתמשו בשפופרת למי חטאת כדי לחסוך בכמויות המים ולהוציא מהכלי רק מעט מי חטאת. השפופרת נעשית בהדבקה כנר, כלומר מכינים בתבנית את שני חצאי הכלי, ומדביקים יחדיו. הכלי הוא מלא וממילא איננו מקבל טומאה; רק משחותכים אותו ונוצר כלי קיבול הוא מקבל טומאה: "שפופרת מאימתי מקבלת טומאה? משיחסום ויקנב, רבי יהודה אומר משיוציא את הזכר מתוכה... מצא גלמי טהורין בידוע שאין כלום" (תוס', כלים בבא מציעא פ"ז הי"ב, עמ' 587-586, ומקבילות). שפופרת היא כלי נוסף שאפשר להשתמש בו למי חטאת, והוא נחשב ככלי חדש (איור 21). <b>שחתכה לחטאת</b> – כדי לקבל לתוכה מי חטאת,<b> רבי אליעזר</b> 
<b>אומר יטבול מיד</b> –אמנם הכלי אינו צריך טהרה, שהרי לא היה מוכשר לקבל טומאה, ויש להניח שהאיש החותך הוא טהור לחטאת; אף על פי כן יטביל את השפופרת טבילת קודש. הלכה זו מתאימה לשיטה שראינו במשנה א הדורשת הקפדת יתר וחומרה יתרה.<b> רבי יהושע אומר יטמא ויטביל</b> – אם נטמאה השפופרת יטבילה, ובכך כמובן תיטהר. אם לא ניטמאה היא בחזקת כשרות וטהורה ואין צורך בטבילה, שהרי הכלי טהור. מכאן שלדעת רבי יהושע כלי שנטמא כשר למי חטאת, ובלבד שיטוהר.
ואכן, במשנת חגיגה (פ"ג מ"א) שנוי דין המטביל כלים לחטאת. במשנה ב שם שנוי דין "כלים הנגמרין בטהרה צריכין טבילה לקדש". לעיל (מ"א) הסברנו זאת בבגדים ובחשש רֵאלי, שמא הם נטמאו בשלבי הסיום; ברם אפשר שגם המשנה שם שנתה את דעת רבי אליעזר, שאף על פי שגמר המלאכה היה בקודש יטביל לקדושה ולשם האדרת המעמד. נראה שהשמירה המיוחדת במשנה א מהווה תחליף לממד הטקסי שבהטבלה. אנו מדגישים שהיא תחליף טקסי, שהרי מבחינה הלכתית שמירה מיוחדת ומופגנת אינה באה במקום הטבילה שדורש רבי אליעזר.
חשוב להעיר שבמשנה א רבי יהודה הוא הדוגל בהלכה הפורמלית, כדעה המיוחסת לרבי יהושע, ואילו במשנתנו רב רבו מהלך בשיטת ההלכה המחמירה התובעת תביעות שמעבר להלכה הפורמלית. ואכן, בתוספתא הגרסה הפוכה: "(א) שפופרת שחתכה לחטאת, רבי אליעזר אומר יטמא ואין צריך להטביל, ורבי יהשע אומר יטמא ויטבל. (ב) כנס לתוכה מי חטאת ואפר חטאת, אם עד שלא יטבילנה טמא. (ג) ומעשה באחד שחתך שפופרת בבית שערים והיה רבי שמעון מטהר, וחכמים מטמאין" (פ"ה ה"ו, עמ' 634). רבי יהושע לשיטתו, אולם שיטת רבי אליעזר משובשת, וודאי הוא שלא ישתמשו למי חטאת בכלי טמא; ונראה שיש לתקן ל"אין צריך להטביל". ההלכה השנייה היא במקרה של דיעבד, אם לא הטביל את השפופרת לשיטת רבי יהושע (או גם לשיטת רבי אליעזר במשנה) וכנס לתוכה. המעשה השלישי הוא מהמעשים הבודדים המעידים על שימוש הלכה למעשה במי חטאת בגליל, מן הסתם בדורות אושא או יבנה שבהם התרכז היישוב בגליל.
הסברנו את המשנה לפי מה שנראה לנו כפשוטה. ברם, רוב המפרשים<sup class="footnote-marker">11</sup><i class="footnote">ראו הסיכום אצל קהתי, ודברי אלבק על אתר.</i> הסבירו "יטמא ויטביל" שרבי יהושע מחייב לטמא את הכלי כדי לטהרו, כשם שטימאו את הכוהן הגדול, כדי שלא יחשבו שפרה נעשית במעורבי שמש (לעיל פ"ג מ"ח), ולדעת רבי אליעזר המקל אפשר להטבילה מבלי לטמאה קודם – אבל שניהם דורשים טבילה. פירוש זה נראה לנו קשה, שכן ההלכה של טבול יום נאמרה רק לגבי הכוהן השורף, ולא לגבי מילוי מים. יתר על כן, בכל הפרק אין מדובר על טבילת חובה לפני המילוי, אדרבה, במשנה א נאמר שדי בשמירה. גם את הקרויה אין מטבילים לפני המילוי, אף שאפשר לטהרה. אדרבה, לפי אחת הדעות במשנה הקודמת אם נטמאה – נפסלה סופית. פירוש המפרשים נובע מהבבלי חגיגה (כג ע"ב) שציטטנו לעיל, בפירושנו למשנה א, ושם הסברנו את הקשיים שפירוש זה גורר לדעתנו. זאת ועוד, המונחים "טבול יום" ו"מעורב שמש" נאמרו רק על אדם ולא על כלי, ואם אכן נעשה בהם שימוש בהקשר של משנתנו הרי שזו חריגה מהותית מכללי ההלכה. אמנם אפשר שמשנתנו תנקוט גישה הלכתית מחמירה ברוח ההפרזות ההלכתיות שעמדנו עליהן (לעיל מ"א ופ"ג מ"ג-מ"ד), אבל פירוש כזה מצריך ראיה לגישה מחמירה זו – וראיה זו לא מצינו אלא במסורת הבבלי המאוחרת, המנוגדת לפשט המשנה.
השפופרת הנזכרת במשנה היא שפופרת הנוד הרווחת בהלכות מקוואות: "קנה חלול התקוע בפי נוד-העור להוציא בו את המים" (מילון אבן שושן). בהלכה היא משמשת קנה מידה לקביעה מתי זרימת מים נחשבת ל"חיבור" הלכתי בין שני מאגרי מים קטנים להכשירם למקווה (משנה, מקוואות פ"ב מ"י; פ"ד מ"ה; פ"ו מ"א ועוד). בדרך כלל היא המד המקובל, אם כי מצינו גם הצעות אחרות. פעם אחת רבי יהודה מציע הצעה אחרת: "גממיות על פי המקוה, וכן פרסות רגלי הבהמה, אם הם מעורבין כשפופרת הנוד מטבילין ואם לאו אין מטבילין בהן, ורבי יהודה אומר הרי הן בחזקה, המערה. הנחירין שבמקוה מטבילין בהן ובלבד שיהו מעורבין כשפופרת הנוד" (תוס', מקוואות פ"ה ה"א, עמ' 657-656). "גממיות" הן, כנראה, שקעים בצורת האות היוונית גמה Γ. הלכה דומה מצינו לגבי מי חטאת, שקעים סביב מאגר המים שנוצרו על ידי חפץ מרובע או בעקבות בעלי חיים (כמו במקוואות פ"ה מ"ו לפי פירוש הר"ש), והם מעורבים עם המאגר בשפופרת הנוד – מטבילין בהם. רבי יהודה מקל; הוא נוקט גישה בלתי משפטית: לא החיבור בשפופרת הנוד קובע, אלא אם הגממיות מהוות חלק טבעי מהמערה. זו הגדרה של תחושה יותר מאשר קריטריון משפטי.
בתוספתא יש מסורת חולקת נוספת: "עריבה שהיא מלאה כלים והשיקה למקוה צריכה שפופרת הנוד, ומעיין כל שהוא. רבי יהודה אומר משום בית שמאי, בכלי גדול ארבעה טפחים כרובן" (שם, ה"ב, עמ' 657). לפי תנא קמא יש צורך במעבר כשפופרת הנוד בין המקווה לערֵבה (שהיא מעין גיגית גדולה<sup class="footnote-marker">12</sup><i class="footnote">ראו פירושנו לכלים פ"כ מ"ב.</i>); אבל בין ערבה למעיין די במעבר כלשהו, כפי שנראה בפירושנו למקוואות פ"ה מ"א. אולם לרבי יהודה שיטה שונה, בשם בית שמאי, שבכלי גדול יש צורך במעבר (בין הכלי לבין המקווה) של ארבעה טפחים, כמו רוב הכלים או רוב הערבה. אם יזכנו החונן לאדם דעת נפרש במשנת מקוואות פ"ד מ"ה שבית שמאי מתנגדים לשיעור של שפופרת הנוד ודורשים שהמעבר יהיה כרוב הכלי, ובמקרה שעליו מדובר שם מעבר בגודל רוב השוקת של יהוא. אם כן, גם בתוספתא יש לפרש שבכלי גדול יש צורך במעבר של ארבעה טפחים כרובו של הכלי (הערבה). במקוואות פ"ו מ"ה יש ניסוח שונה במקצת של דברי רבי יהודה (לשיטת בית שמאי): "רבי יהודה אומר בכלי גדול ארבעה טפחים ובקטן רובו".
כבר אמרנו שחז"ל נוקטים כמה שיטות לקביעת שיעורים. האחת היא הדמיון לגודל מוסכם, ואחרת היא קביעה כמותית מדויקת (משנה, כלים פי"ז מ"ב). גם כאן לפנינו שתי מסורות, או שתי שיטות, אליבא דבית שמאי. האחת כרוב הכלי, והאחרת ארבעה טפחים. מלכתחילה שני השיעורים קרובים זה לזה, אבל בכלים אחרים ייתכנו הבדלים ביניהם; למשל, המשנה שציטטנו (מקוואות פ"ו מ"ה) קובעת שיעור אחד לכלי גדול ושיעור אחר לכלי קטן – לפיכך יש להניח שגם שוקת של יהוא נחשבה לכלי קטן. נמצא שהשיעור "כשפופרת הנוד" הוא לשיטת בית הלל בלבד.
<b>הכל כשירין לקדש</b> – להוסיף את אפר הפרה למים. הביטוי "הכל כשירין" (או "הכל כשירים") בספרות חז"ל התנאית טעון בתחושת המאבק של הפרושים בכוהנים. הביטוי חוזר במקורות רבים, ובדרך כלל הוא בא להתנגד לתביעתם של כוהנים למונופול על ניהול מעמדות ציבור ולשליטה על עמדות כוח סמליות. דוגמה לכך היא משנת יומא (פ"ו מ"ג), וכן שנינו: "הכל כשרין להוליכו, אלא שעשו הכהנים [גדולים]<sup class="footnote-marker">13</sup><i class="footnote">המילה "גדולים" היא שיבוש, וראו דיוננו במשנה שם.</i> קבע ולא היו מניחים את ישראל להוליכו. אמר רבי יוסי, מעשה והוליכו עד שאלא<sup class="footnote-marker">14</sup><i class="footnote">כך בכתב יד קופמן, בנוסחים אחרים "ערסלא" וכדומה. </i> מיצפורין, וישראל היה". פסקה זו חושפת טפח מהמאבק בין חכמים (פרושים) והכוהנים. כאמור, סדרה ארוכה של הלכות פותחות במילים "הכל כשרים", חלקם שוללים את המונופול הכוהני ודורשים שכל ישראל יהיו שווים במצווה. אבל בקבוצה יש רשימה של מקרים שהמונח רומז בהם לתביעה של חכמים המתנגדת למונופול של הכוהנים אך לא עלה בידם לממש תביעה זו<sup class="footnote-marker">15</sup><i class="footnote">בר אילן, הכל כשרים. בר אילן כלל ברשימה גם מקרים שאינם חלק מהמאבק האנטי-כוהני, כגון המשנה "הכל שוחטים", שאינה עוסקת בשחיטה במקדש אלא בשחיטה סתם. עם זאת השחיטה במקדש היא חלק ממאבק זה, ראו לעיל פ"ב מ"ג. במקרים נוספים המונח "הכל כשרין" אינו קשור לכוהנים כלל, כגון משנת מגילה פ"ב מ"ד שעניינה קריאת המגילה. </i>. המאבק בין חכמים לכוהנים היה חברתי-דתי. הכוהנים ראו עצמם כמנהיגים הדתיים ותבעו מונופול על כל עבודות המקדש, כולל העבודות סביבו, וחכמים שאפו שהמקדש יהיה נחלתם של כל ישראל. למשל, הפרושים תבעו שכל ישראל יתרמו את <b>מחצית השקל</b> , כדי שהמקדש ימומן מכספי העם כולו, ואילו צדוקים תבעו שהמימון יבוא מתרומות העשירים בלבד. הם היו עשירי העם ונכסו מצווה זו לעצמם<sup class="footnote-marker">16</sup><i class="footnote">ראה מבואנו למסכת שקלים.</i>. כמו כן ייסדו פרושים את ה"<b>מעמדות</b> " כדי להביא לידי ביטוי את השותפות של כל עם ישראל בעבודת המקדש<sup class="footnote-marker">17</sup><i class="footnote">ראו פירושנו לתענית פ"ד מ"ב.</i>.
חכמים לא יכלו לנשל את הכוהנים מהמונופול על עבודת הקרבנות, שכן נאמר בתורה ש"הזר הקרב יומת", והם לא יכולים היו להתכחש להוראה המפורשת, ואף לא לצמצמה. המאבק התנהל סביב קבוצת עבודות, מצוות ותפקידים חברתיים-דתיים יוקרתיים שאינם מוטלים רק על הכוהנים. למשל, לפי ההלכה הכל כשרים לשחוט, אבל בפועל עשו זאת בדרך כלל הכוהנים<sup class="footnote-marker">18</sup><i class="footnote">ראו חולין, פ"א מ"א-מ"ב ומקבילות; בר אילן, הכל כשרים; פירושנו למשנת חולין. </i>. בעימות זה שחלקו היסטורי (התרחש בימי בית שני) וחלקו ספרותי (התחולל בבית המדרש לאחר חורבן הבית) עסקנו בהרחבה<sup class="footnote-marker">19</sup><i class="footnote">ראו הנספח והמבוא למסכת שקלים.</i>. הולכת השעיר שייכת לקבוצה זו של עבודות. לפי ההלכה הכול כשרים להוליך את השעיר, אך המשנה מעידה במפורש שבפועל היה זה מעין מונופול של הכוהנים. בכל המקרים שהובאו לא ברור מתי נוסחה ההלכה, ייתכן שלפחות בחלק מהמקרים הניסוח ההלכתי הוא מלאחר החורבן, וכבר אינו משקף עימות ממשי<sup class="footnote-marker">20</sup><i class="footnote">פרט לדיון מי מטביל במי חטאת, שכן מי חטאת הוזו גם אחר החורבן.</i>. במקרה של הובלת השעיר נראה שההלכה קדומה, וסיפורו של רבי יוסי (ראו לעיל) מראה כי המשנה משקפת זיכרון רֵאלי. במשנתנו נשמע הד סמוי לוויכוח, בידי מי הזכות להכין את מי החטאת. המשנה מורה "הכל כשרים לקדש", אך בפועל נשמרה עבודה זו בידי הכוהנים. עסקנו בכך במבוא על סמך משנתנו והמשנה להלן פי"ב מ"י.
<b>חוץ מחרש שוטה וקטן רבי יהודה מכשיר בקטן</b> – בתוספתא חוזרות שתי הדעות ומופיעה עמדת ביניים: "הכל כשרין לקדש חוץ מן החרש שוטה וקטן, ורבי יהודה מכשיר בקטן. רבי ישמעאל בנו של רבי יוחנן בן ברוקה אומר, חרש שוטה וקטן שקדשו ואחרים רואין קדושן כשר" (פ"ה ה"ז, עמ' 634). אם כן הוא, מעשה הקטן עצמו אינו פוסל אך צריך לצרף לו "דעת" של אדם גדול, כדי שרכיב הכוונה יהיה ברור וכדי שישגיח על הפרטים.
החירש, השוטה והקטן הם שלישייה המופיעה יחדיו בהלכות רבות. הקורא את המשנה מתרשם שיש כאן קבוצה מלוכדת שיש לה הלכות ברורות ואחידות. ואכן התמונה הכללית, אפשר לומר ה"קנונית", העולה מרוב המקורות היא ששלישייה זו פטורה ממצוות, משום שאין בהם דעת. רוב הדוגמאות לכך הן מ"מצוות עשה": הם אינם חייבים בקריאת מגילה (משנה, מגילה פ"ב מ"ד); הם אינם חייבים במצוות ראייה, כלומר הבאת קרבן ראייה למקדש (משנה, חגיגה פ"א מ"א)<sup class="footnote-marker">21</sup><i class="footnote">כך פירשנו את משנת חגיגה פ"א מ"א.</i>; הם פטורים מתקיעת שופר (תוס', ראש השנה פ"ג ה"ה) וכן הלאה. לפיכך אם עשו מעשה של קודש אין הוא תקף, ולכן אין הם תורמים (משנה, תרומות פ"א מ"א) ואין הם מוציאים את הרבים ידי חובת מגילה (משנה, מגילה פ"ב מ"א) או ידי חובת שופר (משנה, ראש השנה פ"ג מ"ח). הנימוק המשפטי הוא: "חרש, שוטה וקטן אין מוציאין את הרבים ידי חובתן. זה הכלל, כל שאינו מחויב בדבר אינו מוציא את הרבים ידי חובתן" (ראש השנה שם שם). האבחנה בין ההגדרה "שמעשה הקודש איננו תקף" לבין "אין מוציאין אחרים ידי חובה" מחייבת עיון, אך לא כאן מקומו.
אנו עסקנו בהרחבה בשלישייה זו בפירושנו לחגיגה (פ"ג מ"א; מגילה פ"ד מ"ו; תרומות פ"א מ"א, ועוד). ראינו שלגבי כל אחד מהשלישייה ההלכות מרובות ביותר, וחלוקות. בעניין החרש היו שראו בו בר דעת, ובמיוחד קשור לתפיסה זו יוחנן בן גודגדא שבניו היו חרשים אבל בעלי דעת ומקפידים במצוות, ואף למדנים (בבלי, חגיגה ג ע"א). ראינו שהיו חכמים שחלקו בפרטים השונים. רבי יוחנן בן גודגדא סבר שחרש (המבין) חייב וזכאי במצוות, ובית שמאי מהלכים בדעה שקטן חייב במצוות. את שיטתם מייצג בדרך כלל רבי יהודה, תלמידו של אביו רבי אלעאי שלמד את תורתו מרבי אליעזר שהיה "שמותי".
<b>ופוסל באישה ובאנדרגינס</b> – מבחינת סגנון המשנה משמע שהלכה זו היא המשך דברי רבי יהודה, וחכמים מתירים לאישה ולאנדרוגינוס לקדש, לתת את האפר לתוך המים. במשנה נעדר הטומטום המופיע תדירות יחד עם האנדרוגינוס. "אנדרוגינוס" היא מילה יוונית המורכבת משתי מילים: άνήρ (אנר) שהטייתה άνδρός (אנדרוס), ומכאן חלקה הראשון של המילה "אנדרו" שפירושה גבר; והחלק השני של המילה הוא γυνή (גינה) שמשמעה נקבה – היינו אדם שיש לו סימני זכר וסימני נקבה כאחד. לעומתו ה"טומטום" אין לו סימני מין כלל. האנדרוגינוס נחשב לספק זכר ספק נקבה, וחכמים נחלקו אם יש כאן מצב של ספק או שאנדרוגינוס הוא ברייה בפני עצמה שמעמדה מסופק (משנה, ביכורים פ"ד מ"ה). בשל הספק הטילו עליו חומרי נשים וחומרי גברים. הוא אינו זוקק לייבום, כלומר אם צריך לייבם את אלמנת אחיו אין היא זקוקה לייבום (או לחליצה, והוא כמי שאיננו)<sup class="footnote-marker">22</sup><i class="footnote">משנה, שם שם; תוס', שם פ"ב ה"ג; אבל בדפוס נפולי, משנה, שם שם מ"ד: "וזוקק ליבום כאנשים". </i>. דיני אנדרוגינוס מרוכזים במשנת ביכורים פרק ד, הפרק מצוי בדפוס נפולי וכתב יד קופמן ועדי נוסח נוספים, אך לא בסדרת עדי נוסח חשובים. הוא מצוי בתוספתא ביכורים (פ"ג ה"ג-ה"ז), אלא שנוסחת המשנה אינה אחידה ויש בה חילופי נוסח מהותיים, ונוסח התוספתא שונה בהרבה, שינוי שהוא הרבה מעבר לשינויי העתקה.
לכאורה, ברור שרבי יהודה דורש שממלא מי הנידה יהיה גבר נימול, ולכן הוא פוסל את האישה ואת האנדרוגינוס שלא נימול; אבל טומטום אין לו סימני זכר וגם לא סימני נקבה, וממילא מותר לו למלא מי חטאת, שכן אין לחשוש שהוא אישה ולא שהוא איננו נימול. אבל התוספתא אינה סבורה כך: "טומטום קדושו פסול מפני שהוא ספק ערל, והערל פסול לקדש. אנדרוגינוס קידושו כשר, ורבי יהודה פוסל מפני שהוא ספק אשה, ואשה פסולה לקודש" (פ"ה ה"ז, עמ' 634). כלומר, אישה פסולה מלקדש כיוון שהיא מנועה מלעסוק במעשי קודש – זו הגדרה סוחפת וכללית. לעומתו חכמים אינם פוסלים את האנדרוגינוס, ומשמע שגם לא את האישה, אם כי אינם אומרים זאת במפורש<sup class="footnote-marker">23</sup><i class="footnote">לדיון במעמדם ההלכתי של אנדרוגינוס ושל ערל ראו פירושנו ליבמות פ"ח מ"ו. </i>; אבל במדרש התנאי הדבר נאמר במפורש: "ולקח, ולקחו אחד האיש ואחד האשה לקדש" (ספרי זוטא, יט יז, עמ' 313). זו, כמובן, עמדתם של חכמים כפי ששנינו בתוספתא. כך נדרש בספרי גם לגבי איסוף אפר הפרה: " 'ואסף איש' להוציא את הקטן. משמע מוציא את הקטן ומוציא את האשה? תלמוד לומר 'טהור', להביא את האשה. דברי רבי ישמעאל. רבי עקיבא אומר 'ואסף איש' להוציא את האשה. [משמע מוציא את האשה] ומביא את הקטן? ת"ל 'והניח מחוץ למחנה' לא אמרתי אלא במי שיש בו דעת להניח" (ספרי במדבר, קכד, עמ' 157). הרי שלכל הדעות קטן אינו אוסף את האפר, ומחלוקת לגבי האישה. אין הכרח לטעון שדין איסוף אפר כדין קידוש האפר, אך ההלכות אמורות להיות קרובות. מחלוקת זהה היא אם רק גברים מזים מי חטאת (כולל קטן) או גברים ונשים מזים להוציא את הקטן (ראו פירושנו להלן פי"ב מ"י).
בתוספתא ניתנים שני נימוקים, הראשון הערלה והשני פסול האישה לקודש. ההסברים השונים יוצרים מחלוקת במקרה של ספק אישה (אנדרוגינוס), כפי שעולה מהטבלה:
אישה, טומטום ואנדרוגינוס במילוי מי חטאת
חכמים אינם מזכירים במפורש את דין האישה, ואולי הם סבורים שערל כשר למלא מי חטאת. כאמור, גם במשנה אין דינו נזכר, ואולי הוא שונה מאנדרוגינוס. העדר האיזון (כלומר שלא כל הצדדים מביעים את עמדתם על כל הנושאים) אופייני לעריכה שאיננה מושלמת.
האיסור לערל להשתתף בהכנת האפר, לכאורה, איננו עולה במקורות אחרים: "רבי יוחנן בשם רבי בנייה: ישראל ערל מזין עליו, שכן מצאנו שקיבלו אבותינו במדבר הזייה ערלים... אמר רבי אבון מכל מקום לא מנו להזייה ערילים. רבי לעזר בשם רבי חנינה, מעשה בכהן ערל שהיזה והוכשרו הזיותיו. ותני כן, רבי אליעזר בן יעקב אומר, איסרטיוטות היו שומרין צירין בירושלם וטבלו ואכלו פסחיהן לערב" (ירו', פסחים פ"ח ה"ח, לו ע"ב; נזיר פ"ח ה"א, נז ע"א). במסכת פסחים מדובר גם על כוהן ערל <b>שהיזה</b> , ובמסכת נזיר על כוהן ערל <b>שהוזה</b> , כלומר שהיזו עליו. הסוגיה כולה מדברת בהזאה על ערלים, לפיכך דומה שגם הסיפור הוא על כוהן שהוזה, אם כי ייתכן שהכוהן הערל היזה והסוגיה לומדת מעין קל וחומר: אם מותר לו לערל להזות, קל וחומר שמותר להזות עליו.
ההדרה של האנדרוגינוס לכאורה אינה עולה בקנה אחד עם התפיסה שהערל השתתף בטקסי טהרה. אין אין בעיית ערלה מה הבעיה ההלכתית בשיתוף אנדרוגינוס? דומה שעולה הסתייגות כללית ממי שמינו מוטל בספק. אלו נתפסו כמתועבים, ולכן גם חסרי מעמד. אמנם הם חייבים במצוות, אך קיימת בבירור מניעה מכך שיובילו טקסי טהרה כה חשובים.
בצדה של הלכה זו שתי הערות:
המילה "איש" משמשת בסיס גם לשיתוף נשים וגם להדרתן. קשה לפרש שהתנאים מתבססים כאן על פירוש המילה. דומה שלהפך. ההלכה נובעת מתפיסה "אידאית" מהו איש ומי חייב במצוות, ומוצאת ביטוי טכני בפרשנות הכתוב.
ההערה השנייה היא היסטורית. בדרך הטבע אנו מצפים להרחקת הערל. דיון תוך גילוי סימפטיה לערל נובע כנראה ממציאות היסטורית: גל של חזרה ליהדות המתבטא קודם כל בטהרה בסיסית ומן הסתם בהמשך גם בחידוש המילה. אפשר שלפנינו הד לגל כזה של חזרה ליהדות ערב מרד בר-כוכבא<sup class="footnote-marker">24</sup><i class="footnote">ראו פירושנו לאבות פ"ג מי"א.</i>. שם מסופר על אנשים שמשכו בערלתם ונימולו שנית. אלו יהודים שהתרחקו והתקרבו בעקבות המרד. כזאת היא בבתא, גיבורת מסמכי מדבר יהודה, שחיה כמעט כנכריה אך מתה כפליטה יהודייה.

Mishnah 5

<b>בכל הכלים מקדשין אפילו בכלי גללים בכלי אבנים בכלי אדמה</b> – כל אלה הם כלים שאינם מקבלים טומאה. לכאורה היה מקום לחשוב שכלי שאינו מקבל טומאה נחשב כקרקע, אבל להלכה אלו כלים וניתן למלא בהם מים. יש להם, כמובן, יתרון שאינם מקבלים טומאה, ושהם מאפשרים לשמור את מי החטאת לאורך זמן בלי חשש טומאה. כפי שראינו, מסיבה זו השימוש בכלי אבן אופייני לאפר פרה אדומה (לעיל פ"ג מ"ב; פ"ג מי"א).<b> ובספינה</b> – צירוף הספינה לכלי האבן הוא חריג. הספינה מופיעה במקורות גם ככלי<sup class="footnote-marker">25</sup><i class="footnote">משנה, חולין פ"ט מ"ב; תוס', פ"ב הי"ט, עמ' 503; תוס', כלים בבא קמא, פ"ב ה"ג, עמ' 570.</i>, בדרך כלל תוך אבחנת משנה בין ספינה קטנה שהיא ככלי לבין ספינה גדולה שנחשבת כמחוברת לקרקע (משנה, כלים פט"ו מ"א; ספרא שמיני, פרשה ו ה"ה, נב ע"ד). המשנה בשבת הקובעת ש"ספינה" טהורה כי היא מחוברת למים מדברת אפוא בספינה סתם, שהיא ספינה גדולה. הספינה שהיא ספק כלי טהורה, ובעיקר משום שאי אפשר להטבילה. ההלכה עצמה נוסחה, כנראה, בדור יבנה או קודם לכן, וחנניה, הוא חנניה בן אחי רבי יהושע, מנמק אותה באמצעות דרשה (ראו פירושנו לשבת פ"ט מ"ב) (איור 22).
<b>מקדשין בה</b> – כאן ספינה סתם היא ספינה קטנה, סירה שנפחה כחצי מ"ק, בניגוד למשתמע ממשנת שבת שהבאנו. ואכן מדובר בכלי המשמש לאגירת מי חטאת, וודאי שאין מדובר בספינה גדולה. המשנה מתירה להכין את מי החטאת בתוך הספינה, אך אוסרת להשתמש בספינה להעברת מי
החטאת (להלן פ"ט מ"ו). יש להניח שהדין במשנתנו הוא תאורטי, ובפועל לא השתמשו להכנת מי החטאת המקודשים בכלי בלתי מכובד וגדול כספינה.
<b>אין מקדשין לא בדפנות הכלים</b> – היגד זה משמש ככותרת, ככלל, ואחריו באים הפרטים. רקע להלכה זו משמשת משנת כלים שציטטנו (פט"ו מ"א): כלי שנשבר והשתמשו בשוליו אינו מקבל טומאה, ואינו נחשב לכלי. ברור שהרצון להשתמש בכלי שבור להכנת מי חטאת אינו נובע מחיסכון אלא מרצון להימנע מאפשרות של טומאה, ברם פריט שאינו מקבל טומאה גם איננו נחשב ל"כלי" – ולמי חטאת יש צורך בכלי.
<b>ולא בשולי המחץ</b> –"מחץ" הוא כלי חרס, ובסיסו (השוליים) היה עשוי כנראה כקדרה הפוכה, כלומר שטבעת הבסיס הייתה גבוהה מעט, כך שניתן היה להכיל בהם נוזלים כשמחזיקים את הכלי הפוך. המחץ נמנה עם הגת בקבוצה אחת: "הגת, והמחץ, והמשפך של גוים, רבי מתיר וחכמים אוסרין. ומודה רבי בקנקנים שהן אסורות. ומפני מה אילו אסורות ואילו מותרות? אילו עשויות למוכנס<sup class="footnote-marker">26</sup><i class="footnote">"מוכנס" משמעו לכנוס בהן נוזלים.</i>, ואילו עשויות שלא למוכנס. של עץ ושל אבן צריך לנגב, אם היו זפותין צריך לקלף" (תוס', עבודה זרה פ"ח ה"א, עמ' 473-472; ירו', שם פ"ה הי"ד, מה ע"ב; בבלי, שם עד ע"ב). סתם כלי חרס של גוי אסור לשימוש, אך הגת והמחץ של נכרים מותרים לדעת רבי, משום שאינם כלי קיבול. הגת היא מקום דריכת הענבים, והתירוש שוהה שם זמנית. הוא הדין למחץ, המשמש כמקום דריכת הענבים, מעין גת מחרס שנועדה לשימוש ביתי. המחץ הוא אפוא מעין ערֵבה, גיגית פתוחה<sup class="footnote-marker">27</sup><i class="footnote">בניגוד לברנד, כלי חרס, עמ' רפא-רפד. ברנד מתאר סתם כלי חרס גדול, וכבר קדם לו בעל פירוש הגאונים לכלים פ"ב מ"ג, עמ' 10. </i>. ייתכן גם שהמחץ הוא הכלי שבו דלו את היין מהגת, כלי שעל צורתו איננו יודעים דבר.
ההלכה חוזרת בתוספתא שלנו ובברייתא נוספת: "שולי כלי עץ, כלי עצם<sup class="footnote-marker">28</sup><i class="footnote">בכתב יד וינה: "כלי עצם" בלבד.</i> וכלי זכוכית, אין מקדשין בהן. קרדן, ושפן, ועשאן כלים<sup class="footnote-marker">29</sup><i class="footnote">ראו ליברמן על אתר. בעל פירוש הגאונים לכלים פ"ל מ"א (עמ' 79-78) פירש מלשון עשאן קרטיס (כרטיס בלשוננו, והוא ביוונית χάρτης), כלומר יישר את שולי השבר כך שיהא כטבלה ישרה. פירוש זה איננו הולם, שכן כלי שטוח שאין לו כלי קיבול איננו מטמא, אבל כוונתו שיישר את שולי חתיכת החרס, ככתוב במשנה "קירטסן או שפן בשופין טמאין" (כלים פ"ל מ"א), ששפשף את הצלעות השבורות בפצירה; הוא החליק את הצלעות, את שולי הכלי, ככרטיס. זהו שנאמר בתוספתא "ועשאן כלים". "שהן" שבתוספתא הוא שיבוש מ"שפן", שייף בפצירה. בכתב יד וינה: "ספן ושפן", והוכפל בטעות.</i>, מקדשין בהן. מגופת (צ"ל מגופה) שהתקינה לכלי כשרה לקדש בה, ביצת הנעמית כשרה לקדש בה. החוקק באמת המים בין בית הקבלה אף על פי שתלשוהו המים וחברוהו אין ממלאין בה ואין מקדשין בה ואין מזין ממנה ואינה צריכה צמיד פתיל ואין פוסלת את המקוה. תלשה וחיברה וחישב עליה אחר תלישתה ממלאין בה ומקדשין בה ומזין הימנה וצריכה צמיד פתיל ופוסלת את המקוה" (פ"ה ה"ח, עמ' 635-634), וכן: "שולי המחצין, ושולי הפחתין, וקרקעות הכלים, ודופנותיהן מאחריהן, אין ממלאין בהן, ואין מקדשין בהן, ואין מזין מהן, ואין מצולים<sup class="footnote-marker">30</sup><i class="footnote">צריך להיות "מצילין" או "ניצולין".</i> בצמיד פתיל, ואין מצילין מיד כלי חרס. קרדסן, שהן, ועשאן כלים: ממלאין בהן, ומקדשין, ומזין, ומצילין בצמיד פתיל, ומצילין מיד כלי, ומקבלין חרש טומאה מכאן ולהבא, דברי רבי. וחכמים אומרים: כל כלי חרש שטהר שעה אחת אין לו טומאה לעולם" (תוס', כלים בבא קמא פ"ז הט"ו, עמ' 578). גם בברייתא זו מופיעות חמש ההלכות בקבוצה אחת, ואכן ההלכות קשורות זו לזו. מה שאיננו כלי אין ממלאים בו מי חטאת, אין מניחים בתוך המים אפר, אין מזין ממנו, הוא איננו כלי לקבל טומאה, הוא איננו מציל בצמיד פתיל (כשהכלי סגור ככלי חרס) ואם הכלי תוקן – הרי הוא ככלי שלם לדעת רבי, וזו התוספתא שלנו, ולדעת חכמים אין לו טהרה עולמית.
אבל יש ברייתא המקלה יותר: "שברי כלי חרס שמקבלין אפילו כל שהן, ממלאין בהן, ומקדשין ומזין מהן, אין מצילין בצמיד פתיל, אבל מצילין מיד כלי חרש. שברי כלי מתכות חזרו לטומאתן הישנה, גולמי כלי מתכות הרי הן ככלים אלא שהן טהורין" (תוס', שם הי"ז). הלכה זו מקלה יותר וסותרת את המשנה ואת הברייתות בתוספתא, שהרי דפנות כלים הן שברי כלים, והרישא של הברייתא חולקת על משנת פרה. אולם כפי שהראינו במבוא, משנת פרה משקפת שתי גישות הלכתיות, האחת מחמירה ומציבה מגבלות שאינן בקנה המידה ההלכתי הרגיל, שיטת רבי יהושע, ולעומתו דורש רבי אליעזר החמרה בדרגה אחת גבוהה יותר מאשר טהרה רגילה, אך בתוך גדר ההלכות הרגילות. הברייתא משקפת, כנראה, את גישת רבי אליעזר, והמשנה את הגישה המחמירה של רבי יהושע. העמדה שבתוספתא חוזרת בתוספתא ידים: "שברי כלי חרס שיש בהן כדי קבלת רביעית, נוטלין מהן לידים. שברי כלי מתכות אף על פי שיש בהן כדי קבלת רביעית אין נוטלין מהן לידים" (פ"א ה"ח, עמ' 681). סתם דפנות הן של כלי חרס, וקשה להעמיד את משנתנו בכלי מתכת דווקא. ההבדל בין כלי מתכת לכלי חרס יידון בפירושנו למשנת ידים פ"א מ"ב.
<b>ולא במגופת החבית</b> – מגופה היא פקק של החבית. המגופה עשויה טיט פשוט שהידקו על פי החבית (או הכד), ובאצבע הכניסו מהטיט לפיית החבית. כך נוצר בה כלי קיבול שיכול היה להכיל מעט נוזלים, אף שמבחינת ייעודו הוא לא נועד לשמש ככלי, ולעתים גם לא היה צָרוף<sup class="footnote-marker">31</sup><i class="footnote">ברנד, כלי חרס, עמ' רסה-רע.</i> (איור 23). כאמור, התוספתא שלנו מוסרת מסורת חולקת, שאם התכוון להשתמש במגופה ככלי (לזילוף כמות קטנה של נוזלים) היא נחשבת ככלי לכל דבר.<b> ולא בחנפיו</b> [<b>בחפניו</b> ] – בחפניו נכתב בשוליים, כלומר בחופני ידו, ואינם כלי.<b> מפני שאין ממלין ואין מקדשין ואין מזין מי חטאת אלא בכלי אין מצילין בצמיד פתיל אלא כלים שאין מציל מיד כלי חרס אלא כלים</b> – כאמור לעיל, סדרת הלכות זו היא "קבוצה ספרותית" ויש להלכות השונות קשר ביניהן. למשנתנו מקבילה במסכת ידים (פ"א מ"ב).

Mishnah 6

<b>ביצת היוצרין כשירה</b> – השלב הראשון בייצור כלי חרס היה הכנת חומר הגלם, טיט מעורבב במים וחומרי חיזוק, בצורת ביצה. את הביצה היה היוצר מניח על האובניים ובחלקה העליון היה חוקק את הכלי (תמונה 4 הכנת כלי חרס). ביצת היוצר יש בה חלל לקיבול מים, אבל איננה כלי, ואיננה צרופה בכבשן<sup class="footnote-marker">32</sup><i class="footnote">ברנד, שם, עמ' קכה.</i>, וכמובן גם איננה מקבלת טומאה. ביצת היוצרים עשויה מטיט, ואילו החומר המקביל בזכוכית (זכוכית גולמית) הוא "בולוס"<sup class="footnote-marker">33</sup><i class="footnote">מכילתא דרבי ישמעאל, בשלח ויהי ד, עמ' 101; פסיקתא רבתי, יא מה, ע"ב, ועוד. </i> שצורתו מרובעת ושטוחה. לביצת היוצרים צורת כלי, ולכן היא כשרה לקידוש; אך כיוון שאינה כלי מושלם שנגמרה מלאכתו (היא כחומר גלם) אין היא מקבלת טומאה, ולכך יתרון גדול. <b>רבי יוסי פוסל</b> – כיוון שאין זה ממש כלי, אבל גם הוא מודה, כנראה, שאין הביצה מקבלת טומאה, ועל כן אין כאן החמרה מיוחדת בדיני מי חטאת. אולם כיוון שמצאנו החמרות מעין אלו במקורות<sup class="footnote-marker">34</sup><i class="footnote">ראו להלן. במבוא עמדנו על פן זה המאפיין את דיני מי חטאת ופרה אדומה.</i>, אפשר להעמיד את דברי רבי יוסי בהחמרה כזאת.
<b>ביצת תרנגולת רבי מאיר ורבי יהודה</b> (<b>אומר</b> )<b> –</b> "אומ'" נמחק, <b>מכשירין וחכמים פוסלין</b> – בקליפת הביצה השתמשו ככלי קיבול. לשם כך נקבו שני חורים עדינים משני צדי הביצה, בנשיפה הוציאו את פנים הביצה, ובקרום הקשה השתמשו ככלי קיבול, לאחר שאחד החורים נסתם. זהו ששנינו: "לא יקוב אדם שפופרת של ביצה וימלאנה שמן ויתננה על פי הנר בשביל שתהא מנטפת<b>"</b> (משנה, שבת פ"ב מ"ד). הנרות הסטנדרטיים הכילו מעט שמן, המקורות נוקבים תחולה של רביעית או שמינית לוג (100-50 גרם שמן בערך<sup class="footnote-marker">35</sup><i class="footnote">רוב הנרות שנמצאו בארץ מכילים כמות מעין זו של שמן. בערב שבת רצו אנשים שהנר יבער זמן רב, ולכן אלתרו פתרונות להארכת זמן הבערה. המשנה שם עוסקת באלתורים שונים.</i>)<sup class="footnote-marker">36</sup><i class="footnote">ילקוט המכירי, משלי כג יז, ומקבילות; ברנד, כלי חרס, עמ' שמו.</i>.
ביצת התרנגולת איננה מקבלת טומאה, כדברי המשנה: "ויש במה שנברא ביום הראשון טומאה, בשני אין בו טומאה. בשלישי יש בו טומאה, ברביעי ובחמישי אין בהם טומאה, חוץ מכנף העוז וביצת נעמית המצופה. אמר רבי יוחנן בן נורי, מה נשתנה כנף העוז מכל הכנפים? וכל שנברא ביום הששי טמא" (כלים פי"ז מי"ד). המשנה מעניקה לנו סימני טהרה כלליים. חלק ממה שנברא ביום הראשון מטמא, ביום זה נבראו ארץ, שמים ואור – וכלי חרס וכלי זכוכית העשויים מהארץ מטמאים. ביום השני נברא הרקיע, ואין בו דבר מטמא. ביום השלישי נבראו דשאים ועצים – וכלי עץ מטמאים. ביום הרביעי נבראו המאורות, ואינם מטמאים. ביום החמישי נבראו העופות, ואינם מטמאים<sup class="footnote-marker">37</sup><i class="footnote">כלומר, כלים העשויים מהם אינם מטמאים. </i> – חוץ מכנף העוז (ועל כך חולק רבי יוחנן)<sup class="footnote-marker">38</sup><i class="footnote">ראו פירושנו לכלים פי"ז מי"ד.</i>, וביצת הנעמית המצופה (ביצת יען). כפי שראינו גם כל ביצה מצופה מקבלת טומאה, לפחות לפי חלק מהדעות התנאיות. מחלוקת ניטשה סביב השאלה האם ביצת תרנגולת שצופתה מקבלת טומאה: "ביצת תרנגולת מצופה טהורה, לפי שאינה אלא במעמד. רבי שמעון בן אלעזר משום רבי מאיר, אף ביצת תרנגולת מצופה מקבלת כל שהוא טמאה. ולא הוזכרו כנף העוז וביצת הנעמית אלא בהווה" (תוס', כלים בבא מציעא פ"ז ה"ו, עמ' 586). המחלוקת במשנתנו היא האם הביצה נחשבת לכלי לכל דבר, ואולי גם הייתה תביעה שהכלי יהיה מכובד. מכל מקום, יש להניח שמי שרצה לקדש (להכין מי חטאת) בביצה סבר שקליפת הביצה איננה מקבלת טומאה, כמו משנת כלים שהבאנו. ברם, במשנת מכשירין פ"ו מ"ג עולה שביצה מקבלת טומאה. אין אלא לקבוע שבמשנתנו ובמשנת כלים יש מחלוקת זהה (בסיס זהה ומשמעויות שונות במקצת), ומשנת מכשירין היא כחכמים אצלנו.
אם כן, שימוש בביצה להחזקת מי חטאת מאפשר זילוף עדין מהדלי אל הכלי שבו נשמר האפר, ובעיקר מאפשר לשמור את מי החטאת בטהרה. במקרה זה אם רוצים להשתמש בביצה להזאה יש צורך לשבור את חלקה העליון. בתוספתא הוזכרו ביצת הנעמית וכנף העוז. גם התוספתא למשנתנו מעלה את שאלת ביצת הנעמית וקובעת ש"ביצת הנעמית כשרה לקדש בה" (פ"ה ה"ה, עמ' 635-634).
נעמיות הן היענים שבמקרא, כך עולה מן הירושלמי: " 'ואת בת היענה' – זו ביצת הנעמית" (שבת פ"א ה"ד, ג ע"ד; יומא פ"ד ה"ד, מא ע"ד), ונהגו, אז וכן היום, להוסיף שברי זכוכית למאכלן של הנעמיות כדי להגביר את פעולת העיכול<sup class="footnote-marker">39</sup><i class="footnote">תוס', שבת פי"ד (ט"ו) ה"ח; ירו', פי"ח ה"א, טז ע"ג; בבלי, קכח ע"א. היענים אוכלים כל אוכל, וזקוקים לשם הפעלת המעיים לחומרים קשים כאבנים, מתכות או זכוכיות.</i>. המדרש המגולל את הכנותיו של נח לפני כניסתו לתיבה מספר: "הכניס עמו זמורות לפילים, חצובה לצבאים, זכוכית לנעמיות" (בראשית רבה, פל"א יד, עמ' 287; תנחומא בובר, נח ב, עמ' 29). אמנם היענים אוכלות שברי זכוכית אלא שאין זה מאכלן הטבעי, וודאי שלא עיקר מזונן, ודברי המדרש מיוסדים על דברי התוספתא המתירה לטלטל זכוכית בשבת כי היא משמשת למאכל נעמיות (שבת פי"ד [ט"ו] ה"ח). בפועל היו הנעמיות נדירות ביותר, ואף שנראה שהיא עוף כשר, ממספר האזכורים שלה במקורותינו עולה שהייתה עוף נדיר, ובעיקר היא נזכרת בסיפורים בעלי אופי אגדי למחצה. ביצי היענים שימשו כלי קיבול לנוזלים או כלי נוי, שכן הביצה גדולה ביותר, חזקה וצבעונית. אמנם נהגו להשתמש גם בביצים של עופות אחרים, כמו בהדלקת נר לשבת (שפופרת שלביצה), אך העדיפו את ביצי היענים בגלל גודלן.
נמצא שקיימת במשנה מחלוקת אם ביצת התרנגולת נחשבת לכלי, ובמקביל – מחלוקת אם ביצה מצופה מקבלת טומאה. לא שמענו שביצה רגילה מקבלת טומאה, ולכך מתכוונת משנת כלים שכל מה שנברא ביום החמישי אינו מקבל טומאה, חוץ מביצת יען שמקובלת בעיקרון ככלי ולכן מקבלת טומאה וניתן לקדש בה ככלי לכל דבר (איור 24).
<b>איור 24א.</b> אדם מוביל יען. פיצ'ירילו, ירדן, עמ' 166.
<b>איור 24ב.</b> ביצת יען. צילמה ע' אביטל במוזאון אנטליה בתורכיה.

Mishnah 7

<b>השוקת שבסלע<i></b> </i> – שוקת המחוברת לסלע היא כקרקע ואיננה כלי,<b>אין ממלין בה ואין מקדשין בה ואין מזין ממנה ואינה צריכה צמיד פתיל ואינה פוסלת את המקוה</b> – כאמור במשנה ה, חמישייה זו של "אין" היא רשימה ספרותית של הלכות שיש ביניהן קשר הגיוני הלכתי. ההלכה האחרונה איננה בקבוצה שבמשנה ה, ברם הלכה רווחת היא שמים שאובים שנשפכו מכלי למקווה, אם הם בכמות מספקת הם פוסלים את המקווה (משנה, עדיות פ"א מ"ג; מקוואות פ"ב מ"א; מ"ג, ועוד).<b> היתה כלי</b> – אם הייתה שוקת אבן ניידת,<b> וחיברה בסיד</b> – אף שהיא מחוברת לקרקע אין זה חיבור קבע ועדיין היא בבחינת כלי אבן, לכן <b>ממלין בה ומקדשין בה ומזין ממנה וצריכה צמיד פתיל ופוסלת את המקוה</b> – שהיא ככלי לכל דבר.<b> ניקבה מלמטן</b> – משפט זה קשה בעיקר משום שהביטוי בהמשך, "עגולים כלי",
הוא בלתי מובן. יש שתי אפשרויות עקרוניות לפרש את המשנה. הראשונה: עשה לשוקת החצובה בסלע נקב לניקוז,<b> ופקקה בסמרטוט המים שבתוכה פסולין</b> – למקווה, מפני שהנקב הסתום הופך את השוקת לכלי, שכן הסמרטוט איננו הסדר קבע ואינו מחזיר את השוקת להיות מחוברת לקרקע. בכתב יד קופמן וברוב עדי הנוסח כתוב "פסולין", ואפשר לפרש פסולים מלקדש בהם, או פסולים כמים שאובים; אבל בדפוסים מאוחרים כתוב "פוסלין", וניסוח זה מתאים יותר למים שאובים הפוסלים את המקווה. אבל נוסח זה דחוי, ואולי הושפע מהלכות מקוואות <b>מפני שאינן עגולין כלי</b> – כאמור הביטוי קשה וכנראה נגרר מהמשך המשנה, ומשמעו שהמים אינם עגולים כפתח מסודר של כלי. <b>מן הצד</b> – אם עשה את חור הניקוז באמצע דופן השוקת,<b> ופקקה בסמרטוט</b> – כסתימה זמנית,<b> המים שבתוכה כשירים</b> – למקווה, שפני שהשוקת נחשבת מחוברת לקרקע.<b> מפני שהם עגולין כלי</b> – כי המים מכונסים בכלי מסביבם, והכלי מחובר לקרקע – עד כאן הפירוש הראשון, והוא מעביר את הדיון להלכות מקוואות.
אולם רוב המפרשים, כולל הרמב"ם והר"ש, מפרשים ש"פסולין" הוא פסול לקידוש, וכך הם מסבירים<b>: ניקבה מלמטן</b> – עשה לשוקת שאינה חצובה בסלע נקב לניקוז,<b> ופקקה בסמרטוט</b> – כסתימה זמנית,<b> המים שבתוכה פסולין</b> – לקדש בהם, מפני שהנקב הופך את הכלי לחסר שימוש ופסל אותו מחזקת כלי. <b>מפני שאינן עגולין כלי</b> – שוב, הביטוי בלתי מובן, וכוונתו שהנקב ביטל את השוקת מתורת כלי, והמים אינם מכונסים בכלי. אלבק רצה לתקן במקום "עגולים" "אגודים", אך הנוסח "עגולים" מצוי בכל עדי הנוסח. הרמב"ם פירש שהמים אינם נשענים על עיגול הכלי אלא על הפקק הזמני, וצריך עיון. <b>מן הצד</b> – עשה את חור הניקוז באמצע דופן השוקת,<b> ופקקה בסמרטוט</b> – כסתימה זמנית,<b> המים שבתוכה כשירים</b> – לקידוש מי חטאת, שפני שהשוקת נחשבת כלי,<b> מפני שהם עגולין כלי</b> – כי המים מכונסים בכלי מסביבם.
משנתנו חוזרת במשנת מקוואות (פ"ד מ"ה) בשינויים קלים. נתבונן בהבדלים שבין המשניות.
שקלים ופרה
משנתנו מבחינה בין נקב מהצד לנקב בקרקעית, ואילו משנת מקוואות מבחינה רק בעיקרון ההלכתי, אם השוקת אוגרת מים. לדין מקוואות התמונה פשוטה יחסית: שוקת מנותקת היא ככלי, אבל אם יש בה חור – היא חדלה מלהיות כלי והיא כעין צינור, והמים שבה אינם שאובים. משנתנו עוסקת גם במקרה שסתם את הנקב בסמרטוט, נושא שנעדר במשנת מקוואות. עוד מוסיפה משנת מקוואות הגדרה לרוחב הנקב, הגדרה שבה נדון להלן, וכן סיפור מרתק על שוקת כזאת בירושלים – סיפור שנדון בו בפירושנו למשנת מקוואות.
ההשוואה מציעה שלכל אחת מהמשניות תוספת ייחודית. הביטוי "עגולים כלי" איננו במשנת מקוואות, והוא ביטוי ייחודי למסכת פרה במשנה כולה. דומה, אפוא, שלשתי המשניות מקור משותף, וכל אחת מהן התאימה אותו לעניינה.
עוד נעיר שמשפטים דומים כאלה מצויים בסוגה הסיפורית שאנו מכנים "משניות זיכרון המקדש"<sup class="footnote-marker">40</sup><i class="footnote">ראו המבוא למסכת ביכורים.</i>. אפשר אפוא שלפנינו קטע ערוך מאותו אוסף מקורות מגובש בחלקו. כך נבין גם את המונח הייחודי "עגולין כלי".
<b>לה עטרה שלטיט</b> – עטרה היא כמו עטרת הכירה (משנה, כלים פ"ח מ"ג), כלומר תוספת עשויה טיט המרחיבה את השטח העליון של השוקת. העטרה היא משטח סביב הנקב, <b>והלכו המים לשם</b> –המים זרמו מהשוקת לשטח העטרה, <b>פסולין</b> – שהרי העטרה איננה נחשבת לכלי המחובר לשוקת.
חלק מהמפרשים מסבירים שהעטרה היא מעין כתר, כלומר תוספת המגביהה את דפנות השוקת. אבל אם כך אין המים זורמים אל שטח העטרה, ונפחו של הכלי כולל את העטרה.<b> ואם היה</b> – העטרה,<b> בריא כדי שינטל עימה כשירין</b> – אם העטרה מחוברת לשוקת חיבור קבע, הרי שהיא ככלי עצמו, והמים כשרים (למלא מי חטאת או למקווה, מותנה בפירוש לקטע הקודם במשנה). בתוספתא נוספו דברי רבי יהודה החולק: "רבי יהודה אומר משום רבי אליעזר: עשה לה עטרה של טיט כדי שילכו מים לשם, בין שניטלת עמה ובין שאין ניטלת עמה, כשרה. השוקת שבטיט, אם ניטלת עמה כשרה ואם לאו פסולה" (פ"ה ה"ט, עמ' 635). לדעת רבי יהודה (רבי אליעזר) העטרה תמיד כשרה, שכן היא כלי בפני עצמה או תוספת לשוקת. "השוקת שבטיט" היא מקבילה למשנה העוסקת בחיבור השוקת בחרסית: אם השוקת מחוברת לטיט ועדיין ניתן להרימה היא נחשבת ככלי וכשרה לקידוש, ואם אינה ניטלת עם הטיט היא מחוברת לקרקע ופסולה מלקדש בה, שכן איננה כלי.

Mishnah 8

<b>שתי שקתות שבאבן אחת</b> – והאבן מנותקת מהסלע, השקתות תורת כלי עליהן וכשרות לקדש בהן.<b> קידש אחת מהם המים שבשניה אינן מקודשין</b> – כל שוקת בפני עצמה היא כלי ואין ביניהן חיבור, <b>ואם היו נקובות זו לזו כשפופרת הנוד או שהיו המים צפים על גביהן אפילו כקליפת השום קידש את אחת מהן המים שבשנייה מקודשין</b> – אחד הכללים הבסיסיים בהלכות מקוואות הוא שניתן לחבר שני גופי מים, והחיבור מעביר את כל המעלות שבמאגר האחד גם לאחר. בהלכות מקוואות מצינו שניתן לחבר שני מקוואות כשהאחד מכיל מים חיים בכמות המתאימה (ארבעים סאה) ובאחר אין מספיק מים; החיבור עושה אותם למאגר מים אחד, וגם המקווה הקטן נחשב לסניף של המקווה הגדול ואפשר להטביל בו. אולם במקרה שלנו מדובר במצב שונה, לא המקוואות מחוברים אלא הכלים, ועוד שגם הכלי השני כשר לקידוש מי חטאת, ואילו המקווה האחר פסול<sup class="footnote-marker">41</sup><i class="footnote">הלכה דומה ראו במסכת ביצה פ"ב מ"ג.</i>. קיימות שתי דרכי חיבור, צינורית המאגדת את הנקב של שוקת אחת לחברתה, או הצפה בכמות קטנה ביותר משוקת לשוקת (משנה, מקוואות פ"ו מ"ב; מ"ג; מ"ו ועוד). מקרה דומה, אך הפוך מבחינת השתלשלות הדברים, שנוי באותו פרק במקוואות: "כותל שבין שתי מקואות, שנסדק לשתי מצטרף, ולערב אין מצטרף, עד שיהא במקום אחד כשפופרת הנוד. רבי יהודה אומר חלוף הדברים. נפרצו זה בתוך זה, על רום כקליפת השום ועל רוחב כשפופרת הנוד" (משנה, פ"ו מ"ט; תוס', שם פ"ד ה"ח, עמ' 656).
כאמור, הלכות דומות יש בעיקר במסכת מקוואות, וראוי לציין שבמקורות מקבילים נעשה שימוש במונח "השקה", שמשמעו נגיעה, הצמדה<sup class="footnote-marker">42</sup><i class="footnote">משנה, טהרות פ"ג מ"ז; ביצה פ"ב מ"ג; תוס', מקוואות פ"ג ה"ז, עמ' 655; פ"ה ה"ב, עמ' 657; פ"ב ה"ה, עמ' 657, ועוד הרבה. </i>, ברם במסכת פרה מינוח זה חסר. אף שהמסכת עוסקת בנושאים אלו, והיא מכירה בכך שהשקה מטהרת, המונח "השקה" נעדר, והמינוח הרווח הוא "מים צפים על גביהם". יש להניח שהמונח "השקה" נוצר מתוך מציאות של עיסוק בנושא, ומסכת פרה (או מקורותיה) נוסחו לפני שנקבע המינוח הטכני להלכה.
הנקב צריך להיות כשפופרת הנוד בגובה (ברום) מינימלי. "שפופרת הנוד" היא הפייה של נוד עור, ולפי מסורת חז"ל רוחבה כשתי אצבעות: "ערוב מקואות כשפופרת הנוד כעוביה וכחללה כשתי אצבעות חוזרות למקומן" (משנה, מקוואות פ"ו מ"ז; בבלי, חגיגה כא ע"ב - כב ע"א). הרי שהרוחב של הנקב הוא לפחות שתי אצבעות. אשר לגובה מצינו שתי מסורת: האחת דורשת גובה כקליפת השום, והאחרת – כשתי אצבעות ("כעוביה וכחללה"). זו שיטת בית הלל, אבל כפי שראינו בסיפור של שוקת יהוא בית שמאי דורשים שהנקב יהיה כרוב הכלי. עמדה זו מצוטטת ומוסברת על ידי רבי יהודה: "השידה והתיבה שבים, אין מטבילין בהם אלא אם כן היו נקובין כשפופרת הנוד. רבי יהודה אומר בכלי גדול ארבעה טפחים, ובקטן רובו" (משנה, מקוואות פ"ו מ"ה), ובתוספתא שם מובאת עמדה דומה בשם בית שמאי: "עריבה שהיא מלאה כלים והשיקה למקוה צריכה שפופרת הנוד, ומעיין כל שהוא. רבי יהודה אומר <b>משום בית שמאי</b> , בכלי גדול ארבעה טפחים כרובן" (פ"ה ה"ב, עמ' 657). כלומר, בכלי גדול צריך נקב גדול בשיעור ארבעה טפחים, ובכלי קטן כרוחב הכלי. לעומת זאת מצינו במשנה את רבי יהודה משתמש גם במידה של שפופרת הנוד (מקוואות פ"ו מ"ט; תוס', שם פ"ד ה"ח, עמ' 656). אפשר שזו עמדתו, ובמקור האחר הוא מסר את עמדת בית שמאי; ואפשר שאלו מסורות חלוקות בדברי רבי יהודה.

Mishnah 9

<b>שתי אבנים שהקיפן זו לזו ועשאן שוקת</b> – סמך שתי אבנים קעורות זו אצל זו כדי שיחדיו ייצרו שוקת, <b>וכן שתי עריבות –</b> שהסמיכן זו לזו. ערֵבה היא גיגית גדולה ושטוחה יחסית<sup class="footnote-marker">43</sup><i class="footnote">ברנד, כלי חרס, עמ' תיא-תטז.</i> (איור 25), <b>וכן שוקת שנחלקה</b> – והרי היא כשתי אבנים שהקיפן זו לזו,<b> המים שביניהם אינן מקודשים</b> – שכן המים אינם בכלים אלא ביניהם. אבל אם <b>עשאן בסיד או בגפסיס</b> – גפסיס (גיפסיס) הוא גבס, כלומר שהוא טייח את שני חלקי הכלי, <b>והן יכולות להינטל כאחת המים שביניהם מקודשין</b> – אם הן ניטלות כאחת, כלומר כשמרימים את אחד החלקים החלק השני מתרומם עמו, הרי זה כלי אחד לכל דבר – כפי ששנינו לעיל במשנה ז (איור 26).
<b>איור 26א.</b> שוקת קבועה (נברכת). ברחוב הראשי בבית שאן. צילמה א' ממן.
<b>איור 26ב.</b> שוקת ברחובות ירושלים של בית שני. צילמה צ' לבין.
בתוספתא חוזרת ההלכה עם תוספות: "שוקעת (צ"ל שקתות) שגממיות סובבות אותה, אם היו מעורבות כשפופרת הנוד, קדוש אחד לכולן; ואם לאו צריכה קדוש לכל אחד ואחד" (פ"ה ה"ט, עמ' 635), ובהמשך: "שתי אבנים שהקיפן זו לזו ועשאן שוקת, וכן שתי ערבות, וכן השוקת שנחלקה, אמר רבי יוסי: בזו הלכה קפצתי לפני רבי עקיבא ואמרתי לפניו: 'שתיהן אינן מקודשות, שהמים שבסדק אינן אגודין ככלי' " (פ"ה ה"י, עמ' 635). כאמור במשנה הקודמת כבר אלבק הציע ש"אגודין ככלי" הוא אולי המינוח המקביל ל"עגולין כלי" שנזכר במשנה ז לעיל. גם "אגודין ככלי" הוא מונח ייחודי המופיע רק בברייתא זו.
שלוש ההלכות האחרונות במשנה מקבילות למשנת מקוואות בהבדלים פעוטים, בעיקר בסגנון ובעריכה. מצד אחד ברור שהלכות קידוש מים דומות להלכות מקוואות, כשם שמעמד שרפת הפרה דומה מבחינה עניינית וסגנונית לתיאור עבודת הכוהן ביום הכיפורים. מאידך גיסא, יש במסכת פרה מעט ביטויים מיוחדים, כגון "עגולין כלי", וכמו כן נעדרות בה הלכות מסוימות, כגון השיעור שבית שמאי נותנים לנקב "עד שיפחתו רובה" (משנה, מקואות פ"ד מ"ה, שראשיתה צוטטה לעיל).
מכאן שיש למשנת פרה מסורת לימוד עצמאית שאינה תלויה במסורת לימוד המשנה כולה: משנתנו מנותקת מן ההתפתחויות של מסכת מקוואות. במבוא למשנתנו הצענו שבמסכתנו משוקעות הלכות כוהנים; אם כן הוא, אפשר שזהו אחד המאפיינים שלהן, שאין בהן פיתוח הלכתי פרי תרבות התורה שבעל-פה; אך אפשר שאלו הן הלכות קדומות טרום הפיתוח של חכמים.
לסיכום – הפרק עוסק בהלכות הכנת הכלי למילוי ולקידוש מי חטאת. ההלכות בפרק זה הן הלכות פרגמתיות של כלים, הן חסרות את ההוד וההדר של שרפת הפרה הטקסית על החמרותיה המופרזות. מחד גיסא מובן שהפרק דן בשאלת הטהרה של כלי שאינו כלי, אך מאידך גיסא זועק הניגוד לפאר ולטקס של הפרקים הקודמים: לפנינו הלכות המאפיינות חיי כפר פשוטים שבהם נעשה מאמץ למחזר כלים ולא לבזבז ממון.

Chapter 6



Mishnah 1

<b>המקדש</b> – המכין מי חטאת,<b> ונפל קידוש</b> – אפר החטאת,<b> על ידו או על הצד ואחר כך נפל על השוקת פסול –</b> הדרישה היא שהנחת האפר בתוך מי החטאת תיעשה בכוונה ובצורה טקסית, והאפר יונח ישירות על המים שבשוקת. "היה עומד ומקדש והרתיח, או שעף, או שדחאו חברו, או שדחאו הרוח, ובא אחר וקדש, הרי זה פסול, שנאמר 'ולקחו לטמא', עד שיהא מתכוין למלוי לקדוש ולהזאה" (תוס', פ"ו ה"ד, עמ' 635). הדרישה היא, אפוא, לשמור על כללי הטקס ועל אופיו המכובד של המעמד.
<b>נפל מן השפופרת</b> – שבה שמרו את מי החטאת,<b> על השוקת פסול</b> – גם כאן הפסול הוא משום שהאפר לא ניתן בכוונת מכוון.<b> נטל מן השפופרת וכסה</b> – את השפופרת,<b>או שהגיף את הדלת</b> – של המתקן שבו השפופרת נמצאת, <b>הקידוש כשר –</b> האפר כשר, אף שהמקדש עשה מלאכה תוך כדי הקידוש, <b>והמים פסולין</b> – כמו ששנינו בסוף פרק ד: "המלאכה פוסלת בה עד שתעשה אפר, והמלאכה פוסלת במים עד שיטילו את האפר". אמנם זו מלאכה במסגרת עבודת הקודש, אך כל מלאכה נאסרה והמים פסולים<sup class="footnote-marker">1</sup><i class="footnote">איסור המלאכה נידון בפ"ד מ"ב, וכן להלן פ"ז מ"ב ואילך ביתר פירוט.</i>, אבל מותר לעשות מלאכה עם האפר, ולכן האפר עצמו כשר. האפר היה מוצר יקר ונדיר, ולא מן הנמנע שהקלו בו כדי שלא יבואו לפסול אפר ולצמצם את כמויות האפר הזעומות שהיו ברשותם. במבוא הרחבנו בכך.
אבל התוספתא חולקת על המשנה: "ההולך לקדש הרי זה נוטל מפתח ופותח, וקרדום וחופר, וסולם ומוליך ממקום למקום, וכשר, מפני שהוא עוסק עם הקדוש. ואם משהוציא את האפר הגיף את הדלת אחריו, פסול, מפני שעשה עמו מלאכה. קרסם עלי זית, אם בשביל שיכנס בשפופרת, כשר, אם בשביל שתחזק אפר הרבה, פסול. זקפה בארץ או שנתנה לעומדין בצדו, אם יש שם שומרים, כשר, אין שם שומרים, פסול" (פ"ו ה"א, עמ' 635). התוספתא חולקת על המשנה וסוברת שאם הגיף את הדלת אחריו גם האפר פסול. מותר לעשות מלאכה תוך כדי החזקת האפר ושמירתו, אבל מרגע שהתחילו ההכנות למי חטאת אסורה כל מלאכה, ולו השולית ביותר (איורים 27, 28)..
<b>זקפה בארץ</b> – זקף את השפופרת לאחר שלקח מתוכה את האפר,<b> פסול</b> – המילוי, גם זה בבחינת מלאכה, <b>לתוך ידו כשר מפני שאיפשר</b> – אם הוא מחזיקה בידו אין בכך מלאכה, משום שאי אפשר להכין את מי החטאת בדרך שונה. כאמור, מצינו בתוספתא הסתייגות שאם יש שם "שומרים" שיחזיקו את השפופרת זקופה אין ההנחה עצמה מלאכה, והאפר והמים כשרים. בפועל מחייב הדבר שליד הממלא יהיו עוזרים שיסייעו לו בכל אשר ילך. כך נעשה מילוי המים למצווה ולטקס בפני עצמו.
אפשר ו"איפשר" לעתים משמען הוא על דרך החיוב: ייתכן, ולעתים – על דרך השלילה: "אי אפשר"<sup class="footnote-marker">2</sup><i class="footnote">אף שמבחינת הלשון אין זו לשון תקינה. </i>, בדומה לכינויי הגוף "אני" ו"איני"<sup class="footnote-marker">3</sup><i class="footnote">ראו פירושנו לנדרים פ"א מ"א.</i>.

Mishnah 2

<b>היה קידוש</b> – אפר מי חטאת, <b>צף על פני המים</b> – הוא הפיל מעט אפר על המים אך נפלה כמות גדולה מדי, ועתה צף על המים מעט אפר; או שהאפר נפל בטעות לשוקת, והמים פסולים. השאלה היא האם ניתן לאסוף חזרה את האפר שטרם התערבב במים לשימוש נוסף? <b>רבי מאיר ורבי שמעון אומרים נוטל</b> – את האפר מהמים,<b> ומקדש</b> – בו בפעם אחרת,<b> וחכמים אומרים כל שנגע במים אין מקדשין בו</b> – אפר כזה נפסל. <b>זלף את המים</b> – מי חטאת כשרים שהיזה בהם,<b> ונימצא קדוש מלמטן</b> – נותר אפר שלא התערבב בקרקעית הכלי,<b> רבי מאיר ורבי שמעון אומרים מנגב ומקדש</b> – מייבש את האפר והוא כשר לשימוש,<b> וחכמים אומרים כל שנגע במים אין מקדשין בו</b> – אפר שנרטב אין מקדשין בו. בתוספתא הדין מנוסח מעט אחרת: "נטל את האפר וראהו שהוא מרובה, והחזירו, כשר. נתן את האפר, ראהו שהוא מרובה, נטל הימנו והולך ומקדש במקום אחר. נשבה הרוח את האפר ונתנתו על גבי המים, מנגבו ומקדש בו וכשר. נתנו לקדש, רבי מאיר ורבי שמעון אומרים: מנגב ומקדש, וחכמים אומרים: כל שנגע במים אין מקדשין בו" (פ"ו ה"ב, עמ' 635). לפי פשט התוספתא חולקים רבי מאיר ורבי שמעון על חכמים רק אם נתנו לקדש, אך אם האפר נפל בעצמו, או נפל יותר מדי, הוא כשר לדעת הכול. עמדה זו קשה: מדוע לא יחלקו חכמים גם במקרים האחרים? סביר יותר להניח שהמחלוקת היא בכל המקרים, כפי שיוצא מהמשנה; אך התוספתא מנוסחת כרבי מאיר וכרבי שמעון, והמבנה שלה הוא קביעה סתמית שאחריה מנוסחת מחלוקת שבה אותה הקביעה מצויה במחלוקת. מבנה מעין זה אינו ייחודי לברייתא זו. בכמה משניות נוספות פותחת המשנה בהכרזה הלכתית, ואחריה מחלוקת, תנא אחד חולק על הקביעה הסתמית ותנא שני (חכמים) מקבל אותה; ההכרזה היא כדעה השנייה באותה מחלוקת<sup class="footnote-marker">4</sup><i class="footnote">ראו פירושנו לשבת פ"ו מ"ד; ראש השנה פ"ד מ"א; עירובין פ"א מ"ה; מ"ט; שקלים פ"ד מ"ד; סוכה פ"ב מ"א; דמאי פ"ג מ"א; כלאים פ"ב מ"א; פ"ג מ"ו; שביעית פ"ז מ"ד, ואולי גם פ"ב מ"ג (ראו פירושנו שם); מעשר שני פ"ב מ"ב (לפי פירוש הר"ש והרא"ש); פ"ג מ"ו; פ"ה מ"ב ומי"ד; יבמות פ"ז מ"ג; נדרים פ"ב מ"ח; כתובות פ"ז מ"י (לפי חלק מהפירושים); גיטין פ"א מ"א; פ"ט מ"ד; נדרים פ"ט מ"א; ערכין פ"ח מ"ו; פרה פ"י מ"א; שבועות פ"א מ"ז; פ"ג מ"ד (לפי אחת ההצעות בפירושנו); אהלות פ"י מ"ג; תוס', קידושין פ"ה ה"א; תוס', אהלות פי"א ה"י, ואולי גם שם ה"ז, ועוד. בחלק מהם ניסו הבבלי, הירושלמי או מפרשי התלמוד למצוא צריכותא והבדל הלכתי (נפקא מינא) בין הדעה הראשונה לשלישית.</i>. במקרים אלו הבבלי שואל "היינו תנא קמא", או שמפרשיו שואלים זאת<sup class="footnote-marker">5</sup><i class="footnote">כגון רש"י לסוגיות אלו, תוספות ואחרים. בבלי, שבועות יג ע"ב. זה ניסיון להציע תירוץ אחר בשיטת "חסורי מחסרא", בלא להזכיר מונח זה.</i>, אך נראה שלפנינו עדות לתפר שבין שתי יחידות קדומות.
בסוף הפרק נסכם את תביעותיהם של חכמים ממעמד מילוי מי החטאת.
בתוספתא ובמדרש מובאת הלכה נוספת המעצבת את המעמד ומסבירה מדוע אי אפשר סתם להוסיף מים על שאריות האפר שבכלי: "נתן את האפר ואחר כך נתן את המים, פסול, ורבי שמעון מכשיר. מודה רבי שמעון שאם נתן את המים ואחר כך נתן את האפר, וראוהו שהוא מרובה, והוסיף עליו מים אחרים וצריך קדוש שני, שאין מי חטאת עושין מי חטאת אלא מתן אפר" (תוס', פ"ו ה"ג, עמ' 635). המדרש מנסח אותו תוכן בסגנונו הוא: "לפי שהוא אומר 'ולקחו לטמא מעפר שרפת החטאת' וגו' (במדבר יט יז) נאמר כאן<sup class="footnote-marker">6</sup><i class="footnote">בפרשת סוטה.</i> עפר ונאמר להלן עפר, מה עפר האמור כאן עפר על פני המים, אף להלן עפר על פני המים. מה להלן אם הקדים עפר למים יצא, אף כאן אם הקדים עפר למים יצא" (ספרי במדבר, י, עמ' 16; קכח, עמ' 165). המדרש מביא, אפוא, את עמדת רבי שמעון כדי להסביר מדוע אי אפשר להוסיף מים על האפר, אף שרבי שמעון עצמו מתיר בפשטות לאסוף את האפר שטרם נמס. רבי שמעון הוא המקל הגדול, יחד עם רבי אליעזר, בדרישות הפורמליסטיות של מעמד פרה אדומה והזיה, והוא מקל גם כאן.

Mishnah 3

<b>המקדש בשוקת והטפי בתוכה</b> – בשוקת מצויים מי חטאת כשרים והוא מכניס לתוכה טפי, כלי חרס קטן שיש בו מעט מים. ה"טפי" מופיע במעט מקורות<sup class="footnote-marker">7</sup><i class="footnote">ברנד, כלי חרס, עמ' קפז-קפט. </i>, והוא נזכר יחד עם ה"פך" ככלי המחזיק שמן (משנה, כלים פ"ג מ"ה; נגעים פי"ב מ"ה). במשנת נגעים הוא מוזכר עם הפך ככלי זול, כלומר שנפחו קטן. נראה, אפוא, שמדובר בבקבוקון ששימש להחזקת שמן לסיכת הגוף, ולעתים שמן מבושם (איור 29). <b>אף על פי פיו צר כל שהוא</b> – מי הקודש חדרו מן הסתם לטפי, אך בכמות קטנה, שכן פיו צר ולחץ האוויר שבתוכו מונע חדירת מים בכמות גדולה, ואפשר שכלל לא נכנס בו אפר, אף על פי כן<b> המים שבתוכו מקודשין</b> – המשנה מציעה דרך שבה ניתן להגביה את מפלס מי החטאת, וכך להגדיל את כמותם. לשם זה יש להכין מי חטאת עם מעט אפר, ואפשר להוסיף מים בכלי בדרך ההשקה הנזכרת. למעשה יש כאן פיתוח של דרך ההשקה המתוארת לעיל (פ"ה מ"ח).
<b>איור 29.</b> טפי (בקבוקון). כלי זכוכית, מאוסף מוסאיוף. הפתח הצר נועד לזילוף בשמים או מי הזיית חטאת.
<b>ואם היה ספוג</b> – נתון בתוך מי החטאת,<b> המים שבתוכו –</b> שספוגים בספוג, <b>פסולין</b> – הספוג איננו כלי, ולכן מים שספוגים בו אינם כשרים למי חטאת. <b>כיצד יעשה זולף עד שהוא מגיע לספוג</b> – במים שעד הספוג אפשר להשתמש במי החטאת,<b> נגע בספוג אפ על פי שהמים צפים על גביו כל שהן פסולין</b> – מלקדש בהם, כי הם מים שמוצו מן הספוג.
התוספתא מרחיבה את האפשרויות למעמד הקידוש: "(א) זלוף בידו וברגלו ובחרסין של שוקת, כשר, מפני שנתמלאו בכלי. (ב) נתן את האפר ואחר כך נתן את המים, פסול, ורבי שמעון מכשיר. (ג) מודה רבי שמעון שאם נתן את המים ואחר כך נתן את האפר וראוהו שהוא מרובה והוסיף עליו מים אחרים וצריך קדוש שני, <b>שאין מי חטאת עושין מי חטאת</b> אלא מתן אפר" (פ"ו ה"ג, עמ' 635<sup class="footnote-marker">8</sup><i class="footnote">הכלל חוזר גם במשנה, תמורה פ"א מ"ה; בבלי, שם יב ע"א.</i>). בתוספתא שלוש הלכות: הראשונה, מותר לזלף את האפר לכלי בידו או ברגלו או בחרס. בשנייה יש מחלוקת אם מותר לתת אפר לפני המים, ויש הסכמה שאסור להוסיף מים על מי החטאת, אלא אם כן מוסיף לאחרים עוד אפר. להלכה האחרונה חשיבות רבה ביותר. משתמע ממנה שאם יש בידי הציבור כלי של מי חטאת, ואין להם עוד אפר, אין הם יכולים להוסיף מים על המים הקיימים. כל זמן שיש מעט אפר אפשר להכין ממנו מים מרובים, אך אם נגמר האפר, אין דרך להרבות את המים. הדרכים היחידות הן אלו שנמנו במשנה: להניח טפי, כלי חרס, שבו מעט מים, או להשיק כלי מים עם כלי אחר שיש בו מי חטאת. ניתן להכניס לכלי של מי החטאת כלי כלשהו, וכך להעלות את מפלס המים ולגרום להשקה עם כלי אחר.
המשנה אינה מתארת טקס מפואר, ויש בה אפילו ביטויים למעשה של יום חול שבו הממלא אין לו מי שיחזיק את השפופרת, ונעשה שימוש בכלים פשוטים. מצד שני, דרישות ההלכה מכתיבות מעמד מתוכנן וטקסי. לממלא אסור לעשות כל פעולה נוספת, המילוי מתחיל מכלי מנוגב המוכן למילוי, וכאמור היו גם שפירשו שיש להטביל את הכלי לפני השימוש. הבאת הכלי נעשית בצורה מוגדרת תוך הגזמה בשמירת הטהרה של הכלי, הגזמה מבחינת הדרישות ההלכתיות הפורמליות. הבחירה בכלים הפשוטים הוסברה כדי לאפשר שמירת טהרה קפדנית עוד יותר. כללי ההלכה מכתיבים, אפוא, מעמד טקסי, אך אין תביעה למעמד מפואר, וכל הדיון הוא הלכתי, מבחינת אופיו החיצוני. המגמות למעמד מרשים, כאשר הן קיימות הן מוטמעות כצורך הלכתי. על המשמעות של בחירה זו עמדנו במבוא.
במקביל אנו מתרשמים שההלכות משקפות צורך לחסוך באפר. אי אפשר לשמור מי חטאת לזמן מרובה, שכן הם בבחינת "פצצת טומאה" שכל נגיעה בהם מטמאה, וכמו כן המים מתאדים. האפר הוא מוצר המצוי במחסור, שכן לא הייתה להם אפשרות לחדש את המלאי. הדרך היחידה הייתה להכין כלי, וכל פעם שמפלס המים יורד להשיקו כדי לחדש את המלאי. אנו מניחים שבעיה זו של קשיי שמירה הייתה אחד הגורמים לדעיכת היקפה של מצוות טהרה וממילא גם של אכילת תרומה.
מן הסתם הייתה בעיית היעדר אפר חטאת בכלל, וזמינותו בכל כפר בפרט, בעיה קריטית. מלאי אפר הפרה נפגע קשות במלחמת החורבן; אמנם שליש מהכמות נשמר בערי ישראל השונות, אבל רבות מהן חרבו במרידות. האפר לא חודש, ומפעם לפעם קטנה כמותו. ככל שקטנה כמות האפר כך היה קשה למיטהר הבודד להגיע למקום שבו נשמר האפר, ומן הסתם לא בכל כפר היה מלאי אפר. יש לצפות למלאי כזה בעיירות של משמרות הכהונה בגליל, וכל תושבי יתר הכפרים נדדו כדי להיטהר. כך נבין שמעמד הטהרה היה בלתי שגרתי, נדרשו הכנות וקביעה מוקדמת של מועד להתכנסות. הדמיון שלנו כבר מדמה טקס עמוס סממני כבוד ומחוות טקסיות, אך לאלו אין עדויות.

Mishnah 4

<b>נתן ידו או רגלו או עלי ירקות כדי שיעברו המים לחבית פסולין</b> – את המים החיים יש לשאוב לתוך כלי. נראה שהיו שהעדיפו את הזרמת המים לכלי כדי שהם יהיו מים חיים עד הרגע האחרון. עדות לכך יש גם בתוספתא: "מעיין היורד למכתשת ומבקש לקדש בה, מפסיק ומנגב וחוזר וממשיך אמת המים ומקדש" (פ"ה ה"ט, עמ' 635). משנתנו מציינת שלושה צירי מעבר של המים הפוסלים את המים, משום שכל אחד מצירי המעבר מקבל טומאה. אבל אם הסתייע להעביר מים ב- <b>עלי קנים ועלי אגוז כשירין זה הכלל דבר שהוא מקבל טומאה פסול</b> – כגון יד או ירק הראוי לאכילה (כגון עלי חסה שניתן להזרים עליהם מים),<b> ושאינן מקבל טומאה כשר</b> – אין במשנה עמדה ביחס לשאלה העקרונית האם המים צריכים לזרום באופן חופשי לתוך הכלי או שמותר לדלות אותם. בכך הסברנו את הרקע הרֵאלי למשניות ב-ד בפרק הקודם, וכן את התוספתא: "מלא דלי לשתות. חשב עליו עד שלא הגיע למים וערה, צריך לנגב. אם משהגיע למים חשב עליו, מערה ואין צריך לנגב. רבן שמעון בן גמליאל אומר אף אין צריך לערות" (פ"ה ה"ד, עמ' 634). אפילו המשנה לעיל (פ"ג מ"ג) המתארת מילוי מי חטאת מוקפד בצורה מופרזת ביותר אינה תובעת שהמילוי יהיה בהזרמה דווקא, ואולי אף מעדיפה שאיבה בכלי (אבן). אם כן, דלייה היא דרך לגיטימית לכל הדעות, וכן בתוספתא: "זלוף בידו וברגלו ובחרסין של שוקת כשר, מפני שנתמלאו בכלי" (פ"ו ה"ג, עמ' 635). על כן אפשר שהתוספתא מדברת על המקרה שבמשנה, ו"זלוף" פירושו הטיית מי האמה לכלי – והתוספתא חולקת על משנתנו. יצוין שלעיל העדפנו לפרש ש"זלוף" משמעו הזלפת האפר לכלי, ופירוש זה מתאים יותר לפועל "זלף" (למשל לעיל משנה ב).

Mishnah 5

<b>המפנה את המעין לתוך הגת או לתוך הגבי פסולין לזבים ולמצורעים ולקדש מהן מי חטאת מפני שלא נתמלאו בכלי</b> – הגת משמשת בדרך כלל לדריכת הענבים, אך במקרה זה היא משמשת כמעין ברֵכה קטנה. המים בגת ובגבים פסולים למי חטאת משום ששני אלה אינם נקראים כלי, וליטול מהם למי חטאת אסור משום שהמים שאובים. כמו כן אין לזב לטבול במי הגת ואין למצורע ליטול ביום טהרתו ממימיו כדי לתת בהם את דם הציפור השחוטה. המשנה מעדיפה כלי על פני הזרמה מלאכותית, בניגוד בולט להלכות טהרה בכלל שבהן מים זורמים נחשבים למים המעולים והטהורים ביותר. בכלים הלכתיים קשה להסביר שינוי זה מהנורמות ההלכתיות הרגילות, ונראה שהשאיפה לכלי נובעת מהרצון להציג טקס ולא להסתפק בתנאי הטבע. על הרצון לטקס עמדנו בפירושנו לפרק ג. במשניות כאן מדובר בהוויה הכפרית (ראו הערת הסיום לפרק הקודם), אך עדיין שואפים לטקס מרשים.

Chapter 7



Mishnah 1

<b>משנתנו עוסקת באיסור מלאכה בשעת קידוש המים. בפירושנו לפ"ד מ"ד הובאה התוספתא: "כל מעשיה מלאכה פוסלת בהן, חוץ מאסיפת אפרה והזאת מימיה" (פ"ד הי"א, עמ' 634). כלומר, אחרי הטקס מותר לעסוק במלאכה צדדית בעת איסוף האפר ובעת השימוש במי החטאת. בספרי זוטא מוסברת ומוגבלת ההלכה: " 'ושרף את הפרה לעיניו' שיהיו עיניו בה, שלא יעשה בה מלאכה, ואם עשה בה מלאכה פסלה. כשאמר 'חקה' רבה הממלא, והמקדש, שיהיו עיניו בה, שלא יעשה בה מלאכה, ואם עשה בה מלאכה פסלה. יכול אף האוסף, כשאמר 'חקה ריבה' אמר 'זאת' יכול אף המקדש והממלא? אמר אשר צוה ה' את משה" (ספרי זוטא, יט ב, עמ' 300)<sup class="footnote-marker">1</sup><i class="footnote">איסור המלאכה מופיע גם בספרי דברים, קכד, עמ' 155.</i>. איסור המלאכה הועבר ממעמד שרפת הפרה והורחב גם לשלבי הכנת מי החטאת.</b>
<b>חמשה שמלו חמשה חביות לקדשן חמשה קידושין ונימלכו לקדשן קדוש אחד</b> – ונמלכו למלא מחמש החביות חבית אחת, ואותה יקדשו, כלומר יניחו בתוכה אפר. ההלכה אינה רואה פסול בכך שהמים החיים יישאבו לכלי וממנו יועברו לכלי אחר, לפני הנחת האפר, או גם לאחריה. <b>לקדשן קידוש אחד</b> – החמישה ממלאים חבית אחת לקידוש אחד, <b>ונימלכו לקדשן חמשה קידושין</b> – לחלק את המים לחמש חביות, שכל אחת תשמש לקידוש,<b> הרי כולן כשירין</b> – שהרי המילוי היה לשם מצווה, והקידוש נעשה כהלכתו. השינוי בשיטת הקידוש, מחמש חביות לאחת ולהפך, אינו פוסל ואינו מהווה הפרת הכוונה או הפסקה במעשה. אולם <b>יחיד שמילא חמשה חביות לקדשן חמשה קידושין ונימלך לקדשן קדוש אחד אין כשר אלא אחרון</b> – חמישה קידושין הם חמישה מעשים נפרדים. בפועל הוא מילא חבית אחת ובמקום לקדש מיד את המים (להניח בהם אפר) הפסיק כדי לעשות מלאכה אחרת. אמנם המלאכות האחרות גם הן נועדו להכנת מי חטאת, אבל העיסוק הבו-זמני במלאכה אחרת פוסל אותם. ברם, לאחר שמולאה החבית האחרונה הוא מיד קידש את מימיה, ולא נעשתה בינתיים מלאכה. ראשונים נחלקו אם ההפסק פוסל משום שהוא נחשב כמלאכה (רמב"ם), או משום שיש בו היסח דעת (ראב"ד), וכפי שנראה להלן שניהם יכולים להביא לדבריהם סיוע ממשניות הפרק. דומה שעבור התנאים לא היה הניסוח מחודד ושני הרכיבים נאסרו.
<b>לקדשן קידוש אחד</b> – יחיד מילא חמש חביות, וכל החביות הן לשם קידוש אחד, אין כאן מלאכת חוץ, שכן גם אם הפסיק לצורכי מילוי מים נוספים זו מלאכה לשם המצווה,<b> ונימלך לקדשן חמשה קידושין</b> – החליט לעשות מהן חמישה קידושין נפרדים. לאחר כל מילוי הוא קידש, כלומר פיזר אפר. נמצא שלאחר המילוי הראשון הפסיק לצורך מלאכה אחרת (מילוי חבית שנייה), וכל מילוי של כל חבית הוא מלאכה נפרדת, ולכן <b>אין כשר אלא זה שקידש ראשון</b> – לפי מינוח המשנה היה כאן מילוי וקידוש (פיזור האפר) ללא הפסק. חמש החביות מולאו כהלכה, שכן כיוון לקדשן קידוש אחד, ברם במקרה השני כיוון שהוא נמלך לקדשן לחמישה קידושין רק הקידוש הראשון נעשה ללא הפסק. <b>אמר לאחד קדש לך את אלו</b> – הכנתי חמש חביות לקידוש אחד, והרי הן לפניך, קדשן לך; רק החבית הראשונה קדושה. <b>אין כשר אלא ראשון</b> – רק בו יש רצף בין המילוי לקידוש ללא עבודה מפסיקה. הראשון מילא חמש חביות, החבית הראשונה קודש, והשני בא והניח בה אפר. הראשון אמנם המשיך לעבוד, אבל עבודתו היא מחוץ למעשה הקודש. יתר החביות מולאו מילוי של חול, שהרי זו עבודה שלא לצורך קידוש מי חטאת. אפשר גם לפרש שבשעה שהשני קידש את ארבע החביות האחרונות הפסיק ביניהן הקידוש הראשון, לכן מימיהן פסולים. <b>קדש לי את אלו</b> – אם הממלא מבקש שחברו יקדש עבורו את חמש החביות, <b>הרי כלם כשרין –</b> לפי הכלל שבתוספתא, שהממלא שלא כהלכה (כגון שעסק באותו זמן בעבודה אחרת) פוסל לו ולאחרים, אבל המקדש ועשה מלאכה פוסל רק לעצמו. וזה לשון התוספתא:
1. "מלא לעצמו באחת ידו ועשה מלאכה באחת ידו
2. וקדש לעצמו באחת ידו
3. מילא וקדש
4. קדש ומילא לעצמו בשתי ידיו כאחת
כולן פסולין.
1. מלא לאחר באחת ידו ועשה מלאכה באחת ידו
2. קדש לאחד באחת ידו ועשה מלאכה באחת ידו
3. מלא וקדש
4. קדש ומלא לאחד בשתי ידיו כאחת, אם לו – כשר, אם לאחר – פסול" (פ"ו ה"ד, עמ' 635).
בתוספתא כלולות שתי ברייתות מרובעות המביאות את כל המקרים השונים, ועיקרה ההבדל בין עשיית מלאכה בעת קידוש לאחרים (אינה פוסלת) לבין עשייתה בעת מילוי לאחרים (פוסלת) – כמובהר בטבלה. התוספתא מסכמת: "זה הכלל כל מלאכה שיש עמה מלוי, בין לו ובין לאחר, פסול. ושאין עמה מלוי מלאכה שלו פסול ושל אחר כשר" (שם ה"ה).
מן הראוי להעיר שמבנה התוספתא המקבילה לפרקנו סבוך. יש בה סדרה של ברייתות ריבועיות המשתדלות לסכם את כל המקרים. המבנה מזכיר את פרק ט במסכת אהלות (פרק הכוורת) שמנסה לסכם מכלול אפשרויות שלם מכל כיווניו וצדדיו. התוספתא ערוכה טוב מהמשנה, בנויה בצורה ספרותית, ומכילה כללים משפטיים. שלושת אלו הם סימני איחור ופיתוח של ההלכה.
עשיית מלאכה בעת קידוש ומילוי
הכלל מנחה את המשניות שלנו, אך נראה שאינו מוסכם על הכול, וכן שנינו באחת מההלכות בתוספתא השקועה בתוך סדרה ארוכה של מקרים: "קדש לו ולאחר בשתי ידיו זה אחר זה, שלו כשר ושל אחר פסול" (פ"ו ה"ח, עמ' 636). שלו כשר, משום שהמלאכה באה לאחר סיום קידוש המים, אבל של האחר פסול, משום שעשה מלאכה (קידוש לעצמו) בין המילוי של האחר לקידוש של האחר. זאת בניגוד לתוספתא לעיל הקובעת שמלאכה שאין עמה מילוי מים אינה פוסלת את מימיו של אחר.

Mishnah 2

<b>הממלא באחת ידו ועושה מלאכה באחת ידו</b> – עם המילוי נעשתה מלאכה ביד השנייה,<b> הממלא לו ולאחר</b> – גם כאן נעשתה מלאכה במקביל למילוי שלו, הוא מילא מים לאחר,<b>או שמילא לשנים כאחת</b> – ביד אחת מילא מים לשני אנשים, <b>שניהן פסולין</b> – שני הכדים המלאים, שהרי עשה מלאכה עם המילוי, <b>שהמלאכה פוסלת במילויי בין לו בין לאחר</b> – המשנה מנוסחת כך שבהמשך, משנה ג, יהיה ברור ההבדל בין מילוי לקידוש. אנו הצגנו את ההבדל כבר במשנה הקודמת, וציטטנו את התוספתא המקבילה. למשנה מבנה ריבועי שבו צלע אחת חסרה, משום ש"ממלא לו ולאחר" זהה ל"ממלא לאחר ולו".
ההלכות של כל סדרת המשניות מרוכזות בטבלה:
ההלכות במשנה

Mishnah 3

<b>המקדש באחת ידו ועושה מלאכה באחת ידו</b> – כמו במשנה ג, אלא שכאן מדובר בפיזור האפר (קידוש),<b>אם לו פסול</b> – שכן מלאכה (בשלו) פוסלת בקידוש,<b> ואם לאחר כשר</b> – מי החטאת של השני קדושים, שכן מלאכה שלו אינה פוסלת את הקידוש של חברו, כפי ששנינו במשנה א. <b>המקדש לו ולאחר</b> – הקידוש השני נחשב למלאכה, <b>שלו פסול</b> – מלאכה שלו פוסלת את האפר שלו. המלאכה היא קידוש האפר של השני,<b> שלאחר כשר</b> – מלאכה שלו אינה פוסלת את הקידוש של חברו. <b>המקדש לשנים כאחת שניהן כשירין</b> – שהרי מלאכה לאחר אינה פוסלת בקידוש. כאמור במשנה א, בתוספתא מובאת גם הלכה חולקת שלפיה מלאכה שלו פוסלת לאחר גם בקידוש מים.
נמצאנו למדים שהכלל בתוספתא אינו מכיל את כל המקרים. במבוא הכללי לפירוש המשניות הצענו שחזור היסטורי המתאים להלכות רבות.
בשלב א נקבעה סדרת פרטים, אצלנו היא מופיעה במשניות. ההכרעות שנתקבלו בציבור או בבית המדרש בעיקר לפי התחושה האינטואיטיבית. במקרה זה ההלכה נקבעה לפי התחושה האם נשמרים כללי הטקס וההוד הציבוריים. אפשר גם שההכרעות לא היו אחידות והושפעו מצורכי המקום והשעה.
בשלב ב נוסח כלל משפטי המתאים לרוב המקרים. הנימוק משנה את אופיו מיסוד חברתי לניסוח משפטי. ההכרעות לא היו תמיד לכידות, ולכן לכלל יש יוצאים מהכלל. במקרה שלנו הכלל המשפטי מצוי בתוספתא ובטבלה שהכנו, אך יש לו יוצאים מהכלל.
אי אפשר להוכיח שכך בדיוק התנהל התהליך במקרה שלנו. אפשר שלפנינו פעולות שנעשו במקביל (מחלוקת רגילה), אבל קשה להניח שהכלל שבתוספתא קדם למשניות העוסקות במקרים הפרטיים, שכן אם כך היה הייתה המשנה מתייחסת אליו, וכל ההכרעות היו נעשות לפי הכלל הפשוט.

Mishnah 4

<b>למשנה צורה מרובעת:
1. קדש לי ואקדש לך – הראשון כשר
2. מלא לי ואמלא לך – האחרון כשר
3. קדש לי ואמלא לך – שניהם כשרים
4. מלא לי ואקדש לך – שניהם פסולין.
כך ברוב עדי הנוסח (הציטוט לפי כתב יד פרמא). בכתב יד קופמן נפל שיבוש: שורה נשמטה ונעשה ניסיון לתיקון חלקי.
<b>קדש לי ואקדש לך</b> – שני ידידים מילאו לעצמם מים כדי להכין מי חטאת, ואחד מהם הציע שכל אחד יקדש את מימי חברו, <b>הראשון כשר</b> – היה כאן מילוי ומיד אחריו קידוש (כולל דיבור לצורך הקידוש), ואין זו הפסקה (ראו להלן), אבל הקידוש השני פסול שכן הבעלים של המים עשו מלאכה וקידשו את מי החבר. <b>מלא לי ואמלא לך שניהן כשירין</b> – בשוליים כתוב בכתב קלוש: "הראשון כשר", ובכל יתר עדי הנוסח מצוי הנוסח "האחרון כשר". בכתב יד קופמן נשמט המשפט "האחרון כשר קדש לי ואמלא לך", וברור שנשמט מפאת הדומות. כאמור, שני הידידים עומדים לפני התחלת העבודה ומחליטים שכל אחד ימלא את כדו של חברו. הראשון מילא והמילוי פסול, שכן הפסיק בין הקידוש שלו למילוי שלו; המילוי של השני כשר, שכן אחריו בא מיד הקידוש שלו ואין כאן הפסק.
<b>קדש לי ואמלא לך שניהן כשירין</b> – לאחר שכל אחד מילא לעצמו מילוי כשר, הראשון מבקש "קדש לי" והקידוש כשר, שכן אין בו כל פגם, הוא תחילת המעשה, ואפילו אם תהיה מלאכת חול בהמשך אין היא פוסלת את הקידוש של השני. גם המילוי של השני כשר, שכן לא נעשתה עמו מלאכת חול; אף שיש פגיעה ברצף הכנת מי החטאת אין כאן מלאכת פסול.<b> מלא לי ואקדש לך שניהן פסולין</b> – ראובן (הראשון) מילא לעצמו ולשמעון. המילוי עצמו כשר, אך שמעון שהוא בעל המים (השני) לא קידש מיד את שלו, אלא את של חברו ראובן, ומלאכה זו של שמעון פסלה את המים שלו (של שמעון). שמעון קידש (פיזר אפר) על מימיו של ראובן. מהלך זה כשלעצמו כשר, אבל מימיו של ראובן נפסלו משום שהוא עשה מלאכה ומילא מים לשמעון לפני שקידשו ממימיו.
השתלשלות האירועים לפי הסברנו:
1. ראובן מילא לעצמו – המילוי כשר
2. שמעון אמר "מלא לי ואקדש לך" – מן הסתם אמירתו של שמעון אינה פוגמת את מעשהו של ראובן
3. ראובן מילא לשמעון ובכך פסל את המילוי הקודם (מספר 1)
4. שמעון קידש לראובן, היינו פיזר אפר על המים של ראובן שכבר נפסלו, ובזה פסל את המים שלו במלאכת חולין<b>.</b> 
מבחינת ההלכה המשפט האחרון למעשה מיותר, וברור מעצמו, מטרתו רק להשלים את הרביעייה של המקרים.
הניסוח של המשנה מרובה פרטים עד כדי התשת הלומד. זה סיכום של בית מדרש הבא להעמיס פרטים רבים ככל האפשר והם מסודרים בקבוצות ריבועיות. זהו סגנון האופייני להתעסקות לוגית המנסה למצוא נוסח קצר המרכז את כל האפשרויות. כאמור, התוספתא ממשיכה בסיכומים בנוסח זה לאורך פרק וחצי. אחד הנוסחים בתוספתא הוא: "מלא לי ומלא לך, קדש לי וקדש לך – כולן כשרים" (פ"ו ה"ח, עמ' 636). המקרה השני הוא המקרה של המשנה, אך הדין שונה. אפשר שלפנינו מחלוקת, ואפשר שמדובר במקרים שונים: בתוספתא מדובר במקרה שכל אחד התבקש רק לקדש לשני לאחר שהמים היו מוכנים, והקידוש נעשה עובר למילוי. בפועל המקרים במשנה ובתוספתא מתוארים בקצרה, ואפשר להוסיף להם פרטים שיהפכו את המים לפסולים או שיכשירו את המים – ואין לדבר סוף.
הראשונים נחלקים מהו הגורם הפוסל את המים. הרמב"ם מעמידו על המלאכה, אסור שמלאכה תפסיק את רצף מעשי הקודש (הלכות פרה פ"ז ה"ג); אבל הראב"ד, בהערותיו לרמב"ם שם, רואה את הפסול בהסחת הדעת. ניסוחו של הרמב"ם מתאים לרוב ההלכות ולנוסח התוספתא שהבאנו, עם זאת הסברו של הראב"ד משלים את התמונה והוא נחוץ לבניית ההלכה. שהרי מלאכת קודש אינה מהווה הפסק מלאכה, והרי ראינו שאפילו קידוש מים של אחר מהווה הפסק מלאכה – על כן נדרש ההסבר המשלים של הסחת דעת (הפסקה). ניסחנו את הדברים בלשון המשפטית הרגילה בהלכה התלמודית, אך דומה שהמשנה לא נתנה דעתה על דקדוקי חלוקה משפטית זו. מבחינתה של המשנה נדרש מעמד רצוף ומכובד שבו כל אדם עוסק בשלו בקדושה ובשתיקה תוך ריכוז מרבי. הכלל שיש הבדל בין הסחת דעת במילוי לבין הסחת דעת בקידוש המים מעיד על חשיבה משפטית ברמה תֵאורטית, ולא מצאנו אותו במשנה בהקשר למי חטאת<sup class="footnote-marker">2</sup><i class="footnote">הסחת דעת מתרומה משמעה שהבעלים הפסיקו להשגיח על טהרתה, ראו תוס', טהרות פ"ח הט"ו, עמ' 669; ירו', תרומות פ"ח ה"ד, מו ע"ב, ועוד; בבלי, פסחים לד ע"א, ועוד.</i>.
כאמור, בתוספתא הכלל שונה במקצת, או נכון יותר יש בה סייגים מתי אחד פוסל את מי חברו, והכלל הקדום הזה אינו מכיל את כל המקרים.

Mishnah 5

<b>הממלא לו ולחטאת</b> – מי שממלא שני דליים מים, אחד לעצמו, וזו מלאכה לכל דבר, ואחד כדי לקדש בו מי חטאת,<b> ממלא את שלו תחילה</b> – כדי שהמלאכה לא תחצוץ בין המילוי לקידוש. שתי פעולות אלו אמורות להיות רצופות, כפי שראינו בפרק הקודם,<b> וקושרו באסל</b> – גם הקשירה באסל, במוט שנושאים בו מים, היא מלאכה,<b> ואחר כך ממלא את שלחטאת ואם מילא את שלחטאת תחילה ואחר כך מילא את שלו פס</b> [<b>ו</b> ]<b>ל</b> – המים לחטאת פסולים, כיוון שנעשתה מלאכה מודעת בין המילוי לקידוש.<b> נתן את שלו לאחריו ואת של חטאת לפניו</b> – האסל הוא כלי שיש לו שני דליים משני צדדיו, והאדם נושא אותו על כתפיו, תוך ניצול שיווי המשקל שבין שני הצדדים (איור 30).
כמו כן: "וכן האסל שהוא נתון על גבי התנור, ובו שני קללות אחד מיכן ואחד מיכן" (להלן פ"י מ"ד). בדרך כלל קשורים לאסל שני דליי מים, אבל במקרה זה קשורים אליו שני סלים ובהם כלים, כמו באיור. גם ממשנתנו עולה שיש באסל שני כלים התלויים על מוט ארוך למדי<sup class="footnote-marker">3</sup><i class="footnote">וראו פירושנו לאהלות פט"ז מ"א, ששם יש לגרוס "האסל" ולא "הסל" כבדפוס.</i>. מבחינה פיזית, אם אין על המוט שני כדים שוֵוי משקל קל יותר לשאת את הסל שמאחוריו. הוא מניח ידו על המוט ובכך מאזנו. לעומת זאת אם הכלי הכבד נתון לפניו חייב הנושא לתמוך בו כל הזמן, וזו צורת הליכה שאינה נוחה. לכן הכלי שמאחור נחשב לכלי המאזן את הכלי הקדמי, ועצם נשיאתו היא מלאכה, ולכן, [<b>ו</b> ]<b>אם נתן את שלחטאת לאחריו פסלה</b> – שכן הוא עושה מלאכה בכלי של חטאת, שכן מי החטאת מאזנים את מימיו שלו. עם זאת ההלכה מקלה, שהרי אפשר היה לראות בעצם הנשיאה משום מלאכה, ושטיעון זה ישמש עילה לפסילת מי החטאת. <b>היו שניהן שלחטאת נתן אחד לפניו ואחד לאחריו כשר מפני שאי אפשר</b> – אי אפשר לשאת את הכדים באסל בדרך אחרת, או מפני שאפשר כך לאזן את המשקל, ואין כאן מלאכה בכד אחד בשביל השני. בלשון חכמים המילים "אפשר", "איפשר" ו"אי אפשר" לעתים משמען חיובי, ייתכן, ולעתים משמען על דרך השלילה. בתוספתא שנינו: "1. הממלא לו ולחטאת ממלא את שלו תחלה, וקושרו באיסל ואחר כך ממלא את של חטאת. 2. היה ממלא לשתות, ואי אפשר לו אלא אם כן היו שניהן באיסל, בין שמלא את שלו תחלה ואחר כך מלא את של חטאת, בין שמלא את של חטאת תחלה ואחר כך מלא את שלו, 3. נתן שלו לאחריו ושל חטאת לפניו, ואם נתן של חטאת לאחריו פסול" (פ"ז ה"ג, עמ' 636). המקרה הראשון והמקרה השלישי מצויים במשנה, ודינם זהה למשנה. המקרה השני אינו במשנה ולא נאמר מה דינו. אם קוראים את התוספתא ברצף הרי שגם המקרה השני כשר כמו הרישא של 3: "נתן שלו לאחריו" וכו'. אבל אפשר גם שלדעת התוספתא הכול אסור, ואזי בכך חולקת התוספתא ומחמירה שכל מצב שבו הכלי של החטאת נדרש לאיזון מי החטאת פסולים. בכך מצטמצמת המשנה (והדין הראשון בתוספתא) למקרה נדיר שבו מי החטאת אינם חלק ממערכת האיזון של האסל. דומה שלפנינו מחלוקת: לפי המשנה המים הרגילים מקלים על האיזון, ולכן מותר לשאת אותם עם מי החטאת, שהרי נשיאת מים היא אמנם מלאכה, כפי שברור מההגבלות על מיקום מי החטאת, אבל כלי המים מאחוריו הוא לצורך ההובלה, ואילו התוספתא מוכנה להובלת מי חולין רק אם אין הם משפיעים על האיזון.
המשנה מניחה בפשטות שהעברת מי החטאת, לשמירה בבית או להזאה, צריכה להיעשות בקדושה ואסור לעשות כל מלאכה בעת ההעברה, ואפילו לא מלאכה כבדרך אגב, אבל מלאכה שהיא לצורך ההעברה מותרת. מגמה זו מתבררת גם להלן (מ"ח ואילך).

Mishnah 6

<b>המוליך את החבל בידו לדרכו כשר</b> – לו עמדה משנה זו בפני עצמה צריך היה לבארה שמדובר באדם שהביא תחילה דלי למילוי מי חטאת ולאחר מכן הביא חבל כדי להעלות את הדלי. הבאת החבל אינה מלאכה הפוסלת את המים, כי היא נועדה לשאיבת המים. ברם כל המפרשים הקדומים פירשו, מן הסתם בעקבות הרמב"ם והר"ש, שמדובר במי שמחזיר את החבל לבעליו אחרי הדלייה. הסבר זה מקורו בניסוח התוספתא: "המוליך את החבל <b>לבעלים</b> כדרכו – כשר, ושלא כדרכו – פסול" (פ"ז ה"ד, עמ' 636). כנראה החבל קשור לדלי, ואגב דרכו להביא את מי החטאת לביתו הוא מחזיר את החבל לבעליו. שתי דרכים להבנת הביטוי "כדרכו": האחת, כשהחבל קשור לדלי הוא מהווה למעשה חלק מן הכלי, ואין זו מלאכה נוספת להחזירו לבעליו; האחרת, שבית החבר עומד בדרכו של השואב לביתו שלו, ואין בהליכתו תוספת שעשויה להיחשב למלאכה. <b>ושלא לדרכו פסול</b> – אם לא הלך בנתיב הקצר כדי לעבור דרך בית החבר ולהחזיר את החבל, או שהוא נשא את החבל בנפרד מהדלי, הרי זו מלאכה, ופוסלת את המילוי.<b> זה</b> – אחד משני המקרים הקודמים,<b> הלך</b> ליבנה <b>שלשה מועדות ובמועד השלישי היכשירו לו הוריית שעה</b> – בתוספתא נוסח מלא יותר של המעשה: "...הלכה זו עלו עליה בני אסייה שלשה רגלים ליבנה. ברגל השלישי הכשירו להן הוראות שעה" (פ"ז ה"ד, עמ' 636).
נפתח בצד ההלכתי. לא ברור אם מדובר במקרה הראשון, והסיפא חולקת על הרישא; כלומר הרישא סוברת שהמים כשרים, והסיפא פוסלת בדרך כלל את המים, אך בפעם הזו הכשירו כהוראת שעה. אם כן הוא, ניסוח הרישא אולי איננו מדויק, שכן מה שהותר פעם כהוראת שעה הפך להיתר כללי. או שמא מדובר במקרה השני, שהלך שלא כדרכו, וחכמי יבנה לא פסלו את המים, אף שהדבר אסור. גם לפי הסבר זה המעשה נוגד את הרישא: ברישא נאמר שהמים פסולים, ובסיפא יש הסכמה עקרונית לכך, אך ניתן היתר זמני (בדיעבד) מסיבה מקומית זו או אחרת.
<b>מעשים במשנה</b> 
המעשה מצטרף, אפוא, לסדרת מעשים המובאים במשניות רבות ובהם מעשה הסותר הלכה עקרונית שלפניו<sup class="footnote-marker">4</sup><i class="footnote">משנה, ברכות פ"א מ"א; פ"ב מ"ה; תרומות פ"ד מ"ג; מעשרות פ"ב מ"ה; עירובין פ"ד מ"ד; נדרים פ"ב מ"ג; פ"ה מ"ו; פ"ט מ"י; גיטין פד מ"ז, ועוד. לעתים המעשה מאשש את ההלכה העקרונית, כגון כלאים פ"ז מ"ה; פ"ד מ"ט; מעשר שני פ"ה מ"ט; שבת פט"ז מ"ז-מ"ח; עירובין פ"ד מ"א, ועוד. </i>. הבבלי שואל לעתים "מעשה לסתור?"; לעתים הוא מתרץ שאכן המעשה משקף דעה אחרת, ולעתים מוצא פתרון דחוק אחר<sup class="footnote-marker">5</sup><i class="footnote">כגון בבלי, ברכות טז ע"ב; פסחים עה ע"ב; נדרים מח ע"א; סוכה כח ע"ב, ועוד. </i>; בחלק מהמקרים הוא נעזר בשיטת "חסורי מחסרא" ומנסח דעה חולקת. בכל המקרים הללו הירושלמי מקבל בפשטות שהמעשה משקף דעה שונה במעט או בהרבה. ואכן לעתים קרובות אין המעשה הולם במלואו את ההלכה העקרונית, וזו דרכה של המשנה להצביע על המורכבות של ההלכה, ועל התאמות שנעשו בתנאי המעשה. עם זאת, במקרה של משנתנו איננו רואים בכך סתירה, או דעה אחרת, אלא שיש להבין את הניסוח של המשנה "והכשירו" במובן פחות פורמלי, כלומר שהמעשה אסור אבל המים לא נפסלו, ו"פסול" בסיפא הוא רק ביטוי נוקשה ל"אסור".
<b>אסיה/עסיה</b> 
המעשה שבתוספתא הוא אחד מסדרה ארוכה של מעשים במסורת הלימוד של הלכות מי חטאת. בתחום זה יש פחות מעשים ויותר מעין מעשים של "מורשת הלימוד", ועמדנו על כך במבוא.
אסיה נזכרת כמה פעמים בספרות, ונראה שהיא עציא – עציון גבר, לחוף אילת של ימינו. אווסביוס מזכיר את המקום באונומסטיקון בצורה "עסיה" או "עציה"<sup class="footnote-marker">6</sup><i class="footnote">אונומסטיקון לאווסביוס, מס' 163, עמ' 36; מס' 299, עמ' 62.</i>. ואכן, מהסיפור ביבמות (פט"ז מ"ד) משמע שעסיה זו שוכנת על החוף באזור של שליית ספוגים (אלמוגים). במקורות ההיסטוריים הלא יהודיים נזכרת העיירה כריכוז יהודי בתקופה הביזנטית, אבל בספרות חז"ל היא מופיעה כמרכז יהודי כבר בימי התנאים, מרכז שהיה לו קשר חזק עם המרכז שביהודה. בני המקום עלו ליבנה דרך קבע לברר שאלות הלכתיות (משנתנו והתוספתא לה; תוס', חולין פ"ג ה"י, עמ' 504; מקוואות פ"ד ה"ו, עמ' 656, ואולי גם משנה, יבמות פט"ז מ"ד). אחת השאלות שבשבילה עלו "שלש רגלים" (תוס', חולין שם) הייתה בדיני מקוואות, דבר המלמד על שמירת טהרה. השאלה במשנתנו היא בדיני מי חטאת, ואף היא מעידה על שמירת טהרה ועל הזיית מי חטאת באזור<sup class="footnote-marker">7</sup><i class="footnote">עסיה מצויה בחוץ לארץ (מבחינה הלכתית) ודיני טהרה אמורים שלא לנהוג בארץ העמים. על כך הרחבנו בנספח למסכת שביעית, וראינו שהתיחום ההלכתי של מצוות התלויות בארץ היה רופף ובעייתי.</i>. רבי מאיר נקלע ל"אסיא" ולא הייתה שם מגילה כשרה (תוס', מגילה פ"ב ה"ה); אמנם מדובר בימים הקשים שלאחר מרד בר כוכבא, אך הרושם הוא שמקובל לתאר את היישוב היהודי שם כמי שאינו ספוג בתרבות יהודית, ובכל זאת יש אף שם יהודים השומרים על פרטי פרטים בדיני טהרה. לפי המסורת בתוספתא בא רבי מאיר לאסיה לעבר את השנה, כנראה להודיע להם על כך. גם מסורת אמוראית נוספת מספרת על עיבור שנה שם (בבלי, סנהדרין כו ע"א), אבל ממסורות אחרות משתמע שרבי מאיר ברח לאסיה. בין כך ובין כך, רבי שמעון בר יוחאי ברח לשם, כנראה, כדי לחפש מפלט בימי גזרות הדת (בבלי, בבא מציעא פד ע"א), לבריחה זו יש רמז במדרש ספרי דברים (שנו, עמ' 423). בימי האמוראים אנו שומעים על חכם החי ופועל במקום, ויוצא להפלגה מ"אסיא" זו (בראשית רבה, ו ה, עמ' 45).
<b>עלייה לרגל ליבנה</b> 
בשלושת הסיפורים שבתוספתא (פרה, חולין ומקוואות – ראו לעיל) חוזר הביטוי המעיד על עלייה לרגל ליבנה, ומודגש שרק בפעם השלישית ענו להם. ייתכן שזה מטבע לשון ספרותי המעיד על התחבטות, אבל אין ספק שיש בו גם עדות לקשרים קבועים עם המרכז ביבנה, וגם עדות לנוהג לעלות לרגל למקום תורה בשלושת הרגלים. על כך אנו שומעים גם ממקורות אחרים. המשנה (סוכה פ"ב מ"ד) מזכירה את שלוחי המצווה השוהים בסוכות מחוץ לבתיהם, והתוספתא הבינה ששלוחי מצווה הם בעיקר אנשים ההולכים לבלות את החג אצל רבם; שכן היא מוסיפה ש"שלוחי מצוה פטורין מן הסוכה, אף על פי שאמרו אין שבחו של אדם להניח את ביתו ברגל" (תוס', סוכה פ"ב ה"א). התוספתא והתלמודים על אתר חושפים פרק מעניין בתולדות החברה היהודית. נראה שמקובל היה שתלמידים עולים לרגל לבית רבם, ובמיוחד תלמידים מן העבר שסיימו את לימודיהם אך שמרו על זיקה רוחנית לרבם. בפירושנו למשנת סוכה הרחבנו בכך.

Mishnah 7

<b>המכנן את החבל על יד על יד</b> – מעט מעט,<b> כשר</b> – המרים את הדלי או את החבית מהבור מושך את החבל כלפי מעלה וכורכו על אמת היד, תוך כדי הרמה הוא מסדר למעשה את החבל. שאיבה בדרך זו קלה יותר. הדרך החלופית היא למשוך את החבל בשתי הידיים ולהניח לו להשתרך על הקרקע. בדרך הראשונה יש גלילה מסודרת של החבל וכריכתו על היד, אולם גלילת חבל זו איננה בבחינת מלאכה הפוסלת את המים, שכן זו דרך הרמה סדורה ומקובלת, והיא מעצבת אירוע מוקפד וטקסי. <b>ואם כיננו באחרונה פסול</b> – אם בעת ההרמה הניח לחבל להשתרך, אסור לו לכרוך אותו על ידו לפני גמר המילוי והקידוש, שכן זו נחשבת למלאכת סידור; ואם כרך – המילוי פסול. <b>אמר רבי יוסה לזה היכשירו הוריית שעה</b> – לדעת רבי יוסי למעשה זה רמזה המשנה הקודמת. התנאים בני דור אושא זוכרים אפוא מעשה מדור יבנה, שהותר כהוראת שעה, אך חולקים מה היה המעשה המדויק. בתוספתא נאמר: "אמר רבי יוסי, לא לזה הורו אלא למעלה את החבל וחזר ובנאו<sup class="footnote-marker">8</sup><i class="footnote">"בנאו" משמעו "כיננו", כלומר סידר את החבל כריכות כריכות. </i> באחרונה, הורו לו שהוא כשר לשעבר, ופסול לעתיד לבוא" (פ"ז ה"ד, עמ' 636). "כשר לשעבר ופסול לעתיד לבוא" משמעו שהוכשר בהוראת שעה, אך אסור בדרך כלל – רבי יוסי חולק על הרישא, ולדעתו ההיתר הזמני הפך במשנה להיתר גורף.
<u>סיכום מלאכה בזמן קידוש מי חטאת</u>
במשנתם של התנאים אין, אפוא, מחלוקת על עצם איסור המלאכה בשעת ההכנה של מי חטאת. האיסור חוזר גם במקבילות (כגון תוס', בבא קמא פ"ו הי"ז; בבלי, גיטין נג ע"א). המחלוקות הן רק בהגדרת המלאכות השוליות, אם הן נחשבות למלאכה הפוסלת את המים, או שיש לראותן כמלאכה של שאיבת המים – ולכן הן מותרות.

Mishnah 8

<b>המצניע את החבית</b> – לפני שמילא בה מי חטאת,<b> שלא תישבר או שכפייה על פיה על מנת לנגבה</b> – לייבשה,<b> למלות בה כשר</b> – לפני שמילא את החבית במים. המשנה מניחה שטקס קידוש המים מתחיל למעשה בהכנת החבית. על מגמה זו עמדנו כבר לעיל. בפרק ה (מ"א) דובר על הכנת הכלי בטהרה מרבית, כולל צריפתו הראשונית בכבשן ושמירה עליו, ובמשנה ד דובר על התחלה של מעמד הקידוש על ידי השלמת הכלי. בכל ההלכות הללו ניתן ההסבר הפורמלי של שמירת הטהרה, אך אנו הסברנו זאת גם (או בעיקר) ברצון להגדיל את המעמד הציבורי ובהרחבתו. במשנתנו אין הנימוק של הטהרה מופיע. המשנה מתנגדת להרחבת המעמד; לדידה, לפני המעמד עצמו ניתן לעשות בחבית מה שרוצים. נוטלים אותה מהיכן שנוטלים, ומשתמשים בה. לדעה זו ניתן להשתמש למי חטאת בכל כלי טהור אשר נשמר בטהרה. על עמדה זו שמענו בראשית פרק ה, שם סובר רבי יהודה שמביא כלי מן הבית, וחכמים אחרים דרשו להביאו ישירות מכבשן היוצרים. משנתנו היא אפוא לשיטת רבי יהודה, ולדעת החולקים עליו לא רק שצריך שמירת טהרה מוקפדת ופומבית יותר, אלא גם מעמד ציבורי ארוך יותר. <b>להוליך בה את הקדוש פסול</b> – לאחר שמילה את מי החטאת צריכה החבית להישמר בפומבי ואין די בהצנעה, ואם הצניעה המילוי פסול. <b>המפנה חרשים מתוך השוקת</b> – השוקת מנותקת ומשמשת ככלי להכנת מי החטאת (לעיל פ"ה מ"ז-מ"ט; פ"ו מ"ז). אם – מפנה,<b> בשביל שתחזיק מים הרבה כשרין</b> – זו מלאכה לצורך הכנת מי החטאת, והמים כשרים. עצם השימוש בשוקת שיש בה כלי חרס שבור מעידה על מעמד פחות מהודר, ואין בו ההקפדה שפגשנו על פומביות ועל חגיגיות,<b>אם בשביל שלא יהו מעכבין אותו בשעה שהוא זולף את המים פסול</b> – לאחר שמי החטאת מוכנים נותרו בשוקת חרסים, והוצאתם נועדה להקל על דליית המים מן השוקת – הוצאת החרסים היא בבחינת מלאכה ופוסלת את המים. מהמשנה משתמע בבירור שגבול מעמד הכנת מי החטאת מתחיל בלקיחת הכלי (לדעת חלק מהתנאים, אך לא לדעת משנתנו), ומסתיים במילוי הכלי במי חטאת מקודשים, לאחר מכן מפוזר מעט אפר על המים, האפר שוקע ומי החטאת מוכנים. המעמד מסתיים בהבאתו של הכלי ובו מי החטאת לבית לשמירה או להזאה (ראו להלן).

Mishnah 9

<b>מי שהיו מימיו על כתיפו והורה הורייה</b> – המעביר את מי החטאת המוכנים ממקום המילוי לביתו גם הוא אסור בכל מלאכה, וכולו צריך להיות מוקדש למשימתו. אם בדרכו הוא ענה על שאלה בהלכה פסל את מימיו, שכן גם העברת המים נעשית בטקסיות הכוללת הלכות והגבלות, ואסור לו לעשות מלאכה בזמן הליכתו לביתו. כך עולה גם ממשנה ה. "הורייה" בספרות חז"ל משמעה פסיקת הלכה. <b>והראה לאחרין את הדרך</b> – גם להראות לשואל את הדרך הוא בבחינת "מלאכה", או היסח דעת. כפי שראינו בראשית הפרק נחלקו ראשונים מהי ההגדרה הקובעת את פסילת המים, "מלאכה" או "היסח דעת" – דומה שבמשנתנו רכיב היסח הדעת הוא המכריע. <b>והרג נחש ועקרב</b> – שראה במקרה בדרך, [<b>ו</b> ]<b>נטל אוכלים להצניען פסול</b> – כל אלו בבחינת "מלאכה" או היסח דעת, ופוסלים את מי החטאת. בפועל צועד לו בעל מי החטאת מוקף "שומרים" המונעים ממנו את הצורך לדבר או להסיט אבן מדרכו, והעברת מי החטאת הופכת למעין מצעד דתי, <b>אוכלין לאוכלן כשר</b> – שהרי אכילה בזמן ההליכה היא לצורך ההליכה, אין דורשים ממנו סיגוף,<b> הנחש והעקרב שהיו מעכבין אותו כשר</b> – "מעכבין", כלומר מסכנים אותו בהליכתו, מותר לו לגרשם או להרגם. <b>אמר רבי יהודה זה הכלל כל דבר שהוא משם מלאכה בין עמד בין שלא עמד פסול</b> – הר"ש והרמב"ם מפרשים שרבי יהודה מסייג את הרישא ומבחין בין מלאכה ממש לבין הורה הורייה שאיננה מלאכה ממש. כלומר, הוא חולק על הרישא. <b>ודבר שאינו משם מלאכה עמד פסול ואם לא עמד כשר</b> – דבריו של רבי יהודה סוכמו בטבלה. ברישא לא מופיעה האבחנה בין עמד ללא עמד, ואף לא האבחנה בין מלאכה ממש למלאכה אחרת. אדרבה, בעל הרישא פוסל כל הפסקה אלא אם היא לצורך הובלת המים, וכן יוצא מהמשך המשנה, ולפיכך יש מקום לפרש שרבי יהודה חולק על הרישא. עמדתו של תנא קמא סומנה בטבלה בסוגריים.
מלאכה פוסלת בעת הובלת המים לדעת רבי יהודה
בתוספתא שנינו: "מי שהיו מימיו על כתפיו. מיאנה בפניו<sup class="footnote-marker">9</sup><i class="footnote">התוספתא מהלכת בשיטה שבה המיאון והחליצה צריכים בהכרח להיעשות לפני חכם, אך לא בבית דין. ראו פירושנו ליבמות פי"ב מ"א; פי"ג מ"א.</i>, וחלצה בפניו, והרצה סלע לאחר, והראה דרך לאחר, אם עמד פסול, אם לא עמד כשר. אמר רבי יהודה זה הכלל, דבר שהוא משום מלאכה בין שעמד בין שלא עמד פסול, דבר שאינו משום מלאכה עמד פסול לא עמד כשר" (פ"ז ה"ו, עמ' 636). תנא קמא סבור שהאבחנה היחידה היא בין עמד ולא עמד. במשנה הגורם המבחין הוא עשיית מלאכה, ובתוספתא רבי יהודה מציג עמדת ביניים. שני הגורמים קובעים: מלאכה תמיד פוסלת, ואם אין זו מלאכה ממש פסול רק אם עמד<sup class="footnote-marker">10</sup><i class="footnote">להבנת המשנה כמחלוקת או כניסוחים משלימים נשוב להלן בסוף משנה יב.</i>.
אם הנושא את מי החטאת נשאל שאלה הלכתית, אסור לו לענות. הדברים אינם נאמרים במפורש, אך משתמע מהם שהמוביל הוא חכם, ולאו דווקא הכוהן. להלן (פי"ב מ"י) נעסוק בהרחבה בשאלה האם הכוהנים הם שמילאו את כל מלאכות מי החטאת, או שהכוהנים נטלו בעבודה זו תפקיד מרכזי ושיתפו את כלל ישראל במקצת עבודות. ואכן, ניתן לעמוד על המתח בין חכמים לכוהנים בשאלה זו. חכמים רצו לשתף את כלל ישראל (ואת עצמם) בעבודת הקודש, ואילו הכוהנים ראו בכך "מונופול" שלהם. משנתנו אינה עוסקת בכך במפורש, ואולי היא מנותקת מוויכוח חברתי זה, ורק אנו ברגישותנו למתח החברתי "חושדים" במשנה סתמית כאילו היא קשורה לנושא. עם זאת, הביטוי ברישא "הורה הורייה" מעניק את הרושם שהנושא הוא תלמיד חכם, גם אם הדבר לא נאמר במפורש. אם אכן יש במשנה רמיזה חברתית, יש להסביר את הדבר במסר הסמוי של חכמים. הם מנסים לבזר את התפקידים לכלל ישראל, ולהעמיד את עצמם בשורה הראשונה של המקיימים מעמד מכובד זה<sup class="footnote-marker">11</sup><i class="footnote">ראו בהרחבה במבוא למסכת נדרים.</i>.
המשנה מדגימה את ההלכה במי שנוטל מים על כתפו. זו כמובן אחת מהדרכים לנשיאת חפצים. במשנה הקודמת נזכרת הנשיאה באסל המתאימה לנשיאת זוג חפצים בשיווי משקל. המשנה בשבת (פ"י מ"ג) מונה כמה דרכי נשיאה רגילות וזו (על כתפו) היא אחת מהן<sup class="footnote-marker">12</sup><i class="footnote">ראו פירושנו לשבת פ"י מ"ג. </i> (ר' לעיל איור 31).
לסיכום: מן המשנה עולה שהובלת המים היא חלק מהמעמד הדתי, המוביל נדרש להינתק מסביבתו ולהתמסר להובלת המים בקפידה, הוא אינו עוסק בשום מלאכה ואינו מתקשר עם סביבתו. במבוא הרחבנו את הדיון במשמעות הדתית והחברתית של הלכות אלו.

Mishnah 10

<b>המוסר את מימיו לטמא</b> – לשמור עליהם,<b> פסולין</b> – המים לא נטמאו, שהרי אם הם נטמאו ודאי שהם פסולים למי חטאת. המים נתונים בכלי סגור, והטמא לא נגע בהם אלא רק שמר עליהם, <b>ולטהור כשירין</b> – מסרם לשמירה לאדם טהור לחטאת, המים כשרים. <b>רבי אליעזר אומר אף לטמא כשירין אם לא עשו הבעלים מלאכה</b> – רבי אליעזר מהלך בדרכו ההלכתית שבה מהלך גם רבי יהודה (ראו לעיל), שהמים פסולים רק אם הם נטמאו באחת מדרכי הטומאה, או שממלא המים עשה מלאכה בעת שמירתם. ברם, התנא קמא תובע שגם שמירת המים תיעשה על ידי איש טהור, אין כאן דרישה רק בתחום ההקפדה ההלכתית אלא בעיקר בתחום הכבוד והמעמד. המשנה מעלה עיקרון אחד, אם השומר טהור או לא, ואם השומר טמא גם המים טמאים, ולדעת רבי אליעזר העיקרון הוא הלכתי טכני רגיל, כיצד נשמרו המים בפועל, והאם הייתה מלאכה (או עמידה?).
אבל בתוספתא נדרשים שני תנאים: "רבי אליעזר אומר, המוסר את מימיו לטמא, ועשו בעלין מלאכה פסולין. רבי יהודה אומר משמו, עשה טמא מלאכה כשרין, מפני שהן ברשות הבעלים. עשו הבעלין מלאכה, פסולין, מפני שהן ברשות הטמא" (פ"ז ה"ז, עמ' 637). לפי הרישא האבחנה היחידה היא כיצד נהגו הבעלים, והשאלה היחידה היא האם הבעלים נהגו כהלכה, כך נמסרו דבריו של רבי אליעזר גם במשנה; אבל בסיפא דורש תלמידו, רבי יהודה, שני תנאים כדי לטמא את המים: האחד שהבעלים יעשה מלאכה בזמן השמירה, ושהשומר יהיה טמא, אבל אם השומר טהור והבעלים עשו מלאכה – המים טהורים. בלשון אחרת, אם נמסרו המים לטהור הרי שמסירתם נחשבת לשמירה חוקית, ואף אם הבעלים עשו מלאכה המים כשרים; אולם אם נמסרו המים לטמא אין זו מסירה חוקית, והמים עומדים ברשות הבעלים. מעתה, שלוש דעות לפנינו בשאלת כשרותם של המים שנמסרו לאדם טמא לשמירה:
1. לדעת התנא קמא במשנה – המים ברשות השומר, ואם השומר בלתי ראוי המים פסולים.
2. לדעת רבי אליעזר – המים ברשות הבעלים, והתנהגותם קובעת את דין המים.
3. לדעת רבי יהודה אם השומר טהור המים ברשות השומר, והתנהגותו של השומר קובעת את כשרות המים. אם המים ברשות שומר טמא הם נשארים ברשות הבעלים, והתנהגות הבעלים קובעת את כשרות המים. הלכה זו תרה אחר נימוק להקל, ואין בידינו העמדה ההפוכה המטמאת תמיד את המים.
אין צריך לומר שלכל אחת מהעמדות פִרכות הלכתיות. במערכת הלכתית רגילה רק נגיעה במים עצמם יוצרת טומאה, ולא מצינו שהבעלים או השומר יכולים לפסול את המים ממרחק. העמדה השלישית של רבי יהודה כוללת בתוכה חוסר לכידות מובהק, ודומה שמטרתה שקופה, ואין היא באה אלא לרכך את החומרה.
בתוספתא ישנה עוד הלכה המבהירה את רוח ההלכה התנאית: "מי שהיה הוא ומימיו באוהל המת, ומימיו מקפין צמיד פתיל. כשם שהוא טהור כך מימיו טהורין. הוא מבפנים ומימיו מבחוץ, כשם שהוא טמא כך מימיו טמאין. הוא מבחוץ ומימיו מבפנים, כשם שהוא טהור כך מימיו טהורין. אמר רבי שמעון ולזה אמור לו: שמור עצמך שיהו מימיך טהורין" (פ"ז ה"ה, עמ' 636). בדרך כלל כשרות המים נקבעת לפי טהרתם, אבל רבי שמעון קובע את כשרותם לפי טהרתם של הבעלים. עמדה זו מתאימה לדעת רבי אליעזר לעיל (מספר 2), ושונה בעליל מהלכות טומאת כלים בדרך כלל.

Mishnah 11

<b>שנים שהיו ממלין לחטאת והגביהו זה על זה</b> – "זה על זה" משמעו זה בשביל זה, היינו שעזרו זה לזה להעמיס את הכד על הכתף,<b> ונטל זה לזה קוצו</b> – ונשפכו מעט מים מכלי אחד לכלי של חברו,<b> בקידוש אחד כשר</b> – אם שני הכלים נועדו לצקת בכלי שלישי ולקדש בו את המים המילוי כשר, שכן שני הכלים הם למעשה מילוי אחד.<b> ובשני קדושין פסול</b> – שכן אסור להעביר מים מקידוש אחד לחברו. המשנה אינה רואה בעצם העזרה ההדדית משום מלאכה הפוסלת את מילוי המים, זאת בניגוד מה למשניות לעיל (בעיקר פ"ז מ"א). <b>רבי יוסה אומר אף בשני קידושין כשר אם היתנו ביניהן</b> – לא ברור מה התנו: אם התנו שיעשו יחדיו מילוי אחד (היינו ת"ק), או שיסייעו זה לזה להטעין את הכדים, או שאחד יהא מעין שומר לחברו.

Mishnah 12

<b>הפורץ על מנת לגדור כשר</b> – משנה זו מתקשרת ישירות למשנה ט לעיל. אם המוביל את מי החטאת פרץ לו דרך על מנת לגדרה בהמשך היום, הפריצה נחשבת לצורך ההליכה, ואין זו מלאכה הפוסלת את המים, <b>ואם גדר פסול</b> – שהרי הגידור מחדש אינו לצורך הולכת המים. <b>האוכל על מנת לקצות כשר</b> – האוכל תאנים – אחר שמילא מים וקודם שקידש – על מנת שעל ידי האכילה ייווצר מוקצה, כלומר גוש חלק של תאנים, המים כשרים. אמנם יש לו רווח צדדי, אבל כיוון שעיקר הפעולה הוא אכילה המעשה נחשב לצורכי הובלת המים, כמו ששנינו לעיל המשנה ט. <b>אם קצה פסול</b> – אם אכל והקציע תאנים (או: הקציע תאנים ולא אכל), כלומר החליק את גוש התאנים, המים פסולים.<b> היה אוכל והותיר וזרק מה שבידו תחת התאינה או לתוך המוקצה בשביל שלא יאבד פסול</b> – מותר לו לאכול מהפרי, אך לא לעשות שום מלאכה כדי להצניע או לשמר את הפרי.
<b>ה"מוקצה"</b> 
מוקצה הוא מקום או מצב המיועד לאיסוף תאנים או פרות אחרים כדי להכינם לייעודם הסופי, כגון "פירות שנגמרה מלאכתן ועברו בתוך ירושלים, יחזור מעשר שני שלהן ויאכל בירושלים, ושלא נגמרה מלאכתן סלי ענבים לגת וסלי תאנים למוקצה" (משנה, מעשר שני פ"ג מ"ו, וראו פירושנו לה); "המוציא פועליו לשדה, בזמן שאין להם עליו מזונות, אוכלין ופטורין; ואם יש להם עליו מזונות, אוכלין אחת אחת מן התאנה, אבל לא מן הסל, ולא מן הקופה ולא מן המוקצה" (משנה, מעשרות פ"ג מ"ב). מוקצה הוא, אפוא, ערמת תאנים הממתינה לעבודה על מנת להכינן לקציעות. המילה "מוקצה" משמשת גם לציון כל מקום שמשמש כמחסן (ראו פירושנו לביצה פ"ד מ"א), אך בהקשר של תאנים או פרות הכוונה למקום שבו מעבדים אותם לגרוגרות: "אין מוקצה לרבי שמעון אלא גרוגרות וצימוקין בלבד" (בבלי, שבת מה ע"ב), וכן עולה ממקורות נוספים (משנה, ביצה פ"ד מ"ג; תוס', תרומות פ"ד מ"ב; בבלי, שבת קכז ע"א). אם כן, "מוקצה" הוא המקום הרגיל לעיבוד הקציעות.
בתוספתא שנינו: "רבי יוסי אומר הפורץ על מנת לגדור והתנה, אף על פי שגדר, כשר. וכן היה רבי יוסי אומר: האוכל על מנת לקצץ והתנה עמו, אף על פי שקצץ, כשר" (פ"ז ה"ז, עמ' 637). דברי רבי יוסי מתאימים למשנתנו, ומובלטת בהם הטענה שמלאכה שנעשתה לשם הובלת המים אינה פוסלת את המים, ואפילו זו מלאכה של ממש, ואפילו זו מלאכה שניתן לעשותה לאחר הקידוש – המים כשרים. להערכתנו אלו הם דברי הרישא של משנה ט, והם חולקים על דברי רבי יהודה בתוספתא בדיוננו לעיל. רבי יהודה מדגיש רכיבים אחרים: אם הוא עמד או לא עמד בדרכו, אם זו מלאכה של ממש או הפסקה בעלמא. בדברי רבי יוסי אין כלל התייחסות להבחנות שמציע רבי יהודה, ובדברי רבי יהודה אין התייחסות למרכיב של "צורך הדרך". לפנינו תופעה מוכרת של התפתחות המשנה וההלכה: המשניות בפרקנו משקפות מצב שבו טרם נקבעה שפה הלכתית אחידה, וכל חכם מדגיש רכיבים אחרים ואינו מתייחס לרכיבים החשובים לבר הפלוגתא שלו. לעתים מוצאים ששני תנאים מנסחים אותה הלכה בניסוח שונה (פ"ב מ"ה). במקרה שלנו אין אלו ניסוחים שונים, אלא שפה הלכתית אחרת שבה כל תנא מדגיש רכיבים אחרים ואינו מגיב להבחנות של קודמו.

Chapter 8



Mishnah 1

<b>משנתנו חוזרת להלכות שמירת המים שנדונו לעיל (פ"ז מ"י). בין משנתנו למשנה שם מופיעות שתי משניות שלא במקומן, ובמבוא ניסינו להבין את סדר המסכת.
<b>שנים שהיו שומרים את השוקת</b> – השוקת הניידת משמשת כמעין כלי לאגירה ולשמירה של מי החטאת (לעיל פ"ה מ"ה-מ"ט; פ"ו מ"ג; פ"ו מ"ז; פ"ז מ"ח). ריבוי הדוגמאות מצביע על כך שהשימוש בשוקת כמאגר זמני של מי חטאת היה רווח, מן הסתם נעשה הדבר כדי שהמים יישמרו בכלי אבן שאיננו מקבל טומאה (ראו פירושנו לעיל פ"ה מ"ה) – במבוא עסקנו בשאלה. לפי ניסוח המשנה משתמע שהיה זה נוהג קבוע ששניים נשארו לשמור על השוקת. השוקת ניצבה סמוך למעיין או לאמת מים והרוצים הזאה ירדו למעיין, טבלו בסביבה והיזו עליהם כל אחד בזמנו. סיפור דומה מסופר גם על שמירה של מקווה רגיל: "אמר רבי יהודה מעשה במקוה (במקום)<sup class="footnote-marker">1</sup><i class="footnote">בכתב יד ערפורט "מקום", בכתב יד וינה "מקוה", ונוסח זה עדיף.</i> שבין אושה לשפרעם ושל שפרעם היה, והיה רבי דוסא משיב עליה שני תלמידי חכמים כדי שיהיו בו המים ארבעים סאה" (תוס', מקוואות פ"ו ה"ב, עמ' 658). שם מדובר על אירוע חריג שבו החכם מארגן שמירה על המקווה, שמירה תפקודית וברורה: על השומרים לוודא שכמות המים לא תחסר מארבעים סאה; ואילו את מי החטאת שומרים "לחטאת", ודומה שהיא נועדה יותר לכבוד מאשר לחשש הלכתי. אולי עדיף לנסח זאת בלשון שונה ולטעון שאולי השמירה נדרשת מבחינה הלכתית-טכנית, אך תוצר לוואי חשוב שלה הוא המעמד הציבורי הנכבד: מי החטאת אינם נשארים לבדם, כשם שספר תורה אינו מוצב על התיבה לבדו אלא אנשים מופקדים עליו (החזן, הקורא). מהמשנה משמע שהשניים נדרשים לשם ביטחון, כדי שבכל שעה לפחות אחד מהם ישמור כהלכה. ברם אם השמירה הייתה לצורכי ביטחון וחשש הלכתי בלבד די היה בשומר טמא, או בשומר שיעשה מלאכה ולא בשומר בטל, שאגב מלאכתו ישמור על המים. <b>ניטמא אחד מהן</b> – מהשומרים,<b> כשירים</b> – המים,<b> מפני שהן ברשותו של שיני</b> – השומר השני משגיח. המשנה מניחה שהשומר צריך להיות טהור בעצמו, אף שאינו נוגע במים. כפי שראינו לעיל זו אחת הדעות במשנה (פ"ז מ"י), אבל למעשה המים כשרים גם אם אחד השומרים טמא. <b>טהר</b> – השומר הטמא,<b> וניטמא שני כשירין מפני שהן ברשותו שלראשון</b> – שומר אחד נותר טהור.<b> ניטמו שניהן כאחת פסולין</b> – המים, שכן אינם נתונים בשמירה של טהור.<b> עשה אחד מהן מלאכה כשירין מפני שהן ברשותו שלשיני</b> – לשומר אסור לעשות מלאכה, כמו ששנינו לעיל (פ"ז מ"ט).<b> עמד ועשה שני מלאכה כשירין [מפני] שהן ברשותו שלראשון עשו שניהן כאחת פסולין</b> – כמו ששנינו ברישא.
גם למשנה זו צורה ריבועית: 1. שניהם שומרים 2. אחד שומר 3. שני שומר 4. שניהם אינם שומרים. את כל ארבע הצלעות ניתן היה לקצר ולומר את כל המשנה במשפט אחד.

Mishnah 2

<b>המקדש מי חטאת</b> – המכין את מי החטאת, מזלף את האפר על המים, ואולי נכלל במינוח גם מילוי המים,<b> לא ינעול את הסנדל</b> – הנימוק הוא הלכתי (ראו להלן), אך בפועל נוצר מצב שהמקדש עושה את עבודתו יחף, כשם שבהר הבית נכנסים חלוצי נעליים בלבד (משנה, ברכות פ"ט מ"ח). בפירושנו למשנה שם עמדנו על כך שהלכה זו הורחבה על ברכת כוהנים, ולדעת חלק מהחכמים גם על כניסה לבית הכנסת. קידוש מי החטאת נעשה אפוא באווירה דומה. <b>שאם נפלו משקין –</b> טמאים/פסולים,<b> על הסנדל ניטמא וטימוהו</b> – טיפה מהמים הטמאים שתיפול על גוף המקדש אינה מטמאת אותו, אבל היא מטמאת את הסנדל, והסנדל מטמא את האיש הנועל אותו. <b>הרי זה –</b> בדפוס: "הרי הוא", <b>אומר מטמיך לא טימוני ואתה טימיתני</b> –כפי שנראה להלן זה מטבע לשון המשרשר סדרת הלכות בפרק. הניסוח נשמע כאוקסימורון: המים אינם מטמאים את האדם, אבל בסופו של התהליך נגרמת טומאה חמורה יותר. <b>נפלו משקים על בשרו טהור</b> – כאמור לעיל, למעשה זו ההלכה הבסיסית שממנה צריך היה להתחיל: מי חטאת שנפסלו ושנגעו באדם אינם מטמאים, כפי ששנינו במפורש במשנה (פ"ט מ"ח). הלכה זו אינה צריכה הנמקה, הרי המים רק נפסלו לחטאת, כגון שעשו בהם מלאכה, או שהשומר נטמא, ואין כאן טומאה כלל. הדין במשנתנו מתאים לדין במשנה להלן, וקשה עד למאוד לפרש את משנתנו במי חטאת טמאים, שהרי מדובר "במקדש מי חטאת" ולא במי שעוסק במים שנטמאו. גם העצה, שלא ינעול סנדל, מתאימה רק למי שעוסק במי חטאת כשרים. <b>נפלו על כסותו ניטמא</b> – הלכה זו צריכה הסבר, מדוע מי חטאת פסולים-טהורים שנפלו על בגד או על הסנדל ייטמאו אותו? אמנם משנה ה להלן קובעת שוולד טומאה (טומאה ברמה שלישית) אינו מטמא כלים, אלא מטמא רק משקה שנגע בו; ומשקה זה שנטמא בוולד הטומאה אינו מטמא אדם, אבל מטמא בגדים וכלים – עם זאת עדיין קשה. ראשית, מדוע מי החטאת ייחשבו לוולד הטומאה? יתר על כן, בפירושנו להלן נראה שבמשנה זו ישנם גם קשיים נוספים.
כמות מי החטאת
המשנה בתחילת מסכת כלים מונה את כל סוגי הטומאה ומבחינה בין מי חטאת שיש בהם כדי הזאה למי חטאת שאין בהם כדי הזאה. במשנתנו אין כלל אבחנה כזאת, ואם היא מודעת לה (זאת נברר להלן) הרי שהיא עוסקת, מן הסתם, במי חטאת שיש בהם כדי הזאה.
המשנה בכלים (פ"א מ"א ומ"ב – לפי כתב יד קופמן) קובעת:
משנה א ומשנה ב
לפי משנת כלים כמות קטנה של מי חטאת פסולים-טהורים מטמאת רק במגע, ואילו מי חטאת בכמות גדולה מטמאים גם במשא; אבל בתוספתא דינם שווה: "הנוגע בנימי מרכב, ובצמר נבלה, ובמי חטאת שאין בהן כדי הזייה <b>מטמאין שנים ופוסל אחד.</b> בקרן של נבלה, בעץ של מרכב, ובמי חטאת שיש בהן כדי הזאה <b>מטמא שניים ופוסל אחד</b> , בין באדם בין בכלים" (זבים פ"ה ה"ה, עמ' 680). מטמא שניים פירושו שני אוכלים, ואת האוכל השלישי הוא אינו מטמא, אך הוא פוסל אותו למאכל לאדם טהור. אין בברייתא זו כל אבחנה בין מי חטאת שיש בהם כדי הזאה, כלומר כמות גדולה של מי חטאת, לבין מי חטאת שאין בהם כדי הזאה, כלומר כמות קטנה יותר. אין כאן סתירה ישירה בין ההלכות, שכן דין אוכלין אינו כדין כלים, אבל אין גם קביעה שמי חטאת בכמות גדולה טומאתם גדולה יותר. זאת ועוד, ההיגד החותם "בין אדם בין כלים" עוסק, כנראה, בפוסל שניים וחל על כל כמות של מי החטאת, ובמקרה זה לא רק מי החטאת הם אב הטומאה אלא גם הנוגע בהם הוא אב הטומאה, שכן הוא מטמא את החפץ השני. ברם ממשנתנו משמע שהנוגע במי חטאת הוא ולד הטומאה ואינו מטמא אחרים; על כן הסברנו שמשנתנו עוסקת במי חטאת שנפסלו בגלל פגם בטומאת חטאת, או שעשו בהם מלאכה (נטמא השומר וכו') – כל אלו אינם פגם הגורם בדרך כלל לטומאה של תרומה. רק בדוחק ניתן לומר שבתוספתא אדם או כלים מטמאים כשני רק מזון, ובכך אין המשנה עוסקת.
גם במדרש התנאי שנינו שיש הבדל בין מים שיש בהם כדי הזאה ובין מים שאין בהם כדי הזאה: " 'ומזה מי הנדה יכבס בגדיו והנוגע במי הנדה יטמא', בין מים למים הכתוב חולק, בין מים שיש בהם כדי הזייה, ובין מים שאין בהם כדי הזייה. שהמים שיש בהם כדי הזייה מטמא אדם לטמא בגדים, ומים שאין בהם כדי הזייה, מטמא אדם לטמא אוכלים ומשקים. אתה אומר לכך בא, או לא בא אלא לחלוק בין מזה לנוגע, שהמזה שלא נגע מטמא בגדים, והמזה נוגע אין מטמא בגדים? והרי דברים קל וחומר... הא אין עליך לומר כלשון האחרון, אלא כלשון הראשון. בין מים למים הכתוב חולק, בין מים שיש בהם כדי הזייה, ובין מים שאין בהם כדי הזייה, שהמים שיש בהם כדי הזייה, מטמא אדם לטמא בגדים. ומים שאין בהם כדי הזייה, מטמא אדם לטמא אוכלים ומשקים" (ספרי במדבר, קכט, עמ' 167). אמנם המדרש מבחין בין מי חטאת שיש בהם כדי הזאה, כלומר כמות סבירה או גדולה, לבין מים בכמות קטנה יותר, אך האבחנה שונה מזו שבמשנה כלים, וכן אין הוא מכיר את האבחנה שבמשנה. סיכום שלוש העמדות בטבלה מצביע על שלוש עמדות שונות בצורה מהותית ממשנתנו (משנת פרה), ועל כן פירשנו את משנתנו במי חטאת שנפסלו, כמו שנאמר במפורש במשנה להלן פ"ט מ"ח.
בין מים למים
במשנה אחרת שנינו: "הנוגע בשרץ, ובשכבת זרע, ובטמא מת, ובמצורע בימי ספרו, <b>ובמי חטאת שאין בהם כדי הזיה</b> , ובנבלה, ובמרכב, מטמא אחד ופוסל אחד. זה הכלל, כל הנוגע באחד מכל אבות הטומאות שבתורה מטמא אחד, ופוסל אחד, חוץ מן האדם. פרש מטמא אחד ופוסל אחד" (זבים פ"ה מ"י). בניגוד למשנת כלים המדרגת קבוצה זו בדירוג פנימי, משנת זבים רואה אותם כמקשה אחת. כולם מטמאים אחד, ולא נאמר כיצד הועברה הטומאה (מגע, משא וכדומה); וכנגד זה נוסף במשנה שהם אינם מטמאים שני אלא לפסול אוכלים, כלומר האוכל איננו מטמא, אך לטהור אסור לאכול ממנו. ניכרת קרבה מסוימת גם בין משנת זבים ומשנת פרה, אך אין הן זהות: בשתיהן יש אבחנה בין מים שיש בהם כדי הזאה למים שאין בהם כדי הזאה, אך רמת הטומאה שונה. לפי משנה זבים די אפילו בכמות הקטנה כדי לטמא אדם הנוגע בהם, בניגוד למשנתנו שלפיה יש בה כדי לטמא רק כלים (בגדים) ולא אדם, וכבר הזכרנו במבוא שבכל מסכת פרה אין אבחנה בין מים שיש בהם כדי הזאה לכמות מים גדולה יותר. אנו רואים בכך הוכחה נוספת לאופייה המיוחד של מסכת פרה שממעטת לעסוק במערך השיעורים הכמותיים, מערך שהוא בנשמת אפה של המחשבה ההלכתית של חז"ל.
לכאורה, ניתן היה להציע שמשנת פרה עוסקת רק במי החטאת בשעת עשייתם, שכן נאמר במשנתנו "המקדש מי חטאת". אם כן הוא, לפנינו דין מיוחד של מקדש מי חטאת, דין המשקף את אותן חומרות "לא הלכתיות" הנמנות במשנה לכל אורכה. משנתנו שונה לא רק בהחמרה בלתי מתאימה ליתר הלכות טהרה, אלא גם משתמשת במונח "מי חטאת" במשמעות שונה מהרגיל. "מי חטאת" במשנתנו אינם מים מוכנים להזאה, אלא מים בשלב העשייה. ברם, מן המדרש המקביל למשנתנו (ראו להלן) ברור שבעל המדרש פירש את משנתנו גם במזה מי חטאת: "מזה שעומד בתוך משקין ומטפחות במתניו" (ספרי זוטא, יט יא, עמ' 306). זאת ועוד, משנת תמורה קובעת: "אין מי חטאת נעשין מי חטאת אלא עם מתן אפר" (פ"א מ"ה), כלומר עד מתן האפר אין מי החטאת מטמאים כלל. משנת תמורה, כמו בעל הספרי זוטא, הבינו את משנתנו במזה מי הנידה, ולפנינו אפוא שימוש באותו מונח הלכתי אך בצורה שונה המיוחדת למשנת פרה.
עוד אנו שומעים מחלוקת אם מי חטאת שעשו מצוותם מטמאים את הידיים (משנה, עדיות פ"ה מ"ג ולהלן פי"ב מ"ג). המשנה היא כבית שמאי – אבל דיון זה הוא במי חטאת שכבר היזו מהם. בדוחק ניתן להפריד בין מי חטאת שעשו מצוותם למי חטאת שלא עשו מצוותם.
אם לא נפרש את משנתנו במי חטאת שנפסלו, שכן הסבר זה אינו מתאים לסגנון המשנה, הרי שנותרת מסקנה ברורה, שמשנת פרה שרויה במעין ספֵרה הלכתית שונה מאשר משנת כלים וזבים, ומצמצמת מאוד את התוצאות ההלכתיות של מי חטאת טהורים. גם בתוצאות הנגיעה במי חטאת מצינו מחלוקת עקרונית, אם הם מטמאים אדם (משנת כלים) או אינם מטמאים אדם אלא בעקיפין אם נגעו בבגד (משנתנו), כמו המחלוקת אם יש הבדל בין מי חטאת שיש בהם כדי הזאה לבין מי חטאת שאין בהם כדי הזאה.
בתשובת גאון מובא הסבר שונה במקצת להלכה שבמשנתנו. כלים נטמאים במגע המים, ואילו אדם רק אם נשפכו עליו שלושה לוגים של מי חטאת, "אבל אדם שנפלו עליו מים טהורים, אינו מטמא למי חטאת בנפלם על מקצתו, עד שיפלו על ראשו ועל רובו. ועקר הדבר שיהיה שיעורן שלושת לוגין מים שאובין"<sup class="footnote-marker">2</sup><i class="footnote">תשובת גאונים מזרח ומערב, סימן רלה, ומקבילות. </i>. זה הסבר שונה מכל יתר מפרשי המשנה המסורתיים, ומטרתו לתרץ את הסתירה בין משנת כלים למשנת פרה, אך מעולם לא שמענו שמי חטאת ייטמאו דווקא כשיבוא ראשו ורובו בשלושה לוגים של מי חטאת. מידות אלו נאמרו לפסילת מקווה, וקשה להבין מהיכן שאב הגאון את הסברו המחודש מהלכות מקווה וטהרת נידה.
<b>נפלו על כסותו ניטמא וטמתו –</b> והכסות טימאה את האדם,<b> הרי זה אומר</b> – כביכול, האדם אומר לכסות או לנעל:<b> מטמיך</b> – מי החטאת,<b> לא טימוני</b> – האדם אינו נטמא במי החטאת,<b> ואתה טימתני</b> – מעין הלכה זו, המבוססת על ההנחה שמשקין מטמאים תמיד, מופיעה במשניות ד-ו ומוסברת במשנה ח להלן.
המשנה מורכבת משלושה מקורות החוזרים על אותה הלכה בניסוחים שונים. המקור הראשון מוסר עיקרון: נפלו משקין על בשרו – טהור, נפלו על כסותו – ניטמא. המקור השני הוא המשפט המשרשר "מטמאיך לא טימאוני" וכו', והמקור השלישי העביר את הלכה לגבי סנדל והסיק ממנה שהמקדש את המים לא ינעל סנדל. מסקנה זו איננה הכרחית, שכן אין מסיקים שיקדש את המים ערום.
משניות ב-ז מהוות יחידה ספרותית מלוכדת שמשרשר אותה המשפט "הרי זה אומר מטמאיך לא טימאוני" וכו'. גושי משניות שסודרו על בסיס טכני מצויים הרבה במשנה, הם נקלטו ונשתלבו במסגרת עריכת המשנה.
לפרק שלפנינו, המשרשר בפתגם העממי "הרי זה אומר מטמאיך לא טימאוני ואתה טימאתני", מקבילה בספרי זוטא, אך רק חלק מהההלכות מקבילות לפרקנו. הטבלה הבאה משווה בין הספרי זוטא לפרקנו, ומשלימה מקבילות ממשניות אחרות.
הרי זה אומר מטמאיך לא טימאוני ואתה טימאתני
גם פרק ח בתוספתא דומה במבנהו הטכני, אך מורכב יותר. הלכה אחת בו מתאימה להלכה 8 שבספרי זוטא (פ"ח ה"א, עמ' 637). יתר ההלכות שונות. במקום המשפט החוזר במשנה מציעה התוספתא סדרת משפטים דומים בסגנונם, אך יוצרים קבוצה של ארבעה משפטי אוקסימרון, בנוסף למשפט שבמשנה:
הלכה א : מטמאיך לא טימאוני ואתה טימאתני (המשפט במשנה)
הלכה ג : טימאני וטימאתיו
הלכה ד : טימאני וטיהרתיו
הלכה ה : טיהרתיו ונטמאתי
הלכה ו : טיהרני וטימאתיו
לא נעסוק כאן בפרטי ההלכות ונסתפק בקביעה שבתוספתא מופיע סממן למדני לוגי שלהערכתנו מאפיין רובד שני של למדנות. על בסיס המשפט המשרשר של המשנה הוא בונה מבנה מרובע של מצבי טומאה וטהרה. יש בכך ניסיון ספרותי להשלים את כל האפשרויות הקיימות, בבחינת משנה של בית מדרש מתוחכם. עד כמה הניסוח חידתי ניתן ללמוד מתשובת גאון המסבירה את כל החידות הללו ברוח המשנה, לטובת קהל קוראים שככל הנראה הכיר את המשפט החידתי אך לא את משנת טהרות<sup class="footnote-marker">3</sup><i class="footnote">תשובת גאוני מזרח ומערב, רלה, ומקבילות נוספות. </i>.
עוד מצוי המשפט המשרשר המסוגנן גם בשתי הלכות מקבילות בתוספתא מקוואות, והן גם בתוספתא כתב יד וינה לפרקנו: "מקצתן שאובין ומקצתן אינן שאובין, או שנפל לתוכן יין ודבש וחלב טהור עד שיהא כולן שאובין, ואפילו הוא טהור והן טהורין, נטמאו וטמאני. הרי זה אומר: טמאני וטמאתיו" (תוס', פרה פ"ח ה"ג לפי כתב יד וינה; תוס', מקוואות פ"ג ה"י, עמ' 655; פ"ג הי"ב, עמ' 656).

Mishnah 3

<b>השורף פרה</b> – אדומה,<b> ופרים</b> – או פרים הנשרפים הקרבים כעולה, שהחלב עולה למזבח ויתר הגוף נשרף בבית השרפה שמחוץ למקדש, כגון פר של יום הכיפורים (משנה, יומא פ"ו מ"ז), ופר כהן משיח (משנה, הוריות פ"ב מ"א) ופרים אחרים. בתורה נאמר במפורש על פרי יום הכיפורים שהשורף אותם "יכבס בגדיו" (ויקרא טז כח), וכן נאמר על האוסף את אפר הפרה (במדבר יט י), <b>והמשלח את השעיר</b> – שעיר יום הכיפורים הנשלח לעזאזל, וגם עליו נאמר שהמשלח אותו "יכבס בגדיו" (ויקרא טז כו),<b> מטמין בגדים</b> – ככתוב בפסוקים שהבאנו.<b> פרה ופרים ושעיר המשתלח עצמן אינן מטמין בגדים</b> – כל זמן שהם חיים אינם מטמאים בגדים, שכן הבהמה אינה מטמאת אלא בנבלתה (ראו פירושנו לכלים פ"א מ"א),<b> הרי זה אומר</b> – הכוהן השורף, לבגדיו,<b> מטמיך</b> – הפר והשעיר,<b> לא טימוני ואתה טימיתני</b> – לאחר שרפת הפרה והפרים. האבסורד המתואר במשנה קיצוני פחות מאשר במשנה הקודמת. השורף את הפרה ואת הפרים ומשלח השעיר נזכרים במפורש בתורה, והם טמאים משום שנגעו בקודש. אין כאן טומאת נבֵלה, אלא סיום נאות למלאכת הקודש. העברתו של הדיון למישור של טומאה מטעה, אך הניסוח החידתי תקף. התוספתא אינה חולקת על עיקר הדין אבל חולקת בפרטים: "השורף את הפרה, ופרים, והמשלח את השעיר, מטמאין בגדים. פרה, ופרים, ושעיר המשתלח עצמו אין מטמאין בגדים, אבל מטמאין אוכלין ומשקין, דברי רבי מאיר. וחכמים אומרים: פרה, ופרים, הנשרפין מטמאין אוכלין ומשקין. שעיר המשתלח אין מטמא אוכלין ומשקין, מפני שהוא חי, ואין חי מטמא אוכלין ומשקין. רבי שמעון אומר: פרה מטמאה אוכלין ומשקין, שהיתה לה שעת הכושר. פרים הנשרפים ושעירים הנשרפין אין מטמאין אוכלין ומשקין, שלא היתה להם שעת הכושר. רבי יהודה אומר: פרה כיון ששחטה מטמא במשא כאפרה" (פ"ז ה"ח-ה"ט, עמ' 637; בבלי, זבחים קה ע"א).
משנתנו עוסקת רק בטומאת בגדים, ובזה אין מחלוקת. התוספתא מוסיפה טומאת אוכלים ומשקים שטומאתם בדרך כלל חמורה יותר: לפי רבי מאיר הפרה והפרים, וכן השעיר, מטמאים אוכלים ומשקים, וחכמים חולקים על רבי מאיר וטוענים שהשעיר משתלח חי, ובעל חיים אינו מטמא כשהוא חי. אין כאן מחלוקת הלכתית אם בעל חיים חי מטמא. רבי מאיר וכל התנאים סוברים שהבהמה החיה אינה מטמאה אוכלין – כדברי הבבלי, "שהוא חי" (זבחים קה ע"א) – רק הנבלה מטמאה אוכלים ומשקים; אלא שהפרה והפרים אחרי שחיטתם מטמאים אוכלים במגע, והשעיר אינו בא במגע עם בני אדם, הוא מושלך ונעלם. לכן לדעת חכמים אין מציאות שהוא מטמא, אבל רבי מאיר טוען שבמישור העקרוני נבלתו מטמאת. לפנינו שני ניסוחים שאין ביניהם מחלוקת עקרונית, אלא כל חכם שנה בבית מדרשו וניסח את הדברים בדרכו. ברם הניסוחים עברו עריכה ו"האחדה", והם נשמעים כמעט זהים, אך עדיין נותרו עקבות של הסגנון הקדום<sup class="footnote-marker">4</sup><i class="footnote">על דרך זו של לימוד ופרשנות ראו לעיל פ"ב מ"ה. </i>. לכך מתכוון רבי שמעון האומר שלפרה הייתה שעת כושר, היא יכולה הייתה לטמא בין הבאתה לשרפה לבין השחיטה; לפרים לא הייתה שעת כושר לטמא, שהרי עד שנשחטו אין הם מוקדשים. למעשה, יש כאן חומרה בפרה אדומה יותר מאשר בקרבן רגיל, וכבר הורגלנו להחמרות מעין אלו<sup class="footnote-marker">5</sup><i class="footnote">ראו במבוא. מעניין הוא שכאן רבי שמעון הוא המחמיר, אף שבדרך כלל הוא תובע יחס שווה לאפר פרה ולשאר טומאות, ובמשנתנו נתחלפו תפקידיהם של רבי יהודה ורבי שמעון. </i>. רבי יהודה, לעומת זאת, נוקט דרך הלכתית פשוטה יותר ומשבץ את אפר הפרה במערכת הטומאות הרגילה: הוא מטמא במשא אדם ובגדים. יתר העמדות, לעומתו, אינן מסבירות באיזו מדרכי הטומאה נטמא השורף<sup class="footnote-marker">6</sup><i class="footnote">בעל תשובת הגאונים שהבאנו (מזרח ומערב, רלה) מסביר שפסוקי התורה מתייחסים רק לבגדים שלובש השורף, אפילו אם אלו לא נגעו בפרה, בפרים או בשעיר; אבל הפרה, הפרים והשעיר אינם מטמאים בגדים וכלים אחרים שנגעו בהם בדרכם. השיחה מתנהלת, אפוא, בין הבגד שאותו הכוהן לא לבש, לבין הבגד שהכוהן לבש: "מטמאיך (הפרה, או הפרים) לא טמאוני בנגיעתם, אבל אתה (הבגד שהכוהן לבש) טימאת אותי במגע".</i>.

Mishnah 4

<b>האוכל מנבלת העוף הטהור והיא בבית הבליעה מטמא בגדים</b> – עוף טהור שלא נשחט כהלכה נבלתו מטמאת טומאה רגילה, בנגיעה או במשא וגם באכילה. אך יש הבדל בין טומאת אכילה לטומאת נגיעה, שאכילה מטמאת בכזית ונגיעה בכביצה, כדברי המשנה המסכמת את הלכות נבלת העוף הטהור: "ומטמא טמאת אוכלין בכביצה, וכזית בבית הבליעה" (טהרות פ"א מ"א), <b>והניבלה עצמה אינה מטמא בגדים</b> – בנגיעה.<b> הרי זה אומר –</b> האדם לבגד, <b>מטמיך</b> – הנבלה בפחות מכביצה, <b>לא טימוני</b> – באכילה,<b> ואתה טימתני</b> – בנגיעה, שהרי הבגד שלבש האוכל טמא. אבל נבלה של בהמה טהורה שאדם אכל ממנה פחות מכביצה אינה מטמאה.
משנת טהרות ומקבילותיה (טהרות פ"ח מ"ו; עוקצין פ"ג מ"ג) חוזרות וקובעות שהאוכל נבלת עוף טהור נטמא באכילתו, ברם לא נאמר שם שהוא גם מטמא את בגדיו. הלכה זו משתמעת מהתוספתא: "האוכל מנבלת עוף טהור... מטמא שניים ופוסל אחד. בלעה וחזרה והקיאה אבית הבליעה מטמא אחד ופוסל אחד" (זבים פ"ה ה"ט, עמ' 680). כלומר, האוכל טמא ומטמא את מה שנוגע בו, כלומר את בגדיו. הלכה זו חריגה לאוכל נבלת עוף טהור בלבד, ולא לאוכל נבלת בהמה<sup class="footnote-marker">7</sup><i class="footnote">ספרא, אחרי מות, פרק יא ה"ה, פה ע"א; שם הי"ג, פה ע"ב; ירו', יומא פ"ו ה"ו, מד ע"א; בבלי, נידה מב ע"א.</i>. ההלכה במשנה משתלבת אפוא היטב בכלל הלכות חז"ל, עם זאת כשלעצמה אין לה נימוק.

Mishnah 5

<b>כל וולד הטמאות אינו מטמא כלים אלא משקה</b> – ולד הטמאות הוא מן הסתם מה שמכונה ביתר ספרות חז"ל ולד הטומאה (בכתיב מלא או חסר). הצורה שבמשנתנו חריגה ויחידאית, וכפי שנראה בהמשך גם תוכנה ההלכתי חריג. לפי המשנה ולד הטומאה אינו מטמא כלים ואינו מטמא אוכלין אלא משקין.<b> ניטמא משקה [ו]טימן</b> – וכאשר המשקה נטמא, הוא מטמא את הכלים שהוא נתון בתוכם,<b> הרי זה אומר</b> – הכלי למשקה שנטמא,<b> מטמיך</b> – ולד הטומאה,<b> לא טימוני ואתה טימתני</b> – כבמשנה הקודמת.
<b>ולד הטומאה</b> 
המפרשים מציגים את ההלכה שוולד הטומאה אינו מטמא כלים ואוכלין כדבר פשוט, וכן יוצא ממשנתנו, ברם מן המקבילות מתבררת תמונה שונה לחלוטין. אבות הטומאה הן הטומאה עצמה, וכולם מנויים בראשית משנת כלים (פ"א מ"א-מ"ג). ולד הטומאה הוא שני או שלישי לטומאה. שני לטומאה בדרך כלל מטמא שלישי לפחות טומאת ערב, ושלישי לטומאה אינו מטמא, לכל היותר הוא פוסל אוכלין, ונראה שביחס לפסילת האוכלין יש מחלוקת (משנה, טהרות פ"ב מ"ב). על כן קשה להסביר את משנתנו בוולד שני, וכן גם בוולד שלישי.
נפתח בעדויות המדברות סתם על "ולד הטומאה". במשנת מעשר שני נשנית מחלוקת לגבי ולד הטומאה: "מעשר שני שנכנס לירושלם ונטמא, בין שנטמא באב הטומאה בין שנטמא בוולד הטומאה, בין בפנים בין בחוץ, בית שמאי אומרים: יפדה ויאכל הכל בפנים, חוץ משנטמא באב הטומאה בחוץ, ובית הלל אומרים: הכל יפדה ויאכל בחוץ, חוץ משנטמא בוולד הטומאה בפנים" (פ"ג מ"ט). בדיוננו במשנה זו הצבענו על שלוש דעות נוספות, אבל לפי כל חמש הדעות מעשר שני שנטמא ב"ולד הטומאה" טמא, אם כי טומאתו חמורה פחות. מעשר שני הוא בפועל אוכלים או משקים, אולם המשנה אינה מחלקת בין השניים. מחלוקת זהה יש לגבי בשר קודשים שנטמא: "בשר קדשי קדשים שנטמא, בין באב הטומאה בין בולד הטומאה, בין בפנים בין בחוץ, בית שמאי אומרים: הכל ישרף בפנים, חוץ משנטמא באב הטומאה בחוץ, ובית הלל אומרים: הכל ישרף בחוץ, חוץ משנטמא בולד הטומאה בפנים" (משנה, שקלים פ"ח מ"ו). גם כאן לכל הדעות בשר הקודש נטמא טומאה קלה, כאן מדובר במפורש במאכל מוצק (בשר) וולד הטומאה מטמא אותו. כן יוצא ממשניות אחרות: כל שנטמא בוולד הטומאה, כולל אוכלין, טמא לפחות טומאה קלה, ואם הוא קודש הוא חייב שרפה (משנה, פסחים פ"א מ"ו, ומקבילתה משנה, עדיות פ"ב מ"א; משנה, מעילה פ"ד מ"ד, ומקבילתה משנה, טהרות פ"א מ"ח). כיוצא בו גם פרוכת, שאינה אוכלין: "פרוכת שנטמאת בולד הטומאה מטבילין אותה בפנים ומכניסין אותה מיד" (משנה, שקלים פ"ח מ"ד). הרי שוולד הטומאה מטמא גם כלים<sup class="footnote-marker">8</sup><i class="footnote">כן יוצא מירו', ביצה פ"ב ה"ב, סא ע"ב.</i>.
עד עתה ניתן היה לפרש שמדובר בטומאת אוכלין, ובתרומה שני לטומאה טמא ופוסל, והשלישי לטומאה פסול (לאכילה – משנה, טהרות פ"ב מ"ד; חגיגה פ"ג מ"ב; תוס', פ"ג ה"ח; הי"ח, ועוד), ובקודש ראשון שני ושלישי מטמאים, ורביעי פסול (שם מ"ה; בבלי, חגיגה כד ע"א; סוטה כט ע"ב, ועוד). אבל הפרוכת אינה אוכל ועם זאת דינה זהה לאוכל.
בירושלמי נחלקו אמוראים אם ולד הטומאה מטמא מהתורה או מדבריהם (פסחים פ"א ה"ו, כז ע"ד; שקלים פ"ח ה"ג, נא ע"ב). כפי שהסברנו במבוא הכללי לפירוש המשניות, "דבר תורה" ו"דבריהם" אינו תיאור היסטורי אלא הערכה של חומרת האיסור: "דבר תורה" איסורו חמור יותר. ואכן, כל המשניות שהובאו לעיל מצביעות על כך שטומאת ולד הטומאה חמורה פחות, אך אין ספק שוולד הטומאה מטמא את כל הנוגע בו. כן משמע מהספרא (מצורע, פרשת זבים, פרק ה הי"א, עז ע"ב) שטומאת ולד היא טומאה חמורה פחות. עם זאת הנוגע בוולד הטומאה טמא ללא עוררין, כפי שהראינו במבוא לסדר טהרות. טומאת הוולד משמעה יצירת שרשרת היטמאויות, וזה חידוש מובהק של תורה שבעל-פה<sup class="footnote-marker">9</sup><i class="footnote">נעם, הלכות טהרה, עמ' 271-264.</i>.
עמדה שונה במקצת יש במשנת ידים: "האוכלין והכלים שנטמאו במשקין מטמאין את הידים להיות שניות, דברי רבי יהושע, וחכמים אומרים: את שנטמא באב הטומאה מטמא את הידים, בולד הטומאה אינו מטמא את הידים. אמר רבן שמעון בן גמליאל: מעשה באשה אחת שבאת לפני אבא, אמרה לו: נכנסו ידי לאויר כלי חרש. אמר לה בתי ובמה היתה טומאתה? ולא שמעתי מה אמרה לו. אמרו חכמים: מבואר הדבר, את שנטמא באב הטומאה מטמא את הידים, בולד הטומאה אינו מטמא את הידים" (פ"ג מ"א). במשנה זו אוכלים דינם כמשקים, ובכך משנת ידים שונה ממשנתנו. לדעת רבי יהושע אין זה משנה כיצד נטמאו האוכלים, הם תמיד שניים לטומאה, ואינם מטמאים אדם אלא ידיים, ולדעת חכמים אם האוכלים הם שניים לטומאה (כאשר הם נטמאו באב הטומאה) הם מטמאים ידיים, ואם הם שלישיים לטומאה (כאשר האוכלים נטמאו בשני לטומאה) אין הם מטמאים אפילו ידיים. עמדה זו של חכמים קרובה למשנתנו, ולד הטומאה אינו מטמא, אבל לפי משנת ידים אין הוא מטמא גם משקה, ודין אוכל מוצק כאוכל נוזלי. ברם, לדעת רבי יהושע לעולם הם מטמאים, אך ידיים בלבד. אי אפשר, אפוא, להעמיד את משנתנו ש"וולד הטומאות" הם אוכלים או משקים. משנת ידים אינה סותרת בגלוי את משניות מעשר שני או שקלים, אם כי ממשניות אלו משמע שאת האוכל שנטמא יש לשרוף ומשנת ידים אינה מדברת על שרפתו, שכן היא עוסקת באוכלי חולין, ומתמקדת רק בשאלה אם הוא מטמא ידים. ואכן, המציאות מחייבת שדין ולד הטומאה וטומאתו יידון מתוך ניגודי הדגשה במשניות השונות.
גישה שונה מזו של משנת ידים מצויה בתוספתא: "אחד משקה שנטמא באב הטומאה, ואחד משקה שנטמא בולד הטומאה, הרי זה תחלה לעולם. מטמא חברו וחברו חברו אפילו הן מאה חוץ ממשקה טבול יום שהן פסולין ואינן מטמאין" (טבול יום פ"א ה"ג, עמ' 684). הרי שמשקה שנטמא מטמא כאילו היה ראשון לטומאה, חמור בהרבה ממשנת ידים, וודאי שחמור ושונה ממשנתנו<sup class="footnote-marker">10</sup><i class="footnote">משנת טהרות (פ"ב מ"ב) פורסת מחלוקת אחרת בנוגע לאכילת אוכל טמא, אבל ברור שאין זה המקרה של משנתנו המדברת על נגיעה ולא על אכילה. זו אחת מגזרות י"ח דבר, ראו בבלי, שבת יג ע"ב, וההסבר שם יד ע"א.</i>. ברם לא נאמר במפורש שהוא מטמא גם אדם, אדרבה, נראה שהוא מטמא רק כלים (לעיל פ"ח מ"ב).
קרוב יותר לעמדה של משנתנו הוא הסבר הירושלמי למשנה כלים פ"א מ"א: "תמן תנינן, אבות הטומאה השרץ ושכבת זרע, תולדות השרץ אי זהו? רבי יודה בשם רבי נחום 'מדפות'. מהו מדפות, מגעות. אב הטומאה מטמא את הכל, וולד הטומאה אינו מטמא אלא אוכלין ומשקין וכלי חרש" (ירו', שבת פ"ז ה"ב, ט ע"ד). הירושלמי שואל מה הם תולדות השרץ, שהרי המשנה הזכירה רק את השרץ עצמו שהוא אב הטומאה, והסוגיה מסבירה שתולדות השרץ הם "מדפות", ומפרשת ש"מדפות" הן נגיעות, מה שהשרץ נגע בו. השרץ עצמו מטמא הכול בנגיעתו, ומה שהשרץ נגע בו הוא ולד הטומאה ומטמא אוכלין ומשקין וכלי חרס (ולא אדם). ההסבר מתקרב למשנתנו בכך שוולד הטומאה (של שרץ) אינו מטמא אדם, אבל מטמא לא רק משקין אלא גם אוכלין וכלי חרס<sup class="footnote-marker">11</sup><i class="footnote">ראו עוד להלן פ"ח מ"ו ופירושנו לה.</i>.
אמנם בהלכה משמשים שני מונחים, "טומאת אוכלים" ו"טומאת משקים", ולכאורה גם משנתנו מבחינה בין השניים, ברם ההבדל אינו מהותי לוולד הטומאה או לפרה דווקא: "הנוגע בזב, או שהזב נוגע בו, המסיט את הזב, או שהזב מסיטו, מטמא אוכלים ומשקים וכלי שטף במגע, אבל לא במשא. כלל אמר רבי יהושע: כל המטמא בגדים בשעת מגעו, מטמא אוכלים ומשקין להיות תחלה, והידים להיות שניות, ואינו מטמא לא אדם ולא כלי חרס. לאחר פרישתו ממטמאיו, מטמא משקין להיות תחלה, והאוכלין והידים להיות שניות, ואינו מטמא בגדים" (משנה, זבים פ"ה מ"א). במשנה זו מרוכזת סדרת הלכות:
1. הנוגע בזב או מסיט אותו מטמא במגע אבל לא במשא. מההמשך משמע שמטמא בגדים ואוכלים ומשקים, והם "תחילה" – כלומר אב הטומאה – כי הם נוגעים בזב; אבל אין הוא מטמא אדם, אלא רק את ידיו להיות כשני לטומאה (חובת נטילת ידיים).
2. לאחר שהנוגע בזב הרפה ממנו, הנוגע (אדם או חפץ) טמא שבעה ימים, ומטמא משקין טומאה מלאה, אך מטמא אוכלין וידי אדם להיות שני לטומאה. הנוגע שהרפה מנגיעתו ניתן להגדירו כוולד הטומאה, והוא מטמא משקין יותר מאשר אוכלים מוצקים ואדם, ואינו מטמא כלים כלל. אפשר לפרש שמשנתנו מתכוונת למקרה כזה, אף שההתאמה אינה מלאה, שכן אוכלים ואדם נטמאים טומאה קלה, ואילו ממשנתנו משמע שאינם טמאים כלל; גם המינוח "וולד הטומאות" הוא כללי יותר מאשר המקרה המיוחד במשנה זו. על כן ניתן לטעון שמשניות זבים ופרה נוקטות כל אחת בשפה הלכתית אחרת, אבל התוכן ההלכתי של משנת זבים קרוב למשנתנו.
המקורות מזכירים בפשטות שטומאת אוכלין שונה מטומאת משקין. כך למשל: "דבש הזב מכוורת דבורים מטמא טומאת משקין. חישב עליו לאוכלין, מטמא טומאת אוכלין" (תוס', טהרות פ"ב ה"ה, עמ' 662<sup class="footnote-marker">12</sup><i class="footnote">והשוו בבלי, נידה יז ע"א.</i>). אבל ההבדלים בין השניים אינם רבים ונמנים בברייתא אחרת. לענייננו חשוב ההבדל הבא: "חומר במשקין שהמשקין תחלה לעולם, ומטמאין כל שהן, שמהן נעשו את הטומאה לטמא אדם, ולטמא בגדים, ולטמא אוכלין ומשקין, וכלי שטף מאחוריו וכלי חרס מאוירו, מה שאין כן באוכלין" (תוס', טבול יום פ"א ה"ו, עמ' 684). ברייתא זו קרובה לפן אחר של משנתנו. אכן, המשקין שנטמאו הם אב הטומאה ומטמאים, אבל אוכלין שנטמאו באותה צורה אינם מטמאים. לא נאמר באיזו טומאה מדובר, מכל מקום יש כאן הבדל בין טומאה ממשקה לטומאה מאוכל. עוד מיוחדת הברייתא בכך שמשקין שהם תחילה לעולם, גם מטמאים אדם. כפי שראינו משלל המקורות לעיל, ולד הטומאה מטמא כלים ומטמא גם אוכלין. שלישי לטומאה אינו מטמא אוכלין אלא רק פוסלם לאכילה בטהרה (ולקודש), אבל מטמא כלים.
שתי מסקנות חשובות עולות מדיוננו:
1. משנתנו נוקטת בשפה הלכתית חריגה. המונח "ולד הטומאות" חריג, ומשמעותו איננה המשמעות הרווחת.
2. ההלכה במשנתנו חריגה. אמנם מצינו לה מקבילות חלקיות, אך כיחידה שלמה היא חריגה.

Mishnah 6

<b>אין כלי חרש מטמא חבירו</b> – כלי חרס אינו יכול להיעשות אב הטומאה. גם אם נגע במת עצמו הרי הוא רק ולד הטומאה. על כן לא ייתכן שכלי חרס יטמא את חברו, כלי אחר. כן אומרת משנת כלים: "קדירה שהיא נתונה בתנור, השרץ בתנור הקדירה טהורה. <b>שאין כלי חרס מטמא כלים.</b> היה בה משקה טופח, נטמא, וטמאה. הרי זה אומר מטמיך לא טימוני ואתה טמתני" (פ"ח מ"ד). משנת כלים מהווה אפוא דוגמה נוספת למבנה הספרותי של משנתנו.<b>אלא משקה</b> – כלי חרס מטמא רק משקה, להיות אב הטומאה. זאת לפי הכלל שמשקין שנטמאו הם "תחילה", כלומר באותה רמה של טומאה כמו מטמאיהם. כן שנינו לגבי הזב: "כלל אמר רבי יהושע: כל המטמא בגדים בשעת מגעו, מטמא אוכלים ומשקין להיות תחלה. והידים להיות שניות, ואינו מטמא לא אדם ולא כלי חרס. לאחר פרישתו ממטמאיו, מטמא משקין להיות תחלה, והאוכלין והידים להיות שניות, ואינו מטמא בגדים" (משנה, זבים פ"ה מ"א; ידים פ"ג מ"א – לגבי מנוגע). כמו כן במדרש: "יכול יטמא אדם וכלי חרס? תלמוד לומר בגד, בגד הוא מטמא, ואינו מטמא לא אדם ולא כלי חרס. מיכן אמרו: 'כל המטמא בגדים בשעת מגעו, מטמא אוכלים ומשקים להיות תחילה, והידים להיות שניות, ומטמא שאר כלים כבגדים, ואינו מטמא לא אדם ולא כלי חרס. לאחר פרישתן, מטמים <b>משקים להיות תחילה</b> , והאוכלים והידים להיות שניות, ואינו מטמא בגדים ואין צורך לומר אדם וכלי חרס' " (ספרא, מצורע זבים, פרשה ב ה"י-הי"א, עו ע"ב). הכלל מנוסח במשנתנו ככלל כללי, ואילו משנת זבים והמדרש על הזב הופכים אותו למקרה ממוקד בזב.
כל המקורות מציגים אותה הלכה: אב הטומאה (כגון מי שנוגע בזב) הוא ראשון לטומאה, מטמא אוכלים ומשקים להיות "תחילה", כלומר הם הופכים לאב הטומאה. אבל לא אדם וכלי חרס, הם נשארים טהורים. לאחר שהנוגע פרש מהזב וכבר אינו נוגע בו הוא נשאר טמא ברמה של אב הטומאה, והוא מטמא משקין (ההופכים בזאת לאב הטומאה בעצמם) אך אינו מטמא אוכלין באותה רמה, ובכך נוצר הבדל בין משקין ואוכלין. האוכלין שבהם נוגע אב הטומאה והידיים (ידי אדם) הופכים לוולד הטומאה (יורדים ברמת הטומאה), ואדם וכלי חרס טהורים.
<b>ניטמא משקה</b> – אם בכלי החרס היה משקה והוא גלש מהכלי ונגע באב הטומאה, כגון שנגע בשרץ או בתנור שהשרץ בתוכו (כדוגמה של משנת כלים),<b> טימהו</b> – המשקים נטמאים, כמו שאמרנו, ונעשים אב הטומאה (נטמאים כ"תחילה"), והמשקה מטמא את כלי החרס, <b>הרי זה</b> – כלי החרס,<b>אומר</b> – למשקה,<b> מטמיך</b> – הכלי,<b> לא טמאוני ואתה טימתני</b> – משנתנו נקטה "משקין" ולא "אוכלין", לפיכך ניתן ליישמה בנוגע בזב או במי שנגע בזב וכבר פרש ממנו (כמשנה זבים והמדרש). לעומת זאת אין משנתנו עוסקת בטמא מת. על הנגיעה בטמא מת נאמר: "כלים הנוגעים במת וכלים בכלים טמאין טומאת שבעה" (משנה, אהלות פ"א מ"ב). במשנה שלאחריה אנו שונים שגם אדם הנוגע בכלים כאלו טמא טומאת שבעה.
לעומת זאת, בתוספתא שנינו: "הגוי, והבהמה [ובן השמונה]<sup class="footnote-marker">13</sup><i class="footnote">כך יש לגרוס, וראו ליברמן, ובעל חסדי דוד על אתר. </i> וכלי האוכלין חרס, והמשקין<sup class="footnote-marker">14</sup><i class="footnote">בעל חסדי דוד גרס: "כלי החרס, אוכלין ומשקין". כך מצטט גם הרמב"ם את הברייתא בהקדמתו למסכת טהרות. </i> הנוגעין במת, כלים הנוגעין בהן טהור" (אהילות פ"א ה"ד, עמ' 598; פי"ד ה"ו, עמ' 611). אם כן, כלי חרס הנוגעים במת אינם מטמאים. יש להניח ש"כלי האוכלין חרס, והמשקין" כאן פירושו כלי האוכלין העשויים חרס, וכן כלי משקין העשויים חרס; אבל לפי גרסת "חסדי דוד", הנתמכת על ידי הרמב"ם, מדובר כאן בשלוש קבוצות: כלי חרס, אוכלין ומשקין, כלומר כלי חרס, אוכלים ומשקים הנוגעים במת אינם מטמאים. הלכה זו סותרת את המשנה במסכת אהלות, ואת כל הידוע לנו ממקורות מקבילים על טומאת מת, והיא נשמעת בלתי הגיונית במסגרת ההלכתית המקובלת: וכי למה לא ייטמאו כלים בטומאת המת? ליברמן הציע למחוק את המילה "משקין", וכלי החרס אינם מטמאים משום שאין כלי חרס מטמא מאחוריו<sup class="footnote-marker">15</sup><i class="footnote">ההלכה בדבר כלי חרס הוסברה בתוספת ראשונים, עמ' 96; תיקון הגרסה "משקין" הוא בעמ' 138. </i>. אכן לעתים נוסחת התוספתא משובשת, אבל במקרה זה השיבוש גדול וחוזר בשתי ברייתות בלתי תלויות, על כן יש להעדיף הסבר שאינו כרוך בתיקוני גרסה. הסבר זה מתאים רק אם נגרוס "כלי חרס של אוכלים", שהרי האוכלים עצמם ודאי מטמאים, ואם כן הרי גם כלי החרס של המשקים מטמאים רק מאחוריהם – ברם כל ההדגשה שהנגיעה האמורה היא נגיעה מאחורי הכלי חסרה מן הספר. קרוב יותר לפרש את התוספתא לפי המשנה שלנו ומקבילתה במסכת כלים שאין כלי חרס מטמא חברו (משנה, כלים פ"ד מ"ח ומשנתנו). לכן כלים הנוגעים במת טמאים, אבל "כלי חרס" ("כלי האוכלים העשויים מחרס", וכלי המשקין העשויים מחרס) אינם טמאים כמו במשנת כלים ובמשנת פרה. לפי הסבר זה "כלים" שבמשנה הם בגדים בלבד, ואילו כלי חרס אין בהם שלושה טמאים ולא ארבעה טמאים (משנה, אהלות פ"א מ"ג). בדרך זו נמצאת התאמה בין שלוש המשניות (אהלות, פרה וכלים) לבין התוספתא. איננו שואפים ליצור הרמוניה מכוונת, אך ככלל אין זה נכון להסביר מקורות בצורה קשה כדי שתיווצר ביניהם מחלוקת<sup class="footnote-marker">16</sup><i class="footnote">ראו עוד פירושנו למקוואות פ"ח מ"ו.</i>.
עם זאת, מן הראוי להדגיש שהכלל "אין כלי חרס מטמא חברו" מנוסח ככלל העומד בפני עצמו. הוא אינו מוגבל, ואינו נובע מהכלל האחר ש"אין כלי חרס מִטמא אלא מתוכו". אדרבה, במשנת כלים המדובר בכלי המשולשל לאוויר התנור, והנגיעה אפשרית גם מתוכו. לפי ההסבר שהצענו, בעקבות מפרשי משנת פרה וכלים, אלו שני כללים נפרדים, לשניהם אין הסבר הגיוני, והם בבחינת גזרת הכתוב.
הלכה שונה הקשורה לענייננו היא הברייתא בספרא המנסה ללמוד קל וחומר מטומאת משכב ומושב לטומאת כלי חרס: "...לא אם אמרת <b>בכלי חרס שאין נעשה אב הטומאה לטמא אדם ולטמא בגדים</b> , תאמר במשכב שהוא נעשה אב הטומאה לטמא אדם ולטמא בגדים" (זבים, פרשה ב ה"ג, עו ע"א). משפט דומה מביא הבבלי במסגרת דיון מדרשי העוסק בשאלה מדוע לא צריך לשלח כלי חרס טמא מחוץ למחנה, כמו שמשלחין טמא טומאת מצורע: "יצא כלי חרס שאינו נעשה אב הטומאה" (בבלי, עירובין קד ע"ב). ניכר שהביטוי תלוי במדרש הספרא, שכן בהקשר של התלמוד הבבלי אפשר היה לנסח את הטיעון גם אחרת. הניסוח הבבלי מנסה לשלול את האפשרות של הסבר יחידי ש"יצא כלי חרס שאין לו טהרה" (אלא יש לשברו), כלומר, יש להבינו לא כהלכה פסוקה אלא כאפשרות אלטרנטיבית להסבר הדרשה. אפשרות כזאת מוצעת בדרך כלל במהלך הסתמא של הסוגיה, ולעתים קרובות אינה שקולה עד הסוף, אפשר גם לפרשה שאם נטמא מגבו אינו נעשה אב הטומאה. כלומר, הניסוח בבבלי כללי, שאוב ממדרש ההלכה התנאי, וכשלעצמו אי אפשר היה להתבסס עליו. ברם במקרה זה מצוי הטיעון גם במדרש ספרא, ומסתבר שהספרא הכיר את אותו הכלל כנתון ידוע ומוכר.
הקביעה שאין כלי חרס נעשה אב הטומאה היא מסקנה אפשרית ממשנתנו (או הסבר אפשרי למשנתנו) הקובעת שאין כלי חרס מטמא חברו, שכן באמת רק אב הטומאה מטמא "חברו", ואם אין הוא מטמא אין הוא אב הטומאה. ברם יש לשאול: הרי אם ידו של המת נתונה בתוך הכלי, הכלי הוא אב הטומאה, ובמקרה זה קשה להבין למה לא יטמא את האדם הנוגע בו מבחוץ, או את האדם הנוגע בו מבפנים. אפשר להבין שאינו מטמא כלי חרס אחר ("חברו"), אך מניין נובעת ההלכה שאינו מטמא אדם או בגד? לא נותר לנו אלא לפרש שכלי החרס נגע במת מגבו, ולכן הוא טהור ואינו מטמא, והניסוח בספרא אינו מדוקדק: כלי חרס נעשה "אב טומאה" רק אם נגעו בתוכו.
לפי הסבר זה אפשר שהכלל "אין כלי חרס מטמא חברו" נובע רק מכך שכלי חרס אינו מטמא מגבו, והקל וחומר של הספרא מן הכלל המסיק שכלי חרס קל יותר ממשכב ומושב אינו הגיוני, שהרי גם כלי חרס מְטמא כמשכב ומושב, אבל הוא נטמא רק מגבו. נותרנו, אפוא, עם הקביעה התמוהה והמחודשת של הספרא שאדם הנוגע בכלי חרס שידו של המת בתוכו אינו טמא, ולחלופין נותרנו עם כלל שלישי, שכלי חרס אף פעם אינו אב הטומאה<sup class="footnote-marker">17</sup><i class="footnote">בדוחק רב אפשר לפרש שאין כלי חרס נעשה אב הטומאה לכלי חרס אחר, אבל נעשה אב הטומאה לטמא אדם ובגדים.</i>. כלל כזה מתאים לתוספתא אהלות שהבאנו, אך הוא ניסוח שונה, ומרחיק לכת ממשנתנו. כלי חרס לא רק שאינו מטמא את חברו, אלא גם אינו מטמא אדם ובגדים, וכלל כזה תמוה ומחודש.
בניגוד לניסוח של הספרא עומדות לא רק ההלכות הידועות אלא גם הברייתא: "אין כלי חרש מְטמא אלא באב הטומאה ומשקין. כל שאב הטומאה בשעתו<sup class="footnote-marker">18</sup><i class="footnote">בזמן שהוא נוגע בטומאה וטרם פירש, כך פירש בעל חסדי דוד.</i> [ולא היקל עליו]<sup class="footnote-marker">19</sup><i class="footnote">חסר בחסדי דוד.</i> ובא להקל עליו <b>אפילו</b> בביאת מים מטמא אחד לפסול אחד, אין מטמא אדם וכלי חרס. כל שאב הטומאה בשעתו לא היקל עליו אלא בביאת מים לטמא אחד ולפסול אחד, הרי זה מטמא אדם וכלי חרש" (תוס', כלים בבא קמא פ"ו ה"א, עמ' 575). אם כן, יש שכלי חרס נעשה אב הטומאה, ויש שאינו נעשה. כשהוא מטמא, הרי הוא מטמא את הנוגע בו, ומה שנגע בו פוסל לאכילה תרומה שנגע בה. ויש שאינו מטמא, כמו כלי חרס שאינו ניטמא על ידי כלי חרס אחר. ליברמן הציע לגרוס "מִיטמא"<sup class="footnote-marker">20</sup><i class="footnote">תוספת ראשונים לכלים, כ"ב, עמ' 20.</i> ככתב יד וינה, וכן גרס בעל חסדי דוד<sup class="footnote-marker">21</sup><i class="footnote">ירו, שבת פ"ז ה"ב, ט ע"ד; ליברמן, ירושלמי כפשוטו, עמ' 134.</i>. בעל חסדי דוד מציע לתקן: "אין כלי חרש ובא להקל עליו <b>שלא</b> בביאת מים", כלומר שאינו צריך טבילה. כך הופכת הסיפא לביאור הרישא. כפשוטה ברייתא זו עומדת בניגוד לברייתא שבספרא.
ברייתא נוספת קובעת: "כל המטמא אדם, מטמא כלי חרס. ושאין מטמא אדם, אין מטמא כלי חרש, חוץ מן המשקין. כל שכלי חרש מִטמא מתוכו מְטמא מאחריו, ואין טומאה לכלי חרש אלא מאוירו..." (תוס', כלים פ"ו ה"ב, עמ' 575). אם כן אדם המטמא אדם מטמא כלי חרס, אך עדיין לא נאמר שכלי החרס הוא אב הטומאה, וודאי לא נאמר שהוא מטמא כלי חרס אחר. ברייתא זו אינה סותרת, אפוא, אף אחת מהקביעות דלעיל.
מימרה בעייתית אחרת היא דברי הירושלמי: "תמן תנינן, 'אבות הטומאה השרץ ושכבת זרע'. תולדות השרץ אי זהו? רבי יודה בשם רבי נחום 'מדפות'. מהו מדפות, מגעות. אב הטומאה מטמא את הכל, וולד הטומאה אינו מטמא אלא אוכלין ומשקין <b>וכלי חרש</b> " (שבת פ"ז ה"ב, ט ע"ד). כפי שפירשנו לעיל במ"ו, הירושלמי שואל מה הם תולדות השרץ, שהרי המשנה בכלים (פ"א מ"א) מנתה את אבות הטומאה והזכירה רק את השרץ עצמו. לפיכך מסבירה הסוגיה שתולדות השרץ הם "מדפות", ומפרשת ש"מדפות" הן נגיעות, מה שהשרץ נגע בו. השרץ עצמו מטמא הכול במגע, ומה שהשרץ נגע בו הוא ולד הטומאה – והוא מטמא אוכלין ומשקין <b>וכלי חרס</b> . ליברמן הציע למחוק את המילים "כלי חרס"<sup class="footnote-marker">22</sup><i class="footnote">ליברמן, ירושלמי כפשוטו, עמ' 134.</i>, שהרי כלי חרס אינם נעשים אב הטומאה. ברם אין צורך בתיקון, הנוגע בשרץ שעליו מדובר הוא אדם, ואם נגע אדם בכלי החרס – הם טמאים, אך אינם מטמאים כלי חרס אחרים.
משנת כלים (פ"ח מ"ד) שציטטנו מכירה, כנראה, את משנת פרה. שכן במשנה פרה הביטוי "הרי זה אומר מטמיך" וכו' משרשר את כל המשניות, ומשמש בסיס גם לתוספתא, ואילו במשנת כלים הוא תלוש מהשרשרת ומצוי לבד. בעל ספרי זוטא בחר לצטט את משנת כלים ולא את משנתנו; משנת כלים ערוכה מבחינה עניינית, יש בה דיון בכלים שונים הנמצאים בתנור, ובכולם הדין והתפיסה ההלכתית אחידים, אבל הביטוי "מטמיך" וכו' מופיע רק במקבילה למשנתנו, לפיכך אנו מניחים שמקורו במשנתנו והועבר לכלים. לעומת זאת בעל ספרי זוטא בחר שלא להסתמך רק על משנתנו, והביא גם כמה מקרים נוספים.

Mishnah 7

<b>כל הפוסל את התרומה</b> – אב טומאה, ולד הטומאה, או ידיים שהן שניות לטומאה – כולם פוסלים את התרומה. בניסוח "כל הפוסל" המשנה מצרפת לכאורה יחד אב טומאה עם שני לטומאה, שנגיעתו אמנם אינה מטמאת אך פוסלת את התרומה לאכילה; ברם דומה שהמשנה מתכוונת בביטוי "כל הפוסל את התרומה" רק לפוסל את התרומה (ואת הקודש והחטאת), ולא לפוסל את החולין. נמצא שלמרות הניסוח אין מדובר באב טומאה, שהרי אב טומאה פוסל את החולין; ואכן המשנה מתמקדת בוולד הטומאה (שני לטומאה). לפנינו, אפוא, ניסוח לא מדויק בלשון המשנה<sup class="footnote-marker">23</sup><i class="footnote">בספרות התנאים מופיע הביטוי רק עוד במשנת ידים פ"ג מ"ב, ושם הוא בא לומר שהפוסל את התרומה מטמא את הידיים.</i>, ובעיקר ניסוח מסובך, ולא הניסוח המקובל "שני לטומאה" או "ולד הטומאה". מי שניסח את הביטוי ראה לפניו כוהן פשוט היודע את ההלכה המעשית, שזה וזה פוסלים תרומה, אך אינו מתמצא בכללים המשפטיים – בשביל לומד כזה מנוסחת משנתנו. הביטוי מצטרף לביטויים המיוחדים של מסכת פרה, שאנו חושדים שהם מבית מדרש אחר או ממערכת הלכתית אחרת, למשל הלכות כוהנים. מכל מקום, משנתנו מצטרפת לקבוצה של "משניות כוהניות", משניות הבוחנות את ההלכה ב"משקפיים" של כוהנים ומתמקדות בבעיות של הכוהנים. <b>מטמא את המשקין להיות תחלה</b> – המשקין שנגע בהם מקבלים טומאה ברמה של אב הטומאה. לפנינו מקרה חריג, שהמשקין שנטמאו טמאים יותר מהמטמא אותן, <b>לטמא אחד</b> – לטמא את הנוגע במשקין,<b> ולפסול אחד</b> – אם מה שנגע במשקים נגע בתרומה הוא פוסלה לאכילה בטהרה,<b> חוץ מטבול יום</b> – טבול יום הוא טמא שטבל וטרם העריב השמש. עד הערב הוא מנוע מלאכול תרומה, והוא בבחינת "פוסל את התרומה", אבל אין הוא מטמא את המשקין להיות תחילה, אלא פוסלם, שכן הוא טהור לחולין. <b>הרי זה</b> – המשפט הבא מוסב על הרישא: אם שני לטומאה נגע באוכל תרומה הוא פוסל את התרומה, אבל אינו מטמא אותה, ואם הוא נגע במשקים הם נעשים "תחילה" והם מטמאים את שנגעו בהם. על כן <b>אומר –</b> המאכל למשקה: <b>מטמיך לא טמוני ואתה טימתני</b> – השני לטומאה שנגע בי לא טימאני, אבל אתה (המשקה) שנגעת בי טימאת אותי.
ההלכה בדבר משקין מתועדת היטב במקורות, כגון "חומר במשקין, שהמשקין תחלה לעולם, ומטמאין כל שהן, שמהן נעשו את הטומאה, לטמא אדם, ולטמא בגדים ולטמא אוכלין ומשקין, וכלי שטף<sup class="footnote-marker">24</sup><i class="footnote">כלי שטף הוא כלי מתכת שאפשר לשטפו, כלומר להטבילו, ובכך לטהר אותו, בניגוד לכלי חרס שטבילה אינה מטהרת אותו.</i> מאחוריו, וכלי חרס מאוירו, מה שאין כן באוכלין" (תוס', טבול יום, פ"א ה"ו, עמ' 684). הלכה זו קובעת שמשקין שנטמאו בטומאה קלה נעשים מיד אב הטומאה. בדרך כלל העברת הטומאה מורידה מרמת הטומאה, או שלפחות שומרת על אותה רמת טומאה<sup class="footnote-marker">25</sup><i class="footnote">כגון משנה, טהרות פ"ב מ"ב-מ"ז. </i>; אבל משקין שונים, ברגע שהמשקה נטמא, גם אם נטמא בוולד הטומאה, הוא נעשה מיד "תחילה", כלומר אב הטומאה, ואם המשקים נגעו במשהו, הרי אותו חפץ (או אדם) נטמא, והוא נעשה שני לטומאה (ולד טומאה). הלכה זו יוצרת מקרים רבים שבהם ניתן לומר למשקים "מטמיך לא טימוני ואתה טימתני", והמשנה מדגימה אחד מהם. משניות ב, ד, ה, ו מדגימות מקרים נוספים כגון אלה, ורשימה אחרת ישנה בתוספתא (פ"ח ה"א, ה"ג, עמ' 637).
העמדה הכללית לגבי משקין ברורה: הם מטמאים כתחילה. אבל עמדה זו שנויה במחלוקת, ורבי אלעזר בן דור אושא קובע: "אין טומאה למשקין כל עיקר" (ספרא שמיני, פרשה ח ה"ה, נה ע"א-ע"ב). יש להניח שהוא משמר הלכה קדומה, שכן הוא מהלך נגד מימרות תנאיות רבות אחרות, וקשה להניח שבדור אושא היה חכם מחדש נגד תפיסה הלכתית כוללת שכזאת.

Mishnah 8

<b>ממשנה זו מתחילה יחידה חדשה שעיקרה טיב המים המשמשים לטבילה ולקידוש מי חטאת. באופן טבעי יש למשניות אלו מקבילות במסכת מקוואות, ואנו נביאן במקומן. בתוספתא מופיעה מעין חוליית חיבור בין שתי היחידות: "ויש כאן שהוא אומר טהרתיו וטמאתיו, כיצד? מקוה שיש בו ארבעים סאה מכוונת ירד וטבל בתוכן, הוא טהור; ומקוה טמא זה אומר טהרתיו וטמאתיו" (פ"ח ה"ה, עמ' 637). כפי שכבר אמרנו בראשית היחידה הקודמת (פירושנו למשנה ב), בתוספתא מובאת השלמה ספרותית מעוצבת של מקרים דומים למשנה, ערוכים בצורה ריבועית, כשכל יחידה של המשנה היא צלע אחת של הריבוע. עורך התוספתא, שעיצב במכוון את הפרק, בנה אותו במובהק באופן שיתקשר להמשך המשנה. בכך נשללת האפשרות שהתוספתא משמרת את החיבור המקורי שבין היחידה הקודמת לנוכחית. הברייתא בתוספתא אין לה מקום בסידור של המשנה, וסידור התוספתא הוא בבירור עריכה ספרותית, והוא שלב שני לאחר עיצוב הרשימה שבמשנה.
<b>כל הימים כמקוה</b> – משמשים כמקווה, שאפשר לטבול בהם ולהיטהר, <b>שנאמר ולמקווה המים קרא ימים –</b> בראשית א י,<b> דברי רבי מאיר</b> – ברור שהדרשה אינה יוצרת את ההלכה אלא מהווה לה אסמכתא ותזכורת בלבד.<b> רבי יהודה אומר הים הגדול כמקוה לא נאמר ימים אלא שיש בו מיני ימים הרבה</b> – רק הים הגדול נקרא מקווה, ולא ימים אחרים. הים הגדול בספרותנו הוא תמיד הים התיכון, ורבי יהודה שולל את ים המלח ואולי גם את ים הכינרת כמקוואות טהרה. <b>רבי יוסה אומר כל הימים מטהרין בזוחלין</b> – שני חידושים בדברי רבי יוסי: אחד, שכל הימים מטהרים כרבי מאיר; ואחד שאף מים זוחלים, כלומר מי שלוליות הקשורות לים, או שפכי נחלים המגיעים אל הים – מטהרים, אף שהמים שבהם רדודים,<b> ופסולין לזבין ולמצורעין ולקדש מי חטאת</b> – זו, כנראה, עמדתם של שלושת התנאים, שכן לזבין ולמצורעים ולמי חטאת נדרשים "מים חיים"<sup class="footnote-marker">26</sup><i class="footnote">ראו המבוא למסכתות נגעים וזבים. </i>, ומי הימים פחותים מהם באיכות טהרתם. משנתנו שנויה גם במשנת מקוואות ללא שינוי (פ"ה מ"ד).
דברי כל התנאים מעבירים תחושה שמי ימים איכותיים פחות ממים רגילים. רבי יהודה סבור שימים קטנים פסולים, ואף מי שמכשיר (רבי מאיר) מסכים שאינם כשרים כ"מים חיים", כזוחלים.
בתוספתא מעידה הלכה אחרת על הפקפוק ההלכתי בטבילה בים הגדול: "חבית שנשבר בים הגדול ומראה אותו מקום כמראה אותו היין, הטובל באותו מקום כאלו לא טבל. ולא עוד אלא אפילו נפל שם ככר תרומה טמא" (מקוואות פ"ה הי"א, עמ' 657). התוספתא מניחה שהים כשר לטבילה, אבל נוזלים שנפלו לתוכו אינם מתערבבים במי הים, ולכן אין לטבול בתערובת. ברם התוספתא מסויגת מהחמרה זו: רק אם מראה המים כמראה היין הטבילה אסורה, אבל בתלמוד הבבלי הניסוח שונה: "ואמר רב יהודה אמר רב: חבית מליאה מים שנפלה לים הגדול, הטובל שם לא עלתה לו טבילה, חיישינן לשלשה לוגין שלא יהו במקום אחד; ודוקא לים הגדול, דקאי וקיימא, אבל נהרא בעלמא לא. תניא נמי הכי: חבית מליאה יין שנפלה לים הגדול – הטובל שם לא עלתה לו טבילה, חיישינן לשלשה לוגין שאובין שלא יהו במקום אחד" (מכות ד ע"א). הבבלי מצטט אמנם את התוספתא, אבל מחמיר גם כשאין מראה הים באותו מקום כמראה יין. אם כן הוא, מותר לטבול בים הגדול, אבל יש מקום לחשש, ולכן אם נפלה לשם חבית מים שאובים יש לחשוש שאין היא מתערבבת בים. אין צריך לומר שזו אשליה אופטית בלבד, לאחר זמן קצר המים מהחבית מתערבבים ובטלים<sup class="footnote-marker">27</sup><i class="footnote">הטיעון שהמים אינם מתערבבים בים חוזר במקורות אחרים, כגון בראשית רבה, יג ט, עמ' 118.</i> – אבל הסוגיה מצטרפת להיסוסים בדבר טבילה בים הגדול והעוין.
<b>טבילה בים</b> 
בפועל נחשבה הטבילה בים לטבילה מעולה לשוכנים לחוף הים, וכן שנינו: "ומעשה ברבן גמליאל ואונקלס הגר שהיו באין באשקלון, וטבל רבן גמליאל במרחץ ואונקלס הגר בים. אמר רבי יהשע בן קבוסיי: עמהן הייתי ולא טבל רבן גמליאל אלא בים" (תוס', מקוואות פ"ו ה"ג, 658). אם כן, הטבילה בים עדיפה. ואכן רבן גמליאל ואונקלוס מתוארים כמקפידים בהלכות טהרה, רבן גמליאל אכל על טהרת תרומה כל ימיו, ואונקלוס הקפיד עוד יותר, וסיפרו עליו שאכל כל ימיו בטהרת הקודש (תוס', חגיגה פ"ג ה"ג). על רקע זה יש להבין שרבן גמליאל הסתפק בטבילה במרחץ, שהיא טבילה כשרה, ואונקלוס החמיר וטבל בים; ומעשיהם משמשים דוגמה להידור<sup class="footnote-marker">28</sup><i class="footnote">הברכה בבית המרחץ עשויה לשמש כמקווה, שכן מגיעים אליה מים חיים בלבד, וראו רייך, מקוואות ובתי מרחץ – דברינו שונים במקצת משלו.</i>.
על טבילה בים אנו שומעים גם ממקורות אחרים: "הטובל בים או בנהר, אף על פי שהפליג יותר ממיל הרי זה בכי יותן" (תוס', מכשירין פ"ב הי"ב, עמ' 674)<sup class="footnote-marker">29</sup><i class="footnote">טבילה זו איננה לטהרה אלא להכשרת כלי לקבל טומאה, ולא בא מעשה זה אלא להעיר על עצם התופעה של טבילה בלב ים.</i>, וכן: "מעשה במרים בת תנחום שנישבת ופדאוה בעכו, והביאו חלוק אחד וירדה לטבול בים. ועלה הים והציף את כליה, והביאו לה אחר וירדה לטבול" (איכה רבה, א טז, עמ' מד). הים הוא הים שליד עכו וליד אשקלון, והוא ים התיכון, וכן במעשים האחרים<sup class="footnote-marker">30</sup><i class="footnote">ירו', ברכות פ"א ה"א, ב ע"ב; בבלי, שבת לה ע"א. המדובר במי שמתגורר על הכרמל, והטבילה היא בים התיכון.</i>.
במקביל אנו שומעים גם על טבילה בים טבריה (בכינרת): "מעשה במוכה שחין אחד שירד לטבול בים בטבריא וארעת שעתא וטפת בירא דמרים ואיתסי" (ויקרא רבה, כב ד, עמ' תקי). ברם, גם כאן אין מדובר בטבילה הלכתית, שהרי הוא עדיין מוכה שחין שטרם התרפא, ומבחינת ההלכה אין לו לשם מה לטבול. "טבילה" כאן היא סתם רחצה, או טבילה לשם חסידות שאיננה הלכתית; ואולי גם טבילה לשם ריפוי כמקובל במפגש המשולש של טהרה, ריפוי ומקום קדוש כאחד. יצוין שבכפר נחום שליד הכינרת לא נתגלו מקוואות, אף שהיה זה יישוב יהודי גדול, ומן הסתם אלו שרצו לטבול טבלו בכינרת ולא ראו בטבילתם פגם.
הבבלי מצטט ברייתא העוסקת בדיני שבת: "תנו רבנן: רוחצים במי גרר, במי חמתן, במי עסיא ובמי טבריא. אבל לא בים הגדול, ולא במי משרה, ולא בימה של סדום. ורמינהו: 'רוחצים במי טבריא ובים הגדול, אבל לא במי משרה ולא בימה של סדום' " (שבת קט ע"א). הברייתא עוסקת ברחצה בשבת, האסורה מטעמי רפואה, לכן מותר לרחוץ במים רגילים (מתוקים), וחלוקים ברחצה במים מלוחים. הבבלי מניח שדיני רחצה בשבת זהים לאלו של טהרה, אבל כפשוטם אלו נושאים נפרדים ואת הסתירה בין הברייתות יש לפתור בדרך אחרת, או לפרשה כמחלוקת, אבל אין לה קשר למשנתנו.
<b>טבילה במים זוחלין</b> 
דין הטבילה במים זוחלין מחייב אף הוא עיון נוסף. הטבילה במים זוחלין של מעיין נדונה במקורות מספר. אמנם מדובר במים חיים, אך אין ריכוז מים של ארבעים סאה בכל נקודה נתונה בנחל. השאלה הייתה מעשית, משום שרוב מעיינות הארץ נובעים בזרם חלש ורדוד והם בבחינת זוחלין, עד שייאגמו במקווה מסודר. במשנה מובאת סדרה של מקורות מים הכשרים לטבילה או אינם כשרים לטבילה, ושנינו: "למעלה מהן מים מכין (מוכין) שהן מטהרין בזוחלין" (משנה, מקוואות פ"א מ"ח). "מים מוכין" הם מים מלוחים וחמים (להלן מ"ט-מ"י), ואפילו הם מטהרים בזוחלין, וקל וחומר מים חיים וטובים. מי מעיין מטהרים בכלשהו, כלומר אין צורך בכמות מסוימת (ארבעים סאה), ובלבד שכל גופו יטבול (משנה, מקוואות פ"ה מ"ג). הזוחלין הם כמעיין (משנה, מקוואות פ"ה מ"ה; ספרא שמיני, פרק ט ה"ג, נה ע"ד); יתר על כן: "העיד רבי צדוק על זוחלין שרבו על הנוטפים שהם כשרים, מעשה היה בבירת הפליא ובא מעשה לפני חכמים והכשירוהו" (משנה, עדויות פ"ז מ"ג; מקוואות פ"ה מ"ה; בבלי, זבחים כה ע"ב)<sup class="footnote-marker">31</sup><i class="footnote">אבל בבבלי מצינו גם דעה שמי נהר זוחלים אינם מטהרים (שבת סה ע"ב; נדרים מ ע"א). בדיון שם נזכר הפרת, ונראה שחכמי בבל התרשמו קשה מכך שמי הנהר מלוכלכים וזורמים בקושי. אגב כך אנו שומעים שבימי האמוראים, להוציא תקופה קצרה, היה גובה המים בפרת רדוד ביותר, כנראה משום שהמים שימשו להשקאה. יש לכך ראיות נוספות, אך לא כאן המקום לדון בהן.</i>. אם כן המים הזוחלים התערבו במים גשמים, ואם המים הזוחלין הם הרוב, המים כשרים. במשנה הבאה מובאת עדותו של אותו חכם על מים זוחלין "שקלחן בעלה אגוז" שהן כשרים: "מעשה היה באהליא, ובא מעשה לפני לשכת הגזית והכשירוהו" (משנה, עדויות פ"ז מ"ד; והשוו משנה, מקוואות פ"ה מ"ה). במשנת מקוואות דנים אם מותר ל"הזחיל" (להזרים) בעזרת כלי המקבל טומאה, אך שאלה זו אינה נוגעת לענייננו.
נמצאנו למדים שבטבילה רגילה מי מעיין זוחלים כשרים, אבל בטבילה לחטאת רק מי ימים זוחלים כשרים, לכך מסכימים כל התנאים במשנתנו ובמשנת מקוואות (פ"א מ"ח). כאמור ייתכן שמשנתנו עוסקת רק במילוי לחטאת, ונעיר שהמפרשים המסורתיים פירשו שמדובר בטבילה, כפי שנביאם להלן.

Mishnah 9

<b>המים המוכים פסולין</b> [<b>פוסלין</b> ] – ה"פוסלין" תוקן ל"פוסלין". אין לטבול לחטאת במים מוכים, ושמא המשנה ממשיכה את המשנה הקודמת ועוסקת במי חטאת ולא בטבילה לחטאת. כלומר, מים מוכים פסולים למילוי מי חטאת, בניגוד לטבילה רגילה הכשרה במים מוכים כפי שאמרנו בפירושנו למשנה הקודמת. המשנה מגדירה את הביטוי "מים מוכים", <b>אלו הן המוכים המולחים</b> – בעדי נוסח אחרים: "מלוחים", והוא הוא,<b> והפושרין</b> – חכמים מתכוונים, כנראה, למים רוויי גפרית שריחם גרוע, וטעמם "מלוח". כאלו הם מי חמת טבריה ומי חמת גדר.
בארץ ישראל מעיינות המים החמים הם מעיינות גופרית, שחומם רב אך ריחם גרוע. אלו שימשו לרחצה רפואית אך נפסלו לטהרת חטאת, משום שלא היו מים חיים ונקיים. במשמעות זאת משמש המונח "מים מלוחים" גם במקורות אחרים, כגון בהשוואה בין העולם לבין גוף האדם (המקרו-קוסמוס והמיקרו-קוסמוס): "סרוחים בעולם – מים, סרוחים באדם – זהו מימי חוטמו של אדם. מים מלוחים בעולם, מים מלוחים באדם – זהו מימי רגליו של אדם" (אבות דרבי נתן, נו"א פל"א, עמ' 92). אם כן, מים מלוחים הם מים מסריחים ספוגי חומרים אחרים<sup class="footnote-marker">32</sup><i class="footnote">כיום אנו יודעים שמקור הריח הרע הוא האמונית המצויה גם במי רגליים וגם במי גופרית. </i>, כמי רגליים, ברם לעתים מים מלוחים הם סתם מי ים, כגון "שנאמר 'וברוח אפך נערמו מים' וגומר (שמות טו ח), יצאו להן [זכרי] מים מתוקים מתוך מים מלוחים" (מכילתא דרבי שמעון בר יוחאי, יד טז, עמ' 60)<sup class="footnote-marker">33</sup><i class="footnote">ראו גם בראשית רבה, יג ט, עמ' 119.</i>. לסיכום: סתם מי ים הם מים מלוחים, מכל מקום במשנה שלנו הכוונה למים שאינם סתם מלוחים אלא גם חמים, "פושרים". מים כאלה לא נתפסו כמים חיים, כדברי המדרש: "מים חיים ולא מים מלוחים, ולא מים פושרים, ולא מים מכזבים, ולא מים מנטפים" (ספרא מצורע, פרק א ה"ד, ע ע"ג).
פרשנים עוררו את השאלה הטבעית: אם מים מלוחים פסולים, כיצד זה ניתן (ואף רצוי) לטבול בים הגדול שמימיו מלוחים? התירוצים שמציעים הפרשנים מלאי עניין. למשל, בעל כסף משנה לרמב"ם מציע שני הסברים<b>:</b> "ויש לומר, שיש מקואות בתוך הים, שהם מים מתוקים. כמו שהוא ידוע לספנים שמכירים המקומות ההם, כשעוברים עליהם ושואבים מהם ושותים, ובמים הנשאבים מאותם המקומות הוא דאיצטריך למפסלינהו, מפני שאינו כמעיין. ועוד יש לומר, דמלוחין לא מיפסלי למי חטאת<sup class="footnote-marker">34</sup><i class="footnote">כאן בעל הכסף משנה מבין שמדובר רק במילוי מי חטאת, אבל הוא אינו מתרץ שמילוי מים שונה מטבילה במים, אלא תירוץ אחר, כלומר שמים כשרים לטבילה כשרים למילוי. ביתר התירוצים עולה הדבר ביתר תוקף, ולדידו מי מילוי לחטאת ומי טבילה לחטאת חד הם.</i>, אלא כשאין תקנה למליחותן. אבל מי הים יש תקנה למליחותן. יש אומרים על ידי כלי חרס חדש שיסתמו פיו, וישקעוהו בתוך הים, והמים שהוא מוצץ מאחוריו לתוכו כדרך כלי חרס חדש הם מתוקים. ויש אומרים על ידי תקונים אחרים, וכיון שיכולין להמתק לא מיפסלי מטעם שהם מלוחים" (הלכות פרה אדומה פ"ו הי"ב)<sup class="footnote-marker">35</sup><i class="footnote">מקורה של האגדה שהים התיכון מכיל כיסים-כיסים של מים מתוקים בבבלי שהבאנו לעיל על מים מתוקים שאינם מתערבבים במי הים. כאמור, זה פיתוח בבלי של מסורת תנאית רֵאלית מעט יותר.</i>. אותו חכם מפרש במקום אחר שהמשנה מבחינה בין מים מלוחים "שמחמת הארץ שעוברים עליה נעשו מלוחים" לבין אלו ש"שמתחלת ברייתן הן מלוחים, כגון מי הים – ואלו כשרים. כך נראה" (בית יוסף, יורה דעה רא, ה). המאירי לשבת קט ע"א מפרש בפשטות שמים המלוחים קצת, כמי ים – כשרים, ומים המלוחים הרבה – פסולים. כאמור, ההסבר המתבקש פשוט הרבה יותר: חז"ל הבחינו בין מי ים, שהם מלוחים, לבין מים שהם מי גופרית חמים, אף שלא ידעו לכנות את החומרים המומסים במים אלו.
בניגוד למשנה זו נאמר לעיל במשנה הקודמת, וכן במשנת מקוואות פ"א מ"ח, שמים מוכים כשרים לטבילה רגילה.
<b>המים המכזבין פסולין</b> – מי מעיין שפוסק מדי פעם פסולים לטבילה או למילוי מי חטאת.<b>אלו הם</b> – המים<b> המכזבין המכזבין אחת בשבוע</b> – מעיין המכזב אחת לשבע שנים מימיו פסולים למי חטאת. ברישא בא הצירוף "אלו הן" להגדיר את סוג המים, ואילו בסיפא (כאן) הוא בא להגדיר את שיעור ה"כיזוב". בשני המקרים אלו משניות "תוספתאיות" שיש בהן הסבר למינוח של הרובד הקדום של המשנה<sup class="footnote-marker">36</sup><i class="footnote">ראו ויס, משניות תוספתאיות.</i>. <b>המכזבין בפול מיסיות</b> – פולמוס משמעו מלחמה, ולכאורה משך המלחמה אינו מותנה באקלים ובכמויות המים של השנים הקודמות. אמנם העובדה שהמעיין מכזיב מציקה יותר, אך לכאורה לא צריכה להיות לכך משמעות הלכתית – על שאלה זו נענה בהמשך.<b> ובשני בצרות כשירין</b> – בארץ ישראל מתחוללת בצורת אחת לשלוש שנים בממוצע. בשנות בצורת מעיינות קטנים פוסקים לספק מים, אך בשנים רגילות כשהמעיין שופע הוא נחשב למים חיים. המשנה מלמדת שמעיינות המכזבים בעת מלחמה ובשנת בצורת מימיהם כשרים. <b>רבי יהודה פוסל</b> – מעיין המכזב אינו מעיין קבוע, ואינו נחשב למעיין.
בתוספתא שנינו: "וכן היה רבי יהודה אומר, יורדת הצלמון אסורה, מפני שכזבה בשעת פולמוס. אמרו לו, כל מימי בראשית כזבו בשעת פולמוס. שילוח היה נמלה מהלכת בו, אבל מעיין שהיה יוצא שנה זו מצד אחד ושנה זו מצד אחר, או שהיה רבה מימות הגשמים, ונתמעטו בימות החמה כשר" (פ"ט ה"ב, עמ' 637). רבי יהודה לשיטתו שמעיין שפסק בשעת מלחמה אינו כשר. המשנה שהכירה את עמדתו של רבי יהודה התנסחה באופן כללי, שמים המכזבים בפולמוס כשרים. "יורדת הצלמון" היינו מעיין נחל צלמון בגליל התחתון, שהוא מעיין איתן וקבוע. התוספתא מוסיפה לספר שהשילוח כמעט התייבש בשנים אלו.
הסיפור עשוי להתייחס למרד בר כוכבא בשנים 135-132, או למרד החורבן בשנים 70-66 לספירתם. קשה לדעת מתי הייתה שנת בצורת, אבל צריך לומר שבאופן כללי מרד החורבן התחולל בתקופה של מיעוט גשמים (איור 33), וסביר שלכך מתכוונת התוספתא.
<b>איור 33א.</b> סכר קדום לרוחב נחל צלמון, צילמה ד' ספראי.
<b>איור 33ב.</b> קיר קדום, אולי מוביל אמה בנחל צלמון, צילמה ד' ספראי

Mishnah 10

<b>מי קירמיון ומי פיגה פסולין מפני שהם [מי] ביצים</b> – מי ביצים, או מי בצעים, הם מים ספוגי בוץ. משמעות המילה מתבררת מסיפור מלבב אחר: "רבי הוה בעכו, חמתון אכלון פיתא נקייה. אמר לון, מה אתון לתין? אמרו ליה, תלמיד אחד בא לכאן והורה לנו על מי ביצים שאין מכשירין" (ירו', שביעית פ"ו ה"א, לו ע"ג; בבלי, סהדרין ה ע"ב). תרגום: רבי היה בעכו, ראה אותם אוכלין פת נקייה (בלשון סגי נהור, שהפת הייתה מעורבת בשיירי בוץ). אמר להם, כיצד אתם לשים אותה, אמרו לו וכו'. התלמיד הורה להם שמי בצעים אינם נחשבים למים, ולכן אין הם מכשירים את העיסה לקבל טומאה. עכו אינה ארץ ישראל, והיא טמאה בטומאת ארץ העמים, וחשוב היה להם שלא לאכול לחם בטומאה. לכן שמחו התושבים על האפשרות ללוש במים שאמנם מלוכלכים ומזיקים לפת, אך אינם מקבלים טומאה. התלמיד התכוון שילושו במי ביצים פת טעימה ויקרה יותר, אך התושבים הבינו שכוונתו למי בצעים, משום שבני הגליל לא הגו את האותיות הגרוניות. כתוצאה מכך לשו את המים במים בוציים, ואף סברו שלחמם אינו מקבל טומאה, וברור שזו טעות הלכתית גסה. התלמוד מסיק מכאן ש"תלמיד אל יורה", שכן רק רב מסוגל לקחת בחשבון את ההשלכות האפשריות ואת השגיאות שהציבור עלול לשגות בהן. לענייננו, מי בצעים הם מים בוציים. קרוב לוודאי שבסיפורו של רבי השתמשו במימיו של נחל נעמן. הנחל נושא עמו אדמה מעמק יזרעאל, וזו מעניקה לנחל חזות של מי בוץ. בזיהוים של הנהרות שבמשנתנו נדון להלן. המשנה מלמדת שמימיהם פסולים למי חטאת.
מבחינה הלכתית חשוב להדגיש שמי בצעים כשרים כמקווה, ויש לכך ראיות רבות (תוס', מקוואות פ"א הי"ג, עמ' 653), אך הם פסולים למי חטאת, ואפילו מעט מהם פוסל מעיין או נהר.
<b>מי הירדן</b> – הירדן הוא הנהר הגדול במזרח ארץ ישראל. חז"ל, בדברם על הירדן, מתכוונים בעיקר לחלקו הדרומי, מים הכינרת (ים טבריה או ים גינוסר/גינסרת) דרומה, כדברי התוספתא: "נהר היוצא ממערת פמייס, ועובר בימה של סופני, ובימה של טבריה, אף על פי ששמו ירדן, אין מתחשב עם הירדן. איזהו ירדן מבית יריחו ולמטה" (בכורות פ"ז ה"ד, עמ' 542). הנהר הזורם ממערת הפניאס (המכונה כיום "בניאס") הוא הירדן, אך לדעת המדרש רק החלק הדרומי, מבית ירח דרומה, הוא הירדן ממש. הבבלי הכיר מסורת זו, כשם שהכיר גם מסורות שלפיהן גם החלק הצפוני של הירדן מכונה "ירדן": "אמר רבה בר חנה אמר רבי יוחנן, אין ירדן אלא מבית ירחו ולמטה... תניא נמי הכי: ירדן יוצא ממערת פמייס, ומהלך בימה של סיבכי, ובימה של טבריא, ובימה של סדום, והולך ונופל לים הגדול<sup class="footnote-marker">37</sup><i class="footnote">הכוונה לים המלח, ולא לים הגדול הוא הים התיכון. חכמים הבחינו בין השניים הבחן היטב. </i>, ואין ירדן אלא מבית יריחו ולמטה. אמר רבי חייא בר אבא אמר רבי יוחנן: למה נקרא שמו ירדן, שיורד מדן. אמר ליה רבי אבא לרב אשי: אתון מהתם מתניתו לה, אנן מהכא מתנינן לה<sup class="footnote-marker">38</sup><i class="footnote">אתם לומדים זאת משם, ואנו לומדים זאת מכאן, כלומר מפסוק זה שבספר יהושע.</i>, ויקראו לו ללשם דן בשם דן אביהם, ואמר רב יצחק: לשם זו פמייס, ותניא יוצא ירדן ממערת פמייס" (בבלי, בכורות נה ע"א). אם כן, שתי מסורות גאוגרפיות בידינו: האחת, המופיעה במקור הארץ-ישראלי, היא שעיקר הירדן מבית ירח דרומה; והאחרת, שהירדן מתחיל בדן או בפניאס. שני אלו הם אכן מקורות הירדן הצפוני, כדברי רב אשי: "אתון" היינו בני ארץ ישראל, תומכים בהגדרה ה"דרומית", ו"אנן", היינו בני בבל, מכירים את ההגדרה ה"צפונית" שהירדן מתחיל מדן שבצפון (תמונה 8 מערת פמיאס, ירדן, בית ירח).
<b>ומי הירמוך</b> – הירמוך הוא הנהר הבא מהמזרח ונשפך לירדן מדרום לכינרת. <b>פסולין מפני שהן מי תערובות</b> – אי אפשר לטעון שהירדן והירמוך הם ביצתיים, שהרי אלו נהרות גדולים ואיתנים; על כן מובא טיעון אחר שמימיהם הם מי תערובת, כלומר שאל הנהר נשפכים גם מי ביצות, ושפכי מים מהיישובים הסמוכים. <b>ואלו הן מי תערובות אחד כשר ואחד פסול ונתערבו</b> – אם נשפכים אל הירדן או הירמוך מים פסולים, מי התערובת ממקום המפגש פסולים למי חטאת. לפי המשנה אין חשיבות לכמויות המים שבשני חלקי התערובת, ואכן במקרה זה רוב המים הם בוודאי מי מעיינות חיים. הלכה זו חוזרת במדרש (ספרי זוטא, יט יז, עמ' 313). להלן נשנה את דברי רבי המתיר כל תערובת, משום שהזאה כשרה בכל שהוא, גם אם חלק מהמים פסולים (להלן, פירושנו לפ"ט מ"א). לשיטתו גם מי תערובת כשרים, ואולי גם מי הנהרות שנזכרו לעיל.
לדעתנו מי הירדן והירמוך פסולים משום שהם באים מחוץ לארץ. "כתיב ביום ההוא יהיה מקור נפתח לבית דוד וליושבי ירושלם לחטאת ולנידה. ר' שמואל בר נחמן בשם רבי יונתן מבית דוד ועד יושבי ירושלם, כשרים לנדה ולחטאת. מיכן והילך מי תערובות הם כשירים לנידה, ופסולים למי חטאת. אמר רבי לעזר מבית דוד ועד יושבי ירושלם כשירים לנדה ולחטאת. מיכן והילך מי קטיפריסות הן פסולין לנדה ולחטאת" (ירו', שקלים פ"ו ה"ב, נ ע"א). נראה שזה הדין שבמשנתנו מי הירדן כשרים לטבילה רגילה ופסולים להזאה.
אין במפרשים הסבר למה הם פסולים ומדוע התערבו במי הנהרות מים פסולים. ההסבר שהצענו משוער, אבל פותר את הבעייה.
הירדן שימש לטבילה פולחנית במסורת הנוצרית. המסורת הזאת קושרת את טבילת יוחנן לירדן ומזהה אותו באחת משלושה זיהויים מנוגדים, כולם מדרום לכנרת (בשפך הכנרת, בעמק בית שאן, ומול יריחו. אין צורך לפרש שמשנתנו פולמוסית אנטי נוצרית. הידן אסור כמו הירמוך וכמו כל ארבעת הנהרות שנזכרו (להלן), ואין לירדן ייחוד, הסיבה היא הלכתית ולא פולמוסית.
<b>שנים כשירין וניתערבו</b> – אם שני מקורות מים כשרים נתערבו זה בזה,<b> כשירין רבי יהודה פוסל</b> – רבי יהודה אינו נותן נימוק לדבריו, אך נראה שהוא פוסל את כל מימי הנהרות. ואכן, התוספתא מלמדת ש"כל הנהרות פסולין לקדש מהן מי חטאת. מודה רבי יהודה במעיין היוצא משני מקומות וחוזר ומתערב במקום אחר כשר" (פ"ט ה"א, עמ' 637). ההסבר שמי הירקון והנעמן, שייזכר להלן, הם מי ביצות אינם משכנעים: הירקון הוא נהר איתן, רחב ומימיו צלולים, ורק הפיתוח המודרני גרם לדעיכתו החלקית של הנחל; הנעמן אכן ביצתי, אך כפי שנראה להלן זיהויו כנהר הנזכר במשנתנו מפוקפק. הירדן והירמוך יוצאים ממעיינות חיים, מתערבים בהם מעט מי גופרית, אך מראה המים נקי. כל מי מעיין יש בהם מעט תערובת, על כן קשה לקבל שזו הסיבה האמִתית לפסילת כל הנהרות. כאמור, יש להניח שגם חכמים וגם רבי יהודה מתנגדים לשימוש במי נהר לצורכי מי חטאת. הם מבכרים מעיין כפרי קטן, ליד היישוב, שבו יוכלו כל בני הכפר להתאסף ולחוות את חוויית המצווה. רבי יהודה שייך בדרך כלל לזרם המקל בדיני מי חטאת (ראו במבוא), אך כאן גם הוא מחמיר.
<b>ארבעת הנהרות</b> 
מעתה עלינו לעבור לדיון בזיהוי הנהרות. הירדן, הירמוך ונהר פיגאי זיהוים מובטח. פיגא היא בוודאי נהר הירקון היוצא מפיגאי<sup class="footnote-marker">39</sup><i class="footnote">פיגאי משמעו ביוונית נהר, וזה היה שמה הקדום של אנטיפטריס בתקופה היוונית. </i>, היא אנטיפטריס (איור 34). זיהויו של נהר קירמיון בעייתי יותר. שפך הנעמן הוא למעשה ביצה ארוכה, ולפיכך יש יסוד לטעון שאלו הם מי קירמיון. הסיוע העיקרי לזיהוי זה בא מהמדרש: "כי הוא על ימים יסדה ועל נהרות יכוננה, אלו שבעה ימים וארבעה נהרות <b>שמקיפין</b> את ארץ ישראל. ואלו הן שבעה ימים: ימה של טבריא, וימה של סדום, וימה של חילת, וימה של חילתא, וימה של סיבכי, וים אספמיא, וים הגדול; ואלו הן ארבעה נהרות: ירדן, וירמוך, וקירומיון, ופיגה" (בבלי, בבא בתרא עד ע"ב; מדרש תהילים, כד ו, עמ' קג). רשימת ארבעת הנהרות זהה לרשימת הנהרות שבמשנתנו, ועל כן עלינו לעיין בקשרים שבין המדרש לבין משנתנו.
אבי יונה יצא מההנחה שיש לחפש אחר נהרות המקיפין את הארץ<sup class="footnote-marker">40</sup><i class="footnote">אבי יונה, ארבעה נהרות.</i>. ואכן הירדן הוא באופן כללי גבולה המזרחי של הארץ, הירמוך הוא הגבול המזרחי של הגולן השייך לארץ ישראל ונחל נעמן
מתאים כגבול צפוני של הארץ. ברייתת התחומים קובעת גבול המשתרע מעכו בכיוון צפון מערב<sup class="footnote-marker">41</sup><i class="footnote">ראו משנה, גיטין פ"א מ"ב ופירושנו לה; משנה, שביעית פ"ו מ"א ופירושנו לה. התיאור המפורט ביותר של גבולות הארץ מופיע בברייתת התחומין. זו רשימה בארמית של יישובי הגבול והיא מופיעה בתוספתא ובירושלמי למשנתנו (תוס', פ"ד ה"י; ירו', לו ע"ג), בספרי (ספרי דברים, עקב נא, עמ' 117) ובכתובת רחוב. זמנה של הברייתא עורר מחלוקת במחקר. קליין טען כי היא מימי הורדוס, ברם ספראי הראה כי אין להקדימה בהרבה לימי דור אושא, שכן היא משקפת חומר המתאים לתקופה זו. הברייתא מתמקדת בגליל, והדבר מבטא את ריכוז היישוב היהודי בגליל לאחר מרד בר כוכבא, ועל כן יש להעריך שהיא נערכה בדור אושא לכל המוקדם; אבל ייתכן שמי שערך אותה באותו דור ביטא את מצב היישוב כפי שהכירו גם מהעבר. מי שערך את החומר לא בהכרח עדכן את ממצאיו עד לזמנו, כך שאפשר שהברייתא משקפת גם את זיכרונותיו. מעבר לכך אין בידינו ברייתות מימי בית שני, וקשה להניח כי אלו נשמרו, על כן יש להעדיף את התיארוך המאוחר. ראו זוסמן, כתובת; הנ"ל, ברייתת התחומים. בכתובת עסקו רבים, ראו פליקס, שביעית, עמ' 47-31 והערה 100 בעמ' 33 הכוללת רשימת ספרות. הדיונים האחרונים משקפים כבר את השימוש בכתובת רחוב, ראו פרנקל ופינקלשטיין, מקצוע; ספראי, תחומים. </i>, וכך נחצה נחל נעמן (איור 35, איור 36).
<b>איור 36.</b> כתובת רחוב שבה מופיעה, בין השאר, ברייתת התחומין. צילם י' פיקסלר.
באותה ברייתא משמשים מי הגעתון (נהר געתון הנשפך לים ליד נהריה של היום) נקודת גבול נוספת<sup class="footnote-marker">42</sup><i class="footnote">ראו פירושנו לשביעית פ"ו מ"א. </i>. המשנה, לעומת זאת, מונה את כזיב כנחל גבול, ונחל כזיב הוא אפוא הגבול הצפוני (משנה, שביעית פ"ו מ"א). זהו נחל קטן, אך זרמו קבוע כל ימות השנה. כל ההצעות קרובות זו לזו מבחינה גאוגרפית. נחל נעמן הוא הגדול שבהם, ועל כן עדיין הוא ההצעה הטובה ביותר לזיהוי הקירמיון כאחד הנהרות ה"מקיפים" את הארץ וכנהר ביצתי. ברם נהר פיגאי אינו גבול, הוא שוכן במרכז הארץ. אנטיפטריס, שמה המאוחר של פיגאי, מופיעה כגבולה הצפוני של יהודה (בניגוד לגליל)<sup class="footnote-marker">43</sup><i class="footnote">ראו משנה, גיטין פ"ז מ"ז ומקבילותיה, ופירושנו לה. </i>, על ציר התנועה החשוב שבמישור החוף. אנטיפטריס מופיעה כגבול יהודה גם במסורות אחרות; כאן, למשל, מתארת המסורת את מפגש אלכסנדר מוקדון עם הנציג היהודי<sup class="footnote-marker">44</sup><i class="footnote">בבלי, יומא סט ע"א. ליוספוס מסורת שונה על פגישה בצופים (הר הצופים) או במצפה (קד', יא 329).</i>. כן מספר רבי יוחנן על עיירות רבות שהיו ביהודה בין גבת (גבע, גבעה, גבת) ואנטיפטריס (ירו', מגילה פ"א ה"א, ע ע"א, ומקבילות רבות בהקשרים שונים). גם בסיפור מותם של תלמידי רבי עקיבא מוזכרים שני היישובים כגבול של מוקד מרד בר כוכבא (בבלי, יבמות סב ע"א).
הסופר הרומי פליניוס מתאר את ארץ ישראל ומונה סדרת נהרות. אחד מהם, בין הכרמל ועכו, הוא נהר פקידה או בלוס Pacida, Belus היוצא מביצות קנדביה Cendebia. פליניוס אף מדגיש את החול שלאורך הנהר שממנו יוצרים זכוכית. כמעט ברור שהוא מתכוון לנחל נעמן. במפת פויטינגר, שאף היא מהתקופה הרומית, מצוינים ארבעה נהרות: הירדן, הירמוך, הירקון ונהר רביעי הנשפך לים התיכון בין קיסריה לדור, הוא נחל תנינים של היום<sup class="footnote-marker">45</sup><i class="footnote">מפת פויטינגר היא מפה של העולם כולו שבה מוקדש קטע קטן לארץ ישראל (פלשתינה). המפה נקראת על שם הספרן שבספריית ערפורט שזיהה את המפה כקדומה. הוא תיארך אותה למאה הרביעית, אך פינקלשטיין הראה שיסודות הקטע הארץ-ישראלי הם מהמאה השנייה. כיום מקובל תאריך זה כיסודה של המפה כולה.</i>. כאמור, במפה צוינו ארבעה נהרות, ולפיכך יש מקום לשער שקיים קשר ספרותי בין המקורות, ואפשר שקירמיון מזוהה עם נחל תנינים. לאמִתו של דבר אין צורך לחפש דווקא נהר בגבול הארץ: כשם שהירקון אינו גבול הארץ, גם רשימת שבעת הימים אינם אלו המקיפים את הארץ, אדרבה, הם אף כוללים את סוריה, כפי שנראה להלן (איור 37).
<b>איור 37א.</b> מצרים לפי מפת פויטינגר. בדלתה של מצרים שבעה נהרות.
<b>איור 37ב.</b> פלשתינה הרומית במפת פויטינגר. האיור עוות קמעה כך שהרוחב גדול יותר מהמקור, כדי להבליט את המילים. במפה זו מפת כבישים של ארץ ישראל, כנראה מהמאה השנייה.
מסורת קרובה למפת פויטינגר היא הרשימה הגאוגרפית של קלאודיוס פטולמאוס<sup class="footnote-marker">46</sup><i class="footnote">קלאודיוס פטולמאוס הוא גאוגרף רומי בן המאה השנייה שתיאר את כל העולם, כולל ארץ ישראל. לתיאור צורפו מפות, אך אלו הן עיבודים מאוחרים בלבד. ראו ספראי, פטולמאוס.</i>. פטולמאוס מונה שלושה נהרות בשמם היווני התוחמים את גבולות הארץ: נהר כורזיאס Chorseas שפירושו נהר הזהב, כלומר הנהר היפה, שבין דור לקיסריה (נחל תנינים) כגבול בין סוריה לפלשתינה<sup class="footnote-marker">47</sup><i class="footnote">זה היה אכן הגבול המִנהלי במאה הראשונה, בתקופות שדור השתייכה לסוריה. נהר זה נזכר בחלק ה של החלק הרביעי בגאוגרפיה של פטולמאוס, בפרק יד העוסק בסוריה ובפרק טו העוסק בפלשתינה.</i>. לאחר מכן הוא מונה את הירדן ואת נהר סינגס Singas הזורם מהפיראיה, אפשר שכוונתו לירמוך ואפשר – לנהר הנשפך לפרת. חיבור זה אינו מזכיר נהר רביעי, אך מציין שנחל תנינים מופיע כגבול של ארץ ישראל. על כן ניתן להציע שהכורזיאס (תנינים) הוא הקירמיון<sup class="footnote-marker">48</sup><i class="footnote">מעניין שלנהרות יש שמות שונים במקורות הרומיים מאלו שבמקורות היהודיים, ולא כאן המקום לדון בכך.</i>. הכורזיאס הוא נהר "זהב", ביטוי המבטא חזות שונה מהמשנה המתארת נהר ביצתי, ברם כפי שאמרנו גם הירדן והירקון אינם באמת ביצתיים.
הקשר בין רשימת הנהרות שבמשנתנו ורשימת הנהרות שבמדרש אינו יכול להיות מקרי. יש להניח שהמדרש מנה את הנהרות שבמשנה, או שהייתה ידועה רשימה של הנהרות החשובים בארץ ישראל, ומשנתנו והמדרש עושים בה שימוש עצמאי, כל אחד בהתאם למטרותיו, לכן גם סדר הנהרות שונה (להלן נחזור לשאלת הזיקה שבין המקורות). לעומת זאת אפשר לשלול את האפשרות שהמשנה השתמשה במדרש (במקורו הקדום של המדרש), שכן סדר הנהרות שונה, ובעיקר אין בה אזכור לשבעת הימים, אף שיש במשנה דיון בים הגדול וב"ימים" אחרים.
במדרשים שהבאנו רשימת הנהרות קשורה לרשימת הימים, אבל במקבילות שבירושלמי רשימת הימים נפרדת ושונה במעט בסדרה וגם בנוסחה: " 'כי הוא על ימים יסדה ועל נהרות יכוננה'. שבעה ימים הן סובבין ארץ ישראל: ימא רבא, ימא דטבריא, ימא דכובכו (סמכו), ימא דמילחא, ימא דחילתא (חולתא), ימא דשילחת (שליית), ימא דאיפמייא (אפמיאה). ויהא ימא דחמץ, דוקליטיאנוס הקווה נהרות ועשאו" (ירו', כתובות פי"ב ה"ג, לה ע"ב; כלאים פ"ט ה"ג, לב ע"ג). הירושלמי שואל למה הים של חמץ, היא חומס של היום בצפון סוריה, אינו נכלל ברשימה – מכאן שהאמורא הבין שהרשימה כוללת גם את סוריה. ההסבר של האמורא הוא שים חמץ הוא אגם מלאכותי שנוצר על ידי דיוקליטינוס (הקיסר הרומי בסוף המאה השלישית) – מכאן שגם האמורא מדבר על גבול סוריה.
הים הגדול הוא, כמובן, הים התיכון; ים טבריה הוא הכינרת; ים סומכו (סיבכי) הוא החולה; ים סדום הוא ים המלח; ים חילתא או חולתא הוא ים אילת, ים סוף במפרץ אילת. הים של שילחת או שליית (במדרש תהילים: שריית) אינו מזוהה, אולי הוא ים סרבונים, אגם ליד פילוסיון (בלוזה של היום) בצפון מערב חצי האי סיני. האגם הוא למעשה מלֵחה הקשורה לים סוף. היא נזכרת אצל פליניוס ואצל פטולמאוס<sup class="footnote-marker">49</sup><i class="footnote">פטולמאוס, גאוגרפיה, חלק רביעי פרק ה.</i>. האגם כבר שייך היה למצרים, והוא הים הקרוב ביותר לארץ ישראל מכיוון זה. הבבלי מציין במקום שם זה את "חילתא", והוא כנראה שיבוש, שהרי ימה של חולתא נזכר קודם. ימא דאפמיאה עשוי להיות חלק של הים התיכון ליד אפמיאה שבסוריה, או ים ליד פמיאס (פניאס-בניאס של היום), כנראה, ברכת מן שלמרגלות החרמון ממזרח לפניאס. גם אגם קטן זה איננו בגבולות המנהליים של הארץ, ואף מחוץ לתחום ברייתת התחומין.
לא כל שבעת הימים הם ממש בארץ ישראל, ואין זו מסורת מדוקדקת. הרשימה לא נוצרה מתוך מניין האגמים בארץ, אלא כיצירה ספרותית. לפי קלאודיוס פטולמאוס למצרים שבעה נהרות ושבעה אגמים<sup class="footnote-marker">50</sup><i class="footnote">פטולמאוס, גאוגרפיה, חלק רביעי פרק ה.</i>. קלאודיוס פטולמאוס מונה שבעה אגמים, ולגבי הנהרות הוא אומר במפורש שאלו הם שבעת הנהרות. במפת פויטינגר, שכבר הוזכרה, מסומנים בארץ שלושה נהרות (ירדן, ירמוך ונחל תנינים – המופיע שלא בשמו הקדום), ואפשר שהנהר הרביעי הוא הנילוס המתפצל לשמונה נהרות. הזרוע המזרחית מהווה את גבולו המזרחי של חצי האי סיני, ואולי מדבר סיני נתפס כארץ ישראל; ואם כן יש לה ארבעה נהרות מקיפים. באותה מפה במצרים שבעה נהרות (דלתה של שמונה נהרות, אבל המזרחי שבהם נכלל בארץ ישראל – (לעיל איור 37)<sup class="footnote-marker">51</sup><i class="footnote">במפת פויטינגר מסומנים שלושה ימים (אגמים) במצרים, ולא נרחיב בכך.</i>. יוספוס בבואו לתאר את הארץ מתפעל מכך שיש לה ימים (מלח', ג 53), אך אין הוא מונה את מספרם<sup class="footnote-marker">52</sup><i class="footnote">קטע זה שבתיאור הוא יותר אוטופי מאשר גאוגרפי.</i>. בתפיסה הגאוגרפית-כלכלית של העולם היווני, קשר לים משמעו קיום תרבותי ושגשוג כלכלי, ומה שיותר חשוב היותה של הארץ חלק מהעולם היווני-רומי שסביב הים התיכון. כאן פרחו הנמלים וערי החוף. המדרש מתאר, אפוא, את הארץ כארץ מושלמת שיש לה ארבעה נהרות ושבעה ימים.
בירושלמי אין מסורת שבעת הימים קשורה לרשימת ארבעת הנהרות, אולם במדרש תהילים ובבבלי הם גובשו למסורת אחת. בפרקנו ארבעה נהרות מפורטים בשמם, ונוסף אזכור כללי של הים הגדול ושל "ימים הרבה". דומה, אפוא, שפרקנו הביא את רשימת הנהרות הגדולים של הארץ שהוא ליקט או הכיר כמסורת ספרותית ממקור כלשהו (זה שהשפיע גם על מחבר מפת פויטינגר, ובעיקר על קלאודיוס פטולמאוס). המדרש ערך את דבריו בהשפעת המשנה, ואת רשימת הימים השלים ממקור אחר שבו הייתה הרשימה מנויה.
ליקוט ממקורות קדומים מאפיין מדרשים. לעתים הם נוקטים רשימה של דוגמאות המלוקטות ממקורות תנאיים שונים. למשל, המדרש שם בפי פרעה טענה נגד יוסף שהוא מביא כשפים למצרים הרגילה בכשפים: "אמר: מה יוסף תבן לעפרים<sup class="footnote-marker">53</sup><i class="footnote">לחילופי הנוסח ראו בהערותיו של אלבק שם.</i> אתה מכניס? קדרים בכפר חנינא? גזזין בדמשק? חרשין במצרים?" (בראשית רבה, פו ה, עמ' 1058). במקבילה נוסף: "כתם לרקם?" (תנחומא, וארא יב, עמ' יד). התבואה הרבה בעפרים נזכרת במשנה, מנחות פ"ח מ"ב, המציינת מקום זה כמקור להבאת תבואה. במשנה שם מצוינים עוד מקומות, אך עפרים היא המקום הגלילי הקרוב והמוכר לחכמי המדרש. קדרי כפר חנניה נזכרים בברייתא אחרת (תוס', בבא מציעא פ"ו ה"ג), רק גזזי דמשק אינם מוכרים ממקורות תנאיים. הדבר בולט בנוסח שבמדרש תנחומא; ברקם לא היו יותר כתמים (כתמי נידה) מאשר בכל מקום אחר, אבל הבאת כתמים מרקם נזכרת בהקשר הלכתי מובהק: "כל הכתמין הבאים מרקם טהורין" (משנה, נידה פ"ז מ"ג – כלומר, תושביה גויים ואינם מטמאים)<sup class="footnote-marker">54</sup><i class="footnote">לזיהויה של רקם ראו פירושנו לגיטין פ"א מ"א.</i>. המדרש ליקט, אפוא, את הדוגמאות ה"רֵאליות" בעיקר ממקורות קודמים, שכן המשניות והברייתות הן עבורו מציאות חיה, ואפשר ללקט מהן דוגמאות מציאותיות. כך יש להבין גם את רשימתו של המדרש המבוססת על משנתנו.

Mishnah 11

<b>באר אחאב</b> – זיהויה אינו ברור, וממילא לא ידוע גם מדוע הוזכרה במפורש ומה המיוחד בה, וראו להלן, <b>ומערת פנייס –</b> הכתיב של מקום זה מתחלף – פנייס או פמיאס, והוא שמה היווני של העיר קיסריון-פניאס, והמערה היא מקום המעיין הגדול שהוא מקור מימיו של נחל בניאס. "בניאס" עצמה היא הגייה ערבית של פניאס. <b>כשירה</b> – לכאורה מימיו הם מי מעיין רגילים, שכן המעיין שופע במיוחד, והמים זכים, ומה המיוחד בכך שמימיו כשרים? אלא שמערת פמיאס הייתה בסיסו של מכלול אלילי גדול המוקדש לאל פן (אל היערות היווני-רומי), ובמקום היה מקדש שהמים זרמו מתוך חלקו המקודש. אם כן יש כאן פגם של עבודה זרה, והמשנה מורה שהמים מותרים. מן הסתם גם באר אחאב הייתה באר דומה. אחאב פעל בשומרון, ואולי הכוונה לבור או באר גדולה בשומרון או ביזרעאל שהייתה חלק ממכלול מקדשי פגאני. איננו מכירים מקדש זה ממקבילות כלשהן, אך ליד סבסטיה מצוי מעיין הנמצא בכפר הערבי נקורה של היום. שם נחפר באופן חלקי מתקן ששימש כמזבח אלילי, מעין נימפיאון מחוץ לעיר. מי המעיין הוזרמו לעיר<sup class="footnote-marker">55</sup><i class="footnote">חדשות ארכיאולוגיות 112, עמ' 62-51. </i> – ואולי זו באר אחאב? אך הזיהוי מסופק<sup class="footnote-marker">56</sup><i class="footnote">בן נון ואשל הציעו שהכוונה למפעל שלמה בתל מגידו. ראו מאמרם באר אחאב. .</i>.
<b>המים שנישתנו</b> – שצבעם השתנה,<b> ושנויין מיחמת עצמן כשירין</b> – שכן אינם מי תערובת אלא מים חיים. <b>אמת המים הבאה מרחוק כשירה ובלבד שישמרנה שלא יפסיקנה אדם</b> – החשש שמא אדם יפסיקנה אינו ממשי, שהרי המים עדיין זורמים בה, ומכאן שלא הופסקה. בדמיוננו אנו מתארים כיצד נשלחת יחידת שמירה לסרוק את האמה כדי לוודא שמימיה כשרים<sup class="footnote-marker">57</sup><i class="footnote">ראו משנה, ידים פ"ד מ"ז, כפי שנפרשה בעזרת החונן לאדם דעת. </i>.
<b>רבי יהודה אומר הרי היא כחזקתה מותרת</b> – רבי יהודה בדרכו שאין לחשוש לחומרות מיוחדות בטבילת חטאת או למי חטאת.<b> באר שנפל לתוכה חרשית או אדמה ימתין לה עד שתִצל</b> – עד שיהו המים צלולים שנית,<b> דברי רבי ישמעאל רבי עקיבא אומר אינו צריך להמתין</b> – גם אם המים עכורים ואינם צלולים הם כשרים. זה היתר מרחיק לכת, שכן לעיל נקבע שאם הצבע של המים השתנה בגלל גורם חיצוני המים פסולים, ברם במשנתנו רבי ישמעאל ורבי עקיבא חולקים על כך. בתוספתא שנינו: "הכל שוין בבאר שירד לתוכה שטף של גשמים, שהוא צריך להמתין לכמות שהיו. מעיין שיצא בתחלה צריך לבדק, דברי רבי יהודה. וחכמים אומרים, אין צריך" (פ"ט ה"ג, עמ' 638). "כמות שהיו" הוא ביטוי מקביל ל"תִצַל". דין מעיין מתחבר לדין אמת המים, וגם כאן יש מחלוקת אם נדרשת בדיקה מיוחדת אם לאו.

Chapter 9



Mishnah 1

<b>כל הפרק ממשיך לעסוק בדין מים ואפר שהתערבבו. שאלות מעין אלו עולות גם במשנת מקוואות לגבי מקווה רגיל שנתערב בו עפר. במבנה המיוחד של הפרק נעסוק בסופו.
<b>צלוחית</b> – שלושה כלים עיקריים נזכרים בהקשר של מי החטאת: צלוחית, קלל ולגין. צלוחית היא כלי חרס או זכוכית קטן שפיו צר במיוחד<sup class="footnote-marker">1</sup><i class="footnote">לעתים נזכרת גם צלוחית גדולה שאדם מחזיק בה בשתי ידיו (משנה, כלים פ"ל מ"ד).</i> (איור 38). לצלוחית בסיס ישר, בית קיבול כדורי, צוואר ארוך ופה צר. המשנה מזכירה צלוחית של "פלייטון" (שבת פ"ו מ"ג), כלומר של בושם שהאישה תולה על צווארה. כן נזכר שהשיעור של כמות נייר מינימלית המותר לטלטול בשבת הוא כדי
לכרוך על פי צלוחית קטנה של פלייטון (משנה, שבת פ"ח מ"ב). מכאן שזה כלי שפיו צר ביותר והוא משמש לשמירת בשמים ושמנים מבושמים, והפייה הצרה נועדה למנוע את התנדפות החומר. הכלי שימש גם לשמירת מי חטאת מוכנים, משום שגם כאן נדרשה זהירות מרבית לבל יבוזבז החומר היקר. הקלל – איננו יודעים את צורתו המיוחדת, והלגין הוא כלי מקובל בעולם הרומי, וקרוב לוודאי זהה עם הלגין שלנו. גם ללגין פה צר, כבאיור. מכאן שגם הקלל הוא כלי בעל פתח צר וצוואר ארוך, ונותר לנו רק לנחש מהו מבין הכלים שאנו מכירים.
<b>שנפל לתוכה מים כלשהן רבי אליעזר אומר יזה שתי הזיות</b> – לפי קנה מידה הלכתי רגיל המים הבלתי מקודשים מתערבים ומתבטלים ברוב, או ברוב גדול; אבל בדיני חטאת החמירו, ורבי אליעזר תובע שיזה שתי הזאות, כך שלפחות אחת מהן תהיה כשרה. הרמב"ם פירש שיזה שתי הזאות על הרצפה, ויתר המים כשרים. פסיקה זאת איננה משפטית, הרי שפיכת מעט מים אינה פותרת כל בעיה, ומה עוד שפתרון כזה אינו מתאים לשיטת רבי אליעזר. אדרבה, רבי אליעזר סבור שהפתרון של הזאה כפולה מתאים, והוא מציע אותו גם במקרה של קרבן שדמיו התערבבו (משנה, זבחים פ"ח מ"ט; כהצעת הבבלי פ ע"א). <b>וחכמים פוסלין</b> – חכמים הם מן הסתם המהלכים בשיטת בית הלל, או רבי יהושע עצמו, המחמירים בפרה ודורשים טהרה מלאה ללא כל ספק. במסכת זבחים התנא החולק על רבי אליעזר הוא רבי יהושע, וסביר להניח שגם כאן זו מחלוקת בין שני תנאים אלו המייצגים את שתי הגישות לגבי טבילת חטאת.
במבוא הרחבנו בגישתו העקרונית של רבי יהושע למי פרה, ומשנתנו משתלבת במגמות אלו. רבי אליעזר דורש טהרה רגילה ברמה משפטית קצת חמורה יותר, ורבי יהושע (חכמים) מחמיר ביותר. הזאת שתי הזאות אינה פתרון פשוט, שכן המזה נטמא ואסור לו להזות שנית; על כן צריך מישהו אחר כדי להזות את ההזאה השנייה. בתוספתא קובל רבי (רבי יהודה הנשיא): "אמר רבי, אם כדברי רבי אליעזר הזאה כל שהוא כשרה, חציה מן הכשר וחצייה מן הפסול הזאה מטהרת בכל שהוא" (פ"ט ה"ה, עמ' 638). לפי רבי אין צורך אפילו בשתי הזאות והזאה אחת בלבד כשרה, שכן חלקה מהפסול וחלקה מהכשר, והזאה כשרה בכל שהוא. רבי מייצג את המגמה השלישית שבהלכות מי חטאת, מגמה המכילה על מי החטאת את ההלכות המשפטיות הרגילות שלפיהן אין צורך להחמיר כלל, וכל תערובת למעשה כשרה; מן הסתם יחלוק רבי על כל משנה י בפרק הקודם. עמדתו של רבי חוזרת גם במסכת זבחים: "רבי אומר רואין את המתנה שאם תחלק ויש בה מתנה לכל אחת ואחת" (תוס', זבחים פ"ח הכ"ב, עמ' 492). זו אפוא דרכו השיטתית של רבי, ואכן למעשה כל התנאים מתייחסים להזאה כאל הבאת קרבן. בהמשך התוספתא שם (הכ"ג) מעלה רבי יהושע את הטיעון שהזאה כפולה יש בה משום "בל תוסיף". נימוק זה מתאים לדם זבחים בלבד, ולא לפרה, שהרי הזאה כפולה יכולה לגרום לכל היותר לטומאה קלה (הערב שמש בלבד), שכן טהור שהיזו עליו מי חטאת טמא עד הערב בלבד. רבי יהושע מעלה, אפוא, טיעון שאמנם מתאים לוויכוח שם אך לא לדרכו השיטתית. יצוין שבהקשר של ההזאות לא עולה השאלה אם ההזאה הכפולה גורמת טומאה למי שהיזו עליו, או למזה עצמו<sup class="footnote-marker">2</sup><i class="footnote">אין צורך לחבר את משנתנו לשאלה אם הזאה צריכה שיעור, שהרי לכאורה אם אינה צריכה שיעור יש צורך בהזאה שנייה. כל השאלה של שיעור הזאה היא בבלית בלבד (ראו להלן פי"ב מ"ה), וגם אם יש להזאה שיעור איש לא קבע מהו. אולם אם אין לה שיעור, הרי גם בהזאה אחת יש די מים כשרים; ואפשר שגם למאן דאמר שיש לה שיעור, הרי שיעורו הוא קטן מאוד, ובהזאה הראשונה יש די מים כשרים. רבי אליעזר דורש שתי הזאות בשל מעמד הקדושה, ולא בשל שיקול טכני שאין בהזאה הראשונה די מים או דם קרוש. מכל מקום, כל הדיון הוא אמוראי בלבד, והמשנה הניחה שאין להזאה שיעור (ראו להלן פי"ב מ"ה). עם זאת המונח "יש בו כדי הזאה" מופיע בתחילת מסכת כלים (פ"א מ"א-מ"ב), ומשמעו פשוט שהמים הם בכמות שניתן להתיזה ותורגש רטיבות. </i>.
<b>ירד לתוכה טל</b> – הטל הוא טיפות מים בכמות זעירה,<b> רבי ליעזר אומר יניחנה בחמה והטל עולה</b> – רבי אליעזר מקל כדרכו, הוא אינו פוסל את המים כחכמים ברישא ולהלן, ואף אינו דורש שתי הזאות כמו ברישא. ברם הטענה שבחום הטל מתנדף וכלה אינה עולה בקנה אחד עם המציאות המוכרת לנו. עם זריחת השמש מתנדפים נוזלים מהבקבוקון (הצלוחית), אבל לאו דווקא טיפת הטל. ספק רב אם אכן עמדתו של רבי אליעזר מונעת מהנימוק המובא. כאמור הוא מקל באופן כללי, ועבורו טיפת הטל אינה פוגמת ואינה פוסלת – כל מה שהוא דורש הוא הַמתנה סמלית. הנימוק הוא, אפוא, למראית העין, ואינו הנימוק האמִתי של ההלכה. <b>וחכמים פוסלין</b> – כדין כל תערובת. בשתי המחלוקות רבי אליעזר לא רק מקל סתם אלא מציג עמדה העולה בקנה אחד עם המסגרת ההלכתית. הרי הטל הוא מים חיים ואין בו בעיה. יתר על כן, אם יש בעיה הלכתית הרי שיש כאן תערובת והתוספת צריכה הייתה להיבטל ברוב, או באחד למאה. חכמים מחמירים ומציגים עמדה החורגת מכללי ההלכה. במבוא עמדנו על כך שזו עמדה הלכתית שיטתית, של החמרה במי חטאת, והיא מיוחסת לרבי יהושע בן הפלוגתא הקבוע של רבי אליעזר.<b> נפל לתוכה</b> – לצלוחית ריקה,<b> משקין ומי פירות יערה וצריך לנגב</b> – ישפוך וינגב את הצלוחית, אף שמן הסתם טעם מיץ הפרות וריחו נותרו. הלכה זו נשנתה למעשה לעיל פ"ה מ"ב, אבל שם דובר במים סתם, והמשנה שם וכאן היא ברוח הקו המקל. אבל לא מצינו במקורות את המגמה המחמירה. הסברנו שהצלוחית ריקה כדי שתהא משמעות למילים "צריך לנגב", שהרי אם יש בצלוחית מי פרות אי אפשר לייבשהּ, וגם את מי הפרות אי אפשר לנגב. ברם הרישא עוסקת בצלוחית מי חטאת שיש בה מי חטאת, לכן עדיף לפרש שמי הפרות נפלו לצלוחית מי חטאת, ולכן "יערה" את כל המים וינגב את הכלי – והכלי כשר לשימוש נוסף. התוספתא מביאה את ההלכה שבמשנה בניסוח אחר המעיד שמדובר בכלי מלא מים: "מי חטאת שנפלו לתוכן מי מעיין, ומי מקוה, ומי פירות, אם רוב מי חטאת מטמאין במשא. אם רוב מי פירות אין מטמאין במשא. מחצה על מחצה מטמאין במשא, בין כך ובין כך פסול להזות מהן" (פ"ט ה"ד, עמ' 638). ההלכה בתוספתא ברורה: במי החטאת התערבו מים הראויים לקדש בהם או מים שאינם ראויים לקדש בהם, ולכן המים נפסלו והפכו להיות מי חולין, כפי ששנינו לעיל (פ"ה מ"ב). אגב הלכה זו הביאה המשנה את דין מי פרות שנפלו לכלי ריק, הלכה שגם היא קשורה למשנה זו. בקשר הספרותי שבין המשנה לתוספתא נדון עוד להלן.
עוד מובא בתוספתא: "היתה מונחת חבית לפניו, ויורד לתוכה שטף של מימי גשמים פסול. ירד לתוכה טל פסול, ירד בה טל בלילה רבי אליעזר אומר יניחנה בחמה והטל עולה. וחכמים אומרים אין הטל עולה אלא מן הפירות בלבד" (פ"ט ה"ג, עמ' 638). הלכתו המקלה (יחסית) של רבי אליעזר מצומצמת בתוספתא רק לטל שירד בלילה, אבל משתמע שטל שירד ביום פוסל את מי החטאת. אולם אפשר שאלו הם רק שני ניסוחים שונים של שיטת רבי אליעזר, שכן בארץ ישראל הטל יורד בעיקר בלילה, וסתם טל הוא טל לילה.
<b>דיו קו</b> [<b>ל</b> ]<b>מוס</b> – הלמ"ד נכתבה בטעות ונמחקה. קומוס הוא שרף אילן (Gum). את השרף היו מערבים בדיו כתיבה.<b> וקלקנתוס</b> – גופרת הנחושת שהיו מוסיפים לדיו<sup class="footnote-marker">3</sup><i class="footnote">ראו פירושנו לשבת פי"ב מ"ד.</i>,<b> וכל דבר שהוא רושם</b> – חומר שמשאיר את רישומו. היגד זה כלשונו מצוי גם במשנת שבת (פי"ב מ"ד), שם הוא מובא כהגדרה מינימלית של כתיבה. בהמשך נזכרת שם כתיבה במשקין ובמי פרות (שבת פי"ג מ"ה). סגנון זה יוצר קשר ספרותי בין המשניות, שהרי במשניות הקודמות אצלנו נזכרו חומרים אלו. אם אחד מארבעה אלה נפל לתוך הצלוחית<sup class="footnote-marker">4</sup><i class="footnote">לחומרי הכתיבה ראו גיטין פ"ב מ"ג.</i>, <b>יערה –</b> ישפוך את המים שבצלוחית, <b>ואינו צריך לנגב</b> – ההלכה היא דבר של תימה, שהרי לעיל נאמר שבמי פרות יערה וצריך לנגב, ודיו ודאי משאיר חותם בכלי צלוחית החרס יותר ממי פרות. אין לנו אלא לומר שלפנינו מחלוקת פנימית במשנה המבטאת את הזרמים השונים ביחסם לחומרות פרה, או שהתופעה היא חלק מנסתרות מי החטאת שההחמרות בהם אינן שיטתיות.
מכל מקום, במשנת שבת הנימוק לאיסור כתיבה הוא שהכתיבה בחומרים אלו מתקיימת. הנימוק מיוסד על דברי התוספתא: "כתב בקלפי אגוזים, בקלפי רמונים, בדם הקרוש, בחלב הקרוש, על עלה זית, ועל עלה חרוב, ועל עלה דלעת, ועל כל דבר שהוא של קיימא – חייב; על עלה חזרין, ועל עלה כרישין, ועל עלה בצלים, ועל עלה ירקות, ועל כל דבר שאין של קיימא, או דבר שאין של קיימא על דבר שהוא של קיימא – פטור, עד שיכתוב דבר שהוא של קיימא על דבר שהוא של קיימא" (שבת פי"א [יב] ה"ח). התוספתא מונה בין הדברים שהם בני קיימא גם עלה זית ועלה חרוב, וברור שקיומם לשעה קלה בלבד, שהרי עלה הזית ועלה החרוב נובלים זמן מה לאחר קטיפתם, וכן דם קרוש אינו חומר מוצק. חומרי הכתיבה מנויים גם במשנת מגילה (פ"ב מ"ב), אולם רק מגילה שנכתבה בדיו כשרה.
נשוב לתוספתא במשנתנו: "מי חטאת שנפלו לתוכן מי מעיין, ומי מקוה, ומי פירות, אם רוב מי חטאת מטמאין במשא. אם רוב מי פירות אין מטמאין במשא. מחצה על מחצה, מטמאין במשא. בין כך ובין כך פסול להזות מהן" (פ"ט ה"ד, עמ' 638). התוספתא אינה מבחינה בין מקום שנפלו למי החטאת מים הראויים לקדש בהם ובין מקום שנפלו מים שאינם ראויים לקדש בהם; היא עוסקת רק בשאלה האם המים מטמאים, וקובעת שלעולם המים פסולים. עם זאת, הברייתא מציינת שאם מי החטאת הפכו לחולין אין הם מטמאים, ואם הם נשארו בקדושתם הם מטמאים. מבחינת הלכידות המשפטית לא הייתה צריכה להיות אבחנה בין השניים: אם המים קדושים הם ראויים לקדש, ואם המים נפסלו הם הפכו לחולין ואינם מטמאים. ברם אבחנה כזאת מתאימה להלכות רגילות, ולא למי חטאת, שכן בתחום זה כבר רגילים אנו למגמת החמרה, החזקה יותר מהלכידות המשפטית. עם זאת לא נקבע שתמיד המים מטמאים, אלא נקבע שיש חשיבות לרוב של מי חטאת, אבל מיעוט מי חטאת אינם מטמאים, בניגוד לתערובת שבה מעט מים בלתי ראויים אינם פוסלים הרבה מים ראויים, כלשון הירושלמי: "מי תערובות הם כשירים לנידה ופסולים למי חטאת" (שקלים פ"ו ה"ב, נ ע"א).
בעיה זו של תערובת עולה גם במקווה רגיל. אך בתחום זו שוררת ההלכה הרגילה שבה מה שקובע הוא אם רוב המים כשרים או לא: "גבי שאין בו ארבעים סאה... ירדו גשמים רבו ושטפו כדברי בית שמאי, וכדברי בית הלל אומרים רבו אף על פי שלא שטפו, וכדברי רבי שמעון שטפו אף על פי שלא רבו, כשרין לחלה, ולתרומה, וליטל מהן לידים, וכשרין להקוות עליהן..." (תוס', מקוואות פ"א ה"ז, עמ' 653-652; וכן בהמשך התוספתא ה"ו-הי"ב, עמ' 653, וזאת בעקבות משנה, מקוואות פ"א מ"ה). אם כן, כדי לפסול את המים צריך שהמים הנוספים (הנוטפים הטהורים) ירבו וישטפו. לפי הברייתות שבהמשך הפרק "ירבו" היינו שהמים הנוטפים יהיו רוב<sup class="footnote-marker">5</sup><i class="footnote">כשם שאם רבו הנוטפים על הזוחלים המים פסולים. ראו פירושנו לעיל פ"ח מ"י.</i>, ו"ישטפו" היינו שהמים החדשים מהווים מעין שכבה עליונה. בית שמאי המחמירים דורשים את שני התנאים, בית הלל דורשים רוב בלבד, ורבי שמעון, התנא המאוחר, מקל בהרבה. בעמדותיו המקלות של רבי שמעון עסקנו לעיל, הוא מקל בדיני טהרה בכלל ובטהרת מי חטאת בפרט, כפי שראינו במבוא. בית שמאי מקלים במי חטאת, או נכון יותר מצמצמים את ההחמרות הבלתי משפטיות של מי חטאת, ברם בית הלל מוסיפים חומרות על חומרות, כפי שהראינו במבוא. גם בדיני טהרה רגילים בית הלל מחמירים, כעולה מהברייתא שהבאנו.

Mishnah 2

<b>נפל לתוכה –</b> נפל לתוך הכלי של מי החטאת שקץ. קשה להאמין שלצלוחית שפיה צר ייפלו שקצים או חיפושית, ולכן כבר התוספתא העבירה את הדיון לחבית של מי חטאת, שהיא בדרך כלל הכלי שבו מחזיקים מים מקודשים לפני הנחת האפר, ואכן המשנה ממשיכה לעסוק בחבית. נמצאנו למדים שהמשנה והתוספתא ארוגות זו בתוך זו: שני החיבורים שאבו את הלכותיהם מתוך קובץ קדום זהה, והעורך של כל אחד מהחיבורים בחר לעצמו אילו ברייתות להביא, ואולי גם הוסיף לקובץ הקדום חומרים נוספים. אם <b>שקצים ורמשים –</b> נפלו לחבית,<b> ונתבקעו או שנישתנו מראיהן</b> – של המים, הם<b> פסולין</b> – המשפט משנה נושא: "השקצים והרמשים התבקעו", ו"נשתנו מראיהם" – כנראה של המים, והמים "פסולין" הם. שינוי המראה כגורם לפסול המים נזכר גם במשנה יא בפרק הקודם. משנתנו מחמירה ודי לה בפגם אחד, שנתבקעו השקצים או שנשתנו המים; אבל התוספתא דורשת שני פגמים כאחד כדי לפסול את המים. אמנם אפשר לטעון שהאות וי"ו בתוספתא אינה וי"ו החיבור אלא וי"ו הבהרה, אך להלן נראה שהסבר זה הוא בלתי סביר, וכן פיסקנו: "נפל לתוכן עכשוב, שיבאו, ביכאי, דגה, וצפרדע <b>ונתבקעו ונשתנו</b> , הרי הן פסולין. לא נתבקעו, ולא נשתנו מראיהן, כשרין. רבי יהודה אומר אף על פי שלא נתבקעו ולא נשתנו מראיהן פסולין, מפני שהן מודין" (פ"ט ה"ו, עמ' 638). נראה<sup class="footnote-marker">6</sup><i class="footnote">ליברמן, ירושלמי כפשוטו, עמ' 480, מוררין; תוספת ראשונים, עמ' 246.</i> שיש לגרוס "מורין" או "מוררין" (מזילים ריר), כמו בהמשך. אם כן הברייתא מקלה מאוד, ורבי יהודה מחמיר יותר. לדעתו עצם נפילת השרץ אינה פוסלת את המים, אלא המים נפסלים משום שהשרצים "מורין". משמעות השורש מתבררת מהמשך הברייתא: "והכל מודים בחגב שהוא פסול, מפני שהוא מוריד (צ"ל: מוריר). והכל מודים בפקיעתה שאינה פוסלת" (תוס', שם שם). על סמך ניתוח עמדות התנאים, וכפי שהראינו במבוא, יש להניח שחכם כרבי יהושע היה פוסל את המים למי חטאת בגלל עצם נפילת השרץ לתוכם. רבי יהודה מהלך בשיטת ביניים, כדרכו, ותנא קמא מקל יותר. בתוספתא נקשרות שתי ההלכות שבמשנה: "מי חטאת שנשתנו מראיהן מחמת עצמן כשר מחמת עשן או שנפל לתוכו סטיס קוץ ופואה פסול, זה הכלל כל הפוסל בשינוי מראה במעיין פוסל בצלוחית" (פ"ט ה"ז, עמ' 638) – אם כן, הכלל של שינוי המים הוא הקובע. לפי זה יש להבין שנתבקעו השרצים ונשתנו המים, וללא שני תנאים אלו המים כשרים. מן הראוי להעיר ששאלת ניקיון המים אינה עולה כאן, והתרבות המשתקפת היא שזיהום אינו פוגם.
<b>ח</b> [<b>י</b> ]<b>פושית בין כך ובין כך פוסלת –</b> גם אם היא לא התבקעה, <b>מפני שהיא כשפופרת</b> – היא מכילה נוזלים והנוזלים נשפכים ממנה, <b>רבי שמעון ורבי אליעזר בן יעקב אומרים הדירה והכנה שבתבואה</b> – שני אלה הם חרקים מזיקי תבואה (תוס', תרומות פ"ז הי"א). דירה היא ממיני החיפושית, אך כנראה היא הכילה פחות נוזלים. זיהויה אינו ברור<sup class="footnote-marker">7</sup><i class="footnote">להצעות שונות ראו נבו, פגעים, עמ' 170-167.</i>. הכָנה איננה כינת הראש, אלא מזיק אחר ממשפחת החרקניות<sup class="footnote-marker">8</sup><i class="footnote">נבו, שם, עמ' 174-171.</i>. <b>כשרין מפני שאין בהם לחה</b> – נימוק זה אינו רֵאלי באופן מלא, אין בעל חיים שאין בו נוזלים, אלא שהנוזלים מועטים.
בתוספתא מובאות הלכות נוספות, אך אין הן מוסיפות לפירוש המשנה.
משנתנו סותרת את משנה א. שם אין למראה המים משקל מכריע לפסול את המים, אבל כל תערובת פסולה, ואין שם דיון בשאלה אם המים מטמאים. משנה א קרובה למשניות בפרק הקודם, שכל תערובת פסלה את המים (לפני שמילאו מהם), ואפילו חשש תערובת שהיה על גבול הרֵאלי פסל את המים. המשניות שלנו פוסלות את מי החטאת אם שתו מהן שרצים ועופות מסוימים. להלן בפרק יא משנה א נדון שנית במשניות אלו, ונראה שהמשנה להלן מחמירה ממשנתנו ואוסרת שימוש במי חטאת מגולים, שמא שתו מהם שרצים אלו.

Mishnah 3

<b>שתת מהן בהמה או חייה פסולין</b> – קשה לדעת אם הפסול נובע מכך שאכן חוששים שמא הגירה הבהמה רוק לתוך המים ופסלתם, או שמא עצם נגיעתה בהם פוסלת. כאמור במשנה הקודמת יש לצפות שיהא מי שיחמיר ויפסול את המים גם בנגיעה של השרץ, אבל משנתנו מדגישה את הגרת הריר למים. בהמות שותות מורידות את הלשון למים ושואפות אותם לבית הבליעה, והלשון מכוסה רוק וריר. הלכה זו מתקשרת לפפירוס אוקסירינכוס 840. שם מצוי ויכוח דמיוני בין ישו לבין כוהן. ישו מאשים את הכוהן שהכוהנים משתמשים במי האמה שמהם שתו חזירים. לפי ההלכה מים זורמים הם חיים וטהורים תמיד, אבל החומרה שמא שתתה מהם בהמה טמאה (ומאוסה כחזיר) עלולה להוות נימוק עממי לפסילת מי האמה לקודש שדינו כחטאת. <b>כל העופות פס</b> [<b>ו</b> ]<b>לין</b> – את המים, כי הם מכניסים את המקור למים ושותים, <b>חוץ מן היונה מפני שהיא מוצצת<sup class="footnote-marker">9</sup><i class="footnote">משנתנו מצוטטת בבבלי, חולין סב ע"א-ע"ב.</i></b> – ואינה מניחה את המקור במים, והרוק שבפיה אינו בא במגע עם המים. הרקע הרֵאלי להבחנה של חכמים הוא שבגלל מבנה הלשון של היונה היא מכניסה את המקור למים ואחר כך מרימה את ראשה למעלה כדי שהמים ייכנסו למערכת העיכול שלה. חז"ל לא יכולים היו לדעת האם היונה שואפת את המים, אך הבחינו בכך שהיא שותה אחרת מיתר העופות ואינה משהה את המקור במים. הם פירשו כך את התנהגותה המיוחדת של היונה. עם זאת גם היונה וגם יתר העופות שואבים את המים, וכמובן מכניסים לשם כך את המקור למים<sup class="footnote-marker">10</sup><i class="footnote">התיאור מבוסס על בדיקה שערך למעננו חברנו פרופ' יהושע אניקסטר. לשם כך הוא תישאל את מיטב חוקרי העופות בארץ. עלינו לשתף את הקוראים בחוויה שעברנו במהלך הבירור. גדולי החוקרים שהתייעצנו אתם (דרך פרופ' אניקסטר) לא הכירו בעל פה את התופעה, ולשם בירורה נזקקו לעיון מפורט בספרות המחקר. חז"ל מתגלים, אפוא, כבעלי אבחנה חדה ביותר, שחוקרים מובהקים בני זמננו לא היו מודעים לה. עם זאת, הניסוח של פרשנותם אינו מדויק. הם ראו שהיונה מרימה את ראשה מהמים, אך הניסוח "שהיא מוצצת" אינו מדויק. הניסוח "שהיא מוצצת" הוא הסבר תנאי מאוחר להלכה, והוא כאמור אינו מדויק. אנו מניחים שזו רק שאלה של ניסוח, והביטוי "שהיא מוצצת" מכוון להדגיש שהיא משהה את המקור במים לזמן קצר בלבד. </i>. <b>וכל השרצים אינם פס</b> ]<b>ו</b> [<b>לין חוץ מן החולדה מפני שהיא מלקת</b> – שולחת את לשונה ולוקקת את המים.<b> רבן גמליאל אומר אף הנחש</b> – פוסל את המים<b>.</b> הסברנו שרבי אליעזר מגיב למשפט "חוץ מן החולדה" (שפוסלת) ואף הנחש פוסל, <b>מפני שהוא מקיא</b> – את המים ששתה ובכך מי החטאת נפסלים. לדעתנו שתיית הנחש פוסלת משום שהנחש שולח את לשונו והיא יוצאת ונכנסת, וכאשר היא נוגעת במים הרוק שעליה מתערב במים. אבל מבחינת מבנה המשנה ניתן לפרש שדברי רבן גמליאל נסובים על הרישא. כל השרצים אינם פוסלים, ואף הנחש ואף העכבר. אנו נגעלים ממים ששתה נחש או עכבר (או שרץ אחר), אבל חז"ל אינם רואים בתחושה זו גורם הלכתי.<b> רבי אלעזר אומר אף העכבר</b> – שותה כמו החולדה או כמו השרצים (ראו לעיל). בתלמוד הבבלי יש תוספת פירוט שגם קרצית אינה פוסלת מי חטאת (גיטין פו ע"ב).
מהמשנה לא ברור אם תנא קמא חולק על רבן גמליאל ורבי אלעזר<sup class="footnote-marker">11</sup><i class="footnote">נראה שעדיף לגרוס אליעזר, החולק על רבן גמליאל בן דור יבנה. שני השמות מתחלפים לעתים קרובות.</i>, אבל לפי התוספתא אכן יש לפנינו מחלוקת: "רבי יוסי ורבי שמעון אומרים נראין דברי רבן גמליאל בנחש וכדבריו אנו מורים" (פ"ט ה"ו, עמ' 638). עוד למדנו מהתוספתא שמשנתנו היא משנת רבן גמליאל, בן דור יבנה. רבן גמליאל היה מקורב לבית שמאי<sup class="footnote-marker">12</sup><i class="footnote">ביכלר, בית שמאי; ספראי, הכרעה כבית הלל.</i>.
במשנה ב העיקרון המנחה לאסור או להתיר את המים הוא שינוי מראם. במשנתנו חיפושית או בהמה השותות אינן משנות את מראה המים, וכבר רמזנו שבמשנה ב נשמע הד לגישה המקלה (ההלכתית) לגבי מי חטאת, ומשנתנו מביעה עמדה מחמירה יותר ופחות הלכתית, כפי שנראה להלן בסמוך.
דין מים שנשתנו במקווה נדון במשנת ידים, והלכותיה מקבילות לשלוש המשניות הראשונות שבפרק: "המים שנפסלו משתית הבהמה בכלים פסולים, ובקרקעות כשרים. נפל לתוכן דיו, קומוס וקנקנתום ונשתנו מראיהן, פסולין. עשה בהם מלאכה או ששרה בהן פתו, פסולין. שמעון התימני אומר אפילו נתכוין לשרות בזה ונפל לשני כשרים" (פ"א מ"ג). המדובר במים בכלי הכשרים לנטילת ידיים, שאם נשתנה מראם הם פסולים גם לנטילת ידיים. שתיית בהמה פוסלת בכלים, אך לא בקרקעות. אפשר שההבדל נובע מכמות המים: המים שבקרקע הם רבים יותר, ושתיית בהמה אינה ניכרת; אבל בהמה ששתתה מכלי – שתייתה ניכרת. משנתנו (משנת פרה) עוסקת במים המצויים בכלי, אם כן הלכות פרה דומות בהיבט זה להלכות נטילת ידיים. בתוספתא ידים מוצעות עמדות נוספות בנושא: "מים שנפסלו משתית הבהמה, רבי שמעון בן אלעזר אומר בקרקע מטבילין, ואין נוטלין מהן לידים. המים שלפני נחתום אף על פי שלא נשתנו מראיהן אין נוטלין מהן לידים. ושהוא נוטל בידיו ונותן על גבי ככרות אם נשתנו מראיהן פסולין ואם לאו כשרין" (פ"א ה"י, עמ' 681). נמצאנו למדים שרבי שמעון בן אלעזר חולק במקצת על המשנה, אבל האבחנה העקרונית, ששתיית בהמה בקרקע אינה פוסלת את המים, שרירה. העיקרון של עשיית מלאכה אינו מופיע במשנתנו, אלא רק במשנה ובתוספתא ידים<sup class="footnote-marker">13</sup><i class="footnote">וכן תוס', ידים פ"א הי"א, עמ' 681.</i>, אם כי אפשר ששתיית הבהמה פוסלת מפני שהיא עשיית מלאכה, אבל במשנתנו גורם זה של עשיית מלאכה אינו נזכר.

Mishnah 4

<b>החושב על מי חטאת</b> [<b>ו</b> ]<b>לשתותן</b> – מובן שאסור לשתות מי חטאת, ושתייתם פוסלתם, שכן יש בכך מעין מעילה; גם מחשבת מעילה פוסלת בקרבן (בפיגול ונותר וכיוצא באלו).<b> רבי אליעזר</b> [<b>אומר</b> ]<b> פסל</b> – "אומר" נכתב בידי מעתיק אחר מעל השורה. בנוסח כתב היד "פסל", ובדפוסים ועדי נוסח אחרים "פוסל". לפי נוסח זה רבי אליעזר מחמיר, הוא משווה את ההלכה של שתיית מי חטאת לדין קרבן הנפסל במחשבה. <b>רבי יהושע אומר כשיטה</b> – כשיַטֶה את הכלי, כלומר כשיתחיל בביצוע העבֵרה (מעשה הפסול). רבי יהושע מקל עוד יותר ותובע התחלת מעשה. <b>אמר רבי יוסה במי דברים אמורים –</b> באיזה מקרה אמורה מחלוקת זו,<b> במים שאינן מקודשין</b> – במים שטרם קודשו, <b>אבל במים מקודשין רבי אליעזר אומר כשיטה רבי יהושע</b> [<b>אומר</b> ]<b> כשישתה</b> – ההלכה קשה, שהרי במים שכבר קודשו צריך, מן הסתם, להקפיד יותר, ואילו שני התנאים נוקטים עמדות מקלות יותר. <b>אם גירגר כשר</b> – אלבק מפרש שאם שפך מהמים ישירות לגרונו, מבלי ששפתיו תיגענה במים – במקרה כזה יתר המים כשרים, אבל בשתייה רגילה יש חשש שנגע במים. כלומר, לא חשש ה"מעילה" גורם לפסילה, אלא השתייה בפועל פוסלת את המים, ואם כן הוא – למה ברישא המים פסולים כבר בהטיה?
לעיל, בפירושנו לפ"ה מ"ב, הבאנו את דברי התוספתא שם: "מלא דלי לשתות. חשב עליו עד שלא הגיע למים וערה, צריך לנגב. אם משהגיע למים חשב עליו מערה ואין צריך לנגב. רבן שמעון בן גמליאל אומר אף אין צריך לערות" (פ"ה ה"ד, עמ' 634). הרישא עוסקת במצב שהוא חשב למלא דלי לשתות, לא כדי למלא מי חטאת, ואחר כך התחרט והחליט למלא בו מי חטאת. מן הסתם המים עצמם כשרים לקדש, ואכן מי בור רגילים הם מים חיים לכל דבר, עם זאת הם בבחינת מים שאינם מקודשים. תנא קמא הוא אפוא כרבי אליעזר, ורבן שמעון בן גמליאל כרבי יהושע של משנתנו. במהלך פירושנו לתוספתא, ובעקבות הפרשנות המסורתית, תמהנו, הרי הדין צריך היה להיות הפוך: אם הגיע למים, המחשבה צריכה לפסול יותר מאשר ברישא. על כן הציעו הרמב"ם והגר"א לתקן את הנוסח, ואף הצענו הצעות קשות נוספות. אולם משנתנו מלמדת שיש כאן עקביות, שכן התמיהה עולה גם ממשנתנו, ומים שכבר נעשה בהם מעשה קודש אין המחשבה פוסלת בהם (לדעת רבי אליעזר), ורק מעשה שתייה ממש, או תחילתו, פוסלים. קושי נוסף הוא שבכל המסכת רבי אליעזר מקל, ואילו כאן הוא המחמיר. להלן נראה שעל קושי זה כבר עמדו תנאים בתוספתא. יתר על כן, לעיל שנינו: "שחטה [את הפרה האדומה] על מנת לאכל מבשרה ולשתות מדמה, כשרה. רבי אליעזר אומר אין המחשבה פוסלת בפרה" (פ"ד מ"ג); קשה, אפוא, להבין מדוע הוא סובר במשנתנו שמחשבה פוסלת. אמנם ניתן להבחין ולחלק בין שחיטת הפרה לשימוש במי החטאת, אך אבחנה כזאת קשה.
ההלכה שבמשנה קשה, אפוא, מכל הכיוונים. העמדות של התנאים נראות כאילו הן מוחלפות, והאבחנות בין המקרים כאילו אינן תואמות. מכל מקום אין היא עולה בקנה אחד עם התיאור שרבי אליעזר "הישווה מידותיו".
והנה התוספתא מוסיפה קושי על קושי: "אמר רבי יוסי והלא אין דברי רבי אליעזר בפרה אלא להקל? שרבי אליעזר אומר כשיטה ורבי יהושע אומר כשישתה מפני שהיא משקה פיו, ואם גירגר כשר" (פ"ט ה"ו, עמ' 638). הצעות שונות נאמרו להבנת התוספתא, ולדעתנו כך יש לפרשה: לתוספתא יש מסורת דומה של שמות התנאים, ואף היא מיוחסת לרבי יוסי. רבי יוסי של התוספתא מקשה, הרי רבי אליעזר תמיד מקל במי חטאת, כפי ששאלנו לעיל, וכפי שעולה מניתוח שיטתי של דבריו בכלל (ראו במבוא), ובנושא מחשבה בפרט (לעיל פ"ד מ"ג) – ולמה כאן הוא מחמיר? על כן מציע רבי יוסי להפך את שמות התנאים: במים שאינם מקודשים רבי אליעזר אומר כשיטה (ורבי יהושע אומר כשישתה), ובסיפא שניהם אומרים כשישתה. את התוספתא יש לקרוא כך (ההסברים בסוגריים): "אמר רבי יוסי והלא אין דברי רבי אליעזר בפרה אלא להקל? שרבי אליעזר אומר (ברישא) כשיטה. (ובסיפא – גם רבי אליעזר) ורבי יהושע אומר (אומרים) כשישתה מפני שהיא משקה פיו, ואם גירגר כשר". אפשר שגם רבי יוסי בתוספתא אינו מקבל את האבחנה של רבי יוסי שבמשנה, ובכל סוגי המים רבי אליעזר אומר כשיטה, ורבי יהושע אומר תמיד כשישתה. בטבלה מוצגות שתי הפרשנויות לתוספתא. ההצעה הראשונה קשה יותר מבחינת משפטית, מכל מקום החשש הוא שמא נגע בפיו במים; עצם השתייה אסורה, כמובן, אך היא אינה פוסלת את המים שנשארו כמו במשנה הקודמת.
השותה מי חטאת לפי רבי יוסי במשנה ולפי התוספתא
ברם, האבחנה בין מים מקודשים לשאינם מקודשין (רבי יוסי של המשנה, ואולי גם בתוספתא) עדיין קשה. לכאורה צריך היה הדין להיות הפוך: במים מקודשים המחשבה תפסול יותר מאשר במים לא מקודשים. ברם, אבחנה זו נמצאת גם בתוספתא שהבאנו. נמצאנו למדים שאין כאן מקרה או ניסוח מוטעה שיש לתקנו או להפך את הדעות, אלא מגמה עקיבה. ייתכן שבמים שאינם מקודשים מחשבה זרה פוסלת את החלת הקדושה על המים, ובמים מקודשים אין מחשבה פוסלת (לעיל פ"ד מ"ג), או שהמחשבה פוסלת רק פסול קל. כמו כן אפשר שלפנינו שיקול רֵאלי: מים שאינם מקודשים אינם בעלי ערך כספי, ולכן אפשר לפסלם בנקל; אבל מים מקודשים הם בעלי ערך רב, אם יש בהם אפר הרי שיש לנצלו ולא לבזבזו (נוכח המחסור בו), וחוששים לפסלם. מעבר לכך, ביטול קדושה של מים גם הוא מעשה חמור מבחינה מחשבתית, וחכמים משתדלים להתרחק מכך.

Mishnah 5

<b>מי חטאת שניפסלו לא יגבלם בטיט שלא יעשם תקלה לאחרים</b> – כדי שאחרים לא ישתמשו בטיט ולא תיגרם להם תקלה. בספרות חז"ל "תקלה" הוראתה היא מכשול, מפגע, אך המונח התייחד לפגיעה הנובעת מחילול קודש<sup class="footnote-marker">14</sup><i class="footnote">משנה, ברכות פ"ד מ"ב; סנהדרין פ"ז מ"ד; תוס', מעשר שני פ"ד ה"ח-ה"ט, ועוד. </i>. מי חטאת שנפסלו יש לשפוך, ונראה שכדי למנוע את זרימתם ברשות הרבים גבלו אותם בטיט. תנא קמא חושש שמא ייגע מישהו בטיט או ישתמש בו, שכן לדעתו מים אלו מטמאים אפילו לאחר שעובדו בטיט. רמת הטומאה תידון להלן במ"ח. <b>רבי יהודה אומר בטלו</b> – הגיבול בטיט ביטל את המים והטומאה אינה עוברת לטיט, והוא חולין. רבי יהודה, בדרכו, מחיל את ההלכה הרגילה על מי חטאת: אם המים נפסלו טומאתם קלושה, ואם הם עורבבו במשהו אחר – טומאתם בטלה. <b>ופרה ששתת מי חטאת בשרה טמא מעת לעת</b> – במשך עשרים וארבע שעות המים מעוכלים, אבל כל זמן שהמים קיימים והפרה נשחטה היא מטמאת. <b>רבי יהודה אומר בטלו במעיה</b> – לפי העיקרון, שאותו נבחן להלן, ש"כל הבלוע" טהור הוא. ההלכה שבמשנה היא סיכום הלכתי של סיפור מפורט השייך גם הוא למסורת הלימוד של דיני פרה אדומה ומי חטאת<sup class="footnote-marker">15</sup><i class="footnote">למסורת לימוד זו וחשיבותה ראו במבוא למסכת.</i>:
פרה ששתתה מי חטאת ושחטה בתוך מעת לעת. זה היה מעשה, והיה רבי יוסי הגלילי מטהר, ורבי עקיבא מטמא. סייע רבי טרפון את רבי יוסי הגלילי, סייע רבי שמעון בן ננס את רבי עקיבא. סלק רבי שמעון בן ננס את טרפון, סלק רבי יוסי הגלילי את רבי שמעון בן ננס. סלק רבי עקיבא את רבי יוסי הגלילי. אחר זמן מצא לו תשובה, אמר לו מה אני לחזור? אמר לא לכל אדם, אלא לך שאתה יוסי הגלילי. אומר לך הרי הוא אומר 'והיתה לעדת בני ישראל למשמרת למי נדה חטאת היא', כשם (צל כשהם) שמורים מי נדה, ולא ששתתן פרה. זו היה מעשה ונמנו שנים ושלשים זקנים בלוד וטהרוהו. באותה שעה קרא רבי טרפון המקרא הזה, 'ראיתי את האיל מנגח ימה וצפונה ונגבה וכל חיות לא יעמדו לפניו ואין מציל מידו ועשה כרצונו'. והגדיל רבי עקיבא, 'ואני ראיתי והנה צפיר עזים בא מן המערב על פני כל הארץ ואין נוגע בארץ, והצפיר קרן חזית בין עיניו', זה יוסי הגלילי ותשובתו. 'ויבא עד האיל בעל הקרנים אשר ראיתי עומד לפני האבל וירץ אליו בחמת כחו וראיתיו מגיע אצל האיל ויתמרמר אליו ויך את האיל וישבר את שתי קרניו', זה עקיבא ושמעון בן ננס. 'ולא היה כח באיל לעמוד לפניו וישליכהו ארצה וירמסהו', זה יוסי הגלילי. 'ולא היה מציל לאיל מידו', אלו שלשים ושנים זקנים שנמנו בלוד וטהרוהו" (תוס', מקוואות פ"ז הי"א, עמ' 660)<sup class="footnote-marker">16</sup><i class="footnote">הסיפור חוזר בספרי במדבר, אבל הוא מסופר יחד עם המשנה. מובאים דברי רבי יהודה, עם הנימוק המדרשי של רבי יוסי הגלילי (ספרי במדבר, קכד, עמ' 159-158).</i>.
הסיפור משמר את הוויכוח באופן חלקי. בוויכוח השתתפו קבוצת חכמים, רבי עקיבא ורבי שמעון בן ננס המטמאים, רבי יוסי הגלילי ורבי טרפון המטהרים, ושלושים ושניים הזקנים בלוד שהצטרפו למטהרים. ההרכב אינו מקרי. רבי טרפון ורבי אליעזר חיו בלוד, שניהם משמרי מסורת בית שמאי המקלה במי חטאת, או נכון יותר המתכחשת לחומרות שאינן נובעות מחשיבה הלכתית שיטתית ולכידה. הדרשה של רבי טרפון היא מעין "פשר" המתאר את הוויכוח ההלכתי. הפסוקים עצמם מתארים את הגאולה בספר דניאל, והפשר של רבי טרפון מתאר את הלימוד כמעמד של הגאולה, ועם זאת הוא משקף גם אווירה של תרבות מחלוקת. בין השיטים אנו שומעים גם את הנימוק המוחץ לטמא את הפרה: לא החשש שהמים המקודשים מטמאים את האוכל (שותה) אותם; אלא שמי הנידה (מי חטאת) הם קדושים רק כשהם שמורים, ואם פרה שתתה מהם אין הם שמורים, ולכן אין הם מטמאים. כל הטיעון הוא מיותר והוויכוח מתמיה. פרה, כמו כל בהמה, אינה ניטמאת כלל, לא בוולד הטומאה ולא באב הטומאה. כן שנינו: "וכן בהמה וחייה אינן מטמאין עד שתצא נפשם" (משנה, אהלות פ"א מ"ו). רק לאחר מות הבהמה היא מטמאת בטומאת נבלה. ההלכה שבהמה אינה מקבלת טומאה חוזרת פעמים רבות<sup class="footnote-marker">17</sup><i class="footnote">כגון משנה, אהלות פ"ו מ"א; פט"ו מ"י; תוס', אהלות פ"א ה"ד, עמ' 598, ועוד.</i>.
השאלה ההלכתית תמוהה מבחינה הלכתית נוספת. כל מה שאדם (או בהמה) אכלו נחשב כבלוע, ושנינו: "שכל הבלוע שאינו יכול לצאת טהור" (משנה, אהלות פ"ג מ"ב). בפירושנו למשנה זו הארכנו בדין בלוע וראינו כי בסופו של דבר יש לכלל זה חריגים, או אולי נכון יותר להגדירו כשנוי במחלוקת. מכל מקום, הפרה ששתתה מי חטאת היא אחד החריגים (וכאמור גם על דינה חכמים חלוקים).

Mishnah 6

<b>המשנה עוסקת בהעברת מי החטאת. עד עתה נתפסו רק המילוי, הקידוש וההזאה כמעמד קודש, והמשנה מראה שגם להעברה כללי טקס וזהירות הלכתית משלה.
<b>מי חטאת ואפר חטאת לא יעבירם בנהר ובספינה ולא ישיטם על פני המים</b> – התוספתא מרחיבה את גבולות האיסור של העברת המים ומציינת מחלוקת בדבר: "לא יטול אדם מי חטאת ואפר חטאת ויהא רכוב על גבי חברו, או על גבי בהמה, מקום שאין רגליו נוגעות בארץ. אבל מעבירין הוא בגשר. אחד הירדן ואחד כל הנהרות, חנינא בן עקיבא אמר לא אמרו אלא בירדן בלבד" (פ"ט ה"ט, עמ' 638). שני דברים ניתן ללמוד מהתוספתא: האחד, שחוששים מפני צעידה שאינה בטוחה – לכן אסור לרכוב על גבי חברו, או על גב בהמה, ולא לשוטט בספינה, והאחר שאין כאן רק בעיה של בטיחות אלא רצון לשוות למעמד הציבורי אופי מכובד. בעיני דמיוננו אנו רואים את השיירה של מוליכי החטאת: נושא הכלי אסור לו לדבר או לעשות כל מלאכה (פ"ז מ"ט), אסור לו לרכוב ולשוט. הוא הולך ברגל בין מלוויו בשתיקה ובהדרת קודש. מלוויו שומרים עליו, הולכים רק בדרך בטוחה וסלולה, ברגל, ואחריהם הציבור המתבונן בטקס (אולי בשירה וריקודים?).
התוספתא מתייחסת למילים "לא יעבירם בנהר ובספינה" או להמשך "לא ישיטם" וכו', ורבי חנניה מצמצם איסור זה לירדן בלבד, ללא שום הנמקה. התלמוד הבבלי מנמק את דברי רבי חנינא ואת המשנה כולה: "הא מני – רבי חנניה בן עקביא היא, דאמר: לא אסרו אלא בירדן ובספינה, וכמעשה שהיה. מאי היא? דתניא: 'לא ישא אדם מי חטאת ואפר חטאת ויעבירם בירדן ובספינה, ולא יעמוד בצד זה ויזרקם לצד אחר, ולא ישיטם על פני המים, ולא ירכב על גבי בהמה, ולא על גבי חבירו, אלא אם כן היו רגליו נוגעות בקרקע. אבל מעבירן על גבי הגשר ואינו חושש. אחד הירדן ואחד שאר הנהרות. רבי חנניה בן עקביא אומר: לא אסרו אלא בירדן, ובספינה, וכמעשה שהיה'. מאי מעשה שהיה? דאמר רב יהודה אמר רב: מעשה באדם אחד שהיה מעביר מי חטאת ואפר חטאת בירדן ובספינה, ונמצא כזית מת תחוב בקרקעיתה של ספינה" (בבלי, חגיגה כג ע"א<sup class="footnote-marker">18</sup><i class="footnote">השוו בבלי, שבת ס ע"ב; כתובות ט ע"א.</i>). אם כן, בשל מעשה של רשלנות שאירע פעם אחת, כשאדם העביר מי חטאת על הירדן בספינה והתגלה כזית מן המת – לכן אסרו העברה בספינה שעל הירדן. הבבלי מחבר, אפוא, את שתי ההלכות לאחת, לא יעביר על הירדן בספינה, ואינו רואה בהן שתי הלכות: "לא יעביר על הירדן" ו"לא יעביר בספינה". עצם העובדה שקובעים הלכה משום מעשה שהיה, ואין מסיקים ממנו כלל כללי, הוא אפשרות רווחת. עסקנו בכך במבוא הכללי לפירוש המשנה, והוא כשיטת בית הלל (שנדחתה) ביבמות פי"ג מ"ב. ברם אין בכך כדי להסביר מדוע לא ירכב על בהמה, או על חברו, או מדוע לא ילך במים. לדעתנו הנימוק שהעלינו הוא הוא העיקרי, והאיסורים להעביר אפר פרה בספינה ועל הירדן הם איסורים נפרדים, כולם נאסרו מטעמי טקס. הבבלי, לשיטתו, משווה לאיסור טעם הלכתי-משפטי, אך זהו טעם משני ובדיעבד בלבד, וכך פיסקנו את המשנה. <b>ולא יעמוד בצד זה ויזרקם בצד זה</b> – שכן אין זה לכבוד מי החטאת המקודשים,<b>אבל עובר הוא במים עד צוארו</b> – כדי לחצות נהר, וכן<b>: עובר הוא</b> [<b>ל</b> ]<b>טהור לחטאת ובידיו כלי ריקם הטהור לחטאת</b> – כדי למלאו במים המקודשים, אפילו:<b> במים שאינן מקודשין</b> – ואינו חושש שמא יירטב הכלי מבפנים. שכן אם יירטב הכלי, די בשפיכת המים וניגוב הכלי (לעיל פ"ה מ"ב). גם הבאת הכלי למעמד המילוי היא חלק מהמעמד, כפי שראינו לעיל (פ"ה מ"א).

Mishnah 7

<b>אחר הדיון במים עוברת המשנה לדון באפר. משנה ו היא משנת מעבר הדנה במים ובאפר כאחד, אלא שמשנה זו גם מפרידה בין שתי היחידות, שכן היא דנה בשינוע של המים ושל האפר בנפרד, ולא בתערובת. דין אפר נדון במשניות ז, ט, ומשנה ח שביניהן חוזרת לדון במי חטאת. לכאורה הסדר משונה וקשה, אלא נראה שמשניות ז-ט מהוות יחידה בפני עצמה. גם הרכבה של יחידה זו בעייתי, שכן משניות ז, ט דנות באפר, ומשנה ח במים. ואכן בתוספתא המקבילה, שנביאה בפירוש המשנה, הדיון נערך במי חטאת ובאפר הפרה כאחד (פ"י ה"א, עמ' 638), והוא הדין בספרי זוטא שיצוטט להלן. אפשר שהתוספתא תיקנה את הסדר במשנה, ואפשר שהיא משמרת את הנוסח המקורי שהמשנה סטתה ממנו ויצרה קושי מבני. מכל מקום, היחידה דנה באפר (ובמים?), אבל בעיקר מההיבט המשלב את שאלת פסול המים (מקודשים או בטרם קודשו) בשאלה האם המים מטמאים או לא. לכאורה מי שפסול אינו מטמא, אך בפועל מצינו מים פסולים המטמאים. זו, אפוא, יחידה בפני עצמה שאינה כתובה באותה שפה הלכתית כמו המשניות הקודמות בפרק, וכפי שנראה גם דיניה שונים. בסוף הפרק נרכז את כל הרכיבים השונים למכלול אחד.
<b>אפר כשר</b> [<b>שניתערב באפר כשר</b> ] – נמחק והוא הכפלה וטעות,<b> שניתערב באפר מיקלה</b> – אפר מקלה הוא אפר קלוי, כלומר כל חומר אורגני שנשרף ויצר אפר, והוא כמובן פסול להזיית מי חטאת,<b> הולכין אחר הרוב לטמא</b> – כמו מי חטאת גם אפר כשר יש בו שני היבטים, הוא מטהר את המוזה ומטמא את המזה והנוגע. אולם אם הרוב בתערובת הוא אפר כשר, הוא מטמא את המזה והנוגע, אך אינו מטהר את המוזה (מעין ספק שהולכים בו לחומרה בכל נושא),<b> ואין מקדשין בו</b> – גם אם בתערובת מעט אפר מקלה.<b> רבי אליעזר אומר מקדשין –</b> רבי אליעזר לשיטתו, הוא אינו חושש מתערובת, ואולי אינו חושש אפילו ברוב של אפר מקלה, משום שהאפר הכשר דיו בכל שהוא, ובכל הזאה יש מעט מהאפר הכשר. הקולה של רבי אליעזר היא בעלת משמעות מהפכנית, היא מאפשרת להוסיף לאפר הפרה אפר נוסף בכמויות קטנות. אפר הפרה הוא מוצר מתכלה, שכן אי אפשר היה לחדשו, וחכמים מציעים דרך להוסיף על האפר כמויות קטנות מדי פעם. דרך זו מאפשרת לשמור על מצוות ההזאה במי חטאת גם אחרי החורבן, כשאין אפשרות לשרוף פרה אדומה מחדש. לבירור עמדתו של רבי אליעזר ראו להלן. <b>בכלן</b> – כך בכתב יד קופמן, ובדפוס הראשון. אבל בפרמא, לאו, בכתב יד מינכן ובדפוסים מאוחרים: "בכולו". "בכולן" משמעו שמקדשים גם באפר שהתערב בו רוב אפר מקלה; לפי הגרסה "בכולו" יש לפרש שמדובר רק באפר שיש בו רוב כשר, ומקדשים בכולו, כלומר בכל האפר, כדי שיהיה בו לפחות מעט אפר כשר. כך, כנראה, פירש הר"ש, ובעקבותיו אחרים, כדי להשוות בין משנתנו לעמדת רבי אליעזר במשנה א (שתי הזאות). שכן דין האפר צריך להיות כדין המים לפני שקודשו (שהונח בהם אפר), וכדין מי חטאת מוכנים. דין מי חטאת נדון במשנה א ושם דרש רבי אליעזר שתי הזאות, ורבי הסתפק בהזאה אחת. כאן רבי אליעזר מקבל את עמדתו של רבי (שנוסחה כמובן אחרי ימי רבי אליעזר). חכמים שם פסלו בכל מצב, ואצלנו הם פוסלים את האפר רק אם יש בו רוב לאפר הפסול. במשנה ב הדגש מונח בהשתנות המראה, ורכיב זה אינו מופיע כלל לגבי האפר במשנתנו. גם אם נגרוס "מקדשים בכולו" עדיין אין הלכה זו זהה לדרישה להזות שתי הזאות. לפיכך עדיף, להערכתנו, לפרש את משנתנו כרבי, ולא ליצור עמדה מחודשת שלא שמענו כמותה במקרים אחרים. לפי הגרסה "בכולו" נמצא שרבי אליעזר מחמיר. אם הוסיף רוב של אפר חוץ, חייב לכלות את כל האפר הקדוש באותה הזדמנות. מבחינה מעשית, אם הוסיף מעט אפר חיצוני הִרבה את כמות האפר הקדוש, אבל אם הוסיף יותר מדי אפר חיצוני קלקל את כל הכמות. הוא רשאי להשתמש בו שימוש חד-פעמי, ותו לא.
ספרי זוטא מביא הלכה מעין זו שבתוספתא המחברת את הדיון באפר עם הדיון במי חטאת: "אפר כשר שנתערב במים פסולין מטמא את הכהן ואת התרומה, רבי יעקב אומר מטמאים הם משום משקה. אפר פסול שנתערב במים כשרים. רבי שמעון אומר מטמאים הם משום משקה, רבי אליעזר בן יעקב אומר כשרין הן ללוש בהן את העיסה" (ספרי זוטא, יט כא, עמ' 315).
בתוספתא שנינו: "אפר חטאת שנשתנו מראיו, מחמת עצמן, ומחמת עשן, כשר. נשתנו מחמת אבק, או שנפל לתוכן סיד, וגפסיס, פסול. מי חטאת שהגלידו וחזרו ונימוחו כשרים המחן באויר פסול ובחמה כשר, רבי אליעזר ברבי צדוק אומר דבר שמטבילין בו לשבת כשר ודבר שאין מטבילין בו לשבת, לחטאת פסול" (פ"ט ה"ח, עמ' 638). לא נעסוק כאן בהלכות מי חטאת שאינן במשנה, אלא רק בדין אפר. התנא בתוספתא מחיל את דין שינוי המראה גם על האפר, כמו משנה ב בפרק. תערובת שאין בה שינוי אינה פסולה, ברם איננו יודעים האם כשיש בה רוב אפר לא כשר, ולא השתנה המראה, גם אז האפר המעורבב כשר.

Mishnah 8

<b>משנתנו עוסקת במי חטאת בלבד והתוספתא המקבילה – שתובא להלן – במי חטאת ובאפר חטאת, שכן דינם שווה (פ"י ה"א, עמ' 638). משנת כלים (פ"א מ"א ומ"ב) מונה שני מצבים: מי חטאת שיש בהם כדי הזאה, ש"מטמאין את האדם במשא לטמא בגדים (במגע)", ומי חטאת שאין בהם כדי הזאה, שדינם חמור פחות, שמטמאים רק במגע. משנתנו אינה עוסקת בשתי אבחנות אלו – כמות המים וצורת העברת הטומאה – אלא רק בעיקרון של עצם הטומאה.
<b>מי חטאת שנפסלו מיטמין את הטהור לתרומה בידיו ובגופו</b> – אך הם אינם מטמאים את הטהור לחטאת, רק את הטהור לתרומה; כלומר כוהן רגיל אל לא לנגוע במי חטאת שנפסלו. ברם מי חטאת כשרים מטמאים את כל הנוגע בהם, שכן נאמר "והיתה להם לחקת עולם ומזה מי הנדה יכבס בגדיו והנגע במי הנדה יטמא עד הערב. וכל אשר יגע בו הטמא יטמא והנפש הנגעת תטמא עד הערב" (במדבר יט כא-כב)<sup class="footnote-marker">19</sup><i class="footnote">ראו דיוננו לעיל פ"ח מ"ב.</i>. המשנה מניחה, אפוא, שהעוסקים במי חטאת הם רק כוהנים, ואין זה טבעי שישראל יתקרב למי החטאת. זו "משנה כוהנית" במובן זה שהיא עוסקת רק בכוהנים ומניחה שאין מה לברר בדינם של ישראלים בהקשר זה. אמנם ייתכן שישראל יהיה טהור, אך אין זה סביר שמעמדו יתואר על ידי המילים "טהור לתרומה", זה ניסוח המעמיד את הכוהנים במרכז. להלן (פי"ב מ"י) נעמוד על כך שבפועל רק כוהנים היזו את מי החטאת. [<b>ואת</b> ]<b> הטהור לחטאת לא בידיו ולא בגופו</b> – "מזה מי החטאת", הנזכר בתורה, מתפרש לא למזה עצמו אלא למי שראוי להזות – הראוי אינו נטמא אם נגע במי נידה, אלא רק אם היזה (לעיל פ"ח מ"ב). במקרה זה אין הבדל בין ידיו לגופו, וההבדל בא רק בסיפא. כפי שהראינו בפירושנו למסכת כלים נחלקו הר"ש והרמב"ם אם מותר לטהור לחטאת לנגוע במי חטאת שלא לצורך. הרמב"ם סובר שאם נגע שלא לצורך המים נפסלו, והר"ש סובר שבין נגע לצורך ובין שלא לצורך המים נפסלו. אבחנה כזאת איננה במשנה, וכל ראשון מפרש את המשנה בדרכו. כפשוטה המשנה מלמדת שאם הטהור לא נטמא – גם המים לא נפסלו. <b>ניטמו</b> – המים,<b> מטמים את הטהור לתרומה בידיו ובגופו</b> – אף על פי שמי החטאת נטמאו הם עדיין מטמאים, כמות שראינו במשנה הקודמת, [<b>ואת</b> ]<b> הטהור לחטאת בידיו אבל לא בגופו</b> – מי חטאת כשרים אינם מטמאים אדם אלא רק כלים (לעיל פ"ח מ"ב, ושם הצבענו גם על דעות אחרות), אך משנתנו מחדשת שמי חטאת טמאים מטמאים רק ידיים (להלן פ"י מ"ב). לעניין הטהור לחטאת, מי שנטמאו ידיו נטמא כל גופו (חגיגה פ"ב מ"ה); אבל אם מי החטאת נגעו ברגלו או באבר אחר, לא נטמא כלל.
נגיעה בתערובת
התוספתא שונה את ההלכה בדרך שונה: "מי חטאת ואפר חטאת המוקדשין, בין טמאין ובין טהורין, מטמאין את הטהור לתרומה במגע ובמשא. רבי יוחנן בן נורי אומר מי חטאת שנטמאו, הרי הן כאפר מקלה. אפר הפסול שנתנו על גבי המים, בין שראויין לקדש ובין שאין ראויין לקדש, מטמאין את ידי הטהור לתרומה במגע ובמשא. רבי יוחנן בן נורי אומר אפר חטאת שנטמא הרי הוא כאפר מקלה" (פ"י ה"א, עמ' 638)<sup class="footnote-marker">20</sup><i class="footnote">מעין הלכה זו גם בתוס', פי"א ה"ב.</i>. רבי יוחנן בן נורי סבור שבכל מקרה מי חטאת שנפסלו הם חולין לחלוטין, ואינם מטמאים. עמדתו זו היא עמדה ברורה, ויש בה לכידות הלכתית: מה שנטמא לחטאת הוא חולין לחלוטין, ואינו מטמא. גם תנא קמא של התוספתא חולק על משנת כלים ומקבילותיה, הוא אינו מבחין בין מי חטאת בכמות גדולה למי חטאת בכמות קטנה (ראו לעיל פירושנו לפ"ח מ"ב). כמו כן אין הוא מבחין בין מים טמאים למים טהורים, בכל מקרה המים מטמאים את הטהור לתרומה. גם במשנתנו הטהור לתרומה טמא תמיד, השוני הוא לגבי הטהור לחטאת – ובו אין התוספתא דנה.
מדרש ההלכה ספרי זוטא מציין שש הלכות: "העיד רבי חנינא משום חמשה זקנים שבאו מיהודה ואמרו... 1. מי חטאת שלא עשו מצוותן ונטמאו באב הטומאה, מטמאים את הכהן בידו, אבל לא ברגלו. 2. ואינו מטמא את הכהן לא בידו ולא ברגלו. 3. בזמן שנפסלים ממימי הטללים, ממימי השלגים, מטמא הכהן ברגלו אבל לא בידו. 4. ואינו מטמא את המזה בידו ולא ברגלו. 5. קל וחומר אמר רבי שמעון לפני רבי עקיבא ומה במקום שאין הכהן מטמא בידו, הרי המזה מטמא בידו וברגלו. מקום שהכהן מטמא בידו וברגלו, אינו דין שיהא המזה מטמא בידו וברגלו? 5א<sup class="footnote-marker">21</sup><i class="footnote">זו דחיית הקל וחומר, מבלי לערער על הדין עצמו. הדין היה ידוע לחכמים, והתלמיד פונה לרבו בניסיון לאשש את ההלכה בעזרת קל וחומר.</i>. מה לכהן מטמא לטמאים ומטמא לטהורים מה למזה שאינו מטמא לטמאים ואינו מטמא לטהורים. 6. אפר כשר שנתערב במים פסולין מטמא את הכהן ואת התרומה, רבי יעקב אומר מטמאים הם משום משקה. אפר פסול שנתערב במים כשרים. רבי שמעון אומר מטמאים הם משום משקה, רבי אליעזר בן יעקב אומר כשרין הן ללוש בהן את העיסה" (ספרי זוטא, יט כא, עמ' 315-314).
ההלכה הראשונה עוסקת בטהור לחטאת, והיא תואמת לסיפא של משנתנו. ההלכה השנייה עוסקת, כנראה, במי חטאת שנטמאו בוולד הטומאה, והם אינם מטמאים. זו הקלה גדולה ביותר. למעשה, החשש העיקרי הוא שבמים נגע טהור לתרומה או מי שנטמא טומאה קלה – ואלה מטמאים את המים, אך לא את הכוהן המטפל בהם. ההלכה השלישית חולקת על המשנה האומרת שאם מדובר בטהור לתרומה המים מטמאים בידיו בלבד, ואם המדובר בטהור לחטאת אין הם מטמאים. הספרי זוטא אינו מבדיל בין סוגי הטהורים, ואינו מייחס חשיבות לנגיעה ביד, אלא דווקא לנגיעה ברגל. ההלכה הרביעית קובעת שהמזה עצמו לא נטמא אפילו אם ידיו או רגליו ניתזו עליהם מים, ואף זו הקלה גדולה. ההלכה החמישית מביאה קל וחומר המנסה להחמיר בהלכה הקודמת, אך הוא נדחה. ההלכה השישית עוסקת במשנה ז. עם זאת יש לציין שהעריכה של המדרש בארבע ההלכות הראשונות היא בעלת מבנה ריבועי, כשההלכה השנייה והרביעית זהות – והחמישית, כאמור קל וחומר שנדחה, מחזקת את ההלכות הקודמות. מבנה זה מפנה את תשומת הלב להבחנה בין ידיים ורגליים, קרי לרמת הטומאה במקרים הנידונים. תפקידה של עריכה במבנה רבוע הוא לסכם הלכות במסגרת ספרותית ברורה המייצגת שלמות ומבררת את כל המצבים, ויש לראות מבנה כזה כעריכה ועיצוב אינטלקטואלי בבית המדרש.
בבבלי נוסף: "רבי אלעזר אומר: מי חטאת שנטמאו מטהרין, שהרי נדה מזין עליה" (זבחים צג ע"א). הדובר הוא רבי אלעזר בן פדת, בן הדור השני של האמוראים. הוא מביא ראיה למשנתנו, שכן נידה שנטמאה טומאת מת מזים עליה, אף שברגע שהמים נגעו בנידה הם נטמאו, ואף על פי כן הם מטהרים. ניתן להתווכח על הראיה, שהרי כל מי חטאת שנגעו בטמא נטמאו וטיהרו בו בזמן – עם זאת הברייתא מוכיחה לפחות את נוסח המשנה.

Mishnah 9

<b>נוסח הדפוס מובא מתחת נוסח כתב יד קופמן כדי להקל על הבנת השינויים.
<b>כי"ק – אפר כשר שנתנו על גבי המים שאינן ראויים לקדש מיטמין את ידי</b> [<b>ה</b> ]<b> טהור לתרומה לא בידיו ולא בגופו.</b> 
דפוס – אפר כשר שנתנו על גבי המים שאינן ראוין לקדש מטמאין את הטהור לתרומה <b>בידיו ובגופו</b> , וכן בכתב יד פרמא, לאו, מינכן, דפוס ראשון ועוד.
<b>אפר כשר שנתנו על גבי המים שאינן ראויים לקדש מיטמין את ידי</b> [<b>ה</b> ]<b>טהור לתרומה</b> – לא ברור אם מדובר ב"מים שאינן ראויים" שרק נפסלו, או שגם נטמאו. אם הם גם נטמאו הרי שלפי כתב יד קופמן זהו המקרה של טהור לחטאת שנגע במים טמאים (משנה קודמת). ברם לפי הסיפא המים נחשבים למים שנפסלו – בהנחה שיש התאמה, לפחות חלקית, בין משנתנו למשנה הקודמת – לפי נוסח כתב יד קופמן המשניות (הקודמת ומשנתנו) חלוקות, ולפי נוסח הדפוס הן זהות וחוזרות על עצמן. לפי הכלל הנקוט בידינו יש להעדיף את הנוסחה הקשה, שמשנתנו שונה מהמשנה הקודמת, שכן איש לא היה מתקן את נוסח המשנה כך שתסתור את המשנה הקודמת. אמנם ייתכן שנוסחת כתב יד קופמן, היחידאית, קשה; אבל נראה שההיגד "מיטמין את ידי הטהור" אין כוונתו לצמצם את הטומאה – ידיו ולא גופו – אלא לקצר את הנוסחה בלבד. משמעות זו מעידה על עריכה שאין בה ביטוי לשפה הלכתית אחידה, אך אין בה סתירה בין המשניות.
<b>ואת ידי הטהור לחטאת לא בידיו ולא בגופו</b> – המים נחשבים למים שנפסלו; ההלכה מתאימה למשנה הקודמת, ולמעשה מהווה חזרה בסגנון אחר.
<u>מבנה הפרק</u>
שלושה נושאים נידונים בפרק:
1. האם רק רוב פוסל את מי החטאת או גם מיעוט.
2. האם רק השתנות המראה פוסלת את מי החטאת או גם אם לא ניכר שינוי במראה.
3. האם מה שפסול למי חטאת גם מטמא או לא.
קשה ליצור סיכום הלכתי בצורת טבלה, שכן כל משנה נותנת דעתה רק על חלק מהשאלות. זו ראיה לשפה הלכתית שאינה אחידה. יתר על כן, בחלק מהדוגמאות קשה להכריע אם באמת נידונות רק שאלות אלו, או שגם מגע כלשהו פוסל משום שהוא מגע מבזה, שיש בו הפקרת המים, והמים פסולים ומטמאים כי אינם מי משמרת (ראו פירושנו למ"ה).
סדר הפרק נדון במבוא.

Chapter 10



Mishnah 1

<b>כל הראוי ליטמא מידרס</b> – כל חפץ שאם הזב יֵשב עליו ייחשב לטמא מדרס, כגון כיסא, מיטה, סדין, מחצלת, בד המשמש לציפוי ולישיבה עליו וכיוצא באלו<sup class="footnote-marker">1</sup><i class="footnote">בפרק כ במסכת כלים נידונים הכלים הראויים למדרס.</i>, הרי הוא <b>מדף לחטאת</b> – הביטוי "מדף ל..." מבטא חיבור שאינו חיבור של ממש, ועל כן טומאתו קלה ביותר. כלי החטאת אינם נטמאים בראוי ליטמא מדרס, כלומר איננו חוששים שאם יֵשב הזב על ספסל, טהור שיֵשב על אותו ספסל טמא לחטאת. לכן, כלי של חטאת המונח עליהם אינו טמא טומאת מדרס, אבל הוא טמא טומאת מדף. להלן נרחיב בהסבר המונח. <b>בין טמא</b> [<b>ו</b> ]<b>בין טהור</b> – כלי החטאת טמא בטומאת מדף בין אם בצד השני של הספסל יֵשב אדם טמא או טהור. "טהור" כאן משמעו טהור לחולין או לתרומה או לקודש, אבל מובן שטהור לחטאת אינו מטמא את כלי החטאת.<b> ואדם כיוצא בו</b> – לא רק אדם טמא אלא גם טהור לתרומה או לקודש מטמא את החטאת בראויים למדרס, אך לא בטומאת מדרס אלא בטומאת מדף. למעשה המשפט מיותר ובא לרבות את הטהור לתרומה, ובעיקר להדגיש את ההלכה המחמירה.
המשנה אינה מגדירה מהן תוצאותיה של טומאת מדף, וגם בכך נעסוק להלן.
משנת חגיגה מציגה את ההלכה שהמשנה מבוססת עליה בצורה כללית יותר: "בגדי עם הארץ מדרס לפרושין, בגדי פרושין מדרס לאוכלי תרומה, בגדי אוכלי תרומה מדרס לקודש, [בגדי קודש מדרס לחטאת]<sup class="footnote-marker">2</sup><i class="footnote">מעלה זו אינה במשניות מנוסח ארץ ישראל ובנוסחאות אחרות, וכן במשנת מל, מנ, מפי, ק, מיל, מרש, מגק, מדלק, כ, מרא, מפי, רג, מ, מג – אך נראה שהמשפט נשמט, שהרי ההלכה מופיעה בהמשך המעשה על יוחנן בן גודגדא.</i>. יוסף בן יועזר היה חסיד שבכהונה, והיתה מטפחתו מדרס לקודש. יוחנן בן גודגדא היה אוכל על טהרת הקדש כל ימיו, והיתה מטפחתו מדרס לחטאת" (פ"ב מ"ז). משנת חגיגה קובעת באופן כללי שמדרס של טהור מטמא את החטאת, וקל וחומר מדרס של טמא; אבל אין היא אומרת שהטומאה קלה יותר: אפשר שזו מחלוקת בין המשניות, ואפשר שמשנת חגיגה אינה מדקדקת בלשונה. המשנה עוסקת במדרס, אבל הוא הדין בנגיעה (להלן פ"י מ"ו). ייתכן שלפנינו שוב שתי הגישות העקרוניות לטומאת מי חטאת: הגישה המקלה המתבטאת במשנה שלנו שהטומאה קלה (מדף הטומאה); ומשנת חגיגה מבטאת במקרה זה את הגישה המחמירה, שטומאת מדרס חלה על מי חטאת.
<b>כל הראוי ליטמא טמא מת</b> – להיטמא על ידי טמא מת, כלומר שאב הטומאה מטמא אותו. טמא מת אינו מטמא מדרס (זבים פ"ד מ"ו; וכן תוס', זבים פ"ג ה"ג, עמ' 678), וכן "מרובה טומאת החיים מטומאת המתים, שהחי עושה משכב ומושב מתחתיו לטמא אדם ולטמא בגדים ועל גביו מדף לטמא אוכלים ומשקין, מה שאין המת מטמא" (משנה, עדיות פ"ו מ"ב). טומאת "חיים" היא טומאת הזב, שעושה משכב ומושב (טומאת מדרס), מה שאין כן מת. עוד אנו למדים מהמשנה בזבים שמדף הוא טומאה קלה, ושהוא מטמא אוכלין ומשקין בלבד. לכך נחזור בסוף המשנה.
<b>בין טמא בין טהור</b> – לתרומה או לקודש, <b>רבי אליעזר אומר אינו מדף</b> – ואינו מטמא את החטאת כלל.<b> רבי יהושע אומר מדף</b> – ומטמא את מי החטאת טומאת מדף, שהיא כאמור טומאה קלה,<b> וחכמים אומרים הטמא מדף</b> – ולד טומאה טמא שנגע בחטאת מטמא את מי החטאת בטומאת מדף, <b>והטהור</b> – לתרומה שנגע במי חטאת,<b>אינו</b> – מטמא את מי החטאת בטומאת<b> מדף.</b> רבי טרפון מצטרף לדעת רבי אליעזר: "רבי אלעזר אומר משום רבי טרפון, נוטל טמא מת כלים הטהורים לחטאת, באיסל<sup class="footnote-marker">3</sup><i class="footnote">אסל.</i> על כתפו ואינו חושש" (תוס', פי"א ה"ה, עמ' 639). רבי אלעזר כאן הוא רבי אלעָזר, תנא מדור אושא, ורבי טרפון כרבי אליעזר, וכידוע, שניהם ממשיכי בית שמאי.
בתוספתא ניסוח אחר של ההלכה, ניסוח המסכם את דרכם של תנאים בטומאת מי חטאת בכלל. הברייתא מתמקדת בשלוש הלכות: "1. כל הראוי ליטמא טמא מת, אפילו טמא, אינו מדף. וכל שאינו מדף בתרומה, אינו מדף בחטאת. ולא חידשו טומאה בחטאת דברי רבי אליעזר. 2. אמר רבי אליעזר מעשה בשמעיה איש כפר עותני שהיה בידו לגין מלא מי חטאת, והגיף את הדלת שמפתח טמא טמא מת תלוי בכה. ובא ושאל את רבן יוחנן בן זכאי, ואמר לו: שמעיה צא והזה את מימיך. 3. ורבי יהשע אומר אפילו טהור יש לו מדף" (פ"י ה"ב, עמ' 638). חשוב להעיר שרבי אליעזר מסתמך על רבן יוחנן בן זכאי שהיה מתלמידי בית הלל. המקור של החומרה אינה, אפוא, בבית הלל של ימי בית שני, אלא בממשיכיהם מדור יבנה.
נתבונן בתוספתא על שלושת חלקיה. ההלכה הראשונה היא שטמא מת אינו טמא מדף, והיא מצויה במשנה והוסברה. אך חשיבות יתרה יש לנימוק של רבי אליעזר "לא חידשו טומאה בחטאת", כלומר לחטאת הלכות טומאה כמו לכל טומאה אחרת: אם אין מדף למת, אין מדף המת מטמא כלום, גם לא מי חטאת. לשיטתו של רבי אליעזר טומאת מי חטאת חמורה, אך בתוך המערכת ההלכתית הקבועה, ואין בה חומרות יתרות שאינן חלק מהמבנה השיטתי של ההלכה. במבוא הרחבנו בסיכום דרכו בנושא. רבי אליעזר נחשב בין החכמים למי שהשווה מידותיו. שיטה זו, המיוחסת לרבי אליעזר בן הורקנוס, עוררה התפעלות בין החכמים: "אמר רבי ישמעאל חיזרתי על כל מדת חכמים ולא מצאתי אדם שמדתו שוה" (תוס', יבמות פי"ג ה"ד, ומקבילות)<sup class="footnote-marker">4</sup><i class="footnote">נראה שהשוואת המידות היא קו במחשבתו ההלכתית של רבי אליעזר, כפי שהראה גילת, ר' אליעזר, עמ' 74-80. ראו, למשל, טהרות פ"ב מ"ב ומ"ז, ששם מדגים רבי אליעזר את עקביותו זו. וראו עוד זבחים פ"א מ"א.</i>. במשנה אחרת מעדיף רבי עקיבא את דברי רבי אליעזר על החולקים עליו, ושוב משום שרבי אליעזר השווה את מידתו (משנה, שקלים פ"ד מ"ז), כלומר הייתה לו שיטה משפטית לכידה. כאן אנו רואים את תוצאותיה של מתודולוגיה זאת שלא הייתה מובנת מאליה בתקופתו. עם זאת, אבחנה זו של "השוואת מידות" אינה נכונה על כל הלכות רבי אליעזר ורבי יהושע<sup class="footnote-marker">5</sup><i class="footnote">ראו לעיל פ"ה מ"ג, ודיוננו במבוא למסכת.</i>.
ההלכה השנייה מדגימה מהו מדף. המפתח מטמא טומאת מדף משום שהוא מחובר לדלת, אבל אין זה חיבור ממשי במובנו ההלכתי של המונח, ולכן הוא מטמא מדף. במקרה זה אין טומאת מדף למת, ולכן מי החטאת טהורים. ההלכה השלישית מציינת שרבי יהושע מהלך בדרכו במשנה וטוען שחידשו טומאה במי חטאת: מה שברגיל אין המת מטמא, מטמא הוא במדף.
אם כן, "טומאת מדף" היא מינוח הלכתי לטומאה קלה. מעמדה הקל נובע בעיקר משום שהולכת הטומאה אינה שלמה ואינה מהווה חיבור "תקני". גם הספרא מברר את המונח ההלכתי מדף: "(ג) 'וכל כלי עץ אשר ישטף במים', אמר רבי שמעון מה זה בא ללמדינו? אם ללמד שמטמא כלי שטף במגע? והלא כבר נאמר 'והנוגע בבשר הזב יכבס בגדיו', אם הנוגע בו מטמא כלי שטף במגע, הוא עצמו לא יטמא כלי שטף במגע? אם כן למה נאמר 'וכל כלי עץ ישטף במים', אלא אילו אוכלים ומשקים וכלים שעל גבי הזב. (ד) והלא דין הוא ומה אם במקום שעשה משכב תחתיו, לא עשה תחתיו מדף, מקום שלא עשה על גביו משכב, אינו דין שלא נעשה על גביו מדף? תלמוד לומר 'וכל כלי עץ ישטף', מלמד שעושה תחתיו מדף. (ה) קל וחומר שיעשה על גביו משכב? ומה אם במקום שלא עשה תחתיו מדף עשה תחתיו משכב, מקום שעשה על גביו מדף, אינו דין שנעשה על גביו משכב? תלמוד לומר 'וכל המשכב אשר ישכב עליו הזב יטמא', משכב הוא עושה תחתיו, ואין עושה על גביו משכב. (ו) קל וחומר שיעשה תחתיו מדף? מה אם במקום שלא עשה על גביו משכב עשה על גביו מדף, מקום שעשה תחתיו משכב אינו דין שיעשה תחתיו מדף? תלמוד לומר 'וכל המשכב אשר ישכב עליו הזב יטמא', משכב הוא עושה תחתיו ואינו עושה תחתיו מדף. (ז) קל וחומר שלא יעשה תחתיו משכב? ומה אם במקום שעשה על גביו מדף לא עשה על גביו משכב, מקום שלא עשה תחתיו מדף אינו דין שלא יעשה תחתיו משכב? תלמוד לומר 'כל המשכב אשר ישכב עליו הזב יטמא', מלמד שהוא עושה תחתיו משכב" (ספרא, פרשה ג ה"ג-ה"ו, עז ע"א).
חמש דרשות לפנינו. הראשונה (ה"ג) באה להסביר לשם מה נכתב הפסוק "וכל כלי עץ" וכו', מכאן למד הדרשן טומאת כלים ואוכלים שעל גבי הזב. מההמשך ברור שלטומאה כזאת הוא קורא "מדף", והיא כאמור נלמדת מהפסוק. גם במשנת זבים שהובאה לעיל, מה שעל הזב נחשב למדף. בהלכה השנייה (ה"ד) מנסה הדרשן ללמוד את ההלכה שהזב עושה מדף תחתיו מקל וחומר, אך הקל וחומר נדחה מדיוק הכתוב. בהלכה השלישית (ה"ה) הוא מנסה ללמוד מקל וחומר שהזב עושה על גביו משכב, ושוב נדחה הקל וחומר מדיוק הפסוק: הזב מטמא במשכב רק מה שמתחתיו, ולא מה שעל גביו – ומה שעל גביו הוא מטמא רק במדף. בדרך דומה דוחה הדרשן את הקל וחומר שהזב יעשה מדף תחתיו (ה"ו), ואת הקל וחומר שהזב לא יטמא תחתיו משכב (ה"ז). אין כאן, אפוא, מערך הגיוני של חמור וקל, אלא דרשת הכתובים. האבחנה ההלכתית היא בין "תחתיו" ל"על גביו", כמבואר בטבלה.
טומאת הזב לפי הספרא (רבי אליעזר)
מונחים הלכתיים רבים נגזרו ממונחים משפטיים או משמות כלים הנוהגים בחיי היום יום. משמעות המונח ההלכתי שאובה מהמונח הרֵאלי, אך אינה זהה לו. למשל, המונחים "רשות הרבים" ו"רשות היחיד". מבחינה משפטית "רשות הרבים" היא רשות השייכת לציבור, ו"רשות היחיד" היא רשות השייכת ליחיד או ליחידים; אבל בדיני שבת "רשות הרבים" מציינת שטח שאינו מוקף קירות ו"רשות היחיד" שטח מגודר בקירות, ולעניין טומאה – "רשות הרבים" מציינת מקום שמשמש ציבור גדול ללא קשר למבנה הארכיטקטוני או למצבו המשפטי. זו גם משמעות המונח "דרך הרבים" לעומת "דרך היחיד". מדף איננו אפוא מדף רֵאלי, אלא מונח הלכתי לחיבור שאינו חיבור, נגיעה קלה; "תחתיו" מציין מקרה שהטמא יושב או שוכב על חפץ ומטמאו טומאת מדרס; "על גביו" מציין שהוא מעל הטומאה, במצב של ספק נגיעה.
דוגמה נוספת למדף היא משנת טהרות: "רבי יוסי אומר אם מסר לו תיבה מלאה בגדים בזמן שהיא רוצצת טמאין מדרס, אם אינה רוצצת טמאין מדף אף על פי שהמפתח ביד הבעלים" (פ"ח מ"ב). "רוצצת" היא מצב שהבגדים ממלאים את כל התיבה והמכסה מהדק את הבגדים וכמובן גם נוגע ולוחץ עליהם, כך שהמכסה הנמצא מעל הבגדים נשען על הבגדים. לכן אם הזב יושב על התיבה, הוא יושב על הבגדים ומטמאם מדרס; אולם אם הבגדים אינם דחוסים, הוא מטמא את המכסה ואת התיבה המחוברת לו טומאת מדרס, אבל לא את הבגדים, שכן אב הטומאה אינו יושב (או עומד) על הבגדים, אבל הם טמאים טומאה קלה, טומאת מדף.
כוחה של טומאת מדף שהיא מטמאה רק אוכלים ומשקים, ומובן שגם מי החטאת הם כמשקים. בהמשך התוספתא מובא תיאור ציורי של דיון בין רבי ישמעאל לרבי יהושע. רבי ישמעאל מציג את עצמו כשואל תמים, אך נראה שהוא מהלך בשיטת רבי אליעזר: "מעשה ברבי ישמעאל שהיה מהלך אחר רבי יהשע. אמר לו הטהור לחטאת, שהסיט את המפתח שהוא טהור של תרומה, מהו טמא או טהור? אמר לו טמא. אמר לו, ולמה? <b>אמר לו שמא היתה בידו טומאה ישנה, או שמה ישכח ויסיט את הדבר הטמא</b> . אמר לו, וכי אינו אלא שהסיטו ודיי. אבל נראין דבריך בדבר הראוי לטמא מדרס. או שמא היתה בידו טומאה ישנה, או שמא ישכח ויסיט את הדבר הטמא. השיאו לדבר אחר. אמר לו, ישמעאל אחי, היאך אתה קורא כי טובים דודיך מיין או כי טובים דדיך מיין? אמר לו, כי טובים דדיך. אמר לו, אין הדבר כן שהרי חברו מלמד עליו לריח שמניך טובים. וחכמים אומרים הטמא מדף והטהור אינו מדף הטמא שאמרו טמא מת ולא טמא מדף" (תוס', פ"י ה"ג, עמ' 638)<sup class="footnote-marker">6</sup><i class="footnote">ביטוי דומה יש בסיפור אחר המצוי במשנה, עבודה זרה פ"ב מ"ח (נדון בו במקומו), ובמשנה, תמורה פ"ו מ"ה. בשתי המשניות חוזר הסיפור על ההתחמקות "השיאו לדבר אחר", ועל השאלה משיר השירים. ברור שרבי יהושע לא נקט פעמיים באותה טכניקה מדויקת של השתמטות, ומדובר במעשה ספרותי. לפחות חלק זה הועבר ממשנה אחת לחברתה (איננו יודעים מי היא המשנה המקורית). </i>. רבי יהושע חושף את טעמו להחמרות במי חטאת "שמא היתה בידו טומאה ישנה, או שמא ישכח ויסיט". החומרות הן, אפוא, סייג להרחקת הטומאה.
רבי ישמעאל מקבל את ההסבר של מורו, רבי יהושע, לגבי המשנה, אך לגבי שאלתו על חשש ההיסט הוא מציע עמדת ביניים, מעין אלו שפגשנו במחלוקות רבות. רבי יהושע מתחמק מהדיון, ללמדך שטעמו אינו נובע רק מהחשש והסייג "שמא ישכח". סייג כזה אינו מתאים כהסבר לכל ההחמרות, כפי שטוען רבי ישמעאל, ודומה שהוא לבוש הלכתי-טכני למגמה של החמרה כללית, אולי אף מטעמים רגשיים (אימת טומאת החטאת). המחלוקת ההלכתית מופיעה במשנה הבאה, ושם רבי ישמעאל כחכמים.
המחלוקת בין רבי אליעזר ורבי יהושע היא גם במקרה נוסף, מקרה הקרוב לשאלתו של רבי ישמעאל: "1. רבי אומר טהור לחטאת שהסיט את רוקו ואת מימי רגליו של טהור לתרומה, טמא. 2. הסיט את דמו, הרי זה טהור. 3. הסיט את השרץ ואת הנבלה ואת שכבת זרע, רבי אליעזר מטהר ורבי יהשע מטמא" (תוס', פ"י ה"ד, עמ' 639). היסט הזב מטמא, היסט טומאת מת אינו מטמא, והיסט השרץ נתון במחלוקת. הברייתא נוקטת עמדת ביניים, שהרי ראינו שרבי יהושע אומר שגם טמא מת מטמא מי חטאת בטומאת מדף, והוא ייטמא גם במקרה השני.
בירושלמי סוטה מובאת אגדה ובה מעין ויכוח הלכתי בין חגי הנביא לבין הכוהנים. הנביא מייצג כמובן את ההלכה של חז"ל, והאגדה מותחת ביקורת על הכוהנים שאינם יודעים הלכה אלא מחמירים ומקלים מדי. אכן, לפי הסיפור המקראי בחן חגי הנביא את הכוהנים בשתי שאלות: "1. הן ישא איש בשר קֹדש בכנף בגדו ונגע בכנפו אל הלחם ואל הנזיד ואל היין ואל שמן ואל כל מאכל – היקדש? ויענו הכהנים ויאמרו, לא. 2. ויאמר חגי אם יגע טמא נפש בכל אלה – היטמא? ויענו הכהנים ויאמרו, יטמא" (חגי ב יב-יג). לפי פשוטם של דברים עמד חגי על כך שהטומאה עוברת מחפץ לחפץ, אך קדושה אינה עוברת. הכוהנים הם המומחים לדבר, הם יודעי דת ודין ויודעי ההלכה ומוריה; אבל חז"ל רואים בכך בחינה שבה נכשלו הכוהנים חלקית. כך דורש הירושלמי (בסוגריים השלמות הבהרה שלנו):
תמן אמרין שתי שאילות שאלן חגי הנביא, אחת השיבו אותו כראוי, ואחת לא השיבו לו כראוי. 1א. 'הן ישא איש [טמא] בשר קודש בכנף בגדו', כנף תחילה<sup class="footnote-marker">7</sup><i class="footnote">היא אב הטומאה. </i>, בשר קודש שיני, לחם ונזיד שלישי, ויין ושמן ומאכל רביעי – וכי יש רביעי בקודש? ויענו הכהנים ויאמרו, לא. לא השיבו אותו כראוי, שיש רביעי בקודש. 1ב. ויאמר חגי 'אם יגע טמא נפש בכל אלה, היטמא?' אם תהיה כנף טמא נפש ונגעה בכל אלה – היטמא? 'ויענו הכהנים ויאמרו, יטמא'. השיבו אותו כראוי. דמר רבי ירמיה רבי חייה בשם רבי יוחנן: קודם עד שלא גזרו רביעי בקודש שאלן, ולמה הוא מקללן? כאינש דבעי עילה על חבריה [כאדם שרוצה עילה להתלונן על חברו]. וביתא מה אכפה לה? לא דו אמר [והשאלה השנייה מה אכפת לו, הרי על זו, על השאלה הראשונה, ענה], 'ואשר יקריבו שם טמא הוא'. כמה דמר רבי סימון בר זבדי, גולגולתו שלארנן היבוסי מצאו תחת המזבח. 2. רבי אחא בשם רבי אבא בר כהנא, בקיאין היו בהיסיטות ולא היו בקיאין במדפות. 2א. 'הן ישא איש [טמא] בשר קודש [...]'. 2ב. שאלן, טמא מת מטמא בהיסט? 'ויענו הכהנים ויאמרו, לא'. השיבו אותו כראוי, שאין טמא מת מטמא בהיסט. 2ב. שאלן, טמא מת עושה מדף? 'ויענו הכהנים ויאמרו, יטמא'. לא השיבו אותו כראוי, שאין טמא מת עושה מדף [נמצא שהכוהנים החמירו]. 3. רבי תנחומא רבי פינחס בשם רבי לוי, על החמישי בקודש שאלן. 3א. 'הן ישא איש בשר קודש בכנף בגדו', כנף תחילה, ובשר קודש שיני, לחם ונזיד שלישי, יין ושמן רביעי, ומאכל חמישי. שאלן, וכי יש חמישי בקודש? 'ויענו הכהנים ויאמרו, לא'. השיבו אותו כראוי, שאין חמישי בקודש. ולמה הוא מקללן? כאינש דבעי עילה על חבריה. וביתא מה איפכה ליה? 'ויאמר ואשר יקריבו שם טמא הוא' " (ירו', סוטה פ"ה ה"ב, כ ע"ב).
נתמקד בפרשנות השנייה, שהיא החשובה לענייננו. הכוהנים סבורים שטמא מת אינו מטמא בהיסט, אבל מטמא במדף. המדובר בקודש שדיניו קרובים לחטאת, והכוהנים צדקו בהלכה הראשונה וטעו בשנייה. שיטת רבי יהושע היא שיטת הכוהנים, שהרי לדעתו יש למי חטאת מדף גם בטמא מת.
המדרש אינו היסטורי ואינו משקף את ימי חגי הנביא, אבל הוא משקף את הבנתם של האמוראים. לדעתם דעתו של רבי יהושע, שהיא דעת הכוהנים השוגים, בטלה לחלוטין והיא בבחינת טעות. יתרה מזו, במדרש משתקף הוויכוח ההיסטורי הרֵאלי עם הכוהנים, אך לא עם כוהני ראשית בית שני, אלא עם הכוהנים שהם הכירו בשלהי ימי הבית השני ובדור יבנה (ואולי גם מאוחר יותר). לכוהנים הלכה משלהם, וזו הלכה מחמירה, בפרטים שונים ובעיקר במי חטאת. מאפיינת אותה ההחמרה הבלתי לכידה מבחינה משפטית. רבי יהושע מעניק לה איזשהו גוון משפטי בהנמקה של סייג, אבל מבחינתם של הכוהנים זו פשוט החמרה בכל הבא ליד. איננו יודעים עד כמה מייצגת ספרות חז"ל את ההלכה הכוהנית עצמה, אבל ההדים שלה, אלו שנשתמרו בספרות חז"ל, מלמדים על החמרה מצד אחד, ועל פריצת המבנה המשפטי של הלכות טהרה מצד שני. עם זאת, גם הכוהנים עושים שימוש במונחים ההלכתיים: "מדף", "טמא מת", "זב", מדרס", "תערובת" וכיוצא באלו. במבוא הרחבנו בשאלה זו של שקיעי תורת הכוהנים, ולהערכתנו קטעים רבים ממשנת פרה משקפים אותה, שכן הלכת רבי יהושע מבוססת על הלכת הכוהנים בנושא דידן כמו בנושאים אחרים.

Mishnah 2

<b>הטהור לחטאת שנגע במדף טמא</b> – עד כאן סיכום של משנה א. אלא שמשנה א הסבירה כיצד נעשית נגיעה רגילה למדף, כלומר כלי או אדם טמא מדרס נגע נגיעת מדף (נגיעה עקיפה) במי חטאת. לפי משנה א הוא הדין אם הסיט. <b>לגין</b> – לגין הוא כלי חרס נוסף הקשור למי חטאת (בנוסף לצלוחית ולקלל). עם זאת רק במשנת פרה מופיע הלגין לאחסון מי פרה, ואולי הדבר מלמד על ייחודה הספרותי של המשנה. הלגין הוא כלי שולחן, גם הוא מעין בקבוקון עם פה צר, וצוואר קצר. בסיסו לא היה שטוח, ולכן היה לו בית, "בית הלגינין", ששימש להעמדתו<sup class="footnote-marker">8</sup><i class="footnote">ברנד, כלי חרס, עמ' רנא-רנח.</i> (לעיל איור 38). <b>שלחטאת</b> – שבו מי חטאת,<b> שנגע במדף טמא</b> – הלגין הוא טהור לחטאת, והוא נגע במדף (נגיעת מדף), ולכן הוא טמא. אמנם הלגין סגור, ובדרך כלל כלי חרס סגור (צמיד פתיל) מציל את מה שבתוכו, אך לא מי חטאת (להלן פי"א מ"א). אדם<b> הטהור לחטאת שנגע במאכלין ובמשקין בידו טמא</b> – המאכלים הם טהורים לתרומה, אך לא לחטאת, ולכן מטמאים את האדם הטהור לחטאת. דינם דומה למה ששנינו בפ"ט מ"י שטהור לחטאת שנגע במי חטאת שנפסלו, בידיו טמא ובגופו טהור. דין מי חטאת שנפסלו כדין סתם אוכל טהור. זה כמובן חידוש, והוא קביעה שרירותית של חכמים. לעומת זאת תרומה שנטמאה היא תרומה טמאה ואסורה בהנאה, ומטמאת, וכן הלאה. ברם המים נתפסים באופן שונה: הם מיוחדים כי קודשו לחטאת, אבל כשקדושתם פסקה חזרו להיות מים רגילים. כאן אין ביטוי לחומרות המיוחדות לחטאת, אלא דווקא להפך, <b>וברגלו טהור</b> – טהור לחטאת שנגע בגופו (לא בידיו) במה שהוא טהור לתרומה, אך פסול למי חטאת, טהור. <b>הסיטן בידו רבי יהושע מטמא</b> – שכן היסט מטמא בקודש ובחטאת, כמו שראינו בפירושנו למשנה הקודמת.<b> וחכמים מטהרין</b> – שאין ההיסט של דבר טהור לתרומה מטמא, כדעת רבי ישמעאל לעיל, וכרבי אליעזר להלן.

Mishnah 3

<b>קלל שלחטאת</b> – הקלל נזכר רבות בהקשר של מי חטאת או אפר פרה<sup class="footnote-marker">9</sup><i class="footnote">ראו ברנד, כלי חרס, עמ' תצו-תצח; משנה, עדיות פ"ז מ"ה; לעיל פ"ג מ"ג ומי"א; תוס', פ"י ה"ג, עמ' 639; שם שם ה"ז; ועוד.</i>, <b>שנגע בשרץ טהור</b> – כלי חרס אינו מטמא מאחוריו, ולכן אם נגע הכלי בשרץ או אפילו במת, הוא טהור.<b> נתנו –</b> את הקלל,<b> על גביו –</b> על השרץ,<b> רבי אליעזר מטהר</b> – גם אם הקלל נגע בשרץ אין כאן יותר מנגיעה, והדין של הרישא תקף, <b>וחכמים מטמין</b> – חכמים כאן הם בשיטת רבי יהושע (ראו להלן). אמנם כלי חרס אינו מטמא בגבו אבל יש כאן חשש של היסט, שהשרץ מזיז את הכלי, והיסט מטמא, כמו שטען רבי יהושע במשנה הקודמת ובתוספתא שהבאנו במשנה א במסגרת ויכוחו עם רבי ישמעאל. הסיכוי שהשרץ גרם להיסט של ממש קטן ביותר, אך זו מחומרות חטאת. להלן נחדד את פירושנו. הסברנו את המחלוקת במחלוקת הנלתית 'רגילה' האם השרץ מטמא בהיסט. אבך במבוא נסכם את דרכו של רבי יהושע, ונראה שיש בדברין החמרות קיצוניות שאינן רק חומרות במערכת ההלכתית הרגילה. לפיכך ייתכן ש גם כאן מבטרבי יהושע חומרה מיוחדת, שכלי חרס מטמא גם מגבו.אנו מציעים הסבר זה משום שקשה להניח, מבחינה ריאלית, ששרץ עלול להסיט כלי חרס. שכן רוב השרצים חלשים מכדי לבצע זאת, וגם קשה לתאר מצב שכלי חרס ישב כהלכה על השרץ הקטן ממנו.
<b>נגע</b> – הקלל,<b> בא</b> [<b>ו</b> ]<b>כלין ומשקין</b> – הטהורים לתרומה,<b> ובכתבי קודש טהור</b> – זה ממש המקרה של משנה ב. משנתנו מוסיפה את כתבי הקודש, שאף שהם מטמאים קלות מתוך כבוד להם, ואת הקלל אין הם מטמאים (משנה, ידים פ"ג מ"ב-מ"ו; פ"ד מ"ו ולהלן), או משום המפגש בין קודש לאדם, כמו כוהן גדול בקודש הקודשים, ושורף אפר פרה במשנתנו. נימוק הכבוד מצוי במסכת ידים: "לפי חבתן היא טומאתן" (פ"ד מ"ו). <b>נתנו על גביהן רבי יוסה מטהר</b> – כשיטת רבי אליעזר,<b> וחכמים מטמין</b> – כשיטת רבי יהושע. כידוע, עצם הטיעון שכלי קודש מטמאים את הידיים שנוי במחלוקת צדוקים ופרושים (משנה, ידים פ"ד מ"ו). החמרת החכמים (רבי יהושע), שקודם זוהתה עם "הכוהנים", מנוגדת במקרה זה אפוא לתורת הצדוקים, והיא מתנהלת לחלוטין במישור הפרושי. ברם, כפי שנראה מהתוספתא להלן דין כתבי קודש הוא תוספת מאוחרת להלכה, מדור אושא בלבד.
על מקור ההלכה אנו שומעים ממשנה אחרת: "העיד רבי יהושע ורבי יקים איש הדר על קלל של חטאת שנתנו על גבי השרץ שהוא טמא, שרבי אליעזר מטהר" (עדיות פ"ז מ"ה). אם כן, זו "עדות" מעין אלו שמסכת עדיות מרכזת. במקרה שלפנינו העדות כוללת מחלוקת, ויש לה מקבילה השנויה כהלכה רגילה. במבוא למסכת עדיות נעסוק בעדויות אלו. כאן רק נעיר שבספרות הפרשנות, כולל התלמודים, הן מתוארות כקטגוריה הלכתית מיוחדת: אין אלו דעות של חכמים, אלא עדויות שלהם על מה שהיה נהוג ומקובל, והתלמוד מניח שעל עדות אין חולקים. וכך שואל התלמוד: "תמן תנינן<sup class="footnote-marker">10</sup><i class="footnote">כאן "תמן תנינן" מכוון למשנה בעדיות, שכן היא נשנתה בעניין אחר ובמקום אחר. </i> 'רבי יודה בר אבא העיד חמשה דברים, שממאנין את הקטנות'. ועל עדות חולקין? על עיקר עדות חולקין. כך היתה עיקר עדותן: בית שמי אומרים אין ממאנין אלא ארוסות, ובית הלל אומרים ארוסות ונשואות" (ירו', יבמות פי"ג ה"א, יג ע"ב). התלמוד הבין, אפוא, שרבי יהודה מעיד כאחד משני הבתים, ותמה אם יכול להיות שתוכן העדות שנוי במחלוקת. כלומר, לדעתו "עדות" היא דעת הכול. לאמִתו של דבר במסכת עדיות שנויות "עדויות" נוספות שמצינו עליהן מחלוקת. למשל, במשנה יבמות פי"ג מ"ב מובאת עדות של שני חכמים חשובים בשם רבי אליעזר, וחכמים אחרים חולקים על כך. מכל מקום, הירושלמי מתרץ שעדותו של רבי יהודה בן בבא היא על המחלוקת שבמשנת יבמות. כלומר, התנא העיד שיש מחלוקת בנושא. בבירור עדות זו עסקנו בפירושנו ליבמות (פי"ג מ"א). הסבר הירושלמי מעיד על משמעות העדות לפי הירושלמי, אך כפשוטו הטיעון שהעדות הייתה על עצם המחלוקת היא עקיפת הבעיה, ואכן עדות היא דעת חכם פלוני, וייתכן שיחלקו עליה, כמו על כל מימרה אחרת.
ממדרש ספרי זוטא ניתן להסיק שגם המחלוקת בין רבי אליעזר לחכמים חוזרת לימי בית שמאי ובית הלל: "'והניח אל מקום', היה רוק נתון תחתיו טמא, על גביו טהור. [היה שרץ נתון תחתיו טמא, על גביו טהור]. היה עומד על גבי תנור, ועל גבי כירים, ועל גבי מעטן של הלגין של חטאת בידו פסול, היה נסר מונח על גבי תנור ועל גבי כירים ועל גבי מעטן של זיתים [ולגין של חטאת תלוי בה] ב"ש פוסלין ובית הלל מכשירים" (ספרי זוטא, יט ט, עמ' 305-304). אפשר להבין שהטמא שברישא הוא רק לשיטת בית הלל.
משנתנו, כמו משנת עדיות, מבחינה בין נגיעה בשרץ לבין "נתנו על גביו". כפשוטה המשנה דורשת יחס של כבוד לקלל מי החטאת. צריך להיזהר לבל ייגע בשרץ; אמנם אין הקלל ניטמא מאחוריו, אך יש כאן פחיתות כבוד, בבחינת היסח דעת. ברם בתוספתא שנינו: "קלל של חטאת שנתנו על גבי השרץ רבי אליעזר מטהר, וחכמים מטמאין. במה דברים אמורים, בזמן שאם ינטל השרץ והקלל מסיט, אבל אם ינטל השרץ והקלל עומד, ואפילו מת ונבלה נוגעין בו מאחריו – טמא [<b>טהור</b> , כך לפי תיקון הר"ש<sup class="footnote-marker">11</sup><i class="footnote">ליברמן, תוספת ראשונים על אתר (עמ' 249).</i>). נתנו על גבי משכב ומושב ועל גבי כלי חרס הטמא – טמא<sup class="footnote-marker">12</sup><i class="footnote">בכתב יד וינה נוסף "שאם", והוא טעות.</i>. נתנו על גבי אוכלין ומשקין ועל גבי ספר תורה – רבי יוסי מטהר ורבי מאיר מטמא" (פ"י ה"ה, עמ' 639). אם כן גם בכלי שאינו מטמא מאחוריו, אם נתנו על גבי שרץ, יש כאן מקום לחשוש לטומאת היסט. ברם לא ברור אם המשפט "במה דברים אמורים" חולק על התנא הראשון או מפרש אותו, ופירוש המשפט מותנה בהבנתו של המונח "אימתי", אם הוא בא לפרש ולסייג או לחלוק. בדרך כלל, במקומות אחרים, המפרשים מעדיפים את ההסבר ש"אימתי" בא לפרש, בעקבות הגדרת התלמוד הבבלי: "אמר רבי יהושע בן לוי: כל מקום שאמר רבי יהודה, אימתי ובמה במשנתינו – אינו אלא לפרש דברי חכמים. ורבי יוחנן אמר: אימתי – לפרש, ובמה – לחלוק" (עירובין פב ע"א; סנהדרין כה ע"א). דברי התלמוד משקפים את רוב המקרים, אך עדיין ייתכן שפה או שם יש למונח משמעות שונה. ואכן, בסוגיית הבבלי שם מסבירה הגמרא רק בדוחק את משנת סנהדרין (פ"ד מ"ג) לפי פרשנות זו. התחבטות זו ליוותה גם את פירושנו במשניות אחרות (כגון פאה פ"ג מ"ה; שם פ"ה מ"ד, ועוד). אנו בדקנו את כלל ההופעות של מונחים<sup class="footnote-marker">13</sup><i class="footnote">ראו פירושנו לפאה פ"ז מ"א; מגילה פ"א מ"ג, ועוד. </i> אלו וראינו ששני הפירושים אפשריים, והכללים שהציעו אמוראים "מכסים" רק חלק מהמקרים.
במקרה שלפנינו אפשר לפרש את המונח "במה דברים אמורים" כתוספת פרשנית או כמחלוקת. לדעתנו זו פרשנות, אבל פרשנות מאוחרת. ההלכה נובעת מסיבות של תחושת קודש, ואילו הפרשנות מתעלת את ההחמרה לנתיב הלכתי של היסט, ומבטאת את ההלכה הקדומה בשפה הלכתית "תקנית"; וכבר ראינו לעיל שתופעה זו מאפיינת את ההסברים של רבי יהושע להחמרותיו. מכל מקום, התוספתא שהבאנו מאוחרת לגוף ההלכה שבמשניות, אבל הניסוח הסופי של המשנה שלנו, הכולל את כתבי הקודש, נשנה רק לאחר ההלכה שבתוספתא, זו שנאמרה בדור אושא.

Mishnah 4

<b>טהור לחטאת שנגע בתנור בידו טמא וברגלו טהור</b> – כדין הטהור לחטאת שנגע באוכלים ובמשקים שבידו טמא וברגלו טהור (לעיל משנה ב).<b> היה עומד על גבי תנור</b> – טמא,<b> ופשט ידו חוץ לתנור והלגין בתוכה</b> – והלגין הטהור לחטאת אינו נוגע בתנור, רק האדם מחבר את התנור הטמא לחטאת עם הלגין הטהור לחטאת. ייתכן שחיבור קלוש זה הוא בבחינת מדף.<b> וכן האסל</b> – הטהור לחטאת. האסל הוא מקל שבשני צדדיו תלוים דליים או כלי קיבול אחרים (לעיל פ"ז מ"ה),<b> שהוא נ</b> [<b>ו</b> ]<b>ת</b> [<b>ו</b> ]<b>ן על גבי התנור ובו שני קללות אחד מיכן ואחד מיכן</b> – והחיבור בין התנור הטמא לכלי הטהור לחטאת הוא באמצעות המוט של האסל.<b> רבי עקיבה מטהר</b> – הוא אינו רואה בזה חיבור או מדף, ולכן המים טהורים – זו שיטת רבי טרפון. כן שנינו בתוספתא: "רבי אלעזר אומר משום רבי טרפון נוטל טמא מת כלים הטהורים לחטאת באיסל על כתפו ואינו חושש" (פי"א ה"ה, עמ' 639). זו השיטה המקלה של רבי אליעזר, ורבי טרפון מצטרף אליה. רבי טרפון גם הוא מחכמי לוד, וקרוב לבית שמאי, והוא מהלך אפוא בשיטת רבותיו. רבי טרפון עצמו היה כוהן, והוא נוקט עמדה מקלה מאוד. רבי אלעזר הנזכר כאן הוא רבי אלעזר מדור אושא, שכן לא מצינו שרבי אליעזר בן הורקנוס יביא את דברי רבי טרפון שהיה צעיר ממנו.<b> וחכמים</b> – קרוב לוודאי שזו שיטת רבי יהושע,<b> מיטמין</b> – נראה שרבי עקיבא חולק על הנאמר במשנה, אף שבדרך כלל רבי עקיבא מחמיר, כשיטת רבי יהושע. רבי עקיבא למד אצל שני החולקים הראשיים, רבי אליעזר ורבי יהושע, ונקט גם עמדות משלו. אבל בנושא מי חטאת מצאנו אותו פעמים רבות בשיטת רבי יהושע, וכאן הוא מופיע כמהלך בשיטת רבי אליעזר. אנו נמשיך את הדיון במשנה במהלך פירוש המשנה הבאה.

Mishnah 5

<b>במשנה הקודמת דובר במי חטאת פעילים, וכאן במים המיועדים למי חטאת.
<b>היה</b> – הטהור לחטאת,<b> עומד חוץ לתנור</b> – טמא, התנור טמא והאדם עומד במקום טהור,<b> ופשט ידו לחלון</b> [<b>ו</b> ]<b>נטל את הלגין והעבירו על גבי</b> [<b>ה</b> ]<b>תנור רבי עקיבה מטמא וחכמים מטהרין</b> – בניגוד למסורת שיוחסה לרבי עקיבא במשנה הקודמת, כאן הוא מחמיר ומטמא את מי החטאת שהועברו מעל התנור הטמא, אפילו ללא נגיעה או חיבור בתנור או היסט על התנור. התוספתא מרחיבה: "העבירו על תנור ועל גבי [כלי]<sup class="footnote-marker">14</sup><i class="footnote">חסר בכתב יד וינה, והוא נכון.</i> נבלה ועל גבי השרץ רבי עקיבא מטמא" (פ"י ה"ה, עמ' 639). נראה שזו מסורת שונה של דברי רבי עקיבא – תרי תנאי אליבא דרבי עקיבא – שכן הקלל הטהור לחטאת לא נגע בתנור הטמא או בשרץ, וודאי שאין כאן היסט, ואף על פי כן הקלל טמא. בדוחק ניתן להסביר שמדובר במקרה שבמשנה, שהיה אדם עומד על גבי התנור ובידו הקלל. ואולי ההבדל הוא בין מי חטאת פעילים לבין מי חטאת שנגמרה מלאכתם, כמות שהצענו ברישא. מכל מקום, רבי עקיבא עומד כאן בעמדתו המסורתית המחמירה.
זאת ועוד, המשנה הקודמת דיברה על אדם העומד על התנור וידו פשוטה חוץ לתנור, והיא מתחבטת אם האדם מהווה חיבור לטומאה, אבל מלשון משנתנו משמע שאם הקלל נמצא בידי האדם מעל התנור הוא טמא (לפחות לחלק מהחכמים, רבי עקיבא שבתוספתא). זאת אפוא החמרה רבה, ובעיקר פסיקה שלא במסגרת כללי ההלכה, שהרי לפי ההלכה כלי מטמא רק בנגיעה או בהיסט, ולא בריחוף מעליו<sup class="footnote-marker">15</sup><i class="footnote">"ריחוף מעל" הוא רק בטמא מת שטומאתו בוקעת ועולה. </i>. יתר על כן, לעיל שנינו ש"אין כלי חרש מטמא חבירו" (פ"ח מ"ו; כלים פ"ח מ"ד), ואין "כלי חרס נעשה אב הטומאה" (ראו פירושנו, שם שם) – כל הכללים הללו נדחים מפני חומרת פרה אדומה.
אנו שחזרנו את המשנה הקודמת כמחלוקת נוספת בסדרת המחלוקות שבין רבי יהושע ורבי אליעזר. ניתן לשער שבכל המקרים הללו המחלוקות חוזרות לבית שמאי ולבית הלל. במקרה שלנו יש ראיה לכך ממקור שכבר ציטטנו לעיל: "1. היה עומד על גבי תנור, ועל גבי כירים, ועל גבי מעטן של[זיתים]<sup class="footnote-marker">16</sup><i class="footnote">חסר במקור והשלמנו מסברה.</i> הלגין של חטאת בידו פסול. 2. היה נסר מונח על גבי תנור, ועל גבי כירים, ועל גבי מעטן של זיתים, [ולגין של חטאת תלוי בה] ב"ש פוסלין ובית הלל מכשירים" (ספרי זוטא, יט ט, 305-304). כאן בית הלל הופכים ל"משפטיים" ובית שמאי מחמירים, כלומר עמדותיהם מהופכות. הלומד יבחין מיד שהמקרה הראשון הוא הרישא של משנה ד והשני הוא הסיפא שלה, אלא שבמקום נסר שונה המשנה אסל, והלכותיהם שוות. ברם במשנה המחלוקת היא בין חכמי דור יבנה, ובספרי זוטא – בין בית שמאי ובית הלל, ובית שמאי מחמירים בניגוד לעמדתם המקלה בדרך כלל, עמדה הבאה לידי ביטוי בדברי רבי אליעזר. הספרי זוטא מפגין, אפוא, את חילוף העמדות שבדברי רבי עקיבא במשנה<sup class="footnote-marker">17</sup><i class="footnote">תופעה זו של "חילוף הדברים" מוצעת גם בנושאי מחלוקת אחרים בתחום מי חטאת, ראו במבוא למסכת. </i>.
עוד שנינו בתוספתא: "מודה רבי עקיבא שאם עברה ליה (בכתב יד וינה: לה) הזאה<sup class="footnote-marker">18</sup><i class="footnote">כלומר, כלי של מי חטאת.</i> על גבי משכב ומושב, ועל גבי כלי חרס הטמא, שהיא טהורה, חוץ מכזית מן המת ומן המאהילין שהן טמאין מלמעלה כלמטה [ומלמטה]"<sup class="footnote-marker">19</sup><i class="footnote">כך בכתב יד וינה.</i> (פ"י ה"ו, עמ' 639). ההחמרה בתנור מוגבלת לתנור ולא לכל הכלים. הכרעה זו ודאי אינה שיטתית ואינה לכידה מבחינה משפטית, עם זאת גם רבי עקיבא יודה שאם עברו מי החטאת מעל כזית מן המת, כלומר שהאהילו על המת – הם טמאים; והוא הדין אם עברו מתחת לאבר מן המת, והאבר האהיל עליהם.
הבבלי חש בקושי המשפטי וניסה לתרץ את רבי עקיבא בעזרת כללים הלכתיים אחרים: "רבי אלעזר בשיטת רבי עקיבא רבו אמרה, דאמר: <b>העברת כלי על גבי מקום טמא כמונח דמי</b> " (בבלי, זבחים צג ע"א), והתלמוד מצטט את משנתנו. הגדרה הלכתית זו לקוחה מדיני שבת והיא פיתוח בבלי בלבד שהתלמוד אכן מייחסו לרבי עקיבא<sup class="footnote-marker">20</sup><i class="footnote">בבלי, שבת ד ע"א-ע"ב; צח ע"א-ע"ב, ועוד. ותימא הוא שהבבלי עצמו לא קישר את סוגיית זבחים לסוגיית שבת.</i>, אף שאת משנת שבת (פ"א מ"א) אפשר להסביר ללא שימוש במינוח זה. הבבלי עצמו נסוג מהסברו, ומעמיד את המחלוקת סביב שאלה משפטית אחרת: "והכא בהא קמיפלגי, דרבי עקיבא סבר: גזרינן שמא ינוח, ורבנן סברי: לא גזרינן" (בבלי, שם). להערכתנו כל אלו הם ניסוחים משפטיים לעמדות שאינן נובעות ואינן משקפות תפיסה משפטית. כפי שראינו לעיל כבר התוספתא מנמקת את החמרותיו של רבי יהושע ב"גזירה שמא...", והבבלי ממשיך קו זה<sup class="footnote-marker">21</sup><i class="footnote">ראו עוד פירושנו, טהרות פ"ג מ"ז. שם הובאו דברי התוספתא ובהם מינוח דומה.</i>.
<b>אבל עומד הוא הטהור לחטאת על גבי</b> [<b>ה</b> ]<b>תנור</b> [<b>ו</b> ]<b>בידו כלי ריקם הטהור לחטאת במים שאינן מקודשין</b> – עמידתו זו, כולל החיבור הכרוך בה, אינה מטמאת כלי ריק, וניתן להשתמש בו למי חטאת: רק על כלי שבו מי החטאת יש להקפיד הקפדה יתרה. נראה שהמשנה מהלכת בשיטה שכלי ריק ומים שאינם מקודשים נטמאים במגע (לשיטת חכמים – רבי יהושע), אך לא במשא, כפי שקובעת המשנה להלן (פי"א מ"ו). אם כן, שלוש דעות לפנינו:
א. מי חטאת מטמאים במגע ובמשא ובהעברה (רבי עקיבא).
ב. מי חטאת אינם נטמאים בהעברה.
ג. מי חטאת נטמאים, אבל כלי ריק ומים שאינם מקודשים אינם נטמאים במשא או בהעברה.
אבחנות אלו אינן עולות בהכרח בקנה אחד של חשיבה משפטית שיטתית. מבחינה הלכתית גם הכלי הריק והכלי המלא נדרשים לעמוד בסטנדרטים של "טהור לחטאת", ומתברר שסטנדרטים אלו שונים מכלי ריק לכלי מלא, בדומה לשינוי הבלתי משפטי שבין תנור המטמא כלי חרס אחר לבין כלי חרס אחר שאינו מטמא את חברו.
שאלות דומות בסגנונן נידונות גם בהלכות נגעים, כגון "היה עומד בפנים ופשט ידו לחוץ, וטבעותיו בידיו, אם שהה כדי אכילת פרס טמאות" (משנה, נגעים פי"ג מ"י). דין שהייה מיוחד לדין נגעים, ונובע מהבנתם של חכמים את פסוקי המקרא. "עומד בפנים" היינו בבית המנוגע והמטמא, והכלים שבחוץ הם במקום טהור, אך האדם הטמא נוגע בהם. הלכה זו היא אפוא במסגרת הלכתית בלתי רגילה המופיעה רק במי חטאת ובנגעים, שניהם טומאות יוצאות דופן בהלכותיהן. רכיב השהייה, שגם לגביו יש מחלוקת, הוא יוצא דופן המצוי בדיני נגעים בלבד.

Mishnah 6

<b>לגין של חטאת שנגע בשלקדש ובשל תרומה שלחטאת טמא</b> – כפי שכבר נאמר לעיל, כלי הטהור לתרומה מטמא בנגיעתו, כמו משאו, את מי החטאת (משנה, חגיגה פ"ב מ"ז), וכאמור כלי החטאת מטמא גם מאחוריו (לעיל מ"ג). אמנם הלגין סגור, ובדרך כלל כלי חרס סגור (צמיד פתיל) מציל את מה שבתוכו, אך לא את מי החטאת (להלן פי"א מ"א).<b> ושלקדש ושלתרומה טהורין</b> – משום שאין זו "נגיעה" מבחינת ההלכה, שכן כלי חרס אינו נטמא מאחוריו אלא רק "מאווירו", כלומר כשהטומאה נכנסה לתוכו, וכפי שנקבע לעיל שאין כלי חרס מטמא חברו (פ"ח מ"ו) – אבל הלגין של חטאת טמא, אף שכלי חרס אינו מטמא את חברו. <b>שניהן בשתי ידיו שניהן טמאים</b> – אדם נושא ביד אחת לגין מי חטאת וביד שנייה לגין תרומה, אין מגע בין הכלים, אולם שניהם נישאים בידי אותו אדם, ושנינו שמי חטאת שיש בהם כדי הזאה "מטמאין את האדם במשא לטמא בגדים [במגע]<sup class="footnote-marker">22</sup><i class="footnote">התיבה חסרה בחלק מעדי הנוסח, וראו פירושנו למשנת כלים. </i>" (משנה, כלים פ"א מ"ב), כלומר הנושא אותם נטמא והוא מטמא אחרים. כן שנינו: "הנושא את הנבלה ואת מי החטאת שיש בהם כדי הזיה מטמא שנים ופוסל אחד" (משנה, זבים פ"ה מ"ח), כלומר האדם הנושא טמא, ומה שהוא נוגע בו או נושא אותו נעשה ולד הטומאה, ואף מה שנגע בוולד הטומאה טמא. הלגין של התרומה נטמא, אפוא, על ידי הנושא אותו במשא.
כל ההלכות של מי חטאת המטמאים עיקרן במי שאינו טהור לחטאת. לפיכך פשוט לפרש את משנתנו באדם הנושא שהוא טמא לחטאת, אבל אפשר לפרש שגם טהור לחטאת הנושא תרומה נטמא; שכן לעיל שנינו ש"הטהור לחטאת שנגע במאכלין ובמשקין... הסיטן רבי יהושע מטמא וחכמים מטהרין" (לעיל פ"י מ"ב). משנתנו היא אפוא בשיטת רבי יהושע המחמיר, אך כאמור אפשר לפרשה גם בשיטת חכמים (רבי אליעזר) המקלים.
אנו הסברנו את המשנה בטומאת משא, שאדם טמא נושא את הלגינים.
<b>שניהם בשתי ניירות</b> – ההלכה חוזרת אל הרישא. שני הלגינים עטופים בנייר ונגעו זה בזה. מכיוון שזו נגיעה עקיפה, שכן הם עטופים, <b>שניהם טהורין</b> – אין כאן נגיעה ישירה בטומאה. לא נתפרש במשנה הצורך בעטיפת הנייר, ואולי היא נועדה למנוע טומאה, או לסייע בבידוד כלי החרס מהחום או מהקור בסביבה. [<b>שלחטאת</b> ] – נוסף בשוליים בידי המעתיק הראשון, וכן בכל יתר עדי הנוסח, וזו השמטה מקרית.<b> בנייר</b> [<b>ו</b> ]<b>שלתרומה בידו שניהן טמאין</b> – הלגין הטהור לחטאת העטוף בנייר נגע בכלי החרס הטהור לתרומה ונטמא מהתרומה; אף שכלי חרס אינו מטמא מגבו, והלגין עטוף בנייר, אבל את הטהור לחטאת הוא מטמא בדרך זו. האדם הנושא אותם נטמא, ומטמא את כלי התרומה במשא. <b>שלתרומה בנייר</b> – לגין התרומה בדרך כלל מטמא את הטהור לחטאת בנגיעה אבל לא בנשיאה; במקרה זה אין נגיעה, שכן הנייר חוצץ בין הטהור לטמא, ותרומה אינה מטמאת אלא בנגיעה. מעין הלכה זו יש בחגיגה שהנושא את המדרס נושא גם את התרומה, אבל לא את הקודש (חגיגה פ"ג מ"א). ואכן ברישא דובר על תרומה ועל קודש כאחד, ובהלכה זו על תרומה לבד. <b>ושלחטאת בידו שניהן טהורין</b> – מכיוון שהאדם הנושא לא נטמא אין הוא מטמא, <b>רבי יהושע אומר שלחטאת טמא</b> – הניסוח המשפטי הוא זה: הטהור לחטאת נטמא במשא גם של כלי תרומה, ולכן הוא מטמא את כלי החטאת במשא. החמרה כזאת ספק אם היא משפטית, ולכן עדיף לראות בזה עוד אחת מחומרות החטאת, ובלשון הלכתית, מעין "גזרו משא משום נגיעה". מכל מקום, אם רבי יהושע חולק כאן הוא יחלוק גם כאשר שני הכלים עטופים בניירות ויסבור ששל חטאת טמא, ואכן כך שנוי בתוספתא (ראו להלן).<b> היו נתונין על גבי הארץ ונגע בהן</b> – הטהור לחטאת בשתי ידיו. <b>שלחטאת טמא ושלקדש ושלתרומה טהורין</b> – במקרה זה אין טומאת משא, אלא רק טומאת נגיעה. הנגיעה בכלים העטופים אינה נגיעה ישירה, אלא מדף: רק הטהור לחטאת והמטמא נטמאים במדף, אבל תרומה וקודש אינם נטמאים במדף, לכן הם טהורים. <b>הסיטן רבי יהושע מטמא וחכמים מטהרין</b> – כמו ששנינו בסוף משנה ב – אמנם נגיעת מדף אינה מטמאת תרומה וקודשין, אבל היסט מטמא.
משנתנו מציינת חמישה מקרים, וההתחלה דומה למבנה ריבועי; מחד גיסא הוא איננו מושלם, ומאידך גיסא נוספו בו אבחנות נוספות.
<b>דומה שלפנינו דיון בית מדרשי הבונה מקרים מופשטים ותאורטיים</b> . שכן נייר הוא חומר ששימש בעיקר לכתיבה; עשו אותה מעץ או מגבעולים שהושרו במים עם חומרי דיבוק ונדחסו. הנייר היה
נדיר למדי, שכן העץ בארץ יקר ונדיר. חומר הכתיבה העיקרי היה הפפירוס, או כלי חרס שבורים (אוסטרקון). אם רצה אדם לעטוף כלי חרס כדי לשמור על חומו או למנוע שבירה, השתמש מן הסתם בבד או בלבד. לפיכך נראה שהמשנה הדגימה את ההלכה על נייר כדי להדגיש את החידוש, שאפילו הנייר הדק מהווה בידוד לטומאת מגע (איור 39).
כאמור, רבי יהושע בדרך כלל מחמיר בהלכות מי חטאת. אבל משנתנו אינה ערוכה בשיטתו, שהרי בסיפא הוא עוד מחמיר יותר. נמצאנו למדים שבשיטה המחמירה דגלו עוד חכמים, ולא הייתה להם מדיניות הלכתית אחידה. יצוין שבמשנה זאת רבי אליעזר לשיטתו, הוא מקל בהלכות חטאת.
כפי שרמזנו לגין של חטאת נזכר רק במשנת פרה, ואכן בתוספתא (פ"י ה"ז, עמ' ראו להלן) מתנהל דיון מקביל בקלל של תרומה: (1א) "קלל של חטאת וקלל של תרומה שנגעו זה בזה שניהן טהורין. (1ב) בשתי ידיו שניהן טמאין [בשתי ניירות שניהן טהורין<sup class="footnote-marker">23</sup><i class="footnote">כך בכתב יד וינה, וכן בר"ש ובחסדי דוד. בכתב יד ערפורט הנתון בסוגריים איננו.</i>] <b>רבי יהשע אומר של חטאת טמא<sup class="footnote-marker">24</sup><i class="footnote">לדעת רבי יהושע, המחמיר הקבוע בדיני מי חטאת, הטהור לחטאת נטמא גם בנשיאת תרומה, ולכן הנושא נטמא, ומטמא את החטאת במשא – אבל אינו מטמא תרומה במשא, ונגיעה אין כאן שכן הנייר חוצץ בין הטהור לטמא. </i></b> . (2א) קלל של חטאת ולגין של תרומה שנגעו זה בזה שניהן טהורין (2ב). בשתי נירות שניהן טהורין, רבי יהשע אומר של חטאת טמא. (2ג) במה דברים אמורים בשל [חרס]<sup class="footnote-marker">25</sup><i class="footnote">כך בכתב יד וינה.</i> אבן אבל בשל חרס הכל מודים בשל חטאת שהוא טהור. (3א) לגין חטאת ולגין של תרומה שנגעו זה בזה שניהן טהורין. (3ב). בשתי ידות שניהן טמאין. (3ג) בשתי נירות שבהן טהורין רבי יהשע אומר של חטאת טמא. <b>זה הכלל שרבי יהשע אומר כל המטמא מי חטאת במגע, מטמא במשא וכל שאינו מטמא במגע מי חטאת אינו מטמא במשא</b> " (פ"י ה"ז, עמ' 639).
הסעיף הראשון בתוספתא זהה למשנה, והוא מוסיף את עמדת רבי יהושע הנאמן לדרכו, כפי שהיא מופיעה במציעתא של המשנה, ובפירושנו למשנה עמדנו על כך. הסעיף השני זהה מבחינה הלכתית אבל עוסק בקלל ולגין, מתוך ההנחה שהלגין משמש לתרומה והקלל למי חטאת. עוד מוסיפה התוספתא משפט עמום על כלי אבן. המשפט כפי שהוא מופיע לפנינו בלתי אפשרי: וכי למה הכול יודו שכלי חרס טהור? ולמה כלי אבן מטמא יותר מכלי חרס? ליברמן מציע לתקן את הנוסח על בסיס תיקונו של הר"ש: "במה דברים אמורים בשל חרס, אבל בשל אבן הכל מודים שטהור"; או תיקון דומה: "הכל מודים... בשל חרס הכל מודים בחטאת שהוא טמא" – כפי הצעת בעל חסדי דוד. יש לתיקונים אלה ערך במגמה לשחזור התוספתא כדי שתהא אליבא דהלכתא, אבל אין לכך תרומה להבנת המשנה או ההלכה התנאית: משחזור זה איננו יכולים ללמוד שום דבר, אולי דווקא כאן מופיע חידוש שאיננו בהלכות הרגילות? סעיף שלוש בתוספתא חוזר על אותה הלכה בלגין של חטאת ולגין של תרומה (איור 40).
למעשה, התוספתא יוצרת מבנה משולש:
קלל וקלל
קלל (של חטאת) ולגין (של תרומה)
לגין ולגין
אפשר שהתוספתא מניחה שאחד הכלים, קלל או לגין, אינו כלי חרס, אלא כלי מתכת. במקרה זה הכלי מטמא ונטמא מאחוריו, אך ברור שקשה לשחזר רצף הלכתי סביר בכגון זה.
התוספתא מבחינה בין קלל ולגין אבל מבחינה הלכתית הלכותיהם שוות, וחולקות על משנתנו. במשנה שני הכלים שנגעו זה בזה של חטאת טמא, ושל תרומה (או קודש) טהור – ואילו כאן שניהם טהורים. מן הסתם זו עמדתו של רבי אליעזר שאין כלי חרס מטמא חברו.
עוד נוסף בתוספתא נימוקו של רבי יהושע, או אילו ניסוח משפטי לדבריו: "זה הכלל, שרבי יהשע אומר כל המטמא מי חטאת במגע, מטמא במשא, וכל שאינו מטמא במגע מי חטאת, אינו מטמא במשא" (פ"י ה"ח, עמ' 639). מי חטאת נטמאים תמיד במשא, ולכן הנייר העוטף אותם אינו מעלה ואינו מוריד; ומה שאינו מטמא במגע אינו מטמא במשא – אך לכך אין דוגמה במשנה. כאמור, לפי דרכנו יש להשלים שמי (שמה?) שמטמא במשא גם נטמא במשא.
הירושלמי מצטט ברייתא ומנהל דיון בנושא שלנו: "גופו שלקודש מהו שייעשה כזב אצל החטאת? נישמעינה מן הדא, 'שני לגינים אחד טהור לקודש ואחד טהור לתרומה שנגעו זה בזה שניהן טהורין', והא מתניתא פליגא" (חגיגה פ"ב ה"ז, עח ע"ג). הירושלמי מצטט את הדין השלישי בתוספתא ומקשה עליו ממשנתנו, "והא מתניתא פליגא". אפשר שהירושלמי מנסה לתרץ, אך כפשוטה המשנה חולקת על התוספתא. המשנה קרובה לשיטת רבי יהושע, מבית מדרשו, אך אינה ערוכה על ידו; ואילו התוספתא היא בשיטת רבי אליעזר, ואפשר שגם היא אינה לשיטתו, שכן הוא מקל יותר, אבל היא קרובה אליו.

Chapter 11



Mishnah 1

<b>צלוחית</b> – צלוחית היא הכלי השלישי שבו מניחים מי חטאת, בנוסף לקלל וללגין. גם הצלוחית היא כלי דמוי בקבוקון שלו פתח צר (לעיל פ"ט מ"א, איור 38), <b>שהניחה מגולה</b> – יש להניח שאת מי החטאת היקרים והמקודשים לא הניחו מגולים, אבל ההלכות לעיל ובמשנתנו עוסקות בתוצאותיה של אפשרות כזאת: שתה ממנה נחש, נפלו לתוכה מים, חדר לתוכה טל. יש להניח כי כל אלו הן שאלות תאורטיות. <b>ובא ומצאה מכוסה פסולה</b> – ברור שמישהו כיסה אותה ונגע בה, ויש לחשוש שאדם שאינו טהור לחטאת עשה כן, ופסל את המים.<b> הניחה מכוסה ובא ומצאה מגולה</b> – ניתן להסיר את המכסה בלי לנגוע בכלי עצמו, שהרי המכסה אינו מחובר לצלוחית, ולכן נגיעה במכסה אינה מטמאת את המים. <b>אם יכולה החולדה לשתות ממנה או נחש דברי רבן גמליאל</b> – כך גם בכ"י <b>לאו</b> . בחלק מעדי הנוסח "<b>כ</b> דברי רבן גמליאל" (פרמא), או "<b>ל</b> דברי רבן גמליאל" (דפוס ראשון, כתב יד מינכן ואחרים). המשנה רומזת לדברי רבן גמליאל לעיל (פ"ט מ"ב) שהנחש ששתה מי חטאת פסלם – אבל החולדה פוסלת מי חטאת לדעת הכול. <b>או שירד טל בו בלילה פסולה</b> –כדעת חכמים (=רבי יהושע לעיל פ"ט מ"א). משנתנו קשורה הדוקות לפרק ט לעיל, אך להוציא את הדמיון בשאלות ההלכתיות (בשפה ההלכתית) ובדוגמאות, היא למעשה חולקת עליה. בפרק ט דובר במים ששתתה מהם חיה ונפסלו, אבל במשנתנו המים המגולים פסולים אפילו אם לא ראינו שחיה שתתה מהם, וזו החמרה נוספת. מים כאלה, שלא ראינו שחיה שתתה מהם, הם לכל היותר ספק פסולים, וכפי שנראה להלן משנתנו סותרת גם את המשנה הבאה בנקודה זו.
שאלה זו של ספק נגיעה נדונה גם לגבי טהרה רגילה, לגבי טהרת תרומה, כגון "הדר עם עם הארץ בחצר, ושכח כלים בחצר, אפילו חביות מוקפות צמיד פתיל או תנור מוקף צמיד פתיל הרי אלו טמאין. רבי יהודה מטהר בתנור בזמן שהוא מוקף צמיד פתיל. רבי יוסי אומר אף התנור טמא עד שיעשה לו מחיצה גבוה י' טפחים" (משנה, טהרות פ"ח מ"א) – שכן קיים חשש שעם הארץ יפתח את הכלי מתוך סקרנות. ברם מי חטאת איננו חוששים שעם הארץ נגע בהם, "שהכל נאמנין על החטאת" (לעיל פ"ה מ"א; אהלות פ"ה מ"ה, ועוד), ואף שהכול נאמנים על החטאת, משנתנו חוששת ומטמאת גם בספק נגיעה, הווה אומר שאין הכול נאמנים על החטאת. ושמא משנתנו חוששת שעם הארץ, או אפילו כוהן, נגע מתוך טעות בצלוחית ולא ידע שהיא מי חטאת – ולכן היא טמאה.
הבבלי בחגיגה שונה את ההלכה של משנתנו. את הסיפא, שמים שאינם מקודשים ניצולים בצמיד פתיל, הוא מסיק מהרישא, ואפשר שמשפט זה נעדר ממשנת הבבלי, או שהאמורא הבבלי לא היה בקי במשנה. הבבלי אף מוסיף ומקשה בשמו של עולא הארץ-ישראלי: "והאמר עולא: חברייא מדכן בגלילא? – מניחין, ולכשיבא אליהו ויטהרנה" (חגיגה כה ע"א). "חברייא" הם תלמידי בית המדרש, שבפועל הם הכשירו מים כאלה, ועל כך תמה עולא, ותירץ שאין הם מכשירים את המים אלא מניחים אותם, כלומר אינם שופכים את המים, אך גם אינם משתמשים בהם. אי אפשר לפרש במשנה שמדובר במים שאינם קדושים, שהרי לדעת הכול צמיד פתיל מציל עליהם (המשנה להלן), אלא ודאי שמדובר במי חטאת ממש. כלומר, אמוראי ארץ ישראל, או לפחות הרובד היותר עממי שבבית המדרש, הקלו. ההסבר של הבבלי ש"מניחים" היינו שאין משתמשים במים אך שומרים עליהם, נראה כתירוץ דיאלקטי, לבל תיווצר מחלוקת על המשנה. אבל כפשוטה ההלכה שבמשנה לא נשמרה בארץ ישראל האמוראית. זו ראיה להמשך השימוש במי חטאת, אך נראה שבגלל נדירותם הקלו בדיני השמירה עליהם.
<b>החטאת אינה נצולה בצמיד פתיל</b> – אוכלים ומשקים המצויים בכלי חרס סגור (צמיד פתיל) אינם נטמאים. כלומר, אם אדם נגע בכלי, תוכו טהור – אבל מי חטאת נטמאים במגע באחורי הכלי. הלכה זו שנינו כבר לעיל בפ"י מ"ו. <b>והמים שאינן מקודשין</b> – המים הראויים לקדש בהם, אך טרם קודשו, כלומר טרם נזרע בהם אפר, <b>ניצולין בצמיד פתיל</b> – דין המים המקודשים שונה מדין מי חטאת, וחלים עליהם הדינים הרגילים. כן גם בתוספתא: "אזוב המוכשר וכלים הטהורים לחטאת ניצלין בצמיד פתיל" (פי"א ה"א, עמ' 639). אם כן, רק על מי חטאת חלה החומרה שאינם ניצולים בצמיד פתיל, ברם כפי שראינו לעיל (פ"ט מ"ו) היא חלה גם על מה שמי חטאת נגעו בו, כגון לגין של תרומה. אין כאן מחלוקת הלכתית ישירה בין המשניות, אבל ניגודי מגמה יש כאן.
מדרש ספרי מעניק להלכה נימוק מכיוון שונה: " 'אל מקום טהור' שיהא מקומו טהור. מיכן היה רבי אלעזר הקפר ברבי אומר: קלל של חטאת, שמוקף צמיד פתיל ונתון באהל המת טמא. שנאמר 'אל מקום טהור' ואין זה מקום טהור" (ספרי במדבר, קכד, עמ' 158). אם כן אין כאן בעיה של חדירת טומאה, אלא של הנחת המים במקום בלתי ראוי.

Mishnah 2

<b>כל הספק טהור לתרומה</b> – ספק הוא מצב שאיננו יודעים אם טמא נגע בתרומה או לא. למשל, אדם הילך באחת משתי דרכים, האחת יש בה טומאה והשנייה טהורה, והוא אינו יודע באיזו מהן הלך (משנה, טהרות פ"ה מ"ג), ומקרים דומים, [<b>ו</b> ]<b>טהור לחטאת</b> – גם תרומה וגם חטאת במצב של ספק טומאה נחשבות טהורות. כלומר, כשנגע בהן דבר שהוא ספק מטמא הן נשארות טהורות. הלכה זו סותרת את המשנה הקודמת, שהרי בה שנינו שספק אם שתה שרץ ממי החטאת – הם פסולים. נראה שמשנה א היא לשיטת רבי יהושע המחמיר, ומשנה ב היא לשיטת רבי אליעזר המקל. [<b>ו</b> ]<b>כל התלוי לתרומה</b> – "תלוי" הוא מצב ביניים נוסף, אין בו ודאות של טומאה, אך רגליים לדבר שנטמא. למשל, אם אדם הלך באותם שני השבילים שנזכרו לעיל, ובכל שביל היו טהרות בידו ועדיין הטהרות קיימות – כל אחת מהטהרות היא ספק טהורה, שמא היא הובלה בדרך הטהורה; עם זאת ברור שאחת מהן הובלה בדרך הטמאה – זו דוגמה של תרומה תלויה (טהרות פ"ה מ"ג)<sup class="footnote-marker">1</sup><i class="footnote">וראו עוד משנה, טהרות פ"ה מ"ד; פ"ד מ"ה; מ"ו, ועוד.</i>. תלויה לתרומה אינה נשרפת שמא היא טהורה, ואינה נאכלת שמא היא טמאה.<b>אבל אם נולד ספק תלוי במי חטאת נישפך לחטאת</b> – מי החטאת פסולים ולכן מותר לשפכם,<b>אם עשו על גביו טהרות תלויות</b> – אם השתמשו במי חטאת אלו לטהר בהם כלים או אדם הם תלויים, כלומר צריכים טהרה נוספת. התוספתא חוזרת על ההלכה ומוסיפה הסתייגות: "כל הספק טהור לתרומה טהור לחטאת חוץ מן הידים מפני שהן ספק הגוף. ספק הקפצין<sup class="footnote-marker">2</sup><i class="footnote">כנראה מים טמאים שהותזו על הידיים. בעל חסדי דוד, ובעקבותיו ליברמן, תמהו על המונח.</i> טהור לתרומה טמא לחטאת מפני שספק הפסול" (פי"א ה"א, עמ' 639). הירושלמי מסיק ממשנתנו שבחטאת אין מצב של תלוי, אלא או טמא או טהור (שביעית פ"ב ה"א, לג ע"ד).
בדרך כלל במשניות מוצגת העמדה שספק תרומה טהור, אבל יש מקרים שבהם ספק תרומה טמא ויש לשרוף את התרומה, ויש גם דעה שספק תרומה טמא, או שזו מחלוקת רבי אליעזר ורבי יהושע. אנו עסקנו בכך בפירושנו למסכת טהרות (פ"ד מ"ג) וסיכמנו שלפנינו סדרת עמדות, חלקן מבטא דעות חולקות ובחלקן ההבדל הוא בסגנון ובעריכה בלבד:
א. ספק תרומה טהור
ב. ספק תרומה טמא (עמדה אמוראית)
ג. ספק תרומה נתון במחלוקת רבי אליעזר ורבי יהושע. גם מי שמתיר שימוש מציג את ספק התרומה כמה שנפל בו פגם
ד. דין ספק תרומה תלוי בנסיבות
ה. ספק תרומה טהור חוץ ממקרים מיוחדים
ו. ההתייחסות אינה לספק התרומה אלא לספק אחר, כגון ספק עירוב (תוס', עירובין פ"ב הט"ז) או ספק חלה (תוס', חלה פ"א הי"א). בשני מקרים אלו הספק טהור, אך לא בגלל ספק תרומה. הבדל זה הוא עריכתי בלבד.
יצוין שהמושגים "ספק תרומה" ו"תרומה תלויה" הם קדומים, וכבר נחלקו בדיניהם בית שמאי ובית הלל<sup class="footnote-marker">3</sup><i class="footnote">ראו פירושנו לפסחים פ"א מ"ח, ושם מוזכרת עדות על מעשי שרפה כאלה במקדש. אבל אין מדובר במעמדה של ספק תרומה, אלא בחמץ ערב פסח שיש לבערו, והדיון הוא על דיני ביעור חמץ של ספק תרומה.</i>.
<b>הרפפות טהורות לקודש ולתרומה ולחטאת</b> – רפפות הן מעין רשת עץ שהיו מניחים בחלונות. אלו אינן מהוות חיבור של ממש, ואף על פי כן נחשבו לחלק מהבניין. הן אינן מקבלות טומאה, משום שאינן נחשבות לכלי אלא לחלק מהבניין. דינן נדון, בהקשר אחר, במשנת אהלות: "הסריגות והרפפות מצטרפות כמלא מקדח כדברי בית שמאי, בית הלל אומרים עד שיהא במקום אחד מלא מקדח, להביא הטומאה ולהוציא הטומאה" (פי"ג מ"א). "סריגות" או "סרידות" הן מעשי רשת שמניחים בחלון, והן עשויות מעץ או מקנים. שני המונחים מוסברים בתוספתא: "רפפות אלו הן סריגות, אלו של אוצרות, אלו של איקלטאות" (אהלות פי"ד ה"ג, עמ' 611); אבל בכתב יד וינה של התוספתא: "ואילו הן הסריגות אלו של אוצרות, רפפות אילו הן של אילקטאות". אם כן, לפי כתב יד וינה רפפות הן סריגות והן דומות אלו לאלו, אלא שאחת משמשת בעיקר בחלונות והאחרת ב"אליקטאות" (ומן הסתם יש הבדל בין הרפפות של האליקטאות לבין הרפפות של אוצרות). השם "אליקטי" (בכתיבים שונים) נזכר בכמה מקורות, ופורש במשנת שבת (פכ"ד מ"ה) כחדר מדרגות. בבתים קדומים היה חדר המדרגות עשוי כגרם מדרגות חיצוני (למעשה, בהקשר זה, המונח "חדר" מדרגות הוא מופרז – לעיל איור 2), או שהיה זה חלל מרובע שבו התפתלו מדרגות לולייניות או ריבועיות (איור 41). לעיל ציטטנו גם את הירושלמי הקובע שסככות הן רפפות (בפירושנו לפ"ב מ"ז).
<b>רבי אליעזר אומר הרעדות טמאות לחטאת</b> – מההקשר משמע ש"רעדות" דומות לרפפות, כלומר רשת חלון הרועדת, שאיננה יציבה, וספק אם היא כלי או חלק מהבניין – ולכן הן טמאות לחטאת.
הדיון שהוקדש לרפפות מקורו בנוהג להזות את מי החטאת דרך חלון (להלן פי"ב מ"ד). בחלון הייתה רשת, והיה חשש שהמים נגעו ברשת זו ונטמאו בדרכם. לכן חשוב לציין שהרפפות (והרעדות) טהורות לחטאת, משום שהן חלק מהבניין.
בתוספתא יש עדות מעניינת כיצד נוסחה הלכה זו, מעין מבט נדיר אל "אחורי הקלעים" של בית המדרש: "הרפופות טהורות לקדש לתרומה ולחטאת, ורבי אלעזר אומר<b> הרפופות</b> טמאות לחטאת, וטהורות לקדש ולתרומה. אמר רבי יהודה אף אני כך אמרתי, אבל חברו<sup class="footnote-marker">4</sup><i class="footnote">חברו – אולי צריך לתקן חברי, ואולי חברו עליו חבריו, כלומר התאספו נגדו. בכתב יד וינה "חבריו", כלומר חברי רבי אליעזר לחצו עליו לשנות את המסורת שבידו.</i> גזרו עלי שיהא מודה בהן בטהרה" (פי"א ה"א-ה"ב, עמ' 639). הביטוי "חברו גזרו עלי" הוא יחידאי. לרבי יהודה מסורת מחמירה מרבו<sup class="footnote-marker">5</sup><i class="footnote">אמנם בדרך כלל רבי אליעזר מקל במי חטאת, אך אין זה נובע מרצונו להקל אלא מכך שהוא תובע חשיבה הלכתית אחידה ומשפטית. אולם כאן סבור רבי אליעזר שלרפפות דין אחד לגבי חטאת ודין שונה לגבי תרומה, וראו במבוא למסכת.</i>, ברם חבריו דורשים ממנו שיוותר על המסורת ששמע מרבו לטובת ההלכה שלהם. יש כאן לא רק העלמת מסורת אלא תביעה לתיקון השמועה, ל"שיפוץ" האמת ההיסטורית של הלימוד. אמנם רבי יהודה קיבל עליו את הדין, אבל מסורתו בכל זאת נשמרה.
בנספח למסכת ראש השנה עסקנו בתרבות המחלוקת וראינו כי לא תמיד אפשרו חכמים מחלוקות, ולא תמיד קיבלו את העמדה האחרת ברוח של פלורליזם הלכתי. במקרה זה עמדתו של רבי אליעזר אינה חריגה מבחינה הלכתית. במסכת פרה פגשנו עמדות תמוהות יותר, ושיטתיות פחות, אך הלכה זו נתפסה בעיני חכמים כבלתי ראויה. בנספח מנינו מקרים רבים מדור יבנה שבהם שמרו חכמים (ובראשם רבי אליעזר, במקרה של תנורו של עכנאי) על מסורת ההלכה והלימוד שלהם, ולו במחיר התנגשות ונידוי. בדור אושא חל מפנה: מצד אחד נפסקו ההתנגשויות והוחלט שלא לנדות חכם השומר על עצמאותו הרעיונית, אך מצד שני גברה נכונותו של החכם הבודד לקבל עליו את "דין התנועה", את דעת הרוב. הווה אומר, רוח האחריות והשאיפה לאחדות ולהרמוניה האפילה על החשיבות שיוחסה לשמירת המסורת הלימודית. במקרה זה לא הותקפו דברי רבי אליעזר, אך תלמיד תלמידו, רבי יהודה, ששימר את מסורתו, נדרש לוותר על מה ששמע, וקיבל עליו את הדין.

Mishnah 3

<b>דבילה שלתרומה שנפלה לתוך מי חטאת ונטלה ואכלה</b> – אנו מניחים שגם מקרה זה הוא תאורטי בלבד, שכן כלי ובו מי חטאת לא ניצב פתוח ליד שולחן האוכל. <b>אם יש בה כביצה בין טמאה ובין טהורה המים טמאין</b> – כי שיעור של כביצה אוכלין אפילו של קודש מטמא את מי החטאת, שכן טמא הוא לגבי חטאת, <b>והאוכלה חייב מיתה</b> – היו מפרשים שפירשו שהדבלה נטמאה, והאוכל תרומה טמאה חייב מיתה (רמב"ם, ר"ש ואחרים), אולם הסבר זה עומד בניגוד לבבלי: "והאמר שמואל משום רבי אלעזר: מנין לכהן טמא שאכל תרומה טמאה שאינו במיתה – שנאמר..." (חולין קיג ע"ב; סנהדרין פג ע"א). בדרכנו איננו עוסקים בתולדות הפרשנות המסורתית למשנה, אך נחרוג מעט ממנהגנו, שכן העיון החלקי מוסיף תובנות להבנתה. הר"ש חש בקושי והסביר בפשטות שהתלמוד חלוק על משנתנו. מבחינת הפרשנות הקלסית קביעה כזו היא מהפכנית, ואי אפשר לעבור לסדר היום נוכח סוגיה בבלית החולקת על משנה. פרשנים מאוחרים יותר תירצו בדרכים שונות, מהן בלתי מקובלות. הר"ש, במעין הסבר שני, מפרש ש"חייב מיתה" אין משמעו שהוא חייב מיתה ממש, אלא לסימן בעלמא, והגר"א מאמץ הסבר זה. כל אלו הסברים קשים ביותר.
הדין שטמא האוכל תרומה חייב מיתה ידוע ומפורסם. משנת תרומות שונה כן במפורש, אם כי היא מבחינה בין מקרים שבהם בת כוהן שנישאה לישראל חייבת בשרפה, בין מקרים שבהם היא חייבת בחנק ובין מקרים אחרים שהיא חייבת בהם כרת (תרומות פ"ח מ"א ועוד הרבה) – על כן דברי שמואל מחייבים הסבר, אך לא כאן מקומו<sup class="footnote-marker">6</sup><i class="footnote">אפשר ששמואל עוסק בתרומה בחוץ לארץ, ולדעתו יש להרים תרומה גם בחוץ לארץ, אך מתיר לאכלה שם. ראו עמדתו לגבי חיוב תרומה ואכילתה בטהרה חלקית בחוץ לארץ בנספח למסכת שביעית.</i>. מכל מקום, משנתנו עוסקת ככל הנראה בדין אחר. הדבלה ספגה מי חטאת, והאוכל מי חטאת הריהו כמועל. בהלכות מקדש הקפידו מאוד על שימוש של חולין, כדברי המשנה: "הגונב את הקסוה, והמקלל בקוסם, והבועל ארמית, קנאין פוגעין בו. כהן ששמש בטומאה, אין אחיו הכהנים מביאין אותו לבית דין, אלא פרחי כהונה מוציאין אותו חוץ לעזרה, ומפציעין את מוחו בגזירין. זר ששמש במקדש, רבי עקיבא אומר בחנק, וחכמים אומרים בידי שמים" (סנהדרין פ"ט מ"ו). כל ההלכות הללו אינן אלא ביטויים שאינם עולים בקנה אחד עם ההלכה השגרתית, הם מבטאים יחס מיוחד אל הקודש. גם על הסורג שהיה על הר הבית נכתב שכל גוי הנכנס לחיל חייב מיתה, ואף זה אינו מהלך הלכתי לכיד עם ההלכה הרגילה<sup class="footnote-marker">7</sup><i class="footnote">ראו פירושנו לשקלים פ"ו מ"א.</i>. הלכות שמירה על הקודש היו אפוא חמורות ביותר, וכמקובל בעולם הקדום נענש מחלל הקודש במיתה. מי החטאת נחשבו כקודש וכקרבן, ואין זה מפליא שהאוכלם חייב מיתה.
מן הראוי להעיר שערכנו ניסוי והשרינו דבלה במים. הדבלה התרככה, ומכאן שהיא סחפה אליה מים, אך כאשר סחטנו אותה ביד לא יצאו מים.
<b>אין בה כביצה המים טהורין</b> – אוכלין פחות מכביצה אינם מטמאים (תרומות פ"ה מ"ב-מ"ג; ערלה פ"ב מ"ג-מ"ד, ועוד). זו משנת בית הלל, ובית שמאי אומרים כזית, <b>והאוכלה חייב מיתה</b> – שהרי הדבלה סחפה אליה מי חטאת, והאוכל מי חטאת חייב מיתה. בהסבר זה תסור הקושיה מדוע האוכל תרומה פחות מכביצה שנפלה למי חטאת חייב מיתה; שכן הגבלה זו נאמרה בתרומה, ולא באוכל מי חטאת. <b>רבי יוסה אומר בטהרה המים טהורין –</b> בעדי נוסח אחרים: "בטהורה", כלומר רק אם הדבלה טהורה לתרומה אין היא מטמאה את מי החטאת בין יש בה כביצה ובין אין בה כביצה, שכן הוא סובר שהטהור לתרומה אינו מטמא לחטאת.
דבלה שנפלה למי חטאת
בתוספתא הגרסה שונה: "דבלה של תרומה שנפלה לתוך מי חטאת נטלה ואכלה, אף על פי שיש בה כביצה, בין טמאה בין טהורה, אם כן אין טהורה לחטאת. שאני אומר נטמא המזה במים, וחזר המזה וטמא את המים, נטמא האזוב במים וחזר האזוב וטמא את המים" (פי"א ה"ג, עמ' 639). הברייתא אינה ברורה ואינה שלמה. ניתן לתקן את הנוסח כך שיתאים לאחת הדעות שהוזכרו לעיל, ברם אין טעם לשחזר את הברייתא, שכן כל תיקון מוצע אין בו בסיס מוצק לכלום, וגם אם נצליח לשחזרה, אי אפשר יהא להשתמש בה בגלל הספק. במצבה הנוכחי התוספתא אינה יכולה לסייע בפירוש המשנה, או בשחזור ההלכה התנאית לגווניה.
התוספתא מוסיפה סייג: "אמר רבי מאיר במה דברים אמורים בזמן שתחבה בכוש או בקיסם, אבל נטל בידו, נטמא וטמא את מי חטאת. רבי יוסי ורבי שמעון אומרים אין הטהור לתרומה מטמא את מי חטאת ואת אפר החטאת ואת המזה מי חטאת" (פי"א ה"ד, עמ' 639). רבי מאיר מתייחס לאחד הטהורים שבמשנה ג. רבי יוסי ורבי שמעון קובעים קביעה כללית החולקת על משניות רבות בפרק ובפרק הקודם: הטהור לתרומה, אף פעם איננו מטמא מי חטאת. זו גישה הלכתית אחרת לחלוטין, המייתרת וסותרת את כל הדינים בדבר לגין של תרומה שנגע במי חטאת (פ"י מ"ו) ובדבר הדבֵלה של התרומה (משנתנו) ועוד הלכות עקרוניות רבות; בהתאם לדרכו המקלה של רבי שמעון ההולך בדרכו של רבי אליעזר, ואף מוסיף עליה.
<b>הטהור לחטאת שהכניס ראשו ורובו לתוך מי חטאת ניטמא</b> – הכנסת הראש לכלי, בלא לנגוע בכלי, מטמאת, אף זו החמרה שאין לה בסיס בהלכה המשפטית הרגילה.

Mishnah 4

<b>משניות ד-ז הן חטיבה מלוכדת הפותחות במילים "כל הטעון ביאת מים", והיא שובצה בין משניות הפותחות במילית "כל" בשל סופה של משנה ז העוסקת בחטאת. החטיבה כולה אינה מתמקדת בחטאת, אלא מזכירה אותה רק כאחד המקרים.
<b>כל הטעון ביאת מים</b> – טעון טבילה, כלומר שנטמא והוא בר טהרה,<b> מדברי תורה</b> – יוסבר להלן.<b> מטמא את הקודש ואת התרומה ואת החולין ואת המעשר</b> – וכמובן גם את החטאת,<b> ואסור על ביאת המקדש</b> – העורך משתמש במשחק מילים "ביאת מים", "ביאת המקדש" ו"ביאת ערב". הביטוי "ביאת מים" הוא אחד המונחים המקראיים לטבילה: "וכל אשר יפֹל עליו מהם במֹתם יטמא מכל כלי עץ או בגד או עור או שק כל כלי אשר יעשה מלאכה בהם <b>במים יובא</b> וטמא עד הערב וטהר" (ויקרא יא לב). בספרות חז"ל רווח המונח "טבל" או "רחץ", אך גם המונח "בא במים" על הטיותיו משמש לתיאור הטבילה (כגון משנה, כלים פ"א מ"ה; טהרות פ"ד מ"א; מקוואות פ"ב מ"ב, ועוד).
כלל ידוע הוא שהטמא חייב טבילה והוא נחשב טבול יום, ורק לאחר רדת הערב ("בוא השמש") הוא טהור לחלוטין, רשאי להיכנס למקדש ולאכול בקודש. כלל זה הוא המניע העיקרי של מחלוקת הצדוקים והפרושים, ועליה עמדנו בראשית פרק ג (מ"א ואילך). גם הכוהנים אכלו תרומה רק בערב ולאחר טבילתם, אף אם לא נטמאו<sup class="footnote-marker">8</sup><i class="footnote">לא ברור כיצד נהגו הכוהנים בבוקר; האם סמכו על טבילת הערב הקודם, או שטבלו תמיד בבוקר בשל טומאת בעל קרי?</i>, כפי שראינו בפירושנו לברכות פ"א מ"א.
<b>לאחר ביאתו</b> – במים ולפני הערב, הוא<b> מטמא את הקודש ופוסל את התרומה</b> – אינו מטמא תרומה,<b> ומותר בחולים ובמעשר דברי רבי מאיר</b> – שלוש המילים "ומותר בחולים (בחולין) ובמעשר" מצויות בעדי הנוסח הטובים וחסרות בדפוס נפולי ובדפוסים שבאו אחריו, ואין בכך שינוי מהותי. "חולין" מכוון לאוכל על טהרת חולין, ו"מעשר" הוא בדרך כלל מעשר שני. ברם כפי שראינו במבוא למסכת מעשרות, היו שסברו שגם מעשר ראשון יש לאכול בטהרה קלה, ואפשר שמשנתנו משקפת גישה זו. כפי שנראה להלן (בסוף משנה ה) כך הבין הירושלמי את המשנה, ושני התלמודים צמצמו את חובת הטהרה לנטילת ידיים בלבד, אלא שפירוש זה אינו משתמע מהמשנה. ואכן כפשוטה היא מחייבת "ביאת מים", כלומר טבילה מלאה, אבל מעשר שני דינו כתרומה, אף שחובת הטבילה בו חמורה פחות, כדברי המשנה: "אם הקל בתרומה חמורה לא נקל במעשר שני הקל?" (מעשר שני פ"ב מ"ב). הירושלמי על אתר מסביר שחובת הטבילה במעשר שני היא מדברי סופרים, וזו משמעות ההקלה; אבל לפי משנתנו ברור שנטילת ידיים ל"מעשר" היא לעתים מ"דברי תורה", שהרי היא מנויה במשנתנו המחייבת טבילה מדברי תורה. זו סיבה נוספת לפרש את משנתנו כדעת הסוברים שמעשר ראשון מחייב אכילה בטהרה.
<b>וחכמים אומרים פוסל בקודש –</b> כך בעדי הנוסח הטובים, כולל דפוס ראשון. בדפוס שלפנינו נוסף: ובתרומה. מבחינה הלכתית אם הוא פוסל בקודש ודאי שהוא פוסל בתרומה, <b>ומותר בחולין ובמעשר</b> – בניגוד לרישא כאן ההיתר נחוץ, כדי לומר עד היכן הוא פוסל, <b>ואם בא למקדש בין לפני ביאתו בין לאחר ביאתו –</b> לפני ביאת השמש,<b> חייב</b> – שהרי טבול יום אסור בביאת המקדש. הווא אומר, אסור לו להיכנס למקדש עד שיבוא הערב. ההלכות שבמשנתנו חוזרות בתוספתא ללא שינוי, בתוספת הלכה מקלה שאותה הבאנו לעיל (פ"י מ"ד), ותוספת הבהרה שהטמא מטמא מי חטאת במגע ובמשא: "כל הטעון ביאת מים בין מדברי תורה בין מדברי סופרים, קודם לביאתו במים מטמא את מי חטאת, ואת אפר חטאת, ואת המזה מי חטאת במגע ובמשא. רבי אלעזר אומר משום רבי טרפון, נוטל טמא מת כלים הטהורים לחטאת באיסל על כתפו ואינו חושש" (פי"א ה"ה, עמ' 639). התוספתא נועדה לקשר את ההלכה למשנתנו ולהסיבה לעניין חטאת. ברם אין צורך בחיבור זה, וכפי שאמרנו כל החטיבה הובאה בשל משנה ז העוסקת בחטאת. המסורת של רבי טרפון היא מההקלות הגדולות, ודנו בכך בקצרה לעיל פ"י מ"ד.
<b>דבר תורה ודברי סופרים</b> 
האבחנה בין דבר תורה לדברי סופרים מופיעה בהלכות רבות בדברי תנאים, כמו במשנתנו, ובדברי אמוראים. כפי שטענו במבוא הכללי לפירוש המשניות, בעקבות חוקרים שקדמו לנו, אבחנה זו אינה היסטורית. דבר תורה איננו מה שנאמר בתורה, או מה שמתפרש מן התורה, אלא הלכה שהיא ברורה וחזקה, והיא מעיקר הדין. בדברי אמוראים, ובעיקר בתלמוד הבבלי, הופך "דבר תורה" להגדרה כרונולוגית, מה שנכתב בתורה או נלמד ממנה. אבחנה זו יוצרת קביעות שיש בהן מהאבסורד, ולא נרחיב בכך. בירושלמי מצויים שני השימושים, למשל, המשנה (מעשר שני פ"ב מ"ב) מדברת על קולות שהקלו בתרומה, והירושלמי מגדיר את ההקלות "דברי סופרים", ואת החומרות "דבר תורה" (מעשר שני פ"ב ה"ב, נג ע"ג). כמו כן במשנת טהרות מובאת רשימת הלכות שהן מדברי סופרים (פ"ד מי"א), ובמקבילה במשנת מקוואות (פ"ב מ"ב) הן מוגדרות כ"טומאה קלה".
חז"ל מונים סדרת נפקותות הלכתיות בין דבר תורה ודבר סופרים. חלקן סותרות במידת מה אחת את רעותה.
א. בדברי סופרים החמירו בעונש, כדי שלא יבואו לזלזל בהם:
...אילו מדברי תורה, ואין דברי תורה צריכין חזוק, ואילו דברי סופרים, ודברי סופרים צריכין חזוק (תוס', תענית פ"ב ה"ו; יבמות פ"ב ה"ד, ועוד). ניסוח אחר של אותה מגמה הוא: "דברי תורה, יש בהן איסור ויש בהן היתר, יש בהן קולין יש בהן חומרין. אבל דברי סופרין כולן חמורין הן" (ירו', ברכות פ"א ה"ג, ג ע"ב, ומקבילות). כלל זה סותר במידת מה את הסעיף הבא, שהרי ההיתר בדברי תורה הוא בראש ובראשונה במקרים של ספק, ואכן גם במשנה ב לעיל שנינו שבספק תרומה מקלים ובחטאת אוסרים, אף ששניהם מדברי תורה באותה מידה.
ב. בדברי סופרים מקלים באופן כללי, וספקם פטור:<u></u>
שכל דבר שעיקרו מן התורה ושיעורו מדברי סופרים ספיקו טמא (תוס', מקוואות פ"ה ה"ד, עמ' 657). הכלל כלל, אבל גם בדברי תורה מקלים לעתים בספק, כאמור בסעיף הקודם. משנת טהרות (פ"ד מי"א) היא דוגמה לפסיקה זו, וכל ספק טומאה בדברי סופרים דינו טהור, וכן המשנה בטהרות פ"ד מ"ז.
ג. אין דנים דברי תורה מדברי סופרים:
...אמרו לו אין דנין דברי תורה מדברי סופרים, ולא דברי סופרים מדברי תורה, ולא דברי סופרים מדברי סופרים (משנה, ידים פ"ג מ"ב). כלל זה אינו החלטי, ואכן בתוספתא טבול יום קבל רבי יוסי: "ראה הלכה זו האיך נחלקו עליה אבות הראשונים, ודנו עליה דברי תורה מדברי סופרים ודברי סופרים מדברי סופרים" (פ"א ה"י, עמ' 685). כן משמע מסוגיה אחת בירושלמי שלמדו מדברי סופרים, מהקל, על דבר תורה, החמור (מעשר שני פ"ב ה"ב, נג ע"ג).
ד. בדברי סופרים הלכה כדברי המקל:
רבי יהושע בן קרחה אומר, דבר מדברי תורה הולכין אחר המחמיר, מדברי סופרים הולכין אחר המיקל (תוס', עדיות פ"א ה"ה, עמ' 455). אין צריך לומר שקשה לדעת עד כמה היה כלל זה משמעותי, משום שההגדרה של "דברי סופרים" אינה חד-משמעית, וגם דרכי קביעת ההלכה הקדומה בדרך כלל אינן ידועות לנו. ההלכה נקבעה, בדרך כלל, בתקופה מאוחרת יותר, ואיננו יודעים מה הייתה ה"הלכה" בימי התנאים ברוב המחלוקות.
ה. המקורות מתחבטים האם דנים דין זקן ממרא על חיוב שהוא מדברי סופרים (בבלי, סנהדרין פז ע"א). אבחנה זו היא מדברי התלמוד בלבד.
אין במקורות הגדרה מוסכמת לדברי סופרים, ואף על פי כן הם מוּעלים ונזכרים בסוגיות שונות. מתקבל הרושם שלאמוראים הייתה מעין רשימה של "דברי סופרים" אך היא לא שרדה, וכל שיש בידינו הוא כמה דוגמאות לדברי סופרים. מכיוון שלפי הגדרתנו דברי סופרים הם איסור קל, הרי שהאבחנה הייתה בעיקר אינטואיטיבית ולא מבוססת על שיקול דעת הגיוני מובנה.
מפרשים שונים ניסו להעניק למשנה פרשנות משפטית, כאילו מי שהוא טעון ביאת מים מן התורה הוא אב טומאה ומי שטעון ביאת מים מדברי סופרים הוא ולד טומאה<sup class="footnote-marker">9</sup><i class="footnote">ראו אלבק וקהתי על אתר; הפירוש בא בעקבות הבבלי, סוטה ל ע"א. אכן יש הבדל בין אב טומאה לוולד הטומאה לעניין ספק (ראו משנה, טהרות פ"ד מי"א), אף על פי ששתי ההלכות נלמדות ישירות מהכתוב – אבל הפירוש המשפטי במקרה זה מיותר. כפי שהצענו הוא נובע משאיפתו של הבבלי, ושל מפרשיו, לראות בנתיב המשפטי את חזות הכול. נתיב זה רחוק מלהתאים למשנת פרה, שכן מבחינה משפטית אין למילים "טהרה קלה" או "חובה קלה לטהרה" כל משמעות; אך מבחינה מעשית הייתה למונחים אלו משמעות רבה, כפי שראינו לגבי מעשר שני ובהלכות טהרה בכלל. </i>, ברם לפי הסברנו אין כאן הבדל הלכתי ברמת הטומאה, אלא במידת הוודאות שבדין.
כאמור, אין בידינו כלל משפטי להגדרה של טומאה מדברי סופרים, אך יש בידינו מקרים של טומאה מדברי סופרים, כגון טומאת ספרי קודש (משנה, ידים פ"ד מ"ג); טומאת כלי זכוכית (תוס', כלים בבא בתרא פ"ז ה"ז, עמ' 597); אחורי כלים המטמאים או נטמאים במשקין (תוס', טבול יום פ"א ה"ח-ה"י, עמ' 685); טומאת זב וזבה שמתו (שמטמאים גם בטומאת זב, ולא רק בטומאת מת – תוס', נידה פ"ט הי"ד, עמ' 651 ומקבילות); וכן הרשימה במשנת טהרות פ"ד מי"א.

Mishnah 5

<b>כל הטעון ביאת מים מדברי סופרים</b> – ולא מדברי תורה,<b> מטמא את הקודש ופוסל את התרומה ומותר בחולין ובמעשר דברי רבי מאיר</b> – ההלכות תסוכמנה בטבלה להלן והוסברו במשנה הקודמת, והן קלות בדרגה אחת מאיסורים החייבים טבילה מהתורה.<b> וחכמים אוסרין במעשר</b> – ולא נאמר מה הם סבורים לגבי חולין. [<b>ו</b> ]<b>לאחר ביאתו</b> – במים,<b> מותר בכולם ואם בא למקדש בין לפני ביאתו</b> – במים,<b> בין לאחר ביאתו</b> – אבל לפני הערב שמש,<b> פטור</b> – אסור לו לבוא למקדש לפני טבילה, אבל אם בא אינו נענש משמים. כל זאת בשוגג (אם לא ידע שנטמא).
בירושלמי ניתן הסבר חשוב להיגד ו"חכמים אוסרין במעשר": "דאמר רבי שמואל בשם רבי זעירה מהו וחכמים אוסרין במעשר נפסל גופו מלוכל במעשר" (ביכורים פ"ב ה"א, סד ע"ד). כלומר, האיש הטעון טבילת מים אסור לו לאכול מעשר, שהרי בדומה לחולין מעשר בדרך כלל אינו מחייב טהרה. ההיגד "אסור בחולין" משמעו שמי ששומר על אכילת חולין בטהרה מנוע מלאכול את הפרות הללו, אך ההלכה "אסור במעשר" היא רק לדעת מי שטוען שמעשר מחייב טהרה. סוגיית הירושלמי במשפט שציטטנו ובמשפט שלפניו מניחה שמשנתנו היא לשיטת רבי מאיר המחייב אכילת מעשר בטהרה קלה, ולא באכילת מעשר שני. לדעת הירושלמי כן צריך לפרש גם את משנת חגיגה, "נוטלין לידים לחולין ולמעשר ולתרומה" (פ"ב מ"ה)<sup class="footnote-marker">10</sup><i class="footnote">ראו פירושנו לחגיגה שם (פ"ב מ"ה). על אכילת מעשר בטהרה ראו במבוא למסכת מעשרות. </i>, משום שהוא מאבחן סתירה בין ברייתות: האחת אומרת שמעשר טעון רחיצה, וברייתא אחרת – שמעשר אינו טעון רחיצה. הירושלמי אינו מפרש שכאן מדובר במעשר שני וכאן במעשר ראשון, אלא שזו מחלוקת ברייתות אם חייבים לאכול מעשר בטהרה קלה. הירושלמי נדחק לפרש את הברייתות החולקות שכאן מדובר בנגיעה במעשר שאינה מצריכה טהרה וכאן באכילתו המצריכה טהרה, משום ששתי המסורות הסותרות מיוחסות לרבי מאיר התובע טהרה למעשר ראשון. הסבר הירושלמי קשה ודחוק, ועדיף לפרש שלפנינו שני תנאים אליבא דרבי מאיר. עם זאת אין ספק שאכן הייתה דעה שיש לאכול מעשר ראשון בטהרה, והרחבנו בכך במבוא למסכת מעשרות. מכל מקום, במשנתנו "מעשר" הוא מעשר ראשון שיש לאכלו בטהרה, טהרה קלה, ולא במעשר שני שדינו כתרומה. הבבלי פירש שכל הטהרה האמורה היא נטילת ידיים בלבד (חגיגה יח ע"ב), ואפשר שגם הירושלמי פירש כן, אבל סביר שבמשנתנו ובהיגד "המעשר טעון רחיצה"<sup class="footnote-marker">11</sup><i class="footnote">"רחיצה" בלשון תנאים ואמוראים היא לעתים טבילה, ראו פירושנו לברכות פ"ב מ"ו.</i> (ירו', ביכורים פ"ב ה"א, סד ע"ד; חגיגה פ"ב ה"ה, עח ע"ב) אכן מדובר בטבילה מלאה, והסבר זה של חובת נטילת ידיים מתאים למשנת חגיגה בלבד.
טעון ביאת מים, וטרם העריב היום
(בסוגריים הלכות השנויות במחלוקת נוסח)

Mishnah 6

עד עתה דובר בתרומה, בקודש ובטהרה פחותה יותר (מעשרות וחולין), מכאן ואילך המשניות עוסקות בדיני חטאת, ובהם מחמירים בכל המקרים.
<b>כל הטעון ביאת מים בין מדברי תורה בין מדברי סופרים מטמא את מי חטאת ואת אפר חטאת ומזה</b> – בדפוס: "ואת המזה",<b> מי חטאת במגע ובמשא</b> – בכל אלה מי החטאת נטמאים גם על ידי אדם או כלי שחייב טבילה מדברי סופרים, כגון מי שטבל לשם חטאת, או שהכלי שמוחזקים בו המים הוא כלי זכוכית שנטמא. יושם לב שלעיל, במשנה ד, הבאנו את דברי רבי טרפון שאפילו טמא מת אינו מטמא בנגיעה. לפי דרכנו, רבי טרפון מייצג את הדעה המקלה שמייחדת את תלמידי בית שמאי וממשיכי דרכם, ומשנתנו את רבי יהושע, המרכזי שבין ממשיכי דרכם של בית הלל. [<b>וב</b> ]<b>אזוב המוכשר</b> – אזוב המוכשר להזאה חלות עליו כל הלכות מי חטאת. אגב כך אנו שומעים שגם את האזוב יש להכין, ואין לוקחים ענף סתם. בפרק יב נרחיב בכך.<b> ובמים שאינן מקודשים –</b> שעדיין לא ניתן בהם אפר, <b>וכלי ריקם</b> [<b>ו</b> ]<b>הטהור לחטאת –</b> שעדיין לא ניתן בו אפר, כל אלה נטמאים<b> במגע ובמשא דברי רבי מאיר וחכמים אומרים במגע אבל לא במשא</b> – לא ברור אם דבריהם חלים על כל המשנה או רק על הסיפא, שמים שאינם מקודשים וכלי ריק נטמאים רק במגע. מכל מקום, במשנה לעיל (פ"י מ"ד) התירו לאדם העומד על תנור טמא לשאת מים שאינם מקודשים וכלי ריק. כלומר אלו אינם מטמאים במשא, כשיטת חכמים כאן.
המשנה מנוסחת כהלכה "תמימה", אבל טמונה בה הקלה גדולה. רק הטמא מטמא מי חטאת, ואילו הטהור לתרומה ולחולין אינו מטמא את מי החטאת. בדרך זו מהלכים עוד חכמים בני דור אושא: "אמר רבי מאיר במה דברים אמורים בזמן שתחבה בכוש או בקיסם, אבל נטל בידו נטמא וטמא את מי חטאת. רבי יוסי ורבי שמעון אומרים אין הטהור לתרומה מטמא את מי חטאת ואת אפר החטאת ואת המזה מי חטאת" (תוס', פי"א ה"ד, עמ' 639, ראו פירושנו למ"ג לעיל). רבות מהחומרות שנאמרו במשניות הקודמות בטלות. למשל, ההיגד "טהור לחטאת שנגע בתנור, בידו – טמא" (לעיל פ"י מ"ד) הוסבר בהנחה שהתנור או חפץ שאינו טהור לחטאת מטמא לחטאת; ואילו לפי רבי יוסי ורבי שמעון (ולפי המשנה וחכמיה) רק תנור טמא מטמא את נושא מי החטאת. הברייתא שלנו חולקת גם על משנה ו שם העוסקת בלגין של חטאת שנגע בלגין של קודש או בלגין של תרומה. לפי המשנה שם הוא נטמא (פ"י מ"ו), ולפי הברייתא שלנו כל כלי שנגע בלגין של תרומה אין כאן טומאה כלל. גם במשנה הקודמת שעסקה בדבלה טהורה לתרומה שנפלה וטימאה את מי החטאת, לפי רבי יוסי ורבי שמעון אין כאן טומאה כלל.
עמדתו של רבי מאיר במשנה היא מקלה, וחכמים מקלים ממנו, אך בתוספתא האחרונה שציטטנו הוא נמנה עם המחמירים; גם רבי יוסי המקל לחלוטין בברייתא מקל גם במשנה. הסתירה בין דברי רבי מאיר בברייתא ובתוספתא מלמדת על מסורות שונות, תרי תנאי אליבא דרבי מאיר; סתירות כאלה הן תופעה רגילה למדי בכל נושאי ההלכה.
שלוש המשניות הן מדור אושא. יש בהן בנייה מסודרת של ההלכה, כרגיל בספרות חכמים: טומאה מדברי תורה חמורה מטומאה מדברי סופרים, חטאת חמורה מקודש, קודש – מתרומה, וכן הלאה: כל החמור מחברו בדרגה – גם הלכתו חמורה יותר בדרגה אחת. משניות אלו מהוות ניגוד גמור למשניות דלעיל שבהן הדוברים הם חכמי דור יבנה, שם ההחמרות הרבות אינן סדורות במדרגות הלכתיות מובנות.

Mishnah 7

<b>כל אזוב שיש לו שם לוו</b> – בדפוסים ובכל עדי הנוסח: "לווי", והוא הוא,<b> פסול –</b> האזוב משמש בהלכה בשלושה מקרים: בהזאה על מצורע ועל בית נגוע (ויקרא יד ד, ו, מט ועוד); במעמד שרפת הפרה האדומה (במדבר יט ו) ובהזאה של מי הפרה (במדבר יט יח) – בשני המעמדות הראשונים משתמשים גם בעץ ארז, ובהזאת מי פרה לא נזכר עץ הארז. מעמד נוסף שבו נזכר האזוב הוא פסח מצרים, כשישראל היזו על המשקוף והמזוזות של בתיהם את דם קרבן הפסח באזוב. משנת נגעים (פי"ד מ"ו) מפרטת כיצד צריך עץ הארז להיראות, ברם משנת פרה לעיל (פ"ג מ"י) אינה מקדישה לנושא זה חשיבות, היא מציינת שצריך להביא "עץ ארז" ללא פירוט הלכתי. לעומת זאת גם משנת נגעים וגם משנתנו מפרטות כיצד צריך האזוב להיראות. גם משנת נגעים תובעת שהאזוב יהא אזוב סתם, ולא אזוב עם שם לוואי, אלא שבמשנת נגעים הכלל בא לסכם את הדוגמאות ולהסבירן, ובמשנתנו הכלל קודם ואחריו באות הדוגמאות. התופעה שהמשנה (או מקור תנאי אחר) מונה רשימת דוגמאות ומסכמת בכלל היא תדירה, למשל פסחים פ"ג מ"א; נדרים פ"ו מ"ט. לקבוצה זו שייכות כל משניות "זה הכלל" שבדרך כלל פותחות בדוגמאות ומסיימות בכלל<sup class="footnote-marker">12</sup><i class="footnote">משנה, ברכות פ"ו מ"ז; דמאי פ"ז מ"ז; שביעית פ"ז מ"ז; שקלים פ"א מ"ה; בבא בתרא פ"א מ"ו; מעשר שני פ"א מ"ז, ועוד.</i>, ודומה שזו הצורה הרווחת.
ברם, מצינו גם משניות הפותחות בכלל ואחריו מופיעים הפרטים. לאלו שייכות משניות "כלל אמרו", כגון שביעית פ"ז מ"א; פ"ז מ"ב; מעשרות פ"א מ"א, ועוד. צורה זו רווחת בהחלט, אם כי פחות מקודמתה.
העיקרון של העדר שם לוואי חוזר במשניות ובנושאים אחרים, וניתן לראות בו דרך לימוד של חכמים, כגון "הנודר מן היין, מותר ביין תפוחים. מן השמן, מותר בשמן שומשמין. מן הדבש, מותר בדבש תמרים. מן החומץ, מותר בחומץ סתוניות. מן הכרישין, מותר בקפלוטות. מן הירק, מותר בירקות השדה, מפני שהוא שם לווי" (משנה, נדרים פ"ו מ"ט), וכן בספרא (שמיני פרשה ח ה"א, נג ע"ב). נמצאנו למדים שמשנתנו מסוגננת בסגנון הרגיל בספרות חז"ל.
<b>אזוב זה כשר</b> – אזוב כזה שאין לו שם לוואי כשר. הסגנון חריג ומוכפל, וייתכן שהוא רומז להכרזה הכפולה של הכוהן הגדול במעמד שרפת הפרה: "אמר להן, עץ ארז זה? עץ ארז זה? אזוב זה? אזוב זה?" (לעיל פ"ג מ"י). האזוב צריך להיות אזוב סתם שאומרים עליו "אזוב זה", ללא שם לוואי. האזוב ללא שם לוואי הוא כנראה הזעתר<sup class="footnote-marker">13</sup><i class="footnote">פליקס, עולם הצומח, עמ' 178-177.</i>, כפי שגם יעלה מהמשך פירושנו. <b>איזובי</b> [<b>ו</b> ]<b>ן</b> –בחלק מעדי הנוסח חולקה המילה לשתי תיבות: איזוב (אזוב) יון, כלומר אזוב הבא מיוון. אין מדובר באזוב מיובא אלא בשם לוואי שנקבע משום שהאזוב רגיל ביוון; בעיית נוסח זו קיימת גם במשנת נגעים. אזוב יוון (Lavendula) משמש כתרופה נגד תולעים במעיים<sup class="footnote-marker">14</sup><i class="footnote">ראו לאו, פלורה, כרך ב, עמ' 74-73; וראו בבלי, שבת קט ע"א.</i>.<b>אזוב כחלת</b> – גם הוא פסול. כוחלת היא עיר קדומה שהוצעו לה זיהויים מספר<sup class="footnote-marker">15</sup><i class="footnote">זיסו, כוחלית.</i>. <b>אזוב רומי אזוב מדברי פסול</b> – להערכתנו מדובר באזוב הגדל בארץ, והוא נקרא "רומי" על שם מוצאו. האזוב המדברי גדל במדבר, או בתנאי יובש (42).
שלתרומה טמאה פסול – האזוב משמש גם למאכל, או נכון יותר לתבלין, עד היום. המשנה מונה את האזוב, יחד עם הסיאה והקרנית, כמאכלים, היינו כצמח המצטרף לעתים לאוכל (עוקצין פ"ב מ"ב; תוס', פ"ב ה"ג, עמ' 687). לפי התוספתא החלק העליון משמש לאוכל, והתחתון אינו אוכל משום שהוא עצי מדי, והגבול הוא "עד החלל"<sup class="footnote-marker">16</sup><i class="footnote">בכתב יד וינה המילה מחוקה וניתן לקרוא רק שתי אותיות, ח[]ל. ראו ליברמן, תוספת ראשונים כ"ב, עמ' 176.</i>. שיעור זה נאמר גם לעניין בשר, והכוונה היא עד שהגזע עבה דיו ויש בו חלל. במשנת מעשרות (פ"ג מ"ט) נקבע שהם חייבים במעשרות אם הם נשמרים כאוכל, ומשמע שיש אזוב הגדל אך לא כגידול תרבות ואינו משמש למאכל, ולכן פטור ממעשרות. מכיוון שלעתים האזוב משמש למאכל הרי שהוא חייב גם בתרומה; ואם התרומה נטמאה, היא אמנם מותרת בהנאה אבל אינה ראויה לשמש למי חטאת, שהרי אם הוא טמא לתרומה ודאי שטמא לחטאת. [<b>ו</b> ]<b>של טהורה לא יזה</b> – משום שאין זה שימוש ראוי לתרומה. את התרומה יש לאכול בצורה רגילה ומכובדת ולא להשתמש בה למטרה אחרת. <b>אם היזה –</b> בדיעבד, <b>כשר</b> – שהרי אין כאן פסול מבחינת החטאת. התוספתא מרחיבה לעבר שאלות הלכתיות נוספות: אזוב של אשרה, ושל עיר נידחת וכו' (פי"א, ה"ו, עמ' 639). כל אלו הן שאלות הלכתיות, ומסכת נגעים אינה דנה בהן כלל. ההבדל בין משנתנו למשנת נגעים הוא אפוא שמשנת פרה משולבת יותר בהלכה של חז"ל, ואילו משנת נגעים מנותקת ממנה ואינה מעלה שאלות הלכתיות. על משמעותה מרחיקת הלכת של קביעה זו עמדנו במבוא למסכת נגעים.
<b>אין מזין לא ביונקות</b> – בסוף המשנה מפורש: "<b>אלו הן היונקות? גבעולין שלא גמלו</b> ", ובתוספתא: "אלו הן היונקות? גבעולין שלא גמרו" (פי"א ה"ז, עמ' 640). האזוב הוא שיח, צמח נמוך, שגזעו מעובה ומעוצה מעט, וממנו מתפתחים ענפי משנה, קלחים בלשון חכמים (ראו להלן). מהקלחים יוצאים עלים, ובראש הקלח תפרחת ובה הזרעים. בלשון חכמים המובן של השם "גבעול" איננו קנה ארוך, אלא התפרחת שבראש הצמח. כדוגמה נביא את דברי רבי חייא שזרעי הפשתן הנזכרים במשנת בבא מציעא (פ"ג מ"ז) מתרבים בגבעולים: "זרע פשתן – בגבעולין שנו. תניא נמי הכי: לכוסמין ולזרע פשתן בגבעולין" (בבלי, בבא מציעא מ ע"א). אם כן, המשנה מדברת על הזרע כשהוא עדיין בגבעול, וזרעי הפשתן מצויים בתפרחת הצמח. כמו כן: " 'ובבקר זרעך תפריחי' רבי חמא בר חנינא ורבי ישמעאל ב"ר נחמן. רבי חמא בר חנינא אמר: משל לאחד שהיתה לו ערוגת ירק מלאה, השכים בבקר ומצאה שהוריקה. רבי ישמעאל ב"ר נחמן אמר: לאחד שהיתה לו ערוגה מלאה פשתן, השכים בבקר ומצאה גבעולין" (ויקרא רבה, יח ג, עמ' תח-תט). לדעת אמורא אחד פריחה יפה מסמלת ערוגת ירק המוריקה לפתע, כלומר שהנביטה והגבעולים הירוקים מציצים מהקרקע; ולדעת האמורא השני, פריחה אידֵאלית היא התפתחות תפרחת הפשתן שבה נמצאים זרעי הצמח – ותפרחת זו מכונה "גבעול". כמו כן: " 'ביום נטעך תשגשגי'... וחד אמר, למי שהיה לו שדה של פשתן, בא למכרה ומצאה גבעול" (דברים רבה, דברים י, עמ' 8). השגשוג מבטא שדה פשתן מתפתח שיש בו גבעולים, היינו תפרחת הזרעים. מקור אחרון זה אינו מסייע להבנת המונח "גבעול", אך הוא משתלב יפה במקורות האחרים.
יונקות הן, אפוא, ראשי הצמח שלא התפתחו עדיין, ובלשון המשנה להלן "שלא גמלו".
<b>ולא בתמרות</b> – בתוספתא נחלקו תנאים בהגדרה של "תמרות": "תמרות שלא הניצו כל עקר, דברי רבי מאיר. וחכמים אומרים, תמרות גבעולין שלא גמרו, ויונקות שלא הניצו כל עקר" (פי"א ה"ז, עמ' 640). תמרות הן, אפוא, תפרחת האזוב שטרם התפתחה כלל. התוספתא ממשיכה וקובעת: "לא נחלקו על הלכה, אלא על הלשון, שרבי אליעזר אומר שורפין עליהן את התרומה ואין חייבין עליהן על טומאת מקדש" (שם ה"ח<sup class="footnote-marker">17</sup><i class="footnote">ההלכה על שרפת תרומה אינה ברורה דיה; לדעתנו שורפים תרומה שנטמאה בספק טומאה, וראו הדיון בפירושנו לטהרות פ"ד מ"ה. </i>). אם כן אין כאן מחלוקת על ההלכה, אלא על המינוח של שלבי התפתחות הצמח. כבר עמדנו לעיל על מצב זה שכל חכם שנה את משנתו במקומו וממילא ניסח את דבריו באופן שונה, גם אם לא תמיד הייתה זו מחלוקת הלכתית. שלבי העריכה של ספרות חז"ל העלימו הבדלי ניסוח אלו, והעורכים, לדורותיהם, עמלו לאחד את הניסוח ההלכתי. במקרה זה שימרה המסורת את הבדלי הניסוח. עמדנו על תופעה זו גם לעיל פ"ב מ"ה.
עוד למדנו מהתוספתא שמשנתנו אינה כרבי אליעזר, ככתוב במשנה להלן במפורש. שכן המשנה קובעת: <b>אין</b> – שכן, <b>אין חייבין על היונקות –</b> בלבד, <b>על ביאת המקדש רבי אליעזר אומר</b> – פוטר, <b>אף על התמרות –</b> אין חייבים. בעדי נוסח אחדים נוסף: "<b>לא</b> ", והם גורסים "<b>אף לא על התמרות</b> " – ושני הניסוחים חד הם.
<b>ואלו הן היונקות גבעולין שלא גמלו</b> – היונקות והגבעולים והתמרות הוסברו לעיל.
כאמור לעיל, בתוספתא רבי מאיר חולק וסובר שאם היזה בתמרות ונכנס למקדש חייב. גם כל הדיון ההלכתי הזה איננו בנגעים.

Mishnah 8

<b>אזוב שהיזה בו כשר לטהר בו את המצורע</b> – מותר להזות באזוב אחד כדי להיטהר מטומאות שונות. טובלים את האזוב במי חטאת ומזים ממנו על כלים מספר (להלן פי"ב מ"ב) עד שהוא מתייבש ואין בו מים, ומותר אף להשתמש באזוב פעמים מספר (שם שם). המשנה מציינת שמותר לטהר באזוב זה גם מצורע, שהרי טהרת מצורע נעשית בעץ ארז ואזוב, ומותר לקחת אזוב "משומש" למטרה זו; ואפשר שאף הידרו בדבר כדי להיטהר באזוב שנתפס כמקודש.<b> לקטו לעצים</b> – הכוהן ליקט את האזוב למטרת חולין. כאמור האזוב משמש לאכילה ולתיבול, ומשמש גם לעצים להכנת "מוגמר" (קטורת המוגשת בסוף הארוחה) או להסקה רגילה ולהפצת ריח טוב בבית. שימוש באזוב למטרות נוספות על אכילה נרמז גם במקורות נוספים, כגון "רבי לעזר אומר חבילי אזוב והסיאה והקורנית<sup class="footnote-marker">18</sup><i class="footnote">שלושה צמחי תבלין אלו הם קבוצה ספרותית המופיעה יחדיו בהלכות רבות.</i> שהכניסן לעצים, אין מסיקין בהן. למאכל בהמה, מסיקין בהן" (תוס', שביעית פ"ה הט"ו). אם כן, ארבעה שימושים לאזוב: למאכל אדם, למאכל בהמה, לעצים ולהסקה. השימוש "לעצים" מוקשה מעט, שהרי אין כאן עץ ממש, אבל ייתכן שהכוונה לשימוש בעלי האזוב למילוי כרים ומצעים. כן שנינו: "חבילי אזוב הסואה והקורנית שהכניסן לאכילה, כגרוגרת. לבהמה, כמלא פי הגדי. לעצים, כשיעור עצים. להזאה, כשיעור הזאה" (תוס', שבת פ"ח הל"א). כאן לא נזכר "להסקה", וכנראה "לעצים" משמעו להסקה; ברם נזכר כאן השימוש באזוב להזאה.
[<b>ו</b> ]<b>נפלו עליו משקין מנגבו והוא כשר</b> – האזוב שנועד לעצים אינו אוכל ולכן אין הוא מקבל טומאה, עד שיהיה כלי. מצבו דומה לכלי בכבשן שטרם נצרף, ניגובו בא רק כדי למנוע עירוב נוזלים שאינם מוקדשים במי החטאת, שהרי הוא נשמר בטהרה ולא נטמא. היחס אל האזוב הוא כאל כלי רגיל, ואין עליו הלכות חומרה מעין אלו שראינו לעיל. <b>לקטו לאכלין ונפלו עליו משקין אפ על פי שניגבו פסול</b> – הרטבת אוכל היא גמר מלאכה, והוא מוכשר לקבל טומאה. אזוב זה לא נלקט לטהרת חטאת, ולכן אין הוא טהור לחטאת. <b>לקטו לחטאת כנילקט לאוכלין</b> – אם מלכתחילה נועד האזוב לחטאת יש לשמרו בטהרת חטאת, אם נשפכו עליו משקים הריהו טמא, שהרי המשקים אינם שמורים לחטאת,<b> דברי רבי מאיר</b> – כך נראה לנו לפסק, וראו להלן,<b> ורבי יהודה רבי יוסה ורבי שמעון אומרים כ</b> [<b>ש</b> ]<b>נלקט לעצים</b> – בדפוסים ועדי נוסח אחרים: "<b>כנלקט</b> לעצים" – ואם נשפכו עליו המים מנגב את המים והאזוב כשר לחטאת.
העמדה הראשונה דורשת אזוב שיישמר בטהרת חטאת, ואילו העמדה השנייה מסתפקת בטהרה רגילה. למעשה זו אותה מחלוקת עקרונית בדיני פרה אדומה שבה שני החולקים המרכזיים הם רבי אליעזר ורבי יהושע – רבי יהודה ורבי שמעון מתלווים לעמדות רבי אליעזר. רבי שמעון, ולעתים גם רבי יוסי, מתנגדים להחמרות הרבות שביחס למי חטאת; ברם רבי עקיבא הוא בדרך כלל ממשיכו המובהק של רבי יהושע, לפיכך העדפנו לפסק את הרשימה כך שרק רבי מאיר, ממשיכו המובהק של רבי עקיבא, מחמיר; על כן פיסקנו "דברי רבי מאיר – ורבי יהודה רבי יוסה ורבי שמעון אומרים" וכו'. ניתן היה גם לפסק כך שרבי מאיר ורבי יהודה ניצבים כאחד מול שני חבריהם, או שרק רבי שמעון חולק על שלושת חבריו, כך: "דברי רבי מאיר, ורבי יהודה רבי יוסה – ורבי שמעון אומר<sup class="footnote-marker">19</sup><i class="footnote">ברוב עדי הנוסח אומ', ואנו פתחנו את הקיצור לאומרים, אבל אפשר שהכוונה ל-אומר.</i>". בתוספתא ההלכה חוזרת, ואין בה חידוש (פי"א ה"ח).

Mishnah 9

<b>מצות אזוב</b> – זו הכותרת של המשנה,<b> שלשה קגלחים</b> – בדפוס: "קלחים", וברור שהאות ג נשתרבבה בטעות. "קלחים" הוא השם של ענפי הזעתר,<b> ובהן שלשה גבעולין</b> – לכל ענף תפרחות מספר, למזער נדרשות שלוש תפרחות בשלושת הענפים, <b>רבי יהודה אומר של שלושה שלושה</b> – מספר התפרחות המינימלי הוא תשע תפרחות. פירשנו שיש מחלוקת בין התנאים, אם כי אפשר שאלו ניסוחים שונים לאותו מצב. <b>אזוב שיש בו שלשה קלחים מפסגו</b> – "לפסג" משמעו לחתוך את הענפים, כלומר לנתק את הקלחים זה מזה. אנו לומדים זאת מלשון משנת שביעית המונה מלאכות האסורות/המותרות באילן ערב שביעית: "מקרסמין, מזרדין, מפסלין עד ראש השנה" (פ"ב מ"ג). "מקרסמין" משמעו מסלקים את הייחורים שצמחו ועלו משורשי האילן, וכפירושו של הראב"ד: "תלישת ענפים יתירים שעולים בשרשי האילן והן דומות לעשבים ומכחישין אותו" (בפירושו לספרא, בהר פרשה א, קה ע"ג). "מזרדין" פירושו מגזמים את ענפי האילן הדקים, וכלשונו של הראב"ד: "תלישת ענפין יתירין... העולין בשוכתו של אילן או תחת הענפים עצמן להקל מהן" (שם). מעין דברים אלו אף בערוך: "לפי שיש לאילן ענפין לחין יותר מדאי חותך מקצת ומניח מקצת וזהו זירוד"<sup class="footnote-marker">20</sup><i class="footnote">ערוך השלם, ערך "זרד", כרך ג, עמ' 319.</i>, וכן פירשו חכמים ראשונים אחרים, רבי יצחק בן מלכי צדק, הר"ש משאנץ ועוד. המלאכה השלישית באילן האסורה בשביעית היא "מפסלין". הנוסח "מפסלין" כתוב במשנתנו בכל הנוסחאות, וכן מעיד בעל מלאכת שלמה: "הכי גרסינן בכל הספרים". כן הוא בספרא (ראש פרשת בהר, קה ע"א), ובמדרש התנאים: "ומנין שאין מקרסמין ואין מזרדין ואין מפסלין ואין מצדדין..." (מכילתא דרבי שמעון בר יוחאי, משפטים כג יא, עמ' 217. שם מדובר בשביעית עצמה). ברייתא זו מובאת בבבלי (מועד קטן ג ע"א), ושם: "<b>מפסגין</b> ". אם כן, מפסגין היינו מפסלין. נראה, שפירוש "מפסלין" הוא כריתת חלק מענפיו הגדולים של העץ לשם עיצוב צורתו<sup class="footnote-marker">21</sup><i class="footnote">וכפירוש השני של הערוך, ערך "זבל", כרך ג, עמ' 265. כן פירש הראב"ד כפי שהובא בתוספות הרא"ש למועד קטן (מהדורת וילמן, עמ' קעט). ראו עוד באונומסטיקון לאווסביוס, עמ' 18, מס' 43, המתרגם את "אשדות הפסגה" כמקום שפיסלו אותו. הר"ש פירש: "נוטלין את הפסולת", וניכר שאין זו מסורת חקלאית אלא פרשנות מילולית חריפה. </i>, וכפי ששנינו: "גידעו ופסלו לשם עבודה זרה" (משנה, עבודה זרה פ"ג מ"ז). כן נזכר הפועל "מפסל" לגבי חציצת טומאה: "מטפחת של זפתין ושל יוצרין ושל מפסלי אילנות אין חוצצין" (משנה, מקואות פ"ט מ"ז). מפסלי אילנות הם אנשים שזה מקצועם, בעלי אומנות כזפתים, ויוצרים הם האומנים המייצרים כלי חרס. הרא"ש (שם במועד קטן) מפרש: "שהפסול נעשה בכלי בפסל ובקרדום והפיסוג ביד". "וכשם שמצוה על בהמת עצמו כך מצוה על בהמת חבירו. חבירו שטעה תופסו בידו ומפסגו בשדות וכרמים עד שמגיע לעיר או לדרך" (תוס', בבא מציעא פ"ב הכ"ח ומקבילות רבות). הולך רגל שטעה צריך לחצות בדרכו שדות וכרמים, ומותר לו לשבור בדרכו ענפים.
<b>ואוגדו</b> – את הקלחים הנפרדים הוא אוגד. האגד מזכיר את מצוות לולב, אך אין במקורות קישור בין השניים.<b> פיסגו ולא אגדו אגדו ולא פיסגו לא פיסגו ולא אגדו כשר</b> – עניין החיתוך והאגד אינם חלק מחייב במעמד. מבנה המשנה ריבועי כאשר צלע אחת חסרה (שכן המקרה של "לא פסגו ולא אגדו" ברור מעצמו).<b> רבי יוסה אומר מצות אזוב שלושה גבעולין</b> – בדפוס: "שלשה קלחים ובהם שלשה גבעולין", אך נוסח כתב יד קופמן מצוי גם בכל כתבי היד הטובים: לאו, פרמא, דפוס ראשון, כתב יד מינכן ועוד. נוסח דפוס וילנה בא להשוות את דברי רבי יוסי לדברי חכמים, אך כתבי היד מעידים שרבי יוסי חולק עליהם: לדעתו מספר הקלחים אינו משנה, אלא רק מספר הגבעולים.<b> ושיריו שנים</b> – כאשר מזים באזוב נושרים לעתים עלי התפרחת (הגבעולים), אך האזוב כשר עד שיהיו בו שני עלים.<b> וגרדומו כל שהוא</b> – המילה "גרדום" כמעט יחידאית, ונזכרת גם בהקשר של ציצית: "גרדומי אזוב כשרין וגרדומי ציצית<sup class="footnote-marker">22</sup><i class="footnote">בכתב יד ערפורט: "ניצית".</i> כשרין" (תוס', פי"ב ה"ב, עמ' 640; בבלי, מנחות לה ע"ב; לח ע"ב). לפי ההקשר מובנו ענף; כלומר אורך הענף אינו משנה, לפחות לא בהמשך העבודה עם האזוב: שיירי האזוב כשרים בכל שהוא. אבל הבבלי סובר שאורכו המינימלי של הענף הוא אצבע צרדה, ומותר להשתמש בענפים למטרות חולין (מנחות לה ע"ב).
רבי יוסי דן בנושא שחכמים אינם עוסקים בו, והוא ההבדל בין תחילת ההזאה להמשכה. אין ספק שכך יש להבין את דבריו על "שיריו" של האזוב. לא ידועה לנו עמדתו על אורך הגבעולים בתחילת ההזאה, ולא ידועים לנו דברי חכמים על מספר הגבעולים בהמשך. ברם בתוספתא שנינו: "1. איזוב אימתי כשר להזות בו? משישיר את ניצו<sup class="footnote-marker">23</sup><i class="footnote">"ניצו" היינו ניצת האזוב, כלומר עליו הרכים והקטנים. רק משישיר האזוב את הניצה ויגדלו עלים של ממש מותר להזות בו מי חטאת. והנה, בשביעית פ"ד מ"י נאמר שזיתים חייבים במעשר "משינצו שליש"; כאן אין להבין ש"ינצו" הוא הוצאת הניצן, שהרי זהו שלב מוקדם ביותר, לפני שרואים צורת פרי. ברם, כפי שראינו במשנה הקודמת בשביעית שם, אם הכניסו שליש מותר למסוק את הזיתים; יש להניח, אפוא, שגם כאן הכוונה לכשיביאו שליש, ומשמעות הביטוי כמו במשנה ט לעיל. כל הנוסחאות שם שבידינו גורסות "יניצו", בכתיבים שונים במקצת, וברור שמשמעות הביטוי הבאת שליש היבול; אבל בתוספתא שהבאנו פירושו הבאת העלה.</i>. הזה בו עד שלא ישיר את ניצו, רבי פוסל ורבי אלעזר ברבי שמעון מכשיר. 2. ומודה רבי יוסי באזוב שתחלתו שנים ושיריו אחד שהוא פסול" (פי"ב ה"א, עמ' 640). התוספתא מוסיפה (או משמרת) את עמדתו של רבי יוסי לגבי האזוב בתחילת העבודה בניסוח עמום, וניכר שהיא נוסחה כהשלמה למשנה. התוספתא מודה שלכתחילה צריכים להיות באזוב שלושה ענפים ("שנים פסול"), ויוצאים ידי חובה גם בשני שיריים לפחות. ניסוח זה אינו הלכתי מדוקדק, שכן לא נאמר בו בפשטות מה דרישות המינימום והמקסימום.
הבבלי לא הכיר את התוספתא ומנסה גם הוא להפיק מניסוח המשנה את מרב ההלכות: "קא סלקא דעתין: מדשיריו שנים, תחילתו נמי שנים? והאי דקתני שלשה? למצוה. ומדרבי יוסי שלשה למצוה, לרבנן שלשה לעכב? והתניא, רבי יוסי אומר: אזוב תחילתו שנים ושיריו אחד – פסול, ואינו כשר עד שיהא תחילתו שלשה ושיריו שנים! – איפוך, לרבי יוסי שלשה לעכב, לרבנן שלשה למצוה. והתניא: אזוב תחילתו שנים ושיריו אחד – כשר, ואינו פסול עד שיהא תחלתו ושיריו אחד" (סוכה יג ע"ב). בשלב ראשון ניסתה הגמרא להסיק שבתחילת ההזאה די בשני גבעולים (או קלחים), ושלושה נדרשים רק להידור מצווה – אבל רבנן מחייבים לכתחילה שלושה (קלחים או גבעולים). דיון זה נובע מכך שרבי יוסי אמר במפורש <b>שבתחילה</b> נדרשים שלושה גבעולים, ולא הזכיר את מספר הקלחים<sup class="footnote-marker">24</sup><i class="footnote">ובכך נדחה נוסח הדפוס. </i>. עמדה זו נסתרת על ידי הברייתא, שאיננו מכירים ממקור אחר, שאזוב תחילתו שניים וסופו אחד, והבבלי הבין שמדובר בקלחים (ולא בגבעולים, כדי שדבריו בברייתא לא יסתרו את דבריו במשנה). מכאן מציע הבבלי הצעות שרחוקות מנוסח הטקסט.
שאלת הבבלי עלתה משום שבדרך כלל המשניות מנוסחות כך שכל תנא מתייחס לכל הפרמטרים של חברו וחולק עליו בפרמטר אחד או יותר. אבל משנתנו אינה ערוכה כך, היא משקפת מצב ראשוני יותר שבו כל תנא דיבר על נושא אחר. רבי יוסי לא דיבר כלל על קלחים (אולי בברייתא נשארה עמדתו בנושא), ומשנתנו משקפת מצב שבו השפה ההלכתית טרם הייתה מוסכמת (הרחבנו על כך במבוא) – על כן איננו יודעים מה צריך היה להיות אורך האזוב בתחילה.
הירושלמי אומר שאורכו היה טפח כמו לולב, "לולב טפח מלבד שיזרה, אזוב טפח חוץ מגבעולין" (סוכה פ"ג ה"א, נג ע"ג)<sup class="footnote-marker">25</sup><i class="footnote">במנחות לח ע"ב נקבע שאורך הגרדומים הוא "כדי לענבן", כדי לקשור אותם יחדיו בעניבה. אולם נראה שהסוגיה מדברת שם על גרדומי הציצית, כלומר על החוט שנשאר לפני הקשרים השונים. </i>. אם קבלה היא נקבל, אך אין לכך עדות תנאית, ובפירוש המשנה הבאה אף נטיל בכך ספק. העדרו של דיון כזה מפתיע ומלמד עד כמה היה העיסוק בהלכות הזאת חטאת בלתי מפותח יחסית למערכות הלכתיות אחרות של תורה שבעל פה, כגון לולב או שבת. במבוא הרחבנו את משמעותה של הערה זו.
מהמשנה וממשנה ב בפי"ב אנו מבינים את סדר מעמד ההזאה. המזה (הכוהן) מכין את מי החטאת ואת האזוב, מטביל את האזוב ומזה פעמים רבות, כל עוד האזוב מזה מים. לאחר מכן מטביל שנית את האזוב וממשיך להזות עד שהמים כלים, או עד שהאזוב מתכלה. איננו יודעים אם מותר להטביל אזוב אחר באותם המים.
המשנה אינה מסבירה למה דווקא שלושה קלחים. נראה לנו שהסיבה לכך במקרה זה היא פרשנות המקרא שלפיה אגודה (הנזכרת בתורה) היא שלושה. כך הדרשן רואה לפניו אגודת לולב הכוללת שלושה מינים (בבלי, מנחות כז ע"א). כמו כן: "וכמה אגודה של שטרות, שלשה קשורין זה בזה" (משנה, בבא מציעא פ"א מ"ח; תוס', פ"א הי"ד, ועוד). במשנתנו אין הסבר להלכה, אך במדרשים המאוחרים הבינו אל נכון: "ולקחתם אגודת אזוב. מכאן אתה דן לכל הלקיחות שבתורה. הואיל ונאמרו כל הלקיחות שבתורה סתם, ופרט לך הכתוב באחד מהן שהיא באגודה. מכאן לכולן שאינן אלא אגודה. ואם יש בו שלשה קלחין ושלשה גבעולין זו היא אגודה" (שכל טוב [בובר], שמות יב כב<sup class="footnote-marker">26</sup><i class="footnote">הדרשה היא פירוש למכילתא דרבי ישמעאל, מסכתא דפסחא בא, יא, עמ' 37; בבלי, סוכה יא ע"ב. במקורות אלו לא מודגש שאגודה היא שלושה בדווקא. עם זאת, מצוות אזוב היא בשלושה קלחים.</i>). סתם אגודה היא, אפוא, שלושה. כמו כן: " 'והיה בהניח ה' אלהיך לך מכל אויביך'. שלא תאגוד עליך אגודה. מיכן אמרו שלש מצות נצטוו ישראל בכניסתן לארץ" (פסיקתא זוטרתי, דברים תצא, מה ע"א). הכלל שסתם אגודה היא שלושה הוא הבסיס למשנת אבות פ"ג מ"ו הדנה בלומדי תורה (לפי כ"י קופמן): "מנין אפילו חמשה שנאמר 'בקרב אלהים ישפט' מנין אפילו שלשה שנאמר 'ואגודתו על ארץ יסדה' ". אגודתו הם שלושה, וחמישה הם חבר שיפוטי או אפילו בית דין, כדעת רבי בתוס' סנהדרין פ"א ה"א. בדפוס, בדפוס הרמב"ם ובכמה נוסחאות גניזה טובות פחות הוחלפו הפסוקים: "ואגֻדתו על ארץ יסדה" (עמוס ט ו) נאמר על חמישה העוסקים בתורה, והפסוק "בקרב אלֹהים ישפֹט" (תהילים פב א) הופנה לשלושה. זה תיקון של מעתיקים שהיו קצת תלמידי חכמים והתקשו במשנה. הרי בית דין, "אלוהים", הוא של שלושה, לכן העבירו את הפסוק "בקרב אלהים ישפוט" לשלושה שעוסקים בתורה וציטטו את הפסוק שבמקורו נאמר על שלושה על קבוצה של חמישה (אף על פי שבמקורו הוא מובן רק אם הפסוק נסוב על שלושה). בפירושנו למסכת אבות הרחבנו בכך.

Chapter 12



Mishnah 1

<b>האיזוב הקצר</b> – ואינו ארוך מספיק להטבילו בכלי של מי החטאת. התנא רואה לפניו בקבוקון צר ("צלוחית" או "לגין") שפיו צר ואי אפשר להכניס את היד לתוך הכלי, <b>מספקו בחוט</b> – קושר חוט לענפי האזוב,<b> ובכוש</b> – או בכוש, הוא מוט עץ שטווים עליו חוט צמר או פשתן, ובראשו צינורה של מתכת. הוא נזכר גם במסכת כלים: "כוש שבלע את הצינורא" (פ"ט מ"ו) (איור 43),<b> וטובל ומעלה ואוחז באיזוב ומזה</b> – וברור שההזאה נעשית באזוב עצמו, וממילא הוא צריך להיות ארוך דיו כדי אחיזה והזאה. לעיל עסקנו במידת האזוב; ממשנתנו נראה שטפח הוא שיעור קטן מכדי לאפשר אחיזה של ממש. <b>רבי יהודה ורבי שמעון אומרים כשם שהזייה באיזוב כך טבילה באיזוב</b> – האזוב צריך להיות ארוך מספיק כדי טבילה, או שישמור את מי החטאת בכלי שפיו רחב. רבי יהודה הוא הטוען, באופן שיטתי, שדין חטאת כדין כל הטהרות (ראו במבוא). עמדה זו מביאה הפעם להחמרה.

Mishnah 2

<b>היזה ספק מן החוט ספק מן הכוש ספק מן הגבעול</b> – המשנה כתובה לדעת חכמים במשנה הקודמת. את האזוב הטבילו בחוט, ועתה העוסקים בטהרה מסופקים אם המים ניתזו מהאזוב, מהחוט או מהגבעול,<b> הזייתו פסולה</b> – כל ספק בחטאת, הזאתו פסולה. כן מובא בספרי זוטא (יט יח, עמ' 314).<b> היזה על שני כלים ספק על שניהם היזה ספק מחברו מצה עליו</b> – הספק הוא אם מי החטאת על הכלי השני הותזו מהאזוב, או שמא ניתזו מהכלי הראשון. מותר להזות בבת אחת על כלים מספר, אך בתנאי שברור שהמים הותזו מהאזוב עצמו. <b>הזייתו פסולה</b> – היות שקיים, וכל ספק בחטאת פסול. משמעות הדבר היא שיש להטביל את הכלי מחדש ולהזות עליו מחדש, שהרי מי חטאת בכמות מזערית מטמאים את הכלים שנגעו בהם (כלים פ"א מ"א). יש להניח שלמעשה העדיפו חכמים להזות על כל כלי לחוד, וההלכה מבקשת להרתיע מהזאה משותפת, אם כי הדבר מותר. ספק אם זו גם עמדתו של רבי יהודה (ההולך בשיטת רבו, רבי אליעזר) המקל<sup class="footnote-marker">1</sup><i class="footnote">ראו דיון על כך במבוא. </i>.
<b>מחט שהיא נתונה על החרש</b> – את המחט הטמאה הניחו על חרס טהור כדי לטהרה. אי אפשר היה להחזיק את המחט ביד, שמא יינתזו המים על האדם המחזיק את המחט ויטמאו אותו, <b>והיזה עליה ספק על המחט הזה ספק על החרש ומצה עליה</b> – הספק הוא שמא ניתזו המים מהחרס על המחט,<b> הזייתו פסולה</b> – כדין ספק חטאת.<b> צלוחית שפיה צר טובל –</b> בה את האזוב, <b>ומעלה</b> – אותה, <b>כדרכה</b> – ואינו חושש שהאזוב ייסחט ביציאתו מהצלוחית ולא יישארו בו מים כדי הזאה של ממש; ואפשר לפרש שאינו חושש שמי החטאת שבאזוב יחזרו לכלי, והרי הם כמים זרים המצטרפים למי החטאת. <b>רבי יהודה אומר הזייה הראשונה</b> – רק בהזאה הראשונה מותר לעשות כן, שכן האזוב טרם ספג מהמים, אבל מהזאה שנייה האזוב ספוג מים, ויש חשש שהמעבר בפה הצר יגרום לסחיטת המים ושפיכתם שלא לשם מצווה. כן מפורש בתוספתא: "צלוחית שפיה צר מזין הימנה הזאה שנייה, אבל לא הזאה ראשונה, מפני שהמים נסחטין דברי רבי יהודה" (פי"ב ה"ה, עמ' 640). במחלוקת זו רבי יהודה הוא המחמיר, בניגוד לדרכו, אלא שאין בכך קושי: רבי יהודה אינו מקל אלא סבור שיש להחיל על חטאת את דיני טומאה הרגילים. במקרה זה אין חריגה מדיני הטומאה הרגילים, שכן הם אינם עוסקים כלל באפשרות כזאת.
בתוספתא מובאת עדות חשובה: "שלשה דברים אמר רבן שמעון בן גמליאל משום רבי שמעון בן כהנא: מימיהן של כהנים לא נמנעו מלהזות באזוב המוטבל, ובצלוחית שפיה צר, ופוצעין אגוזים של תרומה בידים סאובות ולא חששו להן משום טומאה" (פי"ב ה"ו, עמ' 640). העדות תואמת את דברי תנא קמא במשנתנו ונוגדת את דברי רבי יהודה שאזוב שהוטבל מותר לשימוש חוזר רק בצלוחית שפיה רחב. אנו שומעים ממנה כמה עקרונות חשובים. ראשית, הדובר הוא כוהן שהיה תלמיד חכם בעצמו. דרך אגב אנו שומעים שאלו שהיזו בפועל הם הכוהנים, ולא כל ישראל. עוד אנו שומעים שהיו בידם נהגים הלכתיים מגובשים שאינם תלויים רק בהתפתחות ההלכתית בבית המדרש. הרחבנו בכך במבוא, ולהלן במ"י.
<b>מי חטאת שניתמעטו טובל אפילו ראשי גבעולין ומזה בלבד שלא יספג</b> – כמות המים להזאה אינה קבועה ודי בהם בכלשהו, לפיכך מספיק שראשי הגבעולים ייגעו במים, אך אסור לספג בהם, היינו לנגב באזוב את המים שנותרו בדופן הכלי או בקרקעיתו. הלכה זו היא לשיטת רבי יהודה שדי שהאזוב נרטב קלות: "אזוב שהטביל מקצתו, רבי יהודה מכשיר" (תוס', פי"ב ה"ד, עמ' 640). עוד שנינו בתוספתא: "שרבי יהודה אומר מטביל מקצתו, וחוזר ומוסיף עליו עד שיטבול את כולו. הטביל את כולו, לא יזה ממנו הזאה שנייה אלא עד שינגב" (שם). נראה שרבי יהודה רוצה שלכל הזאה תהיה טבילה מחודשת. אפשר שהטבילה תרטיב חלק נוסף מהאזוב, אך הוא מסתייג מהזאה נוספת מאותה טבילה של האזוב. אם אכן הפירוש נכון הרי שיש בכך הכבדה על עבודתו של הכוהן המזה, שהרי עליו להטביל את האזוב לפני כל הזאה. הכבדה זו גם יוצרת מעמד מכובד וטקסי יותר. המקבילה בספרי זוטא מנמקת את ההלכות שבמשנה: "ולקח אזוב, באזוב מזין ולא בקיסם הקשור בו. 'וטבל' ולא המספיג. 'במים' ולא המערה. אמרו מספגין לטבילה ואין מספגין להזייה. ויש אומרים אין מספגין לא לטבילה ולא להזייה" (יט יח, עמ' 314). הספרי מנמק, אפוא, את הלכות המשנה בדרשות.
<b>ניתכוון להזות לפניו והיזה לאחריו לאחריו והיזה לפניו הזייתו פסולה</b> – המזה צריך להתכוון להזות על הכלי המיוחד, ואם חסרה כוונה זו ההזאה פסולה; <b>לפניו והיזה על הצדדין שלפניו הזייתו כשירה</b> – המזה מתכוון להזות על כל הכלים שלפניו, ולא רק על כלי מיוחד, אבל כלים שמאחוריו אין המזה חושב עליהם, לפיכך הזאתו כשרה. הדין חוזר גם בתוספתא (פי"ב ה"ט, עמ' 640). המשנה רואה לפניה מזה העומד בשדה פתוח וסביביו כלים להזאה, בניגוד לתיאור שבמשנה ד. <b>מזין על האדם לדעתו ושלא לדעתו</b> – המזה צריך להתכוון בהזאתו, אבל האדם שמזים עליו אינו צריך כוונה או ידיעה, <b>ומזין על האדם ועל הכלים אפילו הן מאה</b> – כפי שאמרנו במשנה ב מותר להזות בבת אחת על כלים רבים, אך כאמור שם אין זה רצוי, והזאה כזאת עלולה להיפסל ולגרום לטרדה רבה. בתוספתא שנינו: "מזין על האדם ועל חיבוריו בין ער בין ישן, ועל הכלים בין מתוכן בין מאחריהן, חוץ ממוסף יורה של שולקי זיתים שהוא מטמאה את הזאה באויר" (פי"ב ה"י, עמ' 640). התוספת המשמעותית היא שמזים על הכלי בין מלפניו בין מאחוריו, אבל על "מוסף יורָה של שולקי זיתים" מזים רק מאחוריו, ואם היזה לפניו – ההזאה נטמאת באוויר, משום שכלי חרס מטמא באווירו (חללו) והמים נטמאו עוד בטרם נגעו בכלי.
<u>מוסף יורה</u>
את הזיתים שולקים בסוף הבדידה, לאחר שמיצו מהם את השמן. את הגפת מניחים בתנור בכלי עם מים, והחום מוציא את השמן והוא צף על המים. המוסף של התנור הוא תוספת פס טיט שהוסיפו במאונך לשולי הכלי, כדי שחומר הניתז מהכלי לא יישפך לרצפה אלא ינזול חזרה לתנור.
מוסף זה זכה לדיון הלכתי מפורט. הכלל ההלכתי הוא שתנור שאינו מחובר לקרקע הוא כלי ו"טמא", כלומר אם תיגע בו טומאה הוא ייטמא; ואם התנור אינו כלי ממש אין הוא טמא. השאלה היא אם תוספת הטיט, שהיא מעין טס לתנור, מהווה חלק מגוף התנור ולכן היא עלולה לקבל טומאה, או שאין היא מגוף התנור אלא סתם טיט שאינו מקבל טומאה. חז"ל הבחינו בין מוסף תנור סתם, מוסף של שולקי זיתים ומוסף של צבעים. גם הצבעים מכינים לתנור מעין פס ביטחון (שוליים) כדי שהצבע לא יישפך לרצפה.
העיד מנחם בן סגנאי על מוסף היורה של שולקי זיתים שהוא טמא ושל צבעים שהוא טהור, שהיו אומרים חלוף הדברים (משנה, עדיות פ"ז מ"ח). מנחם בן סגנאי הוא בן הכפר סכנין בגליל התחתון, והוא מעיד על ההלכה. הוא היה צבע, כפי שיובהר להלן. ובתוספתא: "העיד מנחם בן סונגאי שהוצבע<sup class="footnote-marker">2</sup><i class="footnote">אולי: "שהוא צבע", כלומר שהיה צבע בעצמו.</i> על מוסף יורה של שולקי זיתים שהוא טמא, ועל של צבעים שהוא טהור. שבראשונה היו אומרים חילוף הדברים. וכשהושיבוהו בישיבה היו תמיהין עליו הכל, אמר להן כך וכך, אם איני ראש לכל הבאים אחריי" (תוס', עדיות פ"ג ה"א, עמ' 459). סוף הסיפור אינו שייך לענייננו, הוא מתאר את הוואי בית המדרש ואת "קשיי הקליטה" של חכם צעיר (צבע במקצועו) שזכה לכבוד להצטרף לחכמי הישיבה, והקהל אינו משוכנע שהבחירה ראויה. המונח "הושיבוהו בישיבה" איננו נהיר, ולא כאן המקום לבררו.
כן קובעת המשנה: "מוסף התנור של בעלי בתים טהור, ושל נחתומין טמא, מפני שהוא סומך עליו את השפוד. רבי יוחנן הסנדלר אומר, מפני שהוא אופה בו כשהוא נדחק. כיוצא בו, מוסף היורה של שולקי זיתים טמא, ושל צבעים טהור" (כלים פ"ה מ"ה). מוסף רגיל טהור, שכן איננו משמש לאפייה, אבל מוסף של נחתומים משמש לפעמים לאפייה (אפשר להדביק עליו לחם), או שהנחתום משתמש בו שימוש מובהק ותקני (הנחת השפוד). כן משמש גם מוסף של שולקי זיתים כתוספת קבועה לכלי.
התוצאות ההלכתיות של עדות זו הן שוב בתוספתא: "מפני מה מוסיף תנור של נחתמין טמא? מפני שהוא סומך עליו שפוד שצלי<sup class="footnote-marker">3</sup><i class="footnote">כלומר של צלי, כמו במשנת כלים פ"ה מ"ה. </i>. ורבי יהודה אומר מפני שהיא תולה יורד<sup class="footnote-marker">4</sup><i class="footnote">צ"ל: יורה?</i> בשפוד ונותנה עליו. רבן שמעון בן גמליאל אומר משם רבן יוחנן הסנדלר מסיף [צ"ל: מוסיף] תנור טפח מוסף יורה של שולקי זיתים טפחיים. ואינו מטמא באויר אלא כנגד המוסיף, ומאימתי הוא מטמא משיתחיל לשולקו" (כלים בבא קמא פ"ד ה"ה, עמ' 573).
אם כן, מוסף היורה של שולקי זיתים גובהו שני טפחים, ולכן הוא כלי ממש, אבל הוא מטמא באווירו רק עד המקום שאליו מגיעה התוספת. כל הכלים מזים עליהם מבחוץ או מבפנים, ומוסף היורה שלהם אינו מקבל טומאה, ואם התיז עליו הרי ש"לא יזה שנית", כמו שמבואר במשנה הבאה. אבל מוסף של שולקי זיתים (ושל נחתום) הוא חלק מהכלי, אך אינו כלי ממש, לכן אם הטומאה (שרץ) נמצאת באוויר של המוסף אין היא מטמאת את התנור, ובמקביל הזאה באווירו של המוסף (מעל התנור בגובה התוספת) אינה מטהרת את הכלי (את התנור ואת המוסף). לעניין זה אין המוסף נחשב ככלי ממש אלא כטס בלבד, ויש להזות עליו מאחוריו – כך פירש גם בעל חסדי דוד. מוסף התנור של שולקי זיתים מקיים מערכת הלכתית מאוזנת ורגילה, ודין הזאה כדין טומאה – בניגוד לפריטים אחרים שבהם ראינו שדין מי חטאת שונה מבחינת התפיסה ההלכתית מדין טומאה רגילה, כשם שגם טומאת נגעים אינה מצויה במערכת הרגילה של טומאה.

Mishnah 3

<b>ניתכוון להזות על דבר שהוא מקבל טומאה</b> – וצריך לטהרו, כגון אדם או כלים,<b> והיזה על דבר שאינו מקבל טומאה</b> – כגון גוי או נבלה (ראו להלן),<b> והרי זן הזייה לבטלה אם יש באזוב לא ישנה</b> – יִשנֶה. פירוש מילה זו קשה, וראו להלן,<b> על דבר שאינו מקבל טומאה והיזה על דבר שמקבל טומאה אם יש באזוב ישנה</b> – המונח "ישנה" אינו רגיל במשנה, חסרה בו הוראה על מה לשנות או לא לשנות. בדרך כלל הנוסח הוא "לא יעשה כך וכך, ואם עשה הזאתו פסולה" או "המים טמאים" וכדומה. הקושי השני הוא מה פירוש הפועל "ישנה". לא ברור כיצד יש לנקדו<sup class="footnote-marker">5</sup><i class="footnote">בכתב יד קופמן מנוקד יְשְנֶה, אך אין שחר לניקוד זה, ונראה שזו הצעה של תלמיד חכם שאינו בקי. שאלת טיבה של מסורת הניקוד של כתב היד ושל עדויות אחרות מחייבת עיון, אבל ספק אם הייתה למאן דהוא מסורת על ניקודה והגייתה של משנה כה "נידחת" כפרה שמיעטו ללמדה.</i>, אבל ישנם פירושים מספר למונח. האחד הוא לא יִשְנֵה – לא יזה שנית, ופירוש אחר לא יָשְנה, שמשמעו לא יטביל את הכלי בשנית – כי הזאתו כשרה (אלבק); או לא יִשנה כי הזאתו פסולה, אבל יטביל את הכלי בשנית, משם שהכלי נטמא בהזאה הראשונה, ולכן צריך קודם לטבלו ורק אחר כך מותר להזות עליו בשנית. הרמב"ם<sup class="footnote-marker">6</sup><i class="footnote">הלכות פרה אדומה פ"י ה"ח, וראו ליברמן, תוספת ראשונים, עמ' 253. </i> והר"ש פירשו שלא יֽשנה משמעו שאם ההזאה הראשונה לא הצליחה (מפני שהכוונה לא הייתה מושלמת) לא ימשיך להזות מאותה הַטְבלה (קהתי) אלא יטביל מחדש, ואולי גם יחליף אזוב, וטעמם הוא שמכיוון שההזאה נכשלה – המים באזוב פסולים. אין כאן ממש פסול המטמא גם את האזוב, אבל אין זה ראוי להשתמש באזוב שנפגם. הראב"ד<sup class="footnote-marker">7</sup><i class="footnote">השגותיו לרמב"ם הלכות פרה אדומה פ"י ה"ח.</i> הילך בדרך דומה, אך הפוכה: "לא ישנה" משמעו שהוא אינו צריך להטביל את האזוב בשנית, והוא רשאי להשתמש בו ובאותם מים.
במקרה הראשון שבמשנה, שהיזה על דבר שאינו מקבל טומאה, אי אפשר לפרש ש"לא יֽשנה" הוראתו שלא יזה שנית, שהרי מה שאינו מקבל טומאה אין צורך להזות עליו כלל; ועל מה שמקבל טומאה אין זו הזאה שנייה, ואין שום סיבה שלא יזו עליו כרגיל. לפיכך ההסבר הסביר בעינינו הוא שלא יטבול שנית אותו אזוב, ולכן המשנה מדגישה רק "אם יש באזוב – ישנה". פירוש נוסף יובא להלן.
מחלוקת הרמב"ם והראב"ד היא עקרונית: לפי הרמב"ם ההזאה פסולה, וצריך להטביל את האזוב מחדש, מפני <b>שהיה פגם בכוונה</b> ; לפי הראב"ד הפסול איננו בכוונה אלא <b>במעשה</b> של ההזאה, שכן הוא פטור מהזאה, ואם יעשה כן – "ישנה", כלומר לא ימשיך להשתמש במים, אלא יטביל את האזוב מחדש.
<b>על האדם והיזה על הבהמה אם יש באיזוב לא ישנה על הבהמה והיזה על האדם</b> – זו הדוגמה להלכה שבמשנה: האדם מקבל טומאה והבהמה אינה מקבלת טומאה, כמו ששנינו לעיל.<b>אם יש באזוב ישנה</b> – נמצאנו למדים שאם טעה אין המים באזוב נפסלים, אך כאמור במשנה הקודמת, ההזאה פסולה ויש להזות שנית על האדם. התוספתא מאריכה בלשונה: "אזוב שהטביל עצו עם גבעוליו, אף על פי מזה, והמים שופעין מן העץ לגבעול כשר. מזה כדרכו ואינו חושש שמא מן העץ יצא" (פי"ב ה"ג, עמ' 640). זו אותה הלכה שבמשנה בניסוח ארוך יותר.
התלמוד הבבלי מצטט את משנתנו אגב דיון מהותי בשאלה האם מזה מי החטאת רשאי להזות ברציפות, או שהוא נטמא בהזאה הראשונה. השאלה מהותית מאוד, שהרי אם המזה נטמא כבר בהזאה ראשונה אין הוא יכול להזות אלא פעם אחת, ומישהו צריך להחליפו. אנו מביאים את הסוגיה בגלל נגיעתה למשנתנו ובשל מסקנותיה הכלליות. ההערות הפרשניות שלנו הן בסוגריים מרובעות: "אמר רב חסדא: דלא כרבי עקיבא. דאי רבי עקיבא, הא אמר: טהור שנפלה עליו הזאה טמאתו, היכי עביד עבודה? דתניא: 'והזה הטהור על הטמא', על הטמא טהור, ועל הטהור טמא, דברי רבי עקיבא [כלומר שכל הזאה גורמת שהטמא ייטהר והטהור ייטמא, ולכן צריך מישהו להחליפו]. וחכמים אומרים: אין הדברים הללו [שהטהור נטמא] אמורין אלא 'בדברים המקבלים טומאה'. מאי היא [מהם הדברים המקבלים טומאה? ומצטטת הגמרא את משנתנו] כדתנן: 'נתכוון להזות על הבהמה והזה על האדם, אם יש באזוב ישנה, נתכוון להזות על האדם והזה על הבהמה, אם יש באזוב לא ישנה' " (בבלי, יומא יד ע"א). הווה אומר, "לא ישנה" משמעו שאותו כוהן לא יזה ברצף, אלא הוא נטמא, משום שהיזה שלא כראוי. אם כן, לפי הבבלי "ישנה" פירושו שמותר <b>לכוהן</b> להמשיך להזות. "לא ישנה" משמעו, אפוא, שהכוהן נטמא בעצם ההזאה, או בגלל כוונה פגומה בהזאה או בגלל טעות בפועל והזאה לשווא. אין צריך לומר שפירוש זה למשנה קשור להחמרות בדיני חטאת, והפרשנות שהכוהן נטמא מחמירה ביותר. יתר על כן, אין היא פשט המשנה, שהרי אם כך למה הדגישה המשנה "אם יש באזוב ישנה", הרי הכוהן מנוע מלשנות בכל מצב. הרמב"ם והר"ש ופרשנים שהילכו בעקבותיהם הכירו, מן הסתם, את הבבלי שהיה כמפה הפרוסה לפניהם; ואף שבדרך כלל פירוש הבבלי הוא סיכום האפשרויות ואין לחלוק עליו – כאן הם חולקים עליו בלי להזכיר את סטייתם מהפירוש התלמודי. במבוא הכללי לפירוש המשניות עמדנו על כך שראשונים התירו לעצמם לחלוק על הבבלי בפירוש המשנה, ועשו זאת בעדינות, לעתים בלי לומר במפורש שהם חולקים על הגמרא, או ששמו את דברי התלמוד בפי הרע"ב ותקפו את פירושו ולא את התלמוד.
<b>המים המנטפים</b> – מהאזוב,<b> כשרים לפיכך הם מטמים לשם מי חטאת</b> – מים מנטפים מהאזוב הם מי חטאת רגילים, מטהרים את הטמא ומטמאים את הטהור. פירשנו את ההלכה בפשטות באופן שאין לה קשר עם ההלכות הקודמות, והיא לגופה. פירשנו כך כנגד התוספתא, אבל אם ההלכה קשורה להלכה הקודמת במשנה יש לפרש שרק אם הייתה ההזאה כשרה (כאמור, יש מחלוקת ראשונים מתי היא כשרה) המים הנוטפים כשרים.
ההלכה חוזרת בתוספתא כשהיא מעורבת עם ההלכה הבאה: "1. טבל את האזוב לשום דבר שהוא ראוי להזאה, והזה על דבר שהוא ראויה להזאה. מים הנטפין טמאין, וכשרין להזאה, אם יש באזוב ישנה. 2. לשום דבר שהיא ראוי להזאה, והזה על דבר שאין ראוי להזאה, על הגוי, ועל הבהמה, על עריבה של אבן, המים הניטפין טהורין, ופסולין להזות, אם יש באזוב לא ישנה. 3. לשום דבר שאין ראוי להזאה, הואיל ותחלת טבילת פסולה וכך הזאתו פסולה" (פי"ב הי"א, עמ' 640). המים הניטפים הם המים הנוטפים מגבעול האזוב – ובמשנה הם מופיעים כדין נפרד. התוספתא עורכת את כל חלקי המשנה יחדיו – במשנה מופיע הכלל, אחריו הדוגמה ואחריה דין מים מנטפים, ובתוספתא הכול מעורב: ההלכה הראשונה היא בהזאה רגילה וכשרה, ולשיטת התוספתא המים כשרים, ולכן הם מטמאים את הטהור הנוגע בהם כמי חטאת. עוד אומרת התוספתא שבמקרה כזה שהכול כשר "ישנה", כלומר <b>ימשיך להזות</b> מאותו אזוב. בכך התוספתא מסיימת ומייתרת את דיון הראשונים שסיכמנו לעיל. "ישנה" משמעו שההזאה כשרה לחלוטין. הרי זה כדעת הראב"ד שהבאנו, "ישנה" פירושו ימשיך ויטביל מאותו אזוב.
הבבא השנייה בתוספתא, היא הרישא במשנה, מדגימה מהו "שאינו מקבל טומאה" (גוי, בהמה, כלי אבן), ו"<b>לא ישנה</b> ". לפי הבבא הראשונה משמעו <b>לא ימשיך להזות מהאזוב</b> , אלא יטביל אותו שנית, משום ש<b>המעשה</b> לא היה נכון, וההזאה לשווא פוסלת את המים שבאזוב הנוכחי (ואולי גם את האזוב עצמו). "<b>לא יָשְנֵה</b> "<b> פירושו</b> ,<b>אפוא</b> ,<b> לא יזה שנית</b> מאותו אזוב. המים הנוטפים כשרים, רק ההזאה פסולה, ואלו הפכו אפוא למים רגילים. התוספתא מהלכת בשיטת רבי יהודה שמי חטאת שנפסלו בטלו ואינם מטמאים (לעיל פ"ט מ"ה).
הבבא השלישית מקבילה למקרה השני במשנה, ויש להשלימה לפי המשנה. המדובר במקרה שהמזה לא כיוון כהלכה, אבל היזה על הראוי להזאה, ובכל זאת ההזאה פסולה משום ש"תחילת טבילה פסולה". במונחים הלכתיים מאוחרים<sup class="footnote-marker">8</sup><i class="footnote">המונח מופיע רק אצל הראשונים, כגון רמב"ם בהלכות פרה אדומה פ"י ה"ה; רש"י לחגיגה יט ע"א, ועוד.</i> "תחילת טבילה" משמעו שהכוונה לא הייתה כהלכה, ולכן ההזאה פסולה, ומן הסתם גם "לא ישנה" הוראתו כמו בבבא השנייה.
התוספתא חולקת על המשנה וסוברת שהזאה נפסלת גם אם המחשבה אינה ראויה וגם אם המעשה הוא לשווא (הזאה על מי שאינו ראוי לה).
מבחינה הלכתית התוספתא ברורה. ודאי שאם התכוון שלא כהלכה ההזאה פסולה (כשיטת הראב"ד במשנה), שכן גם במשנה הקודמת שנינו שאפילו היזה על כלי הראוי להזאה, אבל הוא נמצא מאחוריו, הזאתו פסולה. ואם הזאתו פסולה, סביר שצריך לפחות להטביל את האזוב מחדש, ואולי להחליפו; על אחת כמה וכמה אם המעשה נעשה שלא כדין. אפשר להניח גם עמדה הפוכה, שההזאה פסולה אך המים בכלי ובאזוב טרם נפגעו, ולא נטמאו ולא נפסלו. המשנה נוקטת אפוא בדרך ביניים, התוספתא מחמירה, והשיטה המקלה לגמרי איננה במקורות. כפי שנראה להלן, הבבלי מציע שלא רק שההזאה פסולה אלא שגם הכוהן נפסל, וזו החמרה רבה. אולי ניתן להגדירה כהחמרה של מי שאינו מתמודד הלכה למעשה עם קשיי הטהרה.
בכך התפרשה המשנה על בורייה ובשופי. התוספתא משרשרת את כל ההלכות ומציעה דרך עריכה טובה יותר לכל המשנה. אנו מתחבטים שמא זה שרשור מלאכותי, ומאוחר, שכן דין המים הניטפין אינו שייך להזאה פסולה או כשרה. למעשה, ברור שהמשנה אינה עוסקת בהזאה פסולה או כשרה סתם, אלא בדין האזוב – ולמה לערבו בדין המים הניטפין? על כן נראה לנו שרשור זה מלאכותי, וממילא מאוחר, למרות נכונותו מבחינה הלכתית.
מן הראוי לציין שהביטוי "תחילת טבילה" במשמעות של כוונה הוא ייחודי לפרה אדומה, ומופיע כאמור רק בתוספתא, ושונה מהמינוח הרגיל במשנה ובתוספתא, ועסקנו בכך במבוא.

Mishnah 4

<b>המשנה חושפת מציאות מרתקת ומתארת את מעמד ההזאה בכפרים ובעיירות ישראל.
<b>המזה מחלון שלרבים –</b> המשנה מדברת על מצב שהכוהן המזה ניצב בבית ציבורי ליד החלון, ומהחלון הוא מזה על כל האנשים יחדיו או לפי תור, <b>ונכנס –</b> אחד המטוהרים,<b> למקדש ונמצאו המים פסולין פטור</b> – מלהקריב חטאת, אף שהמים נמצאו פסולים. משנה זו נוגדת את ההלכה שבחטאת ובקודש כל ספק פוסל את הטהרה, לפיכך נראה שגם חכמים ידעו שהחומרות הפוסלות את ההזאה (מעין אלו ששנינו לעיל, טעות בכוונה, אזוב שאינו מספיק וכו') אינן דרישות הלכתיות של ממש<sup class="footnote-marker">9</sup><i class="footnote">זאת ועוד, ההלכה קובעת שהציץ מרצה על טעויות מעין אלו, ולכן כל ההחמרות למעשה מופרזות. ראו פירושנו לפסחים פ"ז מ"ד.</i>, ולפיכך נמנעו מלטמא את הרבים. הלכה זו למדנו במסכת פסחים, שם נקבע שאם הציבור כולו, או רובו, טמא מביאים את הפסח בטומאה (פסחים פ"ז מ"ד). אמנם ההלכה צמצמה דין זה למקרה שכל העם טמא, אבל מכל מקום חכמים נזהרו מלטמא רבים והעדיפו שהציבור יגיע למקדש בהמוניו<sup class="footnote-marker">10</sup><i class="footnote">על כך ראו במבוא למסכת שקלים.</i>. יתר על כן, חכמים נקטו תפיסה שה"ציץ מרצה" או "ציץ מכפר", כלומר שכל עוון שאינו ידוע הציץ של הכוהן הגדול מכפר עליו (ראו להלן), בין על יחיד ובין על ציבור. בלשון התלמוד: "ציבור שניטמא בספק התהום מהו שירצה עליו את הציץ? קל וחומר, מה אם היחיד שהורעת כוחו בטומאה ידועה ייפיתה כוחו בספק קבר התהום, ציבור שייפיתה כוחו בטומאה ידועה אינו דין שייפיתה כוחו בספק קבר התהום" (ירו', פסחים פ"ז ה"ז, לד ע"ד). ההלכה מקלה, אפוא, בטומאה ודאית של ציבור, וקל וחומר במקרה של ספק, ואנו נוסיף שהציץ מכפר מקל וחומר גם על חומרות, וודאי כאשר גם חכמים ידעו שבעצם הן חומרות בעלמא.
<b>מחלון שליחיד ונכנס למקדש ונימצאו המים פסולין חייב –</b> מחלון של יחיד מזים על אנשים מעטים, ולכן הפגיעה בציבור מצומצמת. במפרשים מוצע גם פירוש אחר: בחלון ציבורי האחריות היא על הציבור, והיחיד פטור מלבדוק את טיב המים; אבל בחלון של יחיד האחריות היא על כל אחד מישראל לבדוק שאכן הזאתו כשרה. פירוש זה יוצר מערכת חברתית מורכבת. הכוהנים המזים מקפידים על כללי המעמד וההלכה בצורה החורגת מכל כללי ההלכה הרגילים, ומעל לכך הישראלי הבא להיטהר בוחן ובודק את הכוהן. במציאות זמננו דומה הדבר ללקוח הבא למסעדה המתהדרת בכשרות מהודרת ונכנס למטבח ובודק בעצמו את כשרות האוכל. אנו מעדיפים את הפירוש הראשון מתוך התחושה שהיה קיים פער טבעי בין המזה למוזה, והאחריות על טוהר ההזאה הייתה מוטלת על הכוהן המזה המכיר את הכללים ולא על הלקוח המזדמן.
<b>אבל כהן גדול –</b> שהיזו עליו,<b> בין מחלון של יחיד בין מחלון של רבים פטור שאין כהן גדול חייב על טומאת המקדש</b> – כוהן גדול דינו כציבור, והוא איננו מקבל טומאה. עובדה זו אינה מונעת ממנו לקבל הזאה, ולהיות מופרש שבעה ימים בתנאי הסגר, אבל אין הוא נענש על ביאת מקדש בטומאה, מעין רשת ביטחון אישית פרושה עליו.
<b>הנכנס למקדש בטומאה</b> 
ההלכה מצוטטת כאן כאילו היא הלכה ידועה, אבל מסכת הוריות קובעת שכוהן גדול ונשיא חייבים על ביאת מקדש (בטומאה), "אלא שאין כהן גדול חיב על טמאת מקדש וקדשיו דברי רבי שמעון" (משנה, הוריות פ"ב מ"ז). המשפט בהוריות נראה כציטוט, שכן הוא מתחיל במילית "אלא", ואין לו מקום במבנה המשפט שם. על כן נראה שמשנת הוריות מצטטת את משנתנו, או את ההלכה שקדמה לה ושהועתקה למשנתנו. "כיני מתניתא אלא שאין כהן גדול חייב על טומאת מקדש וקדשיו, דברי הכל. והנשיא על שמיעת קול, דברי רבי שמעון. אמר רבי יוחנן, מן המקדש לא יצא ולא יחלל, הא אם יצא אינו מחלל" (ירו', הוריות פ"ב ה"ח, מו ע"ד). הירושלמי סבור, אפוא, שהכלל שכוהן אינו נענש הוא לדברי הכול, ורבי יוחנן מוצא לכך סיוע מהפסוק, פסוק שנדרש במקביל ובמקורות אחרים להלכות אחרות.
הכלל המקל על הציבור ועל נציגו הבכיר אינו מפתיע, שכן חז"ל נקטו תפיסה שהציץ מרצה על חטאים שנעלמו מעיני הבאים למקדש (משנה, פסחים פ"ז מ"ז). בפירושנו למשנה שם עמדנו על המשמעות החברתית של קביעה זו. התביעה הסירה מעל באי המקדש את אימת הטומאה.
אם כן, לפנינו מהלך כפול ומנוגד. מחד גיסא קיימת תביעה להקפדה יתרה בפרטי פרטים, ומאידך גיסא יש אמירה כוללת המניחה כפרה מכל מקום, בבחינת קבלה של החולשה האנושית ומגבלותיה של מציאות החיים במסגרת הקודש. מבחינה חברתית קיים היה חשש שאנשים יימנעו מלבוא למקדש בשל ההגבלות ההלכתיות הרבות וחוסר הביטחון בכך שכפרתם תתקבל; ברם, העיקרון של ציץ מרצה מסלק חשש זה. הכוהן הגדול נהנה, אפוא, מהגנה כפולה של מי שנוגע תדירות בקודש והקודש אינו עלול להזיק לו.
<b>מחליקין היו לפני חלון שלרבים ודורסים</b> – לפני החלון של ההזאה נוצר לעתים בוץ מהמים שהוזו. באופן טבעי ניתן לצפות לשתי תגובות: האחת, שהמים מקודשים ויש להתרחק מהם, והאחרת שהמים מקודשים וצריך ליהנות מהם ולנגוע בהם כדי לספוג מהקדושה – ברם המשנה אומרת שאנשי המקום היו מחליקים ודורסים במים. אפשר לפרש שהכוונה להליכה לפני החלון, אולם כיוון ש"מחליקים" ו"דורסים" הם שני מושגים מתחום החקלאות, אפשר לפרש את המשנה גם ברוח זו. המושגים משמשים בהקשר של הכנת דבלות, כגון "מצא גרוגרות אם <b>דרסו</b> רוב בני אדם" וכו' (משנה, מעשרות פ"ג מ"ד), וכן "ליטרא קציעות <b>שדרסה</b> על פי חבית, ואינו יודע באי זו חבית <b>דרסה</b> , על פי כוורת ואינו יודע באי זו כוורת <b>דרסה</b> ,<b> דרסה</b> בעיגול של דבילה ואינו ידוע באי זה עיגול <b>דרסה</b> " וכו' (תוס', תרומות פ"ה הי"א). את עיגול הדבלה מחליקים בסוף העבודה, וזה גמר מלאכתו: "העגול <b>משיחליקנו. מחליקים</b> בתאנים וענבים של טבל, רבי יהודה אוסר. <b>המחליק</b> בענבים לא הוכשר" (משנה, מעשרות פ"א מ"ח). לפיכך נראה שהמשנה מתירה לדרוס קציעות ליד החלון אף שהקציעות תספוגנה ממי החטאת הקדושים.
<b>ולא נמנעין מפני שאמרו מי חטאת שעשו מצותן אין מטמין</b> – סגנון המשנה משתנה, והעורך מצטט כלל הידוע לו ממקום אחר: "מפני שאמרו" וכו'. אנשים רצו לעבור בביצה של מי החטאת, וראו בכך נגיעה בקודש. בדומה לכך הותרו לשימוש גם הדמים שזרמו מהמקדש במערכות הניקוז, והגננים שבאזור שאפו להשתמש במי קודש אלו (משנה, יומא פ"ה מ"ו). בפירושנו שם ראינו כי זו דעת הכול, והמחלוקת היא רק אם המקדש מכר את המים, או שכל הקודם זכה בהם.
משנתנו היא כבית שמאי: "רבי ישמעאל<sup class="footnote-marker">11</sup><i class="footnote">בעדי הנוסח הטובים רבי שמעון</i> אומר שלשה דברים מקולי בית שמאי ומחומרי בית הלל. קהלת אינו מטמא את הידים, כדברי בית שמאי, ובית הלל אומרים מטמא את הידים. מי חטאת שעשו מצותן בית שמאי מטהרין, ובית הלל מטמאין. הקצח בית שמאי מטהרין ובית הלל מטמאין, וכן למעשרות" (משנה, עדיות פ"ה מ"ג; תוס', שם פ"ב ה"ז, עמ' 458). מי החטאת שבהם עוסקת משנתנו הם מי חטאת שעשו מצוותם, ומשנתנו כבית שמאי, אבל הסגנון של משנתנו שונה במקצת מזה של עדויות: בעדויות "מטהרין" ובמשנתנו "אין מטמאין". אמנם המינוח "מפני שאמרו" רומז לציטוט קדום, אבל לאו דווקא ממשנת עדויות, אלא ממקור קרוב<sup class="footnote-marker">12</sup><i class="footnote">ההבדל בין "טהורין" ל"אין מטמאין" הוא ההבדל שבין ניסוח שלילי וניסוח חיובי. הוא משקף את תפיסתו של עורך האם "הכל טמא חוץ מ..." או ש"הכל טהור חוץ מ...".</i>.
אבל בתוספתא שנינו: "וכן רבן שמעון בן גמליאל אומר למזה פרוש לאחריך, שמא תטמא. אמר לו, והלא מחלקין היו בפני חלון של רבים, דורסן, ולא נמנעין, מפני שאמרו מי חטאת שעשו מצותו אין מטמאין?" (פי"ב הי"ב, עמ' 640). רבן שמעון בן גמליאל נהג כבית הלל והזהיר את המזה לא להתקרב לביצה של מי חטאת, אולם המקשה כבר אינו מכיר כלל את שיטת בית הלל. אמנם רוב המשניות נסתמו כבית הלל אך מספר החריגים גדול ביותר<sup class="footnote-marker">13</sup><i class="footnote">למשניות שנסתמו כבית שמאי ראו ספראי, הכרעה כבית הלל. במהלך פירושנו למסכתות השונות הוספנו עשרות דוגמאות לכך, או לתנאים מאוחרים שהילכו בשיטת בית הלל. </i>, ומשנתנו מצטרפת למשניות הרבות שנסתמו כבית שמאי.
לעומת התוספתא, המדרש מעיד שההלכה היא כבית הלל: "העיד רבי חנינא משום חמשה זקנים<sup class="footnote-marker">14</sup><i class="footnote">חמישה זקנים מהווים חבר משפטי.</i> שבאו מיהודה, ואמרו מי חטאת שנעשו מצוותן ונטמאו באב הטומאה, מטמאין את הכהן ואת תרומתו, ואין חייבין עליהן על ביאת מקדש" (ספרי זוטא, יט כא, עמ' 314). המדובר בתקופה שלאחר מרד בר כוכבא; הזקנים באים מיהודה, כנראה לגליל, ומעידים שהלכה במקרה זה כבית הלל המחמירים.
נחזור לתוספתא: "רבן שמעון בן גמליאל אומר למזה פרוש לאחריך, שמא תטמא" (שם). הביטוי "אומר למזה" מתאר אדם העומד מן הצד ונותן למזה הוראות, או ציבור הקורא קריאות הכוונה למזה, ונראה כאילו לפנינו רכיב טקסי נוסף. המונח "פרוש לאחריך" משמעו המילולי הוא התרחק! צעד אחורה! ברם ייתכן שיש לו משמעות נוספת של שמירה על טהרה, שכן השמירה על טהרה היא פרישות (משנה, טהרות פ"ד מי"ב; סוטה פ"ט מט"ו, וראו פירושנו להן).
הביטוי "לא נמנעו" חוזר גם בסדרת עדויות אחרות, והוא מונח חשוב בתולדות ההלכה. משנת יבמות מתפארת שלמרות המחלוקות הרבות בין בית שמאי לבית הלל <b>לא נמנעו</b> בית שמאי מלישא נשים מבית הלל, ולא בית הלל מבית שמאי: "כל הטהרות והטומאות שהיו אלו מטהרין ואלו מטמאין לא נמנעו עושין טהרות אלו על גבי אלו" (יבמות פ"א מ"ד). בתיאוריה צריך היה שכל אחד מהבתים יימנע מלהיזקק לחברו, אבל "לא נמנעו". שני הבתים לא פעלו שלא לפי ההלכה, אבל המשנה מותירה סימן שאלה על קיום הקשר המשותף הלכה למעשה<sup class="footnote-marker">15</sup><i class="footnote">ראו פירושנו ליבמות פ"א מ"ד. שם הראינו שאין כאן תיאור עובדתי אלא אוטופיה שהמקורות עצמם מסתייגים ממנה ומסיכויה.</i>. בהלכה אחרת נחלקו תנאים אם מותר לשלוח עירוב ביד קטן: "אמר רבי מאיר לא נמנעו בנות ישראל מלשלח עירוביהן ביד בניהן וביד בנותיהן הקטנים כדי לחנכן במצות. אמר לו רבי יהודה משם ראיה?" (תוס', עירובין פ"ב הי"א). רבי מאיר רואה במנהג של בנות ישראל עדות להקפדתן על ההלכה, ואילו רבי יהודה דוחה את ראייתו וטוען שמנהג בנות ישראל נובע ממניפולציה הלכתית לא נכונה. מחלוקת אחרת בין אותם חכמים (רבי מאיר ורבי יהודה) היא אם חבר רשאי לאכול אצל עם הארץ: "מימיהם של בעלי בתים לא נמנעו מלהיות אוכלין זה אצל זה, ואף על פי כן פירותיהן שבתוך בתיהם מתוקנין" (תוס', דמאי פ"ב ה"ב; ירו', שם פ"ב ה"ב, כב ע"ד). גם כאן מובאים הדברים כהוכחה להלכה בבחינת "פוק חזי מאי עמא דבר" (בבלי, עירובין ד ע"ב = צא וראה כיצד העם נוהג), ובני ישראל "אם אין נביאין הן, בני נביאין הן" (תוס', פסחים פ"ד הי"ד; ירו', שם פ"ו ה"א, לג ע"א; בבלי, שם סו ע"א). כן מסופר על מנהגם של ישראל לעשות טהרות יחד עם ילד קטן: "ולא נמנעו ישראל מכאן" (תוס', טהרות פ"ג ה"ט, עמ' 663).
קבוצת עדויות אחרת עוסקת במנהגם של כוהנים בדיני מקדש ובדיני טהרות: "רבי חנינא סגן הכהנים אומר: מימיהם של כהנים לא נמנעו מלשרוף את הבשר שנטמא בוולד הטומאה עם הבשר שנטמא באב הטומאה, אף על פי שמוסיפין טומאה על טומאתו. הוסיף רבי עקיבא ואמר: מימיהם של כהנים <b>לא נמנעו</b> מלהדליק את השמן שנפסל בטבול יום בנר שנטמא בטמא מת, אף על פי שמוסיפין טומאה על טומאתו" (משנה, פסחים פ"א מ"ו; עדיות פ"ב מ"א). ההלכה הראשונה מובאת כראיה למחלוקת, והשנייה מצטרפת אליה. הראשונה מדווחת על ימי הבית, והשנייה על נוהגם של הכוהנים בדיני טומאה בכלל. כמו כן: "שלחן... נפלו על גבי הרגל שלו, מנגבה והיא טהורה. אמר רבי יהודה אני אומר הלכה! מימיהם של כהנים לא נמנעו מלהיות נותנין רגלו של שלחן על גבי משקין טמאין, אמרו מפני רגל מנגבה והיא טהורה" (תוס', כלים בבא בתרא פ"ג ה"ד, עמ' 593-592). מנהג הכוהנים מובא כסיוע להלכה, ומזכירים דווקא את הכוהנים, כי הם הם השומרים בפועל על הלכות טהרה. כמו כן בתוספתא שכבר ציטטנו לעיל: "שלשה דברים אמר רבן שמעון בן גמליאל משום רבי שמעון בן כהנא, מימיהן של כהנים לא נמנעו מלהזות באזוב המוטבל ובצלוחית שפיה צר, ופוצעין אגוזים של תרומה בידים סאובות ולא חששו להן משום טומאה" (פי"ב ה"ו, עמ' 640). עוד מופיע מנהגם של הכוהנים במחלוקת לגבי טומאת כוורות, רבי אליעזר מקל וטוען שכוורת כקרקע וחכמים סבורים שכוורת היא כלי (משנה, עוקצין פ"ג מ"י). על כך אומרת התוספתא: "מימיהן של כהנים לא נמנעו מלהיות נזקקין עליהן. וחוזרין ורודין בטהרה. על מה נחלקו על השבת ועל השביעית, שרבי אליעזר אומר הרי היא כקרקע, וחכמים אומרים הרי הוא ככלי" (עוקצין פ"ג הט"ז, עמ' 690-689). גם כאן "לא נמנעו" הוא חלק מהשיח ההלכתי, והוא משמש ראיה לאחד הצדדים. "לא נמנעו" הוא, אפוא, טיעון פנים-הלכתי המעיד על נוהגם של הנוגעים בדבר, והוא מנהג העם ומהווה ראיה לאחת הדעות. במסגרת דיני עירובין מובא מנהג הנשים, כי הן אלו המניחות את העירוב, ומנהג הכוהנים מובא לגבי המקדש ודיני טהרה, כי הם אלו העובדים במקדש והם שומריה המובהקים של מצוות טהרה. אגב כך ניתן לראות כיצד חכמים מודים שבפועל שומרי הטהרה הם הכוהנים<sup class="footnote-marker">16</sup><i class="footnote">ראו על כך בנספח למסכת שקלים, ולהלן פי"ב מ"י.</i>.
עוד אנו לומדים שמנהגי הכוהנים בטהרת כוורת הם כדעת חכמים, ולא כדעת רבי אליעזר. החולק על רבי אליעזר הוא מן הסתם רבי יהושע, בן הפלוגתא הקבוע שלו, וגם כאן הלכת רבי יהושע עולה בקנה אחד עם הלכת הכוהנים. על חשיבותה של העדות ועל משמעותה עמדנו לעיל במבוא.

Mishnah 5

<b>אוחז הוא הטהור בקורדום הטמא</b> [<b>ו</b> ]<b>בכנפו</b> – הטהור אוחז בכנף בגדו בקרדום הטמא כדי לא לגעת באב הטומאה ולא להיטמא, ו<b>מזה עליו אפ על פי שיש עליו מים כדי הזייה טהור</b> – האיש הטהור מחזיק בקרדום, ואף שנגעו בכנף בגדו מי חטאת הוא טהור. המשנה במסכת כלים (פ"א מ"א-מ"ב) קבעה שמי חטאת שאין בהם שיעור מטמאים במגע, ואם יש בהם כדי שיעור מטמאים גם במשא, ואף על פי כן האיש טהור. אין זה בניגוד למשנת כלים אלא "אף על פי". אין כאן אפוא מחלוקת, אבל אי אפשר להתעלם מהתפיסה המקלה, שכן מדובר באופן שמי החטאת לא נגעו באיש עצמו אלא פגעו רק בכנף הבגד, ולכן האוחז בקרדום לא נטמא. <b>כמה יהא במים ויהיה בהם כדי הזייה כדי שיטבול ראשי גבעולין ויזה</b> – השיעור הוא מזערי, כמו שראינו במשנה ב לעיל. בניגוד אולי למצופה ההזאה היא סמלית לחלוטין, ונדרשת כמות זעירה של מים (לעיל פ"ט מ"א).<b> רבי יהודה אומר רואין אותן כאילו הן על אזוב שלנחושת</b> – המשפט מנותק מהקשרו ומובן לאור התוספתא: "וכמה יהא במים ויהא בהן כדי הזאה? כדי שיטביל ראשי גבעולין, זה חוץ מזה שהאזוב בולע. רבי יהודה אומר רואין כאלו הן על האזוב של נחשת שאינו בולע" (פי"ב הי"ג, עמ' 640). המחלוקת היא אם יש להתחשב במים שנספגו באזוב, או לא. מובן שאזוב העשוי מנחושת אינו סופג מים, ורבי יהודה אינו מכיר בספיגת המים על ידי האזוב.
הבבלי פיתח את המחלוקת לשאלה האם ההזאה צריכה שיעור (יומא יד ע"א; נידה ט ע"א). כפשוטה של משנה לכל הדעות ההזאה לא צריכה שיעור, אבל על כמות המים באזוב יש מחלוקת. הדיון אם הזאה צריכה שיעור הוא בבלי בלבד.

Mishnah 6

<b>המזה באזוב הטמא אם יש בו כביצה המים פסולין והזיתו פסולה</b> – השיעור המינימלי המטמא הוא כביצה (לעיל פי"א מ"ג), ואם האזוב טמא ודאי שהוא מטמא את המים.<b>אין בו כביצה המים כשרים והזייתו פסולה</b> – המים אינם נטמאים משום שאין באזוב מינימום לטמא, אך ההזאה פסולה (לעיל פי"א מ"ג). <b>ומטמא את חבירו וחבירו את חבירו ואפילו הן מאה</b> – משפט זה קשור לממשפט הקודם (וכך פיסקנו). אמנם הדין נכון גם ככלל לעצמו. אבל במשנה הבאה הוא מופיע לעצמו, ולכן יש לפרש שכאן הובא אגב הדיון הקודם שאפילו אם נטמא בצורה מזערית, הטומאה עוברת הלאה. ובמשנה הסבאה יובא הדיוםן העקרוני, ולכן העורך שנה דין זה פעמיים. מכל מקום מה שנטמא לחטאת על ידי מי חטאת מטמא את הנוגע בו, והנוגע מטמא הלאה עד אין סוף. זאת בניגוד להלכות טומאה רגילות שבהן מה שנטמא באב הטומאה הוא ולד הטומאה, והשרשרת של הטומאה נקטעת באיבר השלישי או הרביעי שלה.
ביצה היא מידת נפח שחכמים תרגמוה גם למידת משקל. שתי אפשרויות יש להבנת מידה זו. הראשונה, לראות בה מעין מידת שטח, וחפץ תלת-ממדי שהוא גדול כאורך הביצה ורוחבה מטמא; והשנייה, דוחסים את הענף כך שיהווה ביצה דחוסה. במקרה זה ענף דחוס שנפחו כביצה הוא ענף גדול ביותר. נראה שחכמים לא דקדקו בדבר, והבינו שאם הוא ארוך כביצה ורחב כביצה די בכך כדי שיטמא.
הכלל שנטמא לחטאת מטמא את חברו וחברו את חברו חוזר בתוספתא בנוסח שונה: "אין אומרין בחטאת זה ראשון, וזה אחרון, אלא אפילו כולו תחלה, שאין מונין למי חטאת. עיסה נעשית על גב חטאת ונגע השרץ באחד מהן, אפילו מאה, כולן תחלה שאין מונין לחטאת" (פי"ב הט"ו, עמ' 641). הווה אומר, השיטה של העברת טומאה והפחתת חומרתה בזמן מעבר הטומאה מאחד לשני אינה קיימת בדיני חטאת, הגם שהיא אחד הרכיבים הבסיסיים בדיני טומאה. גם משקים שנגעו במשקים הם במצב דומה: "אחד משקה שנטמא באב הטומאה, ואחד משקה שנטמא בולד הטומאה, הרי זה תחלה לעולם. מטמא חברו, וחברו חברו, אפילו הן מאה. חוץ ממשקה טבול יום, שהן פסולין ואינן מטמאין" (תוס', טבול יום פ"א ה"ג, עמ' 684). סגנונם של שני המקורות הללו דומה, ושניהם באו מעורך אחד.
מן המשנה משתמע הצורך בזהירות מיוחדת. אדם אינו חייב לשמור על עצמו בטהרת חטאת, אבל אם החליט שלמחרת או בעוד שבוע הוא רוצה להזות מי חטאת עליו להיטבל לחטאת. רצוי שכל כלי הבית ייטבלו לחטאת ויישמרו לשם חטאת. שכן כל כלי שהוא טהור "רק" לתרומה מטמא את הנוגע בו, והנוגע בו מטמא את חברו וחברו את חברו עד סוף כל העולם. יום הזאת החטאת הוא אפוא יום שנדרשות לו הכנות מסובכות וממושכות. כל אשר בבית צריך להיות טהור לחטאת כולל האישה, הילדים, כלי הבית וכדומה.

Mishnah 7

<b>טהור</b> [<b>ש</b> ]<b>לחטאת שנטמו ידיו ניטמא גופו ומטמא את חבירו וחבירו את חבירו אפילו הן מאה</b> – אם הטהור לחטאת נטמא טומאה קלה, שבמקרה רגיל מחייבת רק נטילת ידיים, הרי כל גופו טמא, והוא עתה כאב הטומאה, וכמו כן מה שהוא נגע בו נעשה גם כן כאב הטומאה. זו מסקנה פשוטה מהדין שבמשנה הבאה, ושתי המשניות הן יחידה אחת.

Mishnah 8

<b>חלוקת המשניות בכתב יד קופמן שונה מעט מחלוקת הדפוסים.
<b>לגין של חטאת שנטמו את ידיו –</b> בדפוס: "אחוריו", ונראה שהכותב של כי"ק טעה ונגרר אחר המשנה הקודמת; הוא איחד את המשנה הקודמת עם משנתנו. כאמור, בעבר היו שתי המשניות מחוברות וההעברה היא מהסיפא לרישא.<b> נטמא תוכו</b> – כלי חרס רגיל אינו נטמא מאחוריו, אלא רק מאווירו, כלומר רק אם שרץ, או אב טומאה אחר, חדר לחלל הכלי. אבל כלי חטאת נטמא גם מאחוריו. הלכה זו פגשנו כבר במשנה לעיל (פ"י מ"ו) בדבר לגין של חטאת שנגע בלגין אחר, אבל כפי שראינו שם הכלל סותר כלל אחר ש"אין כלי חרש מטמא חבירו" (פ"ח מ"ו). למעשה שתי גישות לפנינו, וכבר פגשנו את שתיהן במשניות קודמות. האחת, זו שקשורה ברבי יהושע ובבית הלל, נוקטת גישה מחמירה ואינה רואה במי חטאת טומאה רגילה, וממילא אינה מחילה על מי החטאת את הלכות הטומאה הרגילה ואת קולותיה. הגישה המקלה קשורה ברבי אליעזר ובבית שמאי. גם רבי אליעזר מודה שמי חטאת טומאתם חמורה, אך היא פרט בתוך מערכת דיני טומאה; חלים עליה הדינים הרגילים והשיטתיים, אם כי בחומרת יתר. משנתנו היא בשיטת רבי יהושע. <b>ומטמא את חבירו וחבירו את חבירו אפילו הן מאה</b> – כמו במשנה הקודמת.
<b>הזוג</b> – החלק החיצוני של הפעמון,<b> והענבול</b> – חלקו הפנימי של הפעמון: "רבי יוסי אומר שלא תטעה טומאה בענבל הפעמון כולו טמא (איור 44), ואם נגעה הזאה בזוג הענבל טהור.<b> כוש של רובן</b> – של
גבעולים שמלפפים אותם לחבלים, <b>לא יזה לא על הכוש ולא על הפיקה ואם הזה מוזה –</b> כוש הוא המוט של הפלך (לעיל איור 43), ולא יזה רק על חלק מהם אלא על שניהם, שכן אלו שני כלים נפרדים ואינם נחשבים חיבור. המשנה אינה מאוזנת וצריך היה לסגננה "כוש של רובן איננו חיבור", <b>שלפשתן חיבור</b> – ורשאי להזות על הכוש או על הפיקה, והזאתו הזאה.
<b>פלך</b> 
המשנה מונה שלושה סוגי פלכים; ככל שהפלך גדול וחזק יותר כך חלקיו נחשבים לחיבור: פלך רגיל – הריהו חיבור לטומאה; פלך של פשתן – אינו חיבור אלא בדיעבד, ופלך של רובן – לעולם אינו חיבור. בתוספתא שנינו: "כוש הארבלי חבור לטומאה ולהזאה. של פשתן ושל פקיע הרי זה לא יזה, ואם הזה מוזה" (פי"ב הט"ז, עמ' 641). פקיעים הם גבעולי צמח התלתן או צמחים אחרים<sup class="footnote-marker">17</sup><i class="footnote">תלתן הוא הצמח הנקרא בימינו חילבה. בכמויות גדולות הצמח רעיל, אך ייתכן שעזים אינן פגיעות לו, או שקדמונינו לא הכירו בסכנת הרעילות. </i>. הפקיעים הם המזון הרגיל שהאביסו בו את הבהמות ובני הצאן (משנה, שבת פכ"ד מ"ג; פ"ז מ"ד). מהשוואת המשנה לתוספתא עולה ש"רובן" הוא שם אחר לפקיע.
ארבל היא החורבה הגדולה ליד מקומו של המושב ארבל כיום. בעבר הייתה זו עיירה יהודית גדולה שבה גידלו פשתן גס במיוחד, וכנראה לטווייתו של פשתן זה נדרש פלך גדול יותר (בראשית רבה, יט א, עמ' 170).
<b>עור שלעריסה</b> – העריסה היא מתקן הנזכר בצמוד למיטה ולדרגש (איור 45 עריסה). המתקן הוא מסגרת מלבנית בנויה מתכת או עץ, ועל גופו מסרגים חבלים ומניחים מצע. כן שנינו: "כלי עץ מאימתי מקבלין טומאה? המטה והעריסה משישופם בעור הדג. גמר שלא לשוף טמאה" (משנה, כלים פט"ז מ"א; תוס', כלים בבא מציעא פ"ח ה"ד, עמ' 587 ועוד). העריסה היא כלי עץ וגמר המלאכה שלו הוא שיוף העץ, מלאכה הנעשית היום ב"נייר זכוכית", ולפנים שייפו ב"עור הדג". במקביל נזכר גם עור של העריסה<sup class="footnote-marker">18</sup><i class="footnote">משנה, כלים פכ"ו מ"ה; תוס', כלים בבא מציעא פ"ו ה"ב, עמ' 584; פ"ט ה"א, עמ' 587, ועוד. </i>, מכאן שעל מסגרת העריסה היה מונח עור שהונח או נמתח על חבלי העריסה; כן נזכרים לווחים (לוחות עץ) של עריסה, ונראה שעל המלבן (מסגרת העץ) הניחו לוח דק ועליו פרשו עור כדי לרכך לילד את השכיבה (ירו', שבת פי"ב ה"א, יג ע"ג).
<b>עריסה</b> 
העריסה נועדה בדרך כלל לתינוק (תוס', מכות פ"ב ה"ד, עמ' 439; פ"ב ה"ו, עמ' 440), וכך מתאר המדרש את המיילדות: "כשנולד הולד מגדלות אותו בעריסה ומשפשפות את ראשו" (אבות דרבי נתן, נו"א פט"ו; נו"ב פכ"ט, עמ' 60), וכן משמע ממקורות רבים. אמנם נזכרת "עריסה של בנות" (תוס', כלים בבא מציעא פ"ט ה"א, עמ' 587), אך נראה שהעריסה נועדה לתינוקות משני המינים, ואולי הייתה לעריסת הבנות צורה שונה מעט (איור 45). לעתים קשרו על העריסה פעמון כדי לשעשע את הילד (תוס', כלים בבא מציעא פ"א הי"ג, עמ' 579; ירו', שבת פ"ו ה"א, ז ע"ד, ועוד), או חיברו לה עגלה כדי לשנע את התינוק עם העריסה (תוס', כלים בבא מציעא פ"ה הי"ב, עמ' 584)<sup class="footnote-marker">19</sup><i class="footnote">על עריסת התינוק בעולם הרומי ראו דופונט, חיי יום יום, עמ' 221.</i>.
נראה שבלילה ישן התינוק במיטה, אולי עם הוריו, וביום היה מונח בעריסה, והאם טלטלה את העריסה לכל מקום שבו הלכה או עבדה. כמו שאומר התלמוד: "ישב לו על גבי העריסה ביום<sup class="footnote-marker">20</sup><i class="footnote">והרג את הילד בשגגה.</i> ודרך התינוק לינתן על גבי עריסה ביום – אינו גולה. בלילה ואין דרך התינוק לינתן על גבי עריסה בלילה – גולה" (ירו', מכות פ"ב ה"ד, לא ע"ג)<sup class="footnote-marker">21</sup><i class="footnote">עם זאת נזכרת גם עריסה של בעלי מלאכה, או עריסה ששימשה לנשיאת אדם (בבלי, קידושין עא ע"א), אך נראה שלא בהן עסקינן. לעריסה נצטרפו חלקים נוספים כ"סדין" ו"טיבור", ולא נרחיב בהם.</i>. ההורג בשגגה גולה; ביום דרך תינוק להיות בעריסה, לכן היושב על העריסה הרי זה רוצח במזיד ואינו גולה, ובלילה דרך התינוק להיות במיטה, לכן היושב על העריסה הוא שוגג וגולה.
<b>שהוא מחובר לפיקות חבור</b> – פיקה היא חלק מפלך הטווייה הפשוט. בתחתית הפלך היה חלק כדורי שנועד לשתי מטרות: האחת, להוסיף לפלך משקל בעת משיכת החוט, והאחרת לסייע בסיבוב הפלך, שכן הטווייה היא פעולה סיבובית. חלק מהסיבוב מסתייע בתנועת האישה הטווה, והפיקה נועדה לשמר את התאוצה של תנועת הכלי. בתפקיד זה נזכרת הפיקה בסדרת מקורות, כגון "פיקה של מתכת רבי עקיבא מטמא וחכמים מטהרין, ומצופה טהורה. הכוש והאימה והמקל... טמאין" (משנה, כלים פי"א מ"ו), וכן "גוש מארץ טהרה וגוש מארץ הפרס וגוש מארץ טהרה וגוש מארץ העמים שיעורן כפיקה גדולה של סקאין" (תוס', כלים בבא מציעא פ"ז ה"א, עמ' 585). גודל הפיקה קשור היה לעובי החוט שנטווה. חוט הפשתן היה עבה יותר מצמר, והפיקה שלו הייתה חלק בלתי נפרד מהפלך. כן נזכרים פיקה של שתי ושל ערב (ראו להלן), אולם התוספתא הזכירה פיקה של פלך של עושי שקים (סקאין) המכינים חוט צמר עבה במיוחד. בבבלי מופיע בירור מפורט יותר: "אמר רב הונא: שמעתי שתי פיקות, אחת של שתי ואחת של ערב, ואין לי לפרש. כי אתא רב דימי אמר רבי יוחנן: שלש פיקות שמעתי, אחת של שתי, ואחת של ערב, ואחת של פיקה גדולה של סקאין, ואין לי לפרש. כי אתא רבין פירשה משמיה דרבי יוחנן: של אשה – כשל שתי, של בהמה – כשל ערב, פיקה גדולה – של סקאין, כדתנן: גוש הבא מבית הפרס מארץ העמים שיעורו כפיקה גדולה של סקאין" (בכורות כב ע"א). יש, אפוא, שלוש פיקות: פיקה של אישה, היינו של טווייה; פיקה של חוטי השתי, שהם עבים מחוטי הערב וגם ארוכים מהם; פיקה של בהמה, היינו חוטי הערב הדקים. הפיקות של בהמה הן, כנראה, משקולות עדינות הקשורות לאוכף הבהמה. הפיקה המשמשת למשקולת של חוטי הערב היא קטנה, והפיקה המשמשת לטוויית שקים גדולה יותר<sup class="footnote-marker">22</sup><i class="footnote">ראו עוד כתובות פ"ה מ"ט. </i>.
בנוסף לכול, פיקה משמשת שם מושאל לראש העגול של המפרק בגרוגרת או בחלקי גוף אחרים, כגון "איזהו לחי<sup class="footnote-marker">23</sup><i class="footnote">של בהמה.</i> מן הפרק של לחי עד פיקה של גרגרת" (משנה, חולין פ"י מ"ד), וכן במקורות נוספים<sup class="footnote-marker">24</sup><i class="footnote">משנה, בכורות פ"ו מ"ז; נגעים פ"י מ"י, ועוד. ראו קרויס, קדמוניות התלמוד ב, ב, עמ' 111.</i>.
בתוספתא נחלקו בני דור אושא בפרטי הקביעה הקדומה: "אין לנפלים פתיחת הקבר עד שעגלו ראש כפיקה של שתי, דברי רבי מאיר, רבי יהודה אומר כפיקה של ערב, רבי אלעזר ברבי צדוק אומר משיעשו קפיפים" (אהלות פ"ח ה"ח, עמ' 606). לדעת רבי מאיר עיגול הראש שיעורו כפיקה של חוטי השתי, היינו חוטי האורך המשמשים כתשתית לאריגה. בדרך כלל הם חוטים עבים, וטווייתם לוקחת זמן רב יחסית. חוטים אלו היו לא רק עבים יותר אלא גם ארוכים הרבה יותר, שכן הם היו התשתית לכל האריגה. חוטי הערב היו דקים יותר, ואפשר שהיו קצרים, שכן אפשר להחליף חוט ערב באמצע האריגה. לפי מסורת חז"ל, חוטי השתי עבים פי שניים מחוטי הערב (כתובות פ"ה מ"ט).
נחזור למשנתנו: "עור של עריסה שהוא מחובר לפיקות – חבור". נראה שלמלבן העריסה היו מוטות או חבלים שעליהם נמתח העור. העור חוזק למוט בגולה חלולה של מתכת (מעין טבעת הידוק), והיא נחשבת כחיבור לטומאה שכן היא הדוקה ביותר.
בתוספתא שנינו: "כל ידות הכלים הקדוחות חבור, רבי יוחנן בן נורי אומר אף הרוק [הרוקו<sup class="footnote-marker">25</sup><i class="footnote">כך בכתב יד וינה.</i>]. וצואה שעל הכסא חבור להזאה ואין חבור לטומאה, דברי רבי יוסי הגלילי. רבי עקיבא אומר כל שחיבור להזאה חיבור לטומאה, ויש חיבור לטומאה ואין חיבור להזאה" (פי"ב הי"ז, עמ' 640). הכלל של רבי עקיבא הוא פשוט: חיבור להזאה הוא בוודאי חיבור לטומאה, שכן הזאה חמורה יותר. אם לא נפלה טעות בדברי רבי יוסי הגלילי, הרי שהוא חולק עליו.
נראה שבמקור של התוספתא נכתב "הרוקו", היינו ידית חרוקה, אבל לפני עורך התוספתא כבר עמד הכתיב "הרוק", וכתיב זה גרר עיסוק בהפרשה נוספת של הגוף, צואה, ודיון אם רוק וצואה נחשבים לחיבור. התוספתא נגררה אפוא אחר פירוש אחר של המילה "הרוק" – לא "חרוק" – הוא רוק הפה. עורך התוספתא כבר לא הבין את הציטוט שלפניו. זו דוגמה מיוחדת ומוזרה של התפתחות המסורת התנאית, כאשר המקור הקדום כבר מאבד את משמעותו המקורית ומתפרש בדרך שונה מהכוונה המקורית.
כמו כן: "כל התלויין הנקובין חבור ורבי יוחנן בן נורי אמר אף הרוקי מוסף עליהן" (תוס', כלים בבא מציעא פ"ה ה"ו, עמ' 584)<sup class="footnote-marker">26</sup><i class="footnote">ראו פירושנו לכלים פט"ו מ"ד.</i>. "הרוקי" הוא "חרוק", וכן בתוספתא שלנו (פי"א הי"ח, עמ' 641), ופירש בעל פירוש הגאונים: "הדוקות חורקו, כמו 'חרק עליו שינמו', כמו מנורה של חוליות דאית בה חירקי, חידקי" (עמ' 109). "חרוק" הוא מלשון חרוק שיניים, כלומר הדוק ומשפשף. מנורה של חוליות היא מנורה העשויה חלקים חלקים המחוברים בהברגה, ולדעת אפשטיין בפירושו לפירוש הגאונים זאת הכוונה גם כאן. "מנורה של פרקים" התירו להרכיב ביום טוב, אך חכמים פקפקו בהיתר (ירו', ביצה פ"ב ה"ו, סא ע"ג). מחלוקת זו היא תוצאה של משנתנו; משנתנו עוסקת אמנם במשמעות החיבור לעניין טומאה, אך משמע ממנה שרבי יוחנן בן נורי רואה בכך חיבור קבע, ואסור בהרכבה בשבת; וחכמים בשתיקתם אינם רואים בכך חיבור, ולפיכך מותר לדעתם להרכיבה בשבת. מאוחר יותר פקפקו אמוראים בהיתר (איור 48 התלויים).
כאמור, "חיבור" הוא גורם מכריע בדיני טומאה, בדיני טהרה ובדיני שבת. לעניין שבת ראינו את היסוס האמוראים לגבי ההרכבה, ולעניין טומאה רגילה שנינו במשנה: "כל ידות הכלים שהכניסן שלא כדרכן, או שהכניסן
כדרכן ולא מרקן<sup class="footnote-marker">27</sup><i class="footnote">לא סיים את ההרכבה.</i>, או שמרקן ונשברו, הרי אלו חוצצין<sup class="footnote-marker">28</sup><i class="footnote">ואינם נחשבים חיבור.</i>. כלי שהטבילו
דרך פיו האמצע אינו טהור עדשיטנו על צדו, צלוחית שפיה שוקע אינה טהורה עד שינקבנה מצדה, קלמרין הדיוטות אינה טהורה עד שינקבנה מצדה, וקלמרין של יוסף הכהן היתה נקובה בצדה" (מקוואות פ"י מ"א) (איור 49 קלמרין). אם כן ידית שהורכבה היא חיבור לכל דבר, אבל לא הושם דגש בשיטת החיבור (קדוח או חרוק). במשנה ה באותו פרק במקוואות מתנהל דיון בשלשלת המיחם כמו במשנה הבאה שלנו, ובכך באה לידי ביטוי זיקה ספרותית מועטת בין משנת מקוואות למשנת פרה.

Mishnah 9

<b>הסלים שבקנתל והמטה של טרבן [טורבל/טרב</b> ל<sup class="footnote-marker">29</sup><i class="footnote">כך ב- מנ.</i>]<sup class="footnote-marker">30</sup><i class="footnote">ב-מל: ארבן.</i> <b>–</b> קנתל היא מילה ביוונית שמשמעה אוכף (Κανθήλι או κάνθων). טרבל או טרבן הוא tribulum בלטינית, ומשמעו מורג (איור 50). למורג שתי
<b>איור 50.</b> מורג. ספראי, הכפר הקדום, עמ' 192.
צורות: האחת, כלי עץ שטוח שבו הוסיפו אבנים חדות או שיני ברזל (= מורג חרוץ); והאחרת, מכבש עגול וכבד שגם לו ניתן היה להוסיף שיני ברזל. כבר פירוש הגאונים (עמ' 109) פירש ש"טרבל" הוא מורג. לפי ההקשר מדובר במורג שטוח, והמיטה שלו היא החלק השטוח שבו נעצו אבנים חדות. אבנים אלו הן חיבור לטומאה, אבל לא להזאה. בכתב יד קופמן נכתב בתחילה "טרבן" ותוקן ל"טרבל", והוא הנכון.
הבבלי מתרגם את המילה "מוריגים" שבדברי הימים א (כא כג): "מאי מוריגים? אמר עולא: מטה של טרבל. מאי מטה של טרבל? אמר רב יהודה: עיזא דקורקסא דדשו בה דשתאי. אמר רב יוסף: מאי קראה? 'הנה שמתיך למורג חרוץ חדש בעל פיפיות תדוש הרים' " (מנחות כב ע"א; זבחים קטז ע"ב; עבודה זרה כד ע"ב). "עיזא דקורקסא" הוא מונח שאינו ברור, ולפי ההקשר ופירושנו אלו האבנים שננעצו בלוח המורג.
הרמב"ם בפירושו למשנה פירש שסלי הקנתל והמיטה של המורג גם הם כלים מתפרקים. זהו פירוש לפי העניין, אך לאור הבנת המילים נראה שהמשנה מדגישה שכלים אלו הם בדרך כלל מחוברים, אך למעשה האבנים רק תקועות או מונחות בהידוק ובכל זאת הן נחשבות לחיבור.
<b>וקרן של כליכה –</b> ב- <b>מפ</b> כלכה, וכן בערוך ובעל פירוש הגאונים לטהרות אבל ב-<b> מל</b> כלבא, ב- <b>מנ</b> נכתב כנראה כלכה ותוקן לכלבה, בדפוס שלפנינו כליבה, וכך ביתר עדי הנוסח. אם כן, לפנינו שתי נוסחאות שלשתיהן בסיס טקסטואלי איתן. כליבה היא מיטה פשוטה להוצאת מת. "בראשונה היו מוציאין עשירים בדרגש ועניים בכליבא, חזרו להיות מוציאין בין בדרגש בין בכליבה מפני כבוד העניים" (תוס', נידה פ"ט הט"ז, עמ' 651; בבלי, מועד קטן כז ע"א). המדרש מתאר שכאשר רצו לבזות את המת הוציאוהו לקבורה בכליבה: "מעשה בבנו של רבי חנניה בן תרדיון שנתחבר ללסטים וגלה את רזן, והרגוהו, ומלאו פיו עפר וצרורות. לאחר שלשה ימים נתנוהו בכליבא, ובקשו לקלס עליו מפני כבוד אביו" (איכה רבה, ג טז, עמ' 128)<sup class="footnote-marker">31</sup><i class="footnote">ואיננו בנוסח בובר. ייתכן שהוא תוספת ציורית של מעתיק בהשפעת המקורות הקודמים. </i>. כן משמע משימוש הכליבה במקורות נוספים (איכה רבה, פתיחתא ט, עמ' 8, ומקבילות). כמו כן נזכרת כליבה של חייטים, והיא כלי שהחייט פורש עליו בגדים למכירה: "כליבה של חייטין טמאה טמא מת, פרש הימנה אבר אחד טמאה, ושני אברים טהורה. עריסה של בנות הרי זו טמאה טמא מת, היתה משמשת שכיבה הרי זו טמאה מדרס" (תוס', כלים בבא מציעא פ"ט ה"א, עמ' 587). הכליבה קרובה אפוא לעריסה, וגם היא מתפרקת: אם פורק אבר אחד עדיין היא מסוגלת למלא את תפקידה, וטמאה; ואם פורקו שני אברים היא חדלה מלשמש ככלי, וטהורה.
במשנה פרה נזכרת קרן של כליבא ופירושה של הקרן תלוי במקור השם. רע"ב לפרה, ותוספות למועד קטן גזרו את המילה מכלוב, ולכן סבר רע"ב ששהכליבא היא דמוית כלוב עם מעשה רשת מעליה שהמת לא יפול. וקשה לראות בכך דרך לקבורת עניים. רמב"ם למשנה זו גרס כריכה וכנראה גזר את המילה מכרך, והסביר שזו מיטה מתקפלת ומתפרקת שאת שני רגליה עוטפים (כורכים בבד), וקרן היא רגל המיטה (כמו אלונקה שלנו). המאירי למועד קטן כז ע"א הסביר שהיא צרה ככלוב. ואולי אין הכליבא אלא כלוב, והכוונה שהמיטה עשויה מעשה רשת.
כליבה היא אפוא מעין אלונקה מתקפלת ומתפרקת: בד, או עור, כפול ומתוח על שני מוטות האורך. קרן הכליבה היא, מן הסתם, המוט המשמש לפרישת הבד, ומשמש כצלע הרוחב של האלונקה.
אם אכן יש לגרוס "כליכה" הרי שההסבר הקרוב ביותר הוא המילה "כוכליאר" שמשמעה מעגל חלזוני, כלומר קרן מסולסלת. הסבר כזה יתאים יותר להמשך המשנה העוסק בקרניים של עוברי דרכים, כלומר קרן תקיעה של הולכי דרך, ואילו ההסבר הראשון מתאים יותר לרשימה בתחילת המשנה שהיא של כלי בד. מכל מקום, לפי ההסבר הראשון המשנה ארוגה מעשה אומן. היא מסתיימת בקרן של כליבא, והמילה "קרן" מתקשרת להמשך שהוא בכלים שונים.
<b>וקרנים שליוצאי דרכים</b> – קרן עשויה לשמש לתקיעה או ככלי להחזקת נוזלים, ולפי ההקשר זו קרן מתקפלת שאפשר לפרק ממנה חלקים (איור 51), <b>ושלשלת המפתחות ושלל הכובסין ובגד שהוא תפור בכלאים חיבור לטומאה ואינו חבור להזייה</b> – המפתח נועד לפתיחת המנעול. שלשלת מפתחות היא דרך השיווק של המפתחות, והיא חיבור זמני, שהרי המפתח יימכר. הכובסים אפשר שהם תופרי הבגדים, ואפשר שהם אלו המקבלים בגדים לכביסה. "שלל הכובסים" הוא "תפירת הכובסין, לפי שהכובסין תופרין את הבגדים, או הכובסים שרק מכבסים את הבגדים, תופרים מהם שרשרת, כדי שיהא קל להם בכבוסם להגביהן ולהניחן, ואינה תפירה יציבה" (רמב"ם, פירושו למשנה). בערוך השלם מפורש שהמילה היא מלשון שולל שֶלֶל, שמשמעו תפירה קלה, כמו "על כל המתים כולן שולל לאחר שבעה, ומאחה לאחר שלשים, על אביו ועל אמו שולל לאחר שלשים ואינו מחאה (=מאחה) לעולם" (שמחות פ"ט ה"ח, עמ' 171; ירו', מועד קטן פ"ג ה"ח, נב ע"ג). שלל כאן הוא אפוא תפירה קלה, וכן פירש הר"ח<sup class="footnote-marker">32</sup><i class="footnote">ראו ערוך השלם, כרך ח, עמ' 84. </i>. הכובסים כיבסו את הבגדים במים זורמים, ולכן תפרו אותם יחדיו כדי שלא יתפזרו. משנת כלים מונה את מספר הבגדים שנהוג לחבר
יחדיו לשלב הכביסה (כלים פכ"ח מ"ב). במשנה כלאים הם מכונים שרשראות, אלו "אותות הכובסים" (פ"ט מ"י), ואולי הם תפרו גם סימני זיהוי על בגדים כדי שיזוהו ויוחזרו בנקל לבעליהם. 
המשנה אינה מנמקת את הסיבות להלכה, ונראה ששלשלת המפתחות היא קשירה זמנית ואינה חיבור של ממש; וכן גם כל הפריטים שאחריה הם חיבור עראי שנועד להיפרם. כן משמע ממשנת עוקצין העוסקת בחיבור רגיל לטומאה: "הרמון שפרדו, חבור עד שיקיש עליו בקנה. כיוצא בו שלל הכובסין, והבגד שהוא תפור בכלאים חבור, עד שיתחיל להתיר" (פ"ב מ"ו). בגד כלאים נועד להתרה, והיה מקום לחשוב שאיננו חיבור גם לטומאה, לכן מציינות המשניות שהוא חיבור לטומאה ולא להזאה. את הרימון חתכו כדי להוציא ממנו את הגרעינים, אך הגרעינים עדיין מחוברים עד שיצאו<sup class="footnote-marker">33</sup><i class="footnote">הקשה על קליפת הרימון גורמת לגרעינים להיפרד מהפרי ולנשור. </i>. כמובן גם הבגדים השלולים לכביסה מהווים חיבור עד שיותרו, ויישארו כל אחד בפני עצמו.
<u>כביסה </u>
הפועל "לכבס" מתפרש בשני מובנים: כביסת הבגדים המלוכלכים של המשפחה (איור 53), וצביעת אריגים או חוטים כשלב חשוב וחיוני בייצור האריג. מבחינה לשונית לשתי העבודות מינוח דומה, אך מבחינה חברתית מדובר בעבודות ברמה שונה לחלוטין. הראשונה שייכת לעבודות הבית והשנייה –
לייצור; הראשונה מלאכה פשוטה והשנייה – עבודה רבת חשיבות הדורשת מומחיות רבה, ותעדנה על כך סוגיות רבות העוסקות בדינו של צבע ששגה בצביעת הבגד<sup class="footnote-marker">34</sup><i class="footnote">ראו משנה, בבא מציעא פרק ו; בתוספתא שם, ובדיוני התלמודים על פרק זה.</i>. הכביסה נזכרת בין העבודות שהן חובת האישה, למשל מסופר בירושלמי מעשה ב"תינוקת" שירדה לכבס בנהר (יבמות פי"ג ה"א, יג ע"ג); ומסופר בתוספתא שהכובס הוא אחד המקצועות שעיסוקו עם נשים (קידושין פ"ה הי"ד). עם זאת לא הייתה זו עבודת נשים בלעדית; נשים נזכרות בהקשר זה, אך גם גברים. משלל המקורות ראוי לצטט מסורת אחת מהירושלמי: "בכל השותפין ממחין זה על זה בחצר, חוץ מן הכביסה מפני כבוד בנות ישראל. אמר רבי מתניה הדא דתימר (זהו שאתה אומר) במקום שהנשים מכבסות, אבל מקום שהאנשים מכבסין לא בדא (לא נאמר)" (בבא בתרא פ"א ה"ז, יג ע"א; נדרים פ"ה ה"א, לט ע"א). ההיתר לכבס בחצר המשותפת נובע מהרצון לצמצם את חשיפת האישה לעין כול,<sup class="footnote-marker">35</sup><i class="footnote">בכפר הערבי המסורתי הפשילו הנשים המכבסות את שמלתן, שלא תירטב, וחשפו חלקי גוף שבדרך כלל היו מוצנעים.</i> ובמקביל מתברר שהיו גם מקומות שעבודה זו נחשבה בהם לעבודה גברית טיפוסית. ייתכן שמקור זה מעיד על שינוי מה בין תקופת התנאים, שבה נחשבה הכביסה לעבודת נשים מובהקת, ובין תקופת האמוראים. ואולי ההבדל הוא בין המשנה, המייצגת במקרה זה את הרצוי בעיני הממסד הרבני, ובין התלמוד, המייצג את המציאות. אפשר גם שהכביסה של בגדי המשפחה הייתה עבודת נשים מובהקת, ואילו הכביסה ה"תעשיתית", כלומר צביעת הבגד החדש, הייתה מעורבת, או שבתחום זה היו נהגים מקומיים שונים. מכל מקום במשנה, בתוספתא ובמקורות אמוראיים נזכרים הכובסים בלשון זכר<sup class="footnote-marker">36</sup><i class="footnote">כגון משנה, שבת פ"א מ"ח; פסחים פ"ד מ"ו, ומקורות רבים נוספים.</i>.

Mishnah 10

כסויי המיחם</b> – מֵחם הוא כלי מתכת או חרס שבו נשמרו מים חמים (איור 54). בדרך כלל הוא ניצב על גחלים או שהיה עטוף בחומר מבודד, בכיסוי,<b> שהוא מחובר לשלשלת</b> – המכסה מחובר לגוף המחם, והמחם תלוי בשלשלת כדי שלא יהיה קרוב מדי לאש והמים רק ישמרו על החום,<b> בית שמי אומרים חיבור לטומאה ואינו חבור להזייה בית הלל אומרים הזה על המיחם הוזה על הכסוי הזה על הכסוי לא הוזה המיחם</b> – בית הלל מבחינים אבחנה נוספת: יש להזות על העיקר. גוף הכלי כולל את הכיסוי, אך הזאה על הכיסוי אינה פוטרת את המחם עצמו מהזאה נוספת. הכלל של בית הלל יוצר עמדת ביניים נוספת: יש חיבור לטומאה שהוא חיבור להזאה, ויש חיבור לטומאה שאינו חיבור להזאה, ויש מצב ביניים שבו נדרשת הזאה על עיקר הכלי.
<b>איור 54ב.</b> מימין לשמאל: מיחם, מיחם על כירת גחלים, כירת גחלים ממתכת. מתוך צ'צ'י, כלי ברונזה, עמ' 10.
התוספתא מוסיפה: "הקומקומות חבור לטומאה ולהזאה. כסוי המיחם המחובר בשלשלת, בית שמאי אומרים כולן חבור אחד הוא, ובית הלל אומרים הזה על המיחם הזה על הכסוי, הזה על הכסוי לא הזה על המיחם. אמר רבי יוסי אלו דברי בית שמאי. בית הלל אומרים: כלי חבור אחד" (פי"ב הי"ח, עמ' 641). רבי יוסי מוסר מסורת שונה בדבר עמדות התנאים: אין מחלוקת בין בית שמאי ובית הלל; לדבריו בית שמאי נוקטים את עמדת בית הלל ובית הלל סבורים שכיסוי המחם הוא חיבור לכל דבר.
<b>הכל כשירין להזות</b> – הביטוי "הכל כשרין" או "הכל כשרים" בספרות חז"ל התנאית הוא ביטוי "טעון". הביטוי חוזר במקורות רבים, ובדרך כלל הוא פולמוסי ובא להתנגד לתביעתם של כוהנים למונופול על ניהול מעמדות ציבור ולשליטה על עמדות כוח סמליות. משפט זהה כתבנו לעיל על המשנה הקובעת שהכול כשרים לקדש (פ"ה מ"ד), כלומר להוסיף את האפר למים המקודשים – וראו שם דוגמאות נוספות. כפי שהדגשנו, חכמים לא יכלו לנשל את הכוהנים מהמונופול על עבודת הקרבנות, שהרי במפורש נאמר בתורה ש"הזר הקרב יומת" (במדבר ג י; ג לח ועוד), ולא יכלו להתכחש להוראה המפורשת ולא לצמצמה. המאבק התנהל סביב קבוצת עבודות, מצוות ותפקידים חברתיים-דתיים יוקרתיים. למשל, לפי ההלכה הכול כשרים לקדש, כלומר להזות מי חטאת, אבל בפועל עשו זאת בדרך כלל הכוהנים<sup class="footnote-marker">37</sup><i class="footnote">לעיל פ"ה מ"ד. </i>. בעימות זה, שחלקו היסטורי (התרחש בימי בית שני) וחלקו ספרותי (התחולל בבית המדרש לאחר חורבן הבית), עסקנו בהרחבה<sup class="footnote-marker">38</sup><i class="footnote">ראו הנספח והמבוא למסכת שקלים.</i>. במקרה שלנו נראה שהדיון הוא ממשי: האם הכוהן הוא זה שמזה את מי החטאת על שומרי הטהרה (כוהנים וישראלים) או שגם ישראלי פשוט, השומר על טהרה בקפדנות, רשאי לעשות כן? ההלכה תובעת לאפשר לכל אדם להזות ולהתקין את מי החטאת.
<b>ישראלים וכוהנים במי חטאת</b> 
הכנת אפר הפרה האדומה הייתה מונופול מוסכם של הכוהנים, מונופול המעוגן בכתבי התורה. חכמים לא יכולים היו לקרוא תגר על עצם הכנת האפר, אבל תבעו את הזכות לבזר את יתר התפקידים.
א. איסוף האפר
כבר במעמד השרפה נותר תפקיד של איסוף האפר. התורה אומרת "ואסף איש טהור" (במדבר יט ט), וכפי שראינו לעיל (פ"ד מ"ד) המשנה מניחה בפשטות שהתפקיד מסור לכוהנים, אך במקבילות נשמע ערעור על כך ותביעה לשתף כל "איש טהור" במשימה.
ב. שמירת אפר החטאת
המשנה מתארת בפשטות שהאפר מתחלק לשלושה חלקים: האחד, בחיל – נשמר לרזרבה; השני, בהר הזיתים – לטהרה בירושלים; והשלישי, ניתן למשמרות הכהונה – לשימוש שוטף בקהילות ישראל (לעיל פ"ג מי"א). בתוספתא דרש רבי יהודה: " 'והיתה לעדת בני ישראל למשמרת למי נדה' – שהכל נאמנין על שמירתה" (חגיגה פ"ג ה"כ). אם כן כל אדם כשר לשמור את האפר, ולאו דווקא כוהן. כמו כן: "כיצד היו משמרים אותה? היו מוסרים אותה לאדם נאמן והוא משמרה. אלא שחזרו לומר הכל נאמנין על טהרת הקדש ועל החטאת" (ספרי זוטא, יט ט, עמ' 305). הנוהג הקדום היה למסור את האפר ל"אדם נאמן", ולא נאמר במפורש שהוא כוהן, אבל מההמשך משמע שנוהג זה שוּנה, ועתה הכול נאמנים על שמירת החטאת. המדרש משתמש בכלל הלכתי ידוע שהכול נאמנים על חטאת, גם עמי הארץ (לעיל פ"ה מ"א; אהלות פ"ה מ"ה; תוס', חגיגה פ"ג הי"ג), אבל מן הסתם לא נתנו לעמי הארץ לשמור על מי החטאת.
ג. הכנת הכלי למי החטאת
המשנה מתארת בפרוטרוט שלב זה (פ"ה מ"א), וראינו עמדות שונות עד כמה צריך להקפיד על טהרה בנושא. התיאור במקורות אינו מדגיש את הצורך בכוהן, וכפי שפירשנו, שתיקה זו רועמת; בפועל יש מקום להניח שהכוהנים שניהלו את הטקס גם הכינו את הכלים.
ד. מילוי המים
גם מילוי המים נעשה במעמד מתוכנן ומכובד, והלכות רבות נקשרו בו (פרק ז). התיאור במשנה אינו מסביר מי הם הממלאים, והתוספתא מדגישה: "כל מעשיה בכהנים, חוץ מאסיפת האפר והמלוי והקדוש" (פ"ד הי"א, עמ' 634). כפי שנראה להלן יש מקום להניח שגם כאן השתיקה רועמת, ועורכי המשנה מנסים להדחיק או לטשטש את העובדה שהכוהנים ניהלו את המעמד כולו.
ה. קידוש המים (הנחת האפר במים)
כאמור, המשנה קובעת שהכול כשרים לקדש את המים (לעיל פ"ה מ"ד). המינוח הוא אותו מינוח פולמוסי המלמד על תביעה לשתף את כלל ישראל בעשיית הקודש.
ו. שמירת מי החטאת, וההזאה
יש להניח ששני תפקידים אלו מולאו כאחד. כאמור משנתנו תובעת שגם ישראל יזו מי חטאת, אך המינוח הפולמוסי מרמז שלא עלה בידם להשתלט על מעמד יוקרתי זה. כפי שראינו במבוא, ההזאה הייתה מעמד מורכב מבחינה הלכתית, ולא מעשה שבכל יום; המזה נדרש להתארגן לשם כך, ולשמור על טהרה מיוחדת שבעה ימים לפני יום ההזאה. איננו שומעים מי היזה בפועל את מי החטאת. העדות היחידה למעשה היא בטהרת מצורע, והמזה על המנוגע ומטהר אותו הוא רבי טרפון, שהוא כוהן וחכם: "תני אמר רבי יודה, שבתי היתה והלכתי אחר רבי טרפון לביתו. אמר לי, יהודה בני, תן לי סנדלי, ונתתי לו. ופשט ידו לחלון ונתן לי ממנה מקל, אמר לי יהודה בני, בזו טיהרתי שלשה מצורעין. ולמדתי בה שבע הלכות, שהיא שליברות<sup class="footnote-marker">39</sup><i class="footnote">שהיא של ברות, סוג העץ ברות, ראו במבוא למסכת נגעים. </i> וראשה טרף ואורכה אמה ועובייה כרביע כרע מיטה אחת לשנים ושנים לארבעה, ומזין ושונין ומשלשין, ומטהרין בפני הבית ושלא בפני הבית ומטהרין בגבולין" (ירו', סוטה פ"ב ה"ב, יח ע"א). גם על טהרת הנגעים נאבקו חכמים בכוהנים, וכפי שראינו במבוא לנגעים לא עלה בידי חכמים לדחוק את הכוהנים מתפקיד זה.
חכמים רצו, אפוא, לבזר את תפקיד ההזאה לכל ישראל, אבל בפועל נראה ששאיפתם של חכמים רחוקה הייתה מלהתגשם. כן אומר המדרש בפשטות: "לפי שבעולם הזה <b>מטהרים ומטמאים מפי כהן</b> אבל לעתיד לבא אינו כן" (פסיקתא רבתי, יד, עמ' סו; פסיקתא דרב כהנא, ד י, עמ' 77; תנחומא בובר, חוקת כח, עמ' 120)<sup class="footnote-marker">40</sup><i class="footnote">דרשה דומה מצויה כבר בספרא: "אם סופינו לרבות כל ישראל מה תלמוד לומר 'או אל אחד מבניו הכהנים'? אלא ללמד שאין טומאה וטהרה אלא מפי כהן, אבל בהמשך מתברר שהכוונה לטומאת נגעים בלבד (ספרא תזריע, פרשה א ה"ט, ס ע"ב). במבוא למסכת נגעים עמדנו על מאמציהם של חכמים לנכס לעצמם תפקיד זה, אך בפועל לא עלה הדבר בידם.</i>.
התוספתא מספרת שמי החטאת חולקו לשלושה שלישים, והחלק שנועד לכלל ישראל נמסר למשמרות הכהונה. קרוב לוודאי שזה ניסוח מאוחר, אך דווקא הוא משקף את עולמם של חכמים ואת סדר העולם שהם הכירו (ראו פירושנו לפ"ג מי"א). לשיטתם, הכוהנים הם שומרי מי החטאת בפועל.
בתוספתא מופיעה עדות חשובה: "שלשה דברים אמר רבן שמעון בן גמליאל משום רבי שמעון בן כהנא, <b>מימיהן של כהנים</b> לא נמנעו מלהזות באזוב המוטבל, ובצלוחית שפיה צר, ופוצעין אגוזים של תרומה בידים סאובות, ולא חששו להן משום טומאה" (פי"ב ה"ו, עמ' 640). גם כאן נראה על פי פשט לשון התוספתא שהכוהנים הם שמזים, והמעיד הוא חכם שהוא גם כוהן, וכן מעיד "רבי לעזר בשם רבי חנינה, מעשה בכהן ערל, שהיזה והוכשרו הזיותיו" (ירו', פסחים פ"ח ה"ח, לו ע"ב), אפילו כוהן ערל עדיף בפועל על ישראל תלמיד חכם.
כך גם מבטא התלמוד את זכותו של הנשיא (רבן גמליאל דיבנה) לשלטון על ישראל במשל עממי: "מי שהוא מזה יזה, מי שאינו לא מזה ולא בן מזה, יאמר למזה בן מזה מימיך מימי מערה ואפרך אפר מקלה?!" (ירו', תענית פ"ד ה"א, סז ע"ד; ברכות פ"ד ה"א, ז ע"ד; בבלי, כח ע"א). מן ההקשר עולה שמדובר בהזאת מי חטאת, והמזה הוא כוהן בן כוהן, בעל זכות אבות, ומי שאינו כוהן אינו מזה ואינו רשאי לפסול את הכוהן מתפקידו לטהר<sup class="footnote-marker">41</sup><i class="footnote">ראו עוד פירושנו לעיל פ"ז מ"ט, ושם ניסינו לראות במשנה ביטוי נוסף לפולמוס הסמוי בין חכמים לכוהנים.</i>.
לעיל דובר על טהור לתרומה שנגע במי חטאת פסולים (פ"ט מ"ח). הסברנו שהמשנה מדברת בהווה, כלומר רגיל הוא שכוהנים, הטהורים לתרומה, מטפלים במי החטאת ואפר החטאת. אם כי אפשר מבחינה עקרונית שסתם אדם טהור כשר לפעולה זו. הסברנו את המשנה על סמך המציאות, שבה אנו דנים כאן, שבפועל טיפלו הכוהנים במי החטאת. בהתאם הצגנו לעיל במשנה ה סדרת מקורות נוספים שהכוהנים נתפסו בהם כשומרי הטהרה למרות דרישתם של חכמים שגם הציבור הכללי ישמור על טהרה (אכילת חולין בטהרה). אמנם לא דובר שם על הזאה דווקא, אך ברור שהזאת מי חטאת היא חלק משמירת הטהרה. ואכן בנספח למסכת שקלים דנו במערכת היחסים בין חכמים (כלל ישראל) לבין הכוהנים, והתחרות הסמויה בין העילית הכוהנית וכלל ישראל על הזכות לקיים את מצוות טהרה. זכות המצווה איננה רק זכות דתית רבת חשיבות, אלא היא גם משאב יוקרה חברתי.
מסורת זו, שהכוהנים הם המזים, חוזרת גם בספרות הכיתתית. במגילת המקדש מניחים בפשטות שההזאה היא תפקידם של בני אהרן, וכן קובעת מגילת דמשק בפשטות: "אל יזה איש מבני אהרון ביום השבת" – איסור ההזאה בשבת מניח בפשטות שהכוהנים מבצעים זאת<sup class="footnote-marker">42</sup><i class="footnote">ראו סקירת המקורות במבוא למסכת.</i>.
<b>חוץ מטומטום ואנדרגינס והאשה</b> – האישה אינה מזה, ואף לא מי שהוא ספק אישה. אבל לגבי קידוש האפר שנינו: "חוץ מחרש שוטה וקטן, רבי יהודה מכשיר בקטן ופוסל באישה ובאנדר[ו]גינס" (פ"ה מ"ד, לפי כתב יד קופמן). אין כל סיבה הגיונית לכך שאישה מנועה מלהזות, שכן אין זו מצוות עשה שהזמן גרמה, או מצווה שהיא אינה חייבת בה, ואף לא מצווה בציבור, שכן מבחינה הלכתית אפשר להזות בפרטיות, אף שבפועל נעשתה כנראה ההזאה כטקס ציבורי (לפחות בימי התנאים, כאשר שמירת הטהרה הייתה נדירה). אין זאת אלא שההזאה נתפסה ככבוד וכתפקיד מוביל במעמד ציבורי, ונשים מודרות מתחום זה. מכל מקום ההחלטה מתי נשים מודרות ממצווה אינה עקבית ואינה שיטתית, אלא היא פרי של סדרת החלטות מקומיות<sup class="footnote-marker">43</sup><i class="footnote">ספראי, נשים.</i>. <b>ותינוק שאין בו דעת והאשה מסעדתו ומזה ואוחזת לו במים והוא טובל ומזה</b> [<b>ו</b> ]<b>אם אחזה בידו אפילו בשעת הזייה פסול</b> – אפילו קטן כשר להזות, ואם הוא כה קטן שאין בו דעת מותר לאמו לסייע לו, אך לא להזות במקומו. דיני קטן נסקרו לעיל (פ"ה מ"ד), וראינו כי גם במצוות שהקטן מנוע מלקיימן מוצע שהגדול יסייע בידו. ברם בהזאה הסיוע מועיל גם לקטן שאין בו דעת, והוא ודאי אינו חייב במצווה ומנוע מלעשותה עבור אחרים.
הצורך לסייע לקטן מובן על רקע המונופול הכוהני. לישראל לא נתנו דריסת רגל במעמד, והכוהן היזה ונגע במים ובכך ניטמא<sup class="footnote-marker">44</sup><i class="footnote">גם אם לא ניטמא המזה עצמו, הרי שבמהלך העבודה עלול היה להיפגע מנתזי מים.</i>, וכך נוצר מצב שלא נותרו כוהנים כשרים להזאה אלא אותו קטן ואמו. אולם התוספתא מביאה עמדה שונה לגבי הקטן: "הכל כשרין להזות, חוץ מחרש שוטה וקטן, ורבי יהודה מכשיר בקטן. רבי ישמעאל בנו של רבי יוחנן בן ברוקא אומר חרש שוטה וקטן שהזו ואחרים רואין אותן הזאתן כשרה" (פי"ב ה"ח, עמ' 640). אם כן דין הזאה כדין קידוש המים, ודנו בעמדה זו לעיל (פ"ה מ"ד). בתוספתא אין התייחסות לאישה, וניתן להבין שלדעת הכול אישה כשרה להזות.
המדרש מציין את המקור לדיני הזאה: " 'איש' להוציא את הקטן. משמע מוציא את הקטן ומוציא את האשה? תלמוד לומר 'טהור' להביא את האשה דברי רבי ישמעאל. רבי עקיבא אומר 'טהור' למה נאמר? הא עד שלא יאמר יש לי בדין אם האוסף טהור, המזה לא יהא טהור? הא מה תלמוד לומר 'טהור' טהור מכל טומאה. ואיזה זה זה טבול יום. רבי אומר, נאמר כאן 'טהור' ונאמר להלן 'טהור' מה טהור האמור להלן טמא לתרומה וטהור לחטאת, אף טהור האמור כאן טמא לתרומה וטהור לחטאת" (ספרי במדבר, קכט, עמ' 166). אם כן לדעת רבי ישמעאל גם האישה מזה, ורבי עקיבא דורש את המילה "טהור" לדרשה אחרת, אך לא ברורה עמדתו לגבי הזאת אישה. אבל מהדרשה שנביא בהמשך ברור שהוא סבור שגם אישה אינה מזה. עוד למדנו שלדעת רבי ישמעאל, וכנראה גם לדעת רבי עקיבא, הקטן אינו מזה, כדעת הסתמא בתוספתא – ובניגוד למשנתנו. במשנתנו הקטן מזה בסיוע אמו, והרי זו משנת רבי יהודה. רבי ישמעאל תובע שהקטן יזה בסיוע מבוגר, וכאמור השנה מאפשרת לאם לעזור לו, אך לא להחליפו, וודאי שאין חובה שיזה בנוכחות מבוגר. אם כן, משנתנו אינה כרבי ישמעאל.
במקבילה בספרי זוטא שנינו: " 'איש טהור', 'איש' פרט לאשה. או איש פרט לקטן? אמרת 'טהור' לרבות את הקטן. אמרו, מסעדת האשה את הקטן והוא מזה, אבל לא תטבול את האזוב ותתן לו. אם טבלה ונתנה לו הזייתו פסולה" (ספרי זוטא, יט יח, עמ' 314). דרשת הספרי זוטא תומכת במשנה. אותן מילים נדרשות בספרי ובספרי זוטא, אך המסקנות הפוכות. קל לראות שלא פרשנות המילים מזינה את הדרשה אלא התפיסה החברתית מזינה את הפרשנות, ובמבוא הכללי לפירוש המשניות הרחבנו בכך מעט. לעיל ראינו שמחלוקת זהה הייתה לגבי שאלת מילוי מים למי חטאת בידי אישה וקטן, וכן לגבי איסוף אפר הפרה האדומה: " 'ואסף איש' להוציא את הקטן. משמע מוציא את הקטן ומוציא את האשה? תלמוד לומר 'טהור' להביא את האשה. דברי רבי ישמעאל. רבי עקיבא אומר 'ואסף איש' להוציא את האשה. [משמע מוציא את האשה] ומביא את הקטן? ת"ל והניח מחוץ למחנה לא אמרתי אלא במי שיש בו דעת להניח" (ספרי במדבר, קכד, עמ' 157).
הזאה
כל מגוון הדעות האפשרי מופיע. מן הסתם המחלוקת הייתה תאורטית; בפועל היזו גברים בוגרים, ולכל היותר כוהן קטן (בהעדר מבוגר). נשים לא היזו בפועל, אך היו שחלקו והתירו להן זאת.

Mishnah 11

<b>טבל את האזוב</b> [<b>ביום</b> ] – "ביום" הושלם בידי מעתיק אחר, וקיים ביתר עדי הנוסח,<b> והיזה ביום כשר</b> – הניסוח נשמע כאילו בסדר הפעולה יש איזה קושי, ואף על פי כן ההזאה כשרה, אך רק בדיעבד; ברם מההמשך ברור שזו היא דרך המלך להזאת מי חטאת.<b> ביום והיזה בלילה בלילה והיזה ביום פסול</b> – הטבילה של הגבעולים וההזאה שתיהן צריכות להיעשות ביום<sup class="footnote-marker">45</sup><i class="footnote">וכן בספרי זוטא, יט יב, עמ' 308.</i>. <b>אבל הוא לעצמו טובל בלילה</b> – המילה "טבילה" משמשת במשנתנו בשתי משמעויות. הראשונה, טבילת האזוב, ועליה דובר ברישא; והשנייה טבילת הגוף, ועליה מדובר עתה. הכוהן המזה טובל את גופו בלילה, ומזה על עצמו בבוקר. הסדר זה נעשה כדי שההזאה תהיה סמוכה לטבילת הגוף, כדי שלא יתפתח חשש לטומאה. <b>ומזה ביום שאין מזין עד שתנץ החמה</b> – אין להזות בלילה,<b> וכולם שעשו משעלה עמוד השחר כשר</b> – עליית עמוד השחר קודמת להנץ החמה. הנץ החמה הוא זמן ההזאה האידֵאלי, אבל אם הקדים להזות מעליית עמוד השחר ההזאה כשרה. נראה שכאן מדובר בסדר העבודה של המזה עצמו, הוא מכין עצמו מבעוד יום לשעה הגדולה של ההזאה הציבורית.
בתוספתא שנינו: "טבל את האזוב בלילה לא שהמים פסולין, אלא שצריך להטביל שניים<sup class="footnote-marker">46</sup><i class="footnote">פעם שנייה, ביום. </i>. הזה בלילה הזאתו<sup class="footnote-marker">47</sup><i class="footnote">כך בכתב יד וינה.</i> פסולה והמים טמאין משום מי חטאת" (פי"ב הי"ט, עמ' 641). התוספתא מוסיפה הלכה על המים עצמם: כאשר ההזאה פסולה – המים טמאים. הטבילה (של האזוב במים) אינה פוסלת את המים, אך ההזאה פוסלת/מטמאת את המים שבכלי<sup class="footnote-marker">48</sup><i class="footnote">ואולי הכוונה למים שבאזוב עצמו.</i>.

ביבליוגרפיה

<b><i>אבות דרבי נתן, מהדורת שכטר, ש"ז, וינה, תרמ"ז.</i>
אבי יונה, ארבעה נהרות – אבי יונה, מ', תש"י, "נהר קרמיון", תרביץ כא, עמ' 62-61.
<i>אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.</i>
אביגד, בית שערים – אביגד, נ', תשל"ב, בית שערים – החפירות הארכיאולוגיות בשנים תשי"ג-תשי"ח, ירושלים.
אבי-יונה, המקדש – אבי-יונה, מ', תשט"ז, בית המקדש השני, בתוך: אבי יונה, מ' (עורך), ספר ירושלים, ירושלים ותל אביב, עמ' 393-392.
אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אדלר, טהרת יתר – Adler, Y., 2009, "The ritual Baths near the Temple Mount and Extra-Purification before Entering the Temple courts", <i>Israel Exploration Journal</i> 55, pp. 194-204.
אדלר, מקוואות בבתי קברות – Sdler, Y., 2010, "Miqwa’ot in the Necropolis of Beth She’arim", <i>Israel Exploration Journal </i>60 (2010), pp. 72–88.
אדלר, מקוואות ובתי כנסת – אדלר, י', תשס"ח, "בתי כנסת עתיקים ומקוואות טהרה: הממצא הארכאולוגי וזיקתו להלכה הקדומה",‫ קתדרה 128, עמ' 72-51.‬‬‬‬‬‬‬‬‬‬‬‬‬‬‬‬‬‬‬‬‬‬
אדלר, שרפת הפרה – אדלר, י', תשס"ב, "מקום שרפת הפרה האדומה", תחומין כב, עמ' 542-537.
<i>אהבת ציון וירושלים, ראטנער, ד', וילנא, תרס"א-תרע"ג.</i>
אהל דוד – Sasson, D.S., 1932, <i>Ohel David</i> I-II, London.
אווסביוס, אונומסטיקון – Notley, R.S. and Safrai, Z., 2005, <i>Eusebius, Onomasticon</i>, Boston-Leiden.
אולסון, מכשירים – Oleson, J.P., 1984, <i>Greek and Roman Mechanical Water-Lifting Devices: The History of Technology, </i>Toronto.
אופנהימר, ארץ ישראל – אופנהימר, א', תשנ"ח, "מחורבן בית שני ועד ניצור האימפריה", א' אופנהימר ואחרים, עורכים, ישראל עם ארץ מדינה, עמ' 72-92.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.
אור שמח, רבי מאיר שמחה הכהן, ירושלים, תשמ"ב.
איכה רבה, מהדורת באבער, ש', וילנא, תרנ"ט.</i>
אילן, שמות – Ilan, T., 2002–2008, <i>Lexicon of Jewish Names in Late Antiquity I-III: Palestine 330 BCE – 200 CE</i>, Tuebingen.
אלבק, מבוא – אלבק, ח', תשי"ט, <i>מבוא למשנה</i>, ירושלים - תל אביב.
אלבק, עריכת המשנה – Albeck, Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק, ח', <i>תשי"ב, פירוש לשישה סדרי משנה</i>, ירושלים – תל אביב.
אלון, מחקרים – אלון, ג', תשי"ז-תשי"ח, <i>מחקרים בתולדות ישראל בימי בית שני ובתקופת המשנה והתלמוד</i>, א-ב, ירושלים.
<i>אסתר רבה, קושטא, רע"ד או ר"פ.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
ארבעה טורים, רבי יעקב ברבי אשר, מהדורת וארשה, תרמ"ב.</i>
אשל, טהרה – Eshel, E., 1977, "4q414 Fragment 2 Purification of a Corpse Contaminated Person", in: Bernsrein, M. et al. (eds.), <i>Legal Texts and Legal Issues</i>, Leiden, pp. 3-10.
<i>אשל, ירושלים – אשל, ח', תשנ"ה, "ירושלים במגילות שנמצאו במערה 4 בקומראן", חידושים בחקר ירושלים, א, עמ' 72-64.</i>
בהט, אטלס כרטא, בהט, ד', 1989,אטלס כרטא הגדול לתולדות ירושלים, ירושלים.<i></i>
ביכלר, בית שמאי – ביכלר, א', 1905, "הלכות למעשה כבית שמאי בזמן הבית ואחר החורבן", בתוך: Bloch, M. (ed.), <i>Festschrift</i> Part II, London, pp. 21-30.
בן יהודה, מילון – בן יהודה, א', 1959, מילון הלשון העברית, ירושלים - תל אביב.
<i>בן נון ואשל, באר אחאב – בן נון, י', ואשל ח', תשמ"ג, "</i>באר אחאב ומערת פמייס : לביאורה של משנה סתומה במסכת פרה ולשאלת זמנם של מפעלי המים בחצור במגידו", סיני צג, עמ' קכח-קלו.
בן סירא, מהדורת האקדמיה ללשון העברית, ירושלים, תשל"ג; מהדורת ב"צ סגל, ירושלים, תשל"ב.
בעל המאור על הרי"ף, הודפס בתלמוד ש"ס וילנא.
בר אילן, הכל כשרים – בר-אילן, מ', תשמ"ב, הפולמוס בין חכמים לכהנים בשלהי ימי הבית השני, עבודת דוקטור, אוניברסיטת בר-אילן, רמת גן.
בר אילן, מיתוס – בר אילן, מ', תשנ"ו, "מיתוס וריטואל בהילכות ירושלים", אשל באר-שבע ד, עמ' 57-45.
<i>בראשית רבה, מהדורת טהעאדאר-אלבק, הוצאת צילום, ירושלים, 1965.</i>
ברודי, רב נטרונאי – ראו תשובות רב נטרונאי.
ברנד, כלי חרס – ברנד, י', תשי"ג, <i>כלי החרס בספרות התלמודית,</i> ירושלים.
גבע, הרובע היהודי - Geva, H., 2000 <i>Excavations in the Old City of Jerusalem :conducted by Nahman Avigad, 1969-1982, </i>I-IV, Jerusalem
גולדברג, שבת – גולדברג, א', תשל"ו, <i>פירוש למשנה מסכת שבת, </i>ירושלים.
<i>גיאוניקה –</i> Ginzberg, L., 1968, <i>Geonika</i>, New york (Second edition)<i>.</i>
גילת, כוונה – גילת, י"ד, תשכ"ז, "כוונה ומעשה במשנת תנאים", בר-אילן ד-ה, עמ' 116-104.
גילת, ר' אליעזר – גילת, י"ד, תשכ"ח, משנתו של ר' אליעזר בן הורקנוס, תל אביב.
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
גרוסמן, חכמי אשכנז – גרוסמן, א', תשמ"א, חכמי אשכנז הראשונים, ירושלים.
גרינהוט, קיפא – גרינהוט, צ', תשנ"ג, "קבר של משפחת קיפא בצפון תלפיות בירושלים",‫ קדמוניות כה, עמ' 114-111.‬‬‬‬‬‬‬‬‬‬‬‬‬‬‬‬‬‬‬‬‬‬
דה לנגה, טקסטים ביוונית – Lange, de N., 1996, <i>Greek Jewish Texts from the Genizah</i>, Tübingen.
דופונט, חיי יום יום – Dupont, F., 1993, <i>Daily Life in Ancient Rome</i>, Oxford.
דלמן, עבודה - Dalman, G., 1928-1942, Arbeit und Sitte in Palaestina. 7 vols. Gütersloh.
דקדוקי סופרים – ראו רבינוביץ.
הירשפלד, הבית – הירשפלד, י', 1987, בית המגורים הארץ-ישראלי, ירושלים.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
הנשקה, ירושלים – הנשקה, ד', תשנ"ח, "קדושת ירושלים בין חז"ל להלכה הכתתית", תרביץ סז, עמ' 28-1.
וויס, משניות ספורות – וויס, מ', תשמ"ה, "משניות ספורות בראש מסכת", סיני קד, עמ' 44-33.
ויט, כלי חוה – White, K.D., 1977,<i> Agricultural Implements and Farm Equipment in the Roman World</i>,<i> </i>Oxford
וייס, קברות – וייס, ז', תשמ"ט, <i>בית הקברות היהודי בגליל בתקופת המשנה והתלמוד, ניתוח ארכיטקטוני בסיוע מקורות תלמודיים</i>, עבודה לתואר שני, האוניברסיטה העברית, ירושלים.
וילפרט, סרקופגים – Wilpert, <i>G., 1929, Sacrofagi Chrictain Antichi</i>, Roma
ויס, משניות תוספתאיות – ויס, מ', תשנ"ד, "פרקי משנה בעלי אופי תוספתאי", קעמ"י 11, עמ' 62-55.
זבולון ואולניק, כלים – זבולון, ע' ואולניק, י', 1979, כלים מתקופת המשנה והתלמוד: ממצאים ארכיאולוגיים לאור המקורות (התערוכה והקטלוג), תל אביב.
זוסמן, ברייתת התחומים – זוסמן, י', תשל"ו, "ברייתא דתחומי ארץ ישראל", <i>תרביץ</i> מה, עמ' 257-213.
זוסמן, כתובת – זוסמן, י', תשל"ד, "כתובת הלכתית מעמק בית שאן – סקירה מוקדמת", תרביץ מג, עמ' 158-88.
זינגר, טכנולוגיה - Singer, A., 1954, <i>A History of Technology</i>, Oxford no. 30.
זיסו, כוחלית – זיסו, ב', תשס"א, " 'כחלת' שבמגילת הנחושת – בבקעת עין סאמיה שבמדבר שומרון?", מחקרי יהודה ושומרון י, עמ' 136-119.
זיסו, קיפא – זיסו, ב', 2011, "מרים, ישוע, קיפא ומשמר הכהונה ה-24: משמעותה של כתובת מרתקת על גלוסקמה בת 2000 שנה", ארץ וטבע, 135, עמ' 37-32.
<i>חדושי הר"ן על מסכתות מגילה ומועד קטן, ירושלים תשכ"ו.
חדושים המיוחסים לר"ן – ראו חדושי הר"ן.</i>
חילופי מנהגים – מהדורת ב"מ לוין, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, החילוקים שבין אנשי ארץ-ישראל ואנשי בבל, ירושלים, תרצ"ח.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
<i>טור שלחן ערוך – ראו ארבעה טורים.</i>
ידין, מערת האגרות, ידין ,י', 1963, הממצאים מימי בר כוכבא במערת האגרות. מחקרי מדבר יהודה (סדרה), ירושלים. <i></i>
יהוסף אשכנזי – מצוטט בתוך בעל מלאכת שלמה, החיבור עצמו אבד.
<i>יוסף בן אפרים קרו – ראו ארבעה טורים.
ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.
יתרון האור, פערלמן, ר' יי"ל, הודפס במשניות מהדורת וילנא.</i>
לאו, פלורה – Loew, I., 1928, <i>Die Flora der Juden</i>, Hildesheim.
לוי, מילון – Levy, J., 1924, <i>Woerterbuch ueber die Talmudim und Midrashim</i>, Vienna.
לחם שמים, רבנו יעב"ץ, ירושלים, תשי"ח.
ליברמן, יוונים ויוונות – ליברמן, ש', תשכ"ג (תשמ"ד), <i>יוונים ויוונות בארץ ישראל</i>, ירושלים.
ליברמן, ירושלמי – ליברמן, ש', תשנ"ה, יר<i>ושלמי כפשוטו</i>, ניו יורק - ירושלים.
ליברמן, מחקרים – ליברמן, ש', תשנ"א, <i>מחקרים בתורת ארץ ישראל,</i> ירושלים.
ליברמן, ספרי זוטא – ליברמן, ש', תשכ"ח, ספרי זוטא: (מדרשה של לוד), תלמודה של קיסרין, ניו יורק.
ליברמן, תוספת ראשונים – ליברמן, ש', תשנ"ט, <i>תוספת ראשונים</i>, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, <i>תוספתא כפשוטה</i>, ניוארק.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur judisch-Hellenistechen Gesschichte", <I>HUCA</I> VIII-IX, pp. 257-351.
לימור, נוסעים – לימור, א', תשנ"ח, מסעות ארץ הקודש, עולי רגל נוצרים בשלהי העת העתיקה, ירושלים.
<i>לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.</i>
מאירס ואחרים, מרון – Meyers, E.M., Strange, J.F. and Meyers, C.L., 1981, <i>Excavations at Ancient Meiron, Upper Galilee, Israel 1971–72, 1974–75, 1977</i>, Cambridge.
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – <i>DJD Discoveries in the Judean Desert</i>, 1953-1995, in: Balliet, M. et al. (eds.), Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית; נעם, מגילת תענית.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מזר, הרקם – מזר, ב', תשי"א, "הרקם והחגר", <i>תרביץ</i> כ, עמ' 319-316.
<i>מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.
מילון בן יהודה – בן יהודה, א', 1959, מילון הלשון העברית, ירושלים - תל אביב.
מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, אפשטיין, י"נ ומלמד, ע"צ, ירושלים, תשט"ו.
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.
מסכת דרך ארץ, מהדורת היגער, מ', ירושלים, תרצ"ח.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.</i>
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
משנה שלמה, מהדורת ורטהימר, ש"א, ירושלים, תשנ"ב.
נבו, פגעים – נבו, ד', תשנ"ב, פגעים בגידולים חקלאיים והדברתם בארץ-ישראל בתקופת המקרא והמשנה, עבודת דוקטור, אוניברסיטת בר-אילן, רמת גן.
ניומן, מעשים – ניומן, ה', תשמ"ז, המעשים לבני ארץ-ישראל ורקעם ההיסטורי, עבודה לתואר שני, האוניברסיטה העברית, ירושלים.
נעם, מגילת תענית – נעם, ו', תשס"ד, <i>מגילת תענית – הנוסחים, פשרם ותולדותיהם</i>,<i> </i>ירושלים.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סילמן, כוונה – סילמן, י', תשנ"ט, "בין משמעות הכוונה בהלכה לתקפותה", בתוך: אנקר, א' ודויטש, י' (עורכים), עיונים במשפט עברי ובהלכה, רמת גן, עמ' 277-263.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
ספר האשכול, מהדורת אלבק, ח', ירושלים, תשד"ם; מהדורת אוערבך, צ"ב, האלברשטאט, תרכ"ו.
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר העתים, יהודה בן ברזילי הברצלוני, מהדורת זלוטניק, י"ל, ירושלים, תש"ה.
ספר הפרדס, מהדורת עהרענרייך, ח"י, ניו יורק, תשי"ט.
ספר הרוקח, רבי אליעזר מגרמייזא, קרימונה, שי"ז.
ספר יראים השלם, רבי אליעזר ממיץ, מהדורת גולדבלום-שיף, וילנא, תרנ"ב-תרס"ב; ד"צ, ירושלים, תשנ"ה.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי וספראי, מנין שבעה – ספראי, ח' וספראי, ש', תשנ"ז, "הכל עולין למנין שבעה", <i>תרביץ</i> סו, עמ' 401-395.
ספראי, אשקלון – ספראי, ז', תשס"א, "אשקלון – מובלעת נוכרית: אשקלון וערי החוף לאחר הכיבוש הרומי", בתוך: ששון, א', ספראי, ז' ושגיב, נ' (עורכים), אשקלון עיר לחוף ימים, אשקלון, עמ' 98-89.
ספראי, בימי הבית – ספראי, ש', תשנ"ד, בימי הבית ובימי המשנה, א-ב, ירושלים.
ספראי, בית שערים – תשנ"ד, בתוך בימי הבית ובימי המשנה, ירושלים, עמ' 193-182.
ספראי, הכפר הקדום - ספראי ז', 1997, 'הכפר ביהודה', בתוך: הכפר הקדום בארץ-ישראל, דר ש' וספראי ז' (עורכים), תל אביב, עמ' 74-11.
ספראי, הכרעה כבית הלל – ספראי, ש', תשנ"ד, <i>בימי הבית ובימי המשנה</i>, א, עמ' 405-382.
ספראי, הלכה למשה מסיני – ספראי, ש', תש"ן, הלכה למשה מסיני, היסטוריה או תיאולוגיה? בתוך: זוסמן, י' ורוזנטל, ד' (עורכים), <i>מחקרי תלמוד</i>, ירושלים, עמ' 38-11 (= בימי הבית, עמ' 578-548).
ספראי, העליה לרגל – ספראי, ש', תשכ"ה, העליה לרגל בימי הבית השני, ירושלים.
ספראי, נשים – ספראי, ש', תשנ"ה, מחויבותן של נשים במצוות במשנתם של תנאים, בתוך: שטיינפלד, צ"א (עורך), בר-אילן כה-כו, עמ' 237-227.
ספראי, פטולמאוס – ספראי, ז', תשמ"א, "תיאור ארץ ישראל ב'גיאוגרפיה' של קלאודיוס פטולמאוס",<i> ספר בר אילן</i> יח-יט, עמ' 286-271.
ספראי, תחומים – ספראי, ז', תשמ"ד, "לשאלת תחומי ארץ ישראל החייבים במצוות התלויות בארץ", בתוך: רפאל, י' (עורך), <i>ספר יובל לסולובייצ'יק</i>, ירושלים, עמ' תרצז-תשיט.
<i>ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש.
ספרי זוטא לדברים, מהדורת כהנא, מ"י, ירושלים, תשס"ג.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל.</i>
עמית, מקוואות – עמית, ד', 1996, <i>מקואות טהרה מימי בית שני בהר חברון</i>, עבודה לתואר שני, האוניברסיטה העברית, ירושלים.
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
פאוסט, כיוונים –Faust, A., 2002, "Accessibility, Defence and Town planning in Iron Age Israel", <i>Tel Aviv</i> 29, pp. 297–313.
פטולמאוס, גאוגרפיה – Stevenson, E.J., 1991, <i>Claudius Ptolemy, The Geography, </i>New York.
פינקלשטיין, מפת פויטינגר – Finkelstein, I., 1979, "The Holy Land in the Tabula Peutingeriana: a Historical-Geological Approach", <i>Palestine Exploration Quarterly</i> 111, pp. 27-34.
פיצ'ירילו, ירדן – Piccirilo, M., 1993, <i>The Mosaics of Jordan</i>, Amman.
פירוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פלוסר, כייפה – Flusser, D., 1992, "Caiaphas in the New Testament", <i>Atiqot</i> 21, pp. 81-87.
פליקס, עולם הצומח – פליקס, י', 1976, עולם הצומח המקראי, רמת גן.
פליקס, עצי בשמים – פליקס, י', תשנ"ז, <i>עצי בשמים יער ונוי</i>, ירושלים.
פליקס, עצי בשמים – פליקס, י', תשנ"ז, עצי בשמים יער ונוי, ירושלים.
פליקס, עצי פרי – פליקס, י', תשנ"ד, עצי פרי למיניהם, ירושלים.
<i>פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד.
פסיקתא רבתי, מהדורת איש שלום, מ', וינה, תר"מ.</i>
פפירוסי אוקסירינכוס – Grenfell, B.P. and Hunt, A.S. (eds.), 1898, POX – <i>The Oxyrhynchus Papyri</i>, London.
פרנקל וחבריו, גליל עליון – Frankel, R. et al., 2001, <i>Settlement Dynamics and Regional Diversity in Ancient Upper Galilee</i>, (IAA 14), Jerusalem.
פרנקל ופינקלשטיין, מקצוע – פרנקל, ר' ופינקלשטיין, י', תשמ"א, "מקצוע צפונית מערבית של ארץ-ישראל בברייתא התחומין", <i>קתדרה</i> 10, עמ' 10-3.
צ'צ'י, כלי ברונזה – Ceci, De C., 1854, <i>Piccoli Bronzi del Real Museo Borbonico distinti per categorie in dieci tavole descritte e disegnate</i>, Museo Nazionale di Napoli, Napoli
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט.
קולב, הרומאים - P. Kolb, Die Römer bei uns, München 2006, p. 74
קורן, המקדש – קורן, ז"מ, 2007, ועשו לי מקדש, ירושלים.
קנוהל, קבלת קורבנות – קנוהל, י', תשל"ט, "קבלת קורבנות מן הנוכרים", תרביץ מח, עמ' 345-341.
קרויס, מילון – Krauss, S., 1964, <i>Lehnwörter</i>, Hildesheim.
קרויס, קדמוניות התלמוד – קרויס, ש', תרע"ד-תש"ה, קדמוניות התלמוד א-ד, תל אביב.
ר"ן בפירושו לרי"ף, הודפס בתלמוד ש"ס וילנא.
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רגב, צדוקים – רגב, א', תשס"ה, הצדוקים והלכתם על דת וחברה בימי בית שני, ירושלים.
רוסיל, עצים – Russell, M., 1982, <i>Trees and Timber in the Ancient Mediterranean</i> <i>World</i>,<i> </i>Oxford<b>.</b> 
<i>רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן.</i>
רייך, מקוואות ובתי מרחץ – רייך, ר', 1989, "בית-המרחץ החם והקהילה היהודית בתקופה הרומית הקדומה (ימי הבית השני)", בתוך: אופנהיימר, א' ואחרים (עורכים), יוון ורומא בארץ-ישראל, ירושלים, עמ' 211-207.
ריכטר, ריהוט - Richter, G.M.A. 1959, A Handbook of Greek Art, London
ריץ, מילון – Rich, A., 1893, A dictionary of Roman and Greek Antiquities :with Nearly 2000 Engravings on Wood from Ancient Originals Illustrative of the Industrial Arts and Social life of the Greeks and Romans, London.
רמב"ן, תורת אדם, מהדורת שעוועל, ח"ד, ירושלים, תשל"ד.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שובה, כתובות ירושלים – שובה, מ', תשט"ז, "הכתובות", בתוך: אבי יונה, מ' (עורך), ספר ירושלים, עמ' 368-358.
שובה, כתובת המוכני – שובה, מ', תש"ב, "כתובת יונית על מתקן השקאה מדרום ארץ-ישראל", ידיעות ב, עמ' 93-89.
שוורץ, משנת תמיד – שוורץ, י', תשנ"ז, "משנת תמיד ויריחו", בתוך: ספראי, ז' ואחרים (עורכים), חקרי ארץ – עיונים בתולדות ארץ-ישראל מוגשים לכבוד פרופ' יהודה פליקס, רמת גן, עמ' 257-247.
שטרן, סופרים –Stern, M., 1974-1980, <i>Greek and Latin Authors on Jews and Judaism</i>, Jerusalem.
שיפמן, ירושלים – Schiffman, L.H., 1996, "Jerusalem in the Dead Sea Scrolls", in: Poorthuis, M. and Safrai, Ch. (eds.), <i>The Centrality of Jerusalem</i>, Den Haag, pp. 73-86 .
שירר, היסטוריה – Schürer, E., 1944, <i>The History of the Jewish People in the Age of Jesus Christ (175 B.C. – C.E. 135)</i>,<i> </i>Edindurgh.
שכטר, קטעי גניזה – Schechter, S., 1898, Genizah Fragments, <I>JQR</I> X, p. 636.
שליט, הורדוס – שליט, א', תשכ"ב, <i>הורדוס המלך האיש ופועלו</i>, ירושלים.
<i>שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח.</i>
שפרבר, נאוטיקה – Sperber, D., 1986, <i>Nautika Talmudica</i>, Ramat Gan - Leiden.
שפרבר, תרבות חומרית – שפרבר, ד', תשנ"ד, <i>תרבות חומרית בארץ-ישראל</i> <i>בימי התלמוד</i>, רמת גן.
שרידי ירושלמי – ראו גינצבורג, שרידי ירושלמי.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד.
<i>תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.</i>
תרגום השבעים – Rahlfs, H. (ed.), <i>Septuaginta</i>, 1935, Stuttgart.
<i>תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב.
תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.</i>
תרגום ניאופיטי – Dies-Macho, A., 1968-1979, <i>Targum Palestinese</i> I-IV, Madrid.
<i>תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
תשובות רב שר שלום, מהדורת וינברג, ר"ש, ירושלים, תשל"ו.</i>