Mishnat Eretz Yisrael on Mishnah Mikvaot
משנת ארץ ישראל על משנה מקואות
Kvutsat Yavne, 2020-2021
https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה מקואות

פתח דבר

<u>ויקרא פרק יא</u>
(לא) אלה הטמאים לכם בכל השרץ כל הנגע בהם במתם יטמא עד הערב:
(לב) וכל אשר יפל עליו מהם במתם יטמא מכל כלי עץ או בגד או עור או שק כל כלי אשר יעשה מלאכה בהם במים יובא וטמא עד הערב וטהר:
(לג) וכל כלי חרש אשר יפל מהם אל תוכו כל אשר בתוכו יטמא ואתו תשברו:
(לד) מכל האכל אשר יאכל אשר יבוא עליו מים יטמא וכל משקה אשר ישתה בכל כלי יטמא:
(לה) וכל אשר יפל מנבלתם עליו יטמא תנור וכירים יתץ טמאים הם וטמאים יהיו לכם:
(לו) אך מעין ובור מקוה מים יהיה טהור ונגע בנבלתם יטמא:
(לז) וכי יפל מנבלתם על כל זרע זרוע אשר יזרע טהור הוא:
(לח) וכי יתן מים על זרע ונפל מנבלתם עליו טמא הוא לכם:
(לט) וכי ימות מן הבהמה אשר היא לכם לאכלה הנגע בנבלתה יטמא עד הערב:
(מ) והאכל מנבלתה יכבס בגדיו וטמא עד הערב והנשא את נבלתה יכבס בגדיו וטמא עד הערב:
<u>ויקרא פרק טו</u>
(יג) וכי יטהר הזב מזובו וספר לו שבעת ימים לטהרתו וכבס בגדיו ורחץ בשרו במים חיים וטהר:
(טז) ואיש כי תצא ממנו שכבת זרע ורחץ במים את כל בשרו וטמא עד הערב:
(יז) וכל בגד וכל עור אשר יהיה עליו שכבת זרע וכבס במים וטמא עד הערב:
(יח) ואשה אשר ישכב איש אתה שכבת זרע ורחצו במים וטמאו עד הערב:
<u>במדבר פרק לא</u>
(כג) כל דבר אשר יבא באש תעבירו באש וטהר אך במי נדה יתחטא וכל אשר לא יבא באש תעבירו במים:
<b>תוכן המסכת</b> 
באופן כללי המסכת עוסקת בטהרה בכלל, ובעיקר במקוואות שהיו דרך המלך לטהרה. רוב המסכת מוקדש למתקני טבילה באופן כללי ולמקווה באופן פרטי, ורק בסופה (פ"ט-פ"י) חוזרים לדיני טבילה. למעשה אין המסכת ממצה לא את דיני התקנת מקווה ולא את דיני טהרה. בדיני התקנת מקווה איננו שומעים סיכום מסודר היכן בונים אותו, כיצד מזרימים לתוכו מים, כיצד מנקים אותו וכו'. רק אגב ההלכות אנו שומעים פרטים שונים, כגון זה שתחילת המילוי צריכה להיות במים כשרים (פ"ב מ"ז). בפועל היו מקוואות שחולקו בקיר (מקוואות כפולים), והמידע עליהם מופיע במשנת שקלים (פ"ח מ"ב); היו מקוואות בבתי קברות, והמידע עליהם איננו במסכת. אפילו התנאי שאדם יטבול במקווה את כל גופו בבת אחת אינו מופיע במסכת. בדיני טהרה היא מתמקדת רק בשני נושאים: במתקנים השונים ובתנאי ההכשר שלהם (פ"א), ובעוד פרט אחד והוא הדרישה שהמים יגיעו לכל אחת מפינות הכלי הנטבל, ואף במניית המקרים שבהם ויתרו חכמים על הקפדה זו.
בין שתי היחידות מופיעה חטיבה קצרה המוקדשת לטומאת בעל קרי (פ"ח). מקומה והסיבות לשיבוצה יופיעו בהמשך.
עם זאת, המסכת מרוכזת בסך הכול סביב הנושאים המרכזיים והסטיות מועטות. גם כאשר מופיעות משניות המובאות ממקורות קדומים אחרים הן קשורות לנושא (כגון פ"ד מ"ה, כפי שנפרשה להלן).
<b>עריכת המסכת</b> 
כמו בכל מסכתות הש"ס התנאים האחרונים הנזכרים במסכת הם חכמי דור אושא. על העריכה המאוחרת תעיד גם המשנה בפ"ו מ"ב העוסקת בטומאות תרומה וחטאת, אך לא בקודש. גם את שיבוצה של טומאת הקרי בפ"ז הסברנו על רקע המציאות בדור אושא (להלן ב"סדר המסכת"). במבוא למסכת כלים עמדנו על כך שקביעת השיעורים הייתה התפתחותית. בתחילה ניתנו המידות בעזרת שלל דוגמאות – מלוא אגרוף, כדינר, כסלע, כמקדח וכו'; בשלב מאוחר יותר, בסוף דור יבנה ובדור אושא, ניכר תהליך של סטנדרטיזציה, קביעת דוגמאות אחידות כזית (או כביצה), כשפופרת הנוד, פותח טפח וכו', ומידות אלו הותאמו לשלל נושאים. במסכת מקוואות מופיעים רק שיעורים הניתנים במידות המאוחרות. כך שיעור המים הפוסלים את המקווה הוא שלושה לוגים, וזו המידה המאוחרת שנקבעה לאחר דור יבנה (להלן פ"ב מ"ג; משנה, עדיות פ"א מ"א); עירוב מקוואות וטבילת כלים נמדדים בשפופרת הנוד. עדויות לעריכה מאוחרת נציג בפירושנו לסדרת משניות. כך, למשל, בפ"ב מופיעות מחלוקות דור אושא, אבל רבי יוסי במשנה ב כבר מכיר את משנת טהרות. גם משנה ג שם מתייחסת למשנת טהרות, ומכאן שמשנתנו מאוחרת לטהרות, או לפחות מאוחרת לחומרים שרוכזו במסכת טהרות. בפ"ב מ"ב המחלוקת המקורית היא מדור יבנה, אבל במשנה שלפנינו היא מוצגת בשם חכמי דור אושא. זו דוגמה נאה להתפתחות ההלכה: מחלוקת בדור יבנה הראשון היא הבסיס למחלוקת בנושא אחר בדור יבנה השני, ואותה מחלוקת נמסרת במשנתנו על ידי חכמי דור אושא.
דוגמה הנראית בעינינו כדוגמה רגילה לעריכת המשניות מחד גיסא, ולהתפתחות ההלכה מאידך גיסא, היא משנת פ"ג מ"א. בפירושנו נראה שניתן לעקוב אחר תולדות ההלכה ואחר עריכת המשנה.
1. השלב הקדום (הנסתר – התת-קרקעי): ראשית ההלכה בהנחה קדומה שמקווה שנפלו אליו מים שאובים נפסל. בשלב זה כבר ברור שמקווה הוא רק מים בלתי שאובים, ונדרשת הכמות של ארבעים סאה. אנו מכנים שלב זה "תת-קרקעי" משום שאיננו יכולים לתארכו; הוא עשוי להיות כדור לפני השלב הבא, או מימי התנ"ך, כל קביעה בעניין היא בלתי מוכחת והיא עניין לאמונה ולא לבדיקה מדעית. עם זאת ברור שהוא מאוחר להלכה שטהרה ניתנת לביצוע בהתזת מים.
2. מחלוקת משלהי ימי הבית על הכמות הפוסלת.
3. ראשית דור יבנה, קביעת הכמות של מים שאובים הפוסלת את המקווה.
4. מחלוקת דור יבנה על שני מקוואות שלכל אחד נפלו 1.5 לוג.
5. חכמי דור אושא מנסחים ומציגים את המחלוקת של הדור הקודם.
6. עריכת משנתנו המערבת ומציגה יחדיו את שלבים 5-4. בתוספתא ניכרת אבחנה כרונולוגית בין השלבים הרביעי והחמישי (דברי רבי יוסי המתדיין על דברי רבי יהושע), ובמשנה שני השלבים מעורבים.
מכאן אנו למדים על עריכת המשניות, נושא שעסקו בו רבות אפשטיין, גולדברג וגדולי דור אחרים. אין ספק שיש במשנה (ובתולדות הלימוד) שכבות כרונולוגיות, אבל לעתים במשנה השכבות מעורבות ולא ניתן להבחין ביניהן אלא בזכות המקבילות השונות. עורך המשנה לעתים (לדעתנו לעתים קרובות) כבר ערך את המשנה בדיעבד, לאחר כל השלבים. במקרה שלנו ערך את המשנה תלמיד של רבי יוסי שהציג את דבריו בשמו, אך גם מנקודת המבט שלו. ניסוח דברי הקדמונים נעשה על ידי העורך שהשתמש בנוסח המשנה הקדומה, אך התאימו למבנה כך שניתן יהיה לקראו ברצף. על כן אנו מפקפקים בכל ניסיון לרבד את המשנה מבחינה כרונולוגית או ספרותית על סמך ניסוחה הנוכחי.
רבי אליעזר נוקט עמדה ומנמקה. רבי יהושע חולק על ההלכה, אך לא על הנימוק, וחכמים חולקים על הנימוק ואינם מתייחסים להלכה של רבי אליעזר. עורך המשנה עשה כאן מעשה תשבץ וצירף את כל הדעות.
כמו כן בפ"ב מ"ה – מבחינה כרונולוגית עמדת תנא קמא היא מראשית דור יבנה (אבא יוסי בן חנן), אך במשנתנו היא משובצת במשנה שנערכה בדור אושא, או לאחריו, שכן נזכר בה רבי שמעון. כמובן ייתכן שרבי שמעון מייצג עמדה קדומה אחרת, אבל עריכתה של המשנה היא משלהי דור אושא לפחות והעורך שלפנינו כבר שילב דורות שונים למשנה אחת. בפ"ב מ"ו מופיעים חכמי יבנה, אבל בתוספתא אותה משנה מובאת בתוספת אושאית, וכן הוכח במ"ז שם. כמו כן בפ"ב מ"י – המחלוקת הבסיסית היא מדור יבנה. בדור הבא הסבירו אותה (סוף דור יבנה הראשון, או דור יבנה השני), ובדור אושא הסבירו את המונחים של דור יבנה השני. כן נראה בפירושנו לפ"ג מ"י ופ"ז מ"ב שעריכת המשנה מאוחרת ונעשתה לאחר השתלשלות ארוכה.
אם כן, ברור שהמסכת כפי שהיא לפנינו נערכה עם עריכת כל פרקי המשנה, בדור רבי.
התוספתא למסכת בדרך כלל מאוחרת למשנה (ראו תוס', פ"א ה"ז), אך אין בה הרבה השלמות משפטיות או כללים מאוחרים יותר, תופעה שעליה עמדנו במבואות לכלים ואהלות. אבל בפירושנו לפ"ב מ"א נראה שהתוספתא משלימה את המקרה שבמשנה ומוסיפה את ההתניות ההלכתיות, מעין "במה דברים אמורים.". במקרה זה המשנה היא שמוסיפה התניה נוספת (טומאה חמורה או קלה). מה שבמסכתות טהרות ואהלות הוא דרכה של התוספתא, במסכת מקוואות הוא תופעה חריגה.
עם זאת, ייתכן שגם כאן כמו במסכת כלים<sup class="footnote-marker">1</sup><i class="footnote">ראו המבוא למסכת כלים.</i> הייתה מסכת מקוואות קדומה. כך המשפט "שלא אמרו אלא שלשת לוגים שנפלו" – משפט זה מצוטט בפ"ג מ"ג, פ"ו מ"ד ומי"א; הוא נתפס כטקסט מקודש שאבד ומדייקים ממנו. מן הסתם הוא מגיע מאיזו עריכה קדומה שגם היא מאוחרת לדור יבנה. אנו מגיעים למסקנה שזה משפט שנוסח בדור לאחר יבנה משום שיש בו שימוש בשיעור (כימות) מאוחר וקבוע יחסית (שלושה לוגים), כפי שהראינו לעיל.
כמו בכל מסכתות סדר טהרות גם במסכתנו בולט מקומו של רבי יוסי. אפשר להצביע על משניות מיוחדות שבהן יש למשנה הסתמית קשר לרבי יוסי (משנת רבי יוסי), כגון פ"ב מ"ב, פ"ב מ"ג, פ"ב מ"ז, פ"ג מ"ד. כפי שנראה כל המשנה הזאת בפ"ג היא דברי תלמיד של רבי יוסי שהביא ברישא את דעת רבו, ובהמשך המשנה את דעת רבו על המחלוקת של דור אושא), פ"ה מ"א (מחלוקת כתבי יד, ולדעתנו כתב יד קופמן מקורי יותר ואזי המשנה כרבי יהודה, נגד רבי יוסי, ולפי רוב כתבי היד כרבי יוסי בניגוד לרבי יהודה), פ"ד מ"א (רבי יוסי מביעה דעה והרישא בניגוד לו), פ"ד מ"ב (כשיטת רבי יוסי), פ"ה מ"ב (רבי יוסי אחד החולקים), פ"ה מ"ה (רבי יוסי אחד החולקים); מתברר שהוא מקל יותר מפ"ב מ"ח ומ"ט, וכן הלאה. ראשון עמד על התופעה אפשטיין<sup class="footnote-marker">2</sup><i class="footnote">אפשטיין, ספרות תנאים, עמ' 147-126.</i> מתוך בדיקה איכותנית של מסכת כלים (מבלי שיכול היה לבדוק זאת סטטיסטית). הוא צמצם את התופעה למסכת כלים בלבד. כאמור, לדעתנו התופעה מאפיינת בבירור את כל סדר טהרות. הוכחתו העיקרית היא מסוף מסכת כלים שבה מתייחס רבי יוסי לסדר מסכת כלים, ולדעת אפשטיין מכאן שרבי יוסי הוא העורך. אמנם אפשטיין הוא זה שחידש שחכם אינו מביא את הלכתו בשמו אלא בצורה סתמית או בשם מורו שממנו למד את ההלכה, אבל לדעתו רבי הוסיף את שם בעל המשנה גם אם לא היה על כך חולק. זה חידוש שאין לו ראיה, והוא נדחק להציעו מתוך שניסה להבין את המימרה הזאת בסוף מסכת כלים. אנו דנו בה בשעתה (בפירושנו לסוף מסכת כלים) והצענו שבוודאי לא רבי יוסי הוא עורך משנת כלים שלפנינו (אולי הוא העורך של משנת כלים הקדומה), אבל עם זאת הוא תנא החשוב ביותר במסכת כלים, כמו במסכתות אחרות מסדר טהרות.
מתוך 69 הפעמים שבהן מופיעים שמות תנאים 15 מיוחסים לרבי יוסי, ומתוך 406 הופעות שלו במשנה (0.6 לפרק בערך) במקוואות הוא מופיע 15 פעמים, 1.5 פעמים בפרק. כמובן זו השוואה גסה, שכן אורך הפרקים שונה. 25% מכלל המימרות המיוחסות לרבי יוסי הם במשניות של סדר טהרות, וכן יותר מ-22% בתוספתא. זה אחוז גדול יותר מאשר בסדרים האחרים. בנספח למסכת כלים הצגנו את הנתונים על הופעת חכמים במסכתות השונות, וראינו שאכן רבי יוסי מיוצג ייצוג יתר בסדר טהרות. עם זאת עדיין לרבי יהודה מיוחסות יותר מימרות.
כמו במסכתות אחרות, ובעיקר בסדר טהרות, לעתים קרובות מתברר שההלכה הנמסרת בשם חכמי אושא היא עמדתם של בית שמאי ובית הלל או שמבוססת על מציאות מימי הבית. כך, למשל, המעשה בשוקת יהוא (פ"ד מ"ה) נמסר בשם רבי יהודה בן בתירא אך מתייחס לדעת בית שמאי ובית הלל.
<b>מסכת מקוואות בתוך ספרות התורה שבעל פה</b> 
מקוואות כתחום לימוד מופיע פעם אחת בסיפור אגדי באבות דרבי נתן: ".היו שואלין לו בטהרות בטומאות במקוואות. אמרו לו רבי מה הוא זה. אמר להם טמא. מה הוא זה. אמר להם טהור" (נו"א פכ"ה, עמ' 80). אבל אין זה שם מסכת אלא תחום לימוד, כמו "טהרות" ו"טומאות". שאלה אחת הנזכרת שם במפורש היא כמעט ציטוט ממשנתנו. בפ"י מ"א נעסוק בה במקומה ונגיע למסקנה שגם אבות דרבי נתן וגם בעל כלה רבתי אינם מראים כל סימן להכרת המשנה שלנו. ההלכות שבסיפור באדר"ן מופיעות בשתי משניות נפרדות, אחת במקוואות ואחת בכלים (פכ"ג מ"א). אפשר שבעבר הופיעו שתי המשניות הללו כיחידה אחת במקור כלשהו (משנת כלים הקדומה או משנת מקוואות הקדומה?). בעל כלה רבתי הכיר את התוספתא, אך שוב לא את משנתנו. ייתכן שגם התוספתא נכללה באותו טקסט קדום שאנו מכנים אותו, אולי בהגזמה, "מסכת מקוואות הקדומה".
כרגיל במסכתות טהרות התלמודים אינם מפרשים את המסכת, וגם כאשר הם מביאים הלכות ממנה אין הם מכירים את המסכת אלא ברייתות דומות. ראיות לכך נביא בפירושנו למשניות ב-פ"ו מ"ז; פ"ז מ"א (בבלי, חולין כה ע"ב); פ"ז מ"ב (הירושלמי מתעלם), פ"ז מ"ג-מ"ד, שם מ"ה; פ"ח מ"א; פ"ח מ"ב (פעמיים), פ"ט מ"א, מ"ב; פ"י מ"ה; פ"י מ"ו. לעומת זאת הבבלי, חגיגה כא ע"א, מצטט כנראה את משנתנו בפ"ו מ"ז.
<b>מונחים יחידאיים</b> 
במסכת ובתוספתא המקבילה הרבה מונחים יחידאיים: "מסנק" (פ"ב מ"ו), "מי שפכות" (תוס', פ"א ה"ו, עמ' 652), "מי תמציות" (פ"א מ"ו), "עוקת מערה" (פ"ד מ"ד; פ"ו מ"א), "שם פסול" (פ"ג מ"א), "פסול מוכיח" (תוס', פ"ב ה"ב, עמ' 654), "צריכין שיבואו בהם המים" ודומיו, והוא מונח ייחודי למשנתנו (פ"י מ"ג).
לעתים מופיעים במשנתנו מונחים שבמשניות אחרות יש להם משמעות אחרת, כגון קשר תפילין (פ"י מ"ג – ולפי פירושנו שם בעקבות הר"ש), חיבור מקוואות (פ"י מ"ה). המונח "חיבור" במקוואות דומה ל"חיבור" במשנת כלים, אבל במשנת מקוואות המשפט הקודם הוא "עד מקום המדה", ותנאי זה איננו במשנת כלים, ומשנתנו חלוקה על משנת כלים בנושא זה. כל זאת אף על פי שהיא חולקת אִתה אותם מונחים הלכתיים. רבי יהודה במקוואות חולק על תורת החיבור של משנת כלים, וכן המשנה בפ"י מ"ו. במשנת מקוואות יש דמיון (במילים ובהלכה) לביצה ולמועד קטן, אבל הנושאים אחרים. אולי כולם חלק ממשנת מקוואות הקדומה. כן הבחנו בתופעה בפ"ז מ"ב-מ"ג.
משנתנו לעתים סותרת מסכתות אחרות. כך, למשל, בפ"ב מ"ג במשנתנו חסרים כמה מהמונחים שנעשה בהם שימוש במשנת טהרות, כגון "טומאה למפרע", וכן "כל הטומאות כשעת מציאתן". ניתן לחוש שמסכת מקוואות משקפת מערכת שונה של דיני טהרה, מערכת פשוטה יותר מאשר זו המתוארת במסכתות כלים, טהרות ופרה. פ"ז מ"ב – אין כאן מחלוקת רגילה, תופעה תדירה בספרות תורה שבעל פה, אלא ממש שפה הלכתית אחרת. כמו כן אין משנת מקוואות מכירה את רשימת שבעת המשקים או אינה מתייחסת אליה. במקוואות פ"ז מ"ג יש הגדרה אחרת לגבי מים מהמקובל במסכתות אחרות, ובפ"ח מ"א נגלה הלכות שונות ממסכת שבת. במיוחד במשנה ג באותו פרק המונח "קשר" בהלכות שבת הוא תמיד הדוק והוא קבוע, ואילו במקוואות הקשר רק הדוק אך אינו בהכרח קבוע. באופן טבעי ניסו פרשנים לאחד קטגוריות משפטיות, אך בפירושנו נראה כי בתחומים הלכתיים אחרים נקבעו הגדרות וסווגו סיווגים ואבחנות משפטיות שונות מאשר במסכת מקוואות. לעתים נעשה שימוש באותם מונחים הלכתיים, אך במסכת מקוואות משמעות המונח שונה במקצת. קל וחומר כאשר מדובר במונח שאינו מופיע במקוואות כלל. עצם היעדר המינוח קשור ומעיד על נתק ספרותי מסוים בין משנת מקוואות ליתר משניות הש"ס. כן נסכם את עיוננו במשנה בפ"י מ"ח שמשנת מקוואות שונה מהכיוון הכללי של המשניות האחרות במינוח (לא מופיע בה המינוח בלוע), והיא קרובה לדעת רבי יהודה שהמים בטלו במעי הפרה, אבל לא מהנימוק של המשנה אלא מטעמים אחרים, והמשנה שלנו מציגה אפוא קו ייחודי הן בהלכה והן במינוח. על תופעה זו נעמוד גם בפירושנו לפ"ט מ"ב.
בכל אחת ממסכתות המשנה זיהינו מונחים מיוחדים או במשמעות שונה; סביר להניח שאלו הבדלי עריכה בעלי חשיבות משנית, ובמקרה שלנו ההבדלים רבים יחסית אם כי קשה לכמת אותם. ניתן לתלות את ייחודה של המסכת באותו עורך עלום שהוא כנראה תלמידו של רבי יוסי והרבה להביא מדברי מורו. טבעי לנחש שהעורך הוא רבי ישמעאל בנו של רבי יוסי, מחכמי דור רבי, אך כמובן אפשר שערך את המסכת תלמיד אחר של רבי יוסי, או שבעריכה נעשה שימוש רב במשנה קדומה של רבי יוסי.
כמו ברוב המסכתות, ובעיקר במסכתות מסדר טהרות, יש במשנתנו ביטוי לאי לכידות משפטית (ראו פירושנו לפ"ה מ"ב ומ"ה, פ"ו מ"ט, פ"ח מ"ב, פ"ח מ"ג, פ"ז מ"ו ועוד). לעומת זאת פרק א הוא פרק מגובש המציג היררכיה משפטית לכידה. אי-הלכידות נובע גם מאופיין של הלכות טהרה, אך גם מחשיבותו של גורם מראית העין. גורם זה אינו משמעותי אלא בכמה תחומים הלכתיים (כלאים, שבת ועוד). לעתים הוא מבטא רק את הפן החברתי, אדם צריך לנהוג בדרך מסוימת כדי שלא יחשדו בו, או כדי שלא ילמדו ממנו. לעתים זהו מרכיב מהותי בהגדרה ההלכתית, כמו במסכת כלאים, ששם הגדרת כלאיים היא שדה הנראה כערבוביה, או בטהרות שטומאה הנראית בעין טמאה גם אם היא חסומה מבחינה הלכתית. במקוואות הגורם של מראית עין פחות חשוב, אבל חכמים סברו שהמקווה צריך להיראות כשר ולא מצב של "הפסול מוכיח" (תוס', פ"ב ה"ב, עמ' 654), וכן בפירושנו לפ"ו מ"י.
<b>המקוואות הלכה למעשה</b> 
בתופעת המקוואות עסקנו במהלך דיוננו בנושא טהרה במבוא למסכת חגיגה. הנושא הוא רב ממדים ופרנס לאחרונה כמה עבודות דוקטורט, ואנו נסתפק בדיון קצר להצגת הנושא בלבד. בדרך כלל אנו מביאים במבואות מעשים קדומים המוכיחים על קיום המצווה. גם במסכת מקוואות ובמשניות אחרות מובאים מעשים רבים המעידים על קיום ההלכה והשימוש במקוואות<sup class="footnote-marker">3</sup><i class="footnote">ראו פירושנו לפ"ד מ"ה; פ"ה מ"ד ומ"ה; פ"ז מ"א; עדיות פ"ז מ"ד; תוס', כאן פ"ו ה"ב, עמ' 658; פ"ו ה"ג, עמ' 658; פ"א הי"ז, עמ' 652 ועוד.</i>. ברם בתחום זה הראיות מיותרות, שכן מאות ואלפי המקוואות מימי הבית השני, מדור יבנה ואחריו מהווים עדות המייתרת את עדות המסורות שמטיבן מספרן קטן יותר.
תפוצת המקוואות מהתקופה שלאחר החורבן, לעומת זאת, מצומצמת יותר. בשלב זה כמעט אין שכבות יישוב מוגדרות מהתקופה שבין שתי המרידות, על כן קשה לקבוע ממתי העדות הארכאולוגית על צמצום מספר המקוואות. מדור יבנה מצויים סיפורים רבים על טבילה בפרט ועל שמירת טהרה והדיון בה בכלל<sup class="footnote-marker">4</sup><i class="footnote">בר-נתן וסקלר-פרנס, שועפט.</i>. חלק נכבד מהעדויות הספרותיות אסף אדרת<sup class="footnote-marker">5</sup><i class="footnote">אדרת, מחורבן לתקומה, עמ' 359-173. להלן נעיר על כך שבדור אושא נחלשה שמירת מצוות הטהרה, או ליתר דיוק העדויות התלמודיות על עיסוק בטהרה ועל חידושי הלכה בתחום זה מתמעטות. מכאן משתמע שבדור יבנה נשמרו הלכות טהרה באותה תפוצה, והעיסוק ההלכתי בהן היה רב.</i>. לפיכך היה מקום לצפות שגם הממצא הארכאולוגי יעיד שבדור יבנה המשיכו להשתמש במקוואות ובנו מקוואות חדשים במקומות שבהם נדרש הדבר, ואכן יש לכך מעט סימנים ארכאולוגיים. אתר מפתח, בשלב זה היחיד, מהתקופה שבין המרידות נחשף בשועפט. היישוב נבנה לאחר חורבן הבית וננטש לפני מרד בר כוכבא. ברצועת שטח צרה זו, שאורכה כ-500 מ' ורוחבה כ-8 מ' בלבד, נתגלו חמישה מקוואות טהרה אשר שולבו בבתי המגורים של היישוב. צפיפות זו אינה נופלת מהצפיפות היחסית בירושלים של שלהי ימי הבית השני. מקווה נמצא גם במבנה הציבור בעתרי, שגם הוא נבנה בתקופה זו שבין המרידות<sup class="footnote-marker">6</sup><i class="footnote">זיסו וגנור, בית כנסת. עם זאת בהחלט ייתכן שהמקווה נחצב לפני בניית החדר הציבורי. אדלר, טהרה, עמ' 67-65.</i>. מאוחר יותר מספר המקוואות קטן. מקוואות מרובים נתגלו עד עתה ברובע אחד בציפורי, ובחורבת סוסיא (איור 1). ביתר היישובים שנחפרו נמצא מקווה בודד, אך לא ריכוז מקוואות כמקובל בתקופת בית שני<sup class="footnote-marker">7</sup><i class="footnote">אדלר, שם, עמ' 69-67.</i>. תפוצה כרונולוגית זו חופפת את תקופת השימוש בכלי אבן<sup class="footnote-marker">8</sup><i class="footnote">אדלר, שם, עמ' 200-195.</i>. שני אלו הם הסממנים הארכאולוגיים הבולטים לשמירת מצוות טהרה הלכה למעשה. סימן שלישי, בעייתי יותר, הוא תפוצת כלי חרס מיובאים. ביישוב היהודי נמצאו רק מעט כלי חרס מיובאים, ואיננו יכולים עדיין לקבוע מה היה הנוהג הרווח בארץ בתקופה שבין המרידות. על כל פנים, בתקופה הרומית המאוחרת (מהמאה השלישית ואילך) הם תדירים כמעט בכל החפירות, ואילו באתרים מימי הבית הם נדירים ביותר ומצויים רק באתרים גדולים, "ערים" כגמלא, טריכיאה (מגדל, בצפון מערב הכנרת) וכיוצא באלה.
מסכת מקוואות מתארת את המקווה הבנוי והשלם, אך יש בה גם הד חזק למקווה זמני ומאולתר. עדויות לכך נראה בפירושנו (פ"ו מ"ג; פ"ד מ"ב). למעשה עד סוף פרק ה רק משנה אחת עוסקת במקווה בנוי (פ"ד מ"ד), והשאר או במקווה שצורתו אינה ברורה או במקווה מאולתר. לעומת זאת בפרק ו מ"ט ומ"י משתקפים מקוואות משוכללים. במקביל מצויות גם עדויות למקווה שהוא מבנה קבוע, כגון פ"ו מ"א המדברת על "עוקת המערה", ופירשנו שהיא תעלת הזנה למקווה.
<b>איור 1א.</b> מפת המקוואות בארץ ישראל (מעודכנת לשנת 2016), הכין י' אדלר,
מתוך ספראי ורגב, תולדות ארץ ישראל, עמ' 216
בממצא הארכאולוגי העשיר של מקוואות שבידינו<sup class="footnote-marker">9</sup><i class="footnote">אדלר, שם, עמ' 341-319, מונה 850 מקוואות הידועים לו בשנת תשע"א. מאז אנו קוראים כל העת על מקוואות חדשים שנתגלו או שנחפרו. </i> יש כמה תופעות יוצאות דופן:
1. מקוואות קטנים לידיים ו/או לרגליים בלבד;
2. מקוואות חצויים שבמרכז המדרגות שלהם מפרידה מחיצה (גבוהה או נמוכה וסמלית – איור 2);
3. מקוואות כפולים (איור 3) – שני מקוואות סמוכים או עם קיר מחיצה מפריד;
4. מקוואות ליד קברים. לכאורה לפי ההלכה הטמא טומאת קבר טובל רק ימים מספר אחרי שנטמא, ולכאורה אין צורך במקווה ליד הקבר;
5. מקוואות עם "אוצר".
<b>איור 1ב.</b> מקווה בהירודיון. צילם ב' זיסו.
<b>איור 2א.</b> מקוואות חצויים. בגרם המדרגות הפרדה למניעת חיכוך והעברת טומאה בין הנכנסים הטמאים לעולים מהמקווה, שהם טהורים. לעיתים היו למקווה גם שני פתחים, אחד לנכנסים ואחד ליוצאים. בתמונה המקווה החצוי באלון שבות. צילם ב' זיסו.
<b>איור 2ב.</b> מקוואה חצוי בירושלים. צילמה ע' כץ-ספראי.
<b>איור 2ג.</b> מקוואה נוסף חצוי בירושלים. צילמה ע' כץ-ספראי.
<b>איור 2ד.</b> מקווה חצוי בירושלים. צילמה צ' לבין.
<b>איור 3.</b> מקווה כפול הוא מצב שבו שני מקוואות סמוכים. ראו איור 20א. המקווה ביריחו, מתוך נצר, ארמונות. ראו גם איור 5 ואיור 45.
כל אלה אינם נזכרים במסכת מקוואות. לא כאן המקום לעסוק בהם, ולכל אחד מהטיפוסים הוצעו הצעות פרשנות שונות. הצד השווה לכל ארבעת הראשונים הוא שהם מימי הבית השני, והיעדרם ממשנתנו נובע, להערכתנו, מכך שהמסכת מייצגת את דורות התנאים האחרונים (אושא-רבי, כפי שנעיר גם להלן בדיוננו על טומאת קרי). גם הסידור של "אוצר" איננו במשנת מקוואות. אמנם נרמז הפתרון של השקת שני מקוואות (פ"ו מ"ח), ברם המדובר שם בסידור זמני ולא בהתקן קבוע<sup class="footnote-marker">10</sup><i class="footnote">לדעת אדלר, שם, עמ' 160-148, כל ההסדר מאוחר, מימי הביניים בלבד, ואיננו בהלכה עד אז. </i>. בתוספתא עירובין יש רמז אפשרי לסידור קבוע מסוג זה, וכן שנינו: "שתי מטהרות זו על גבי זו, נוטל את הפקק מבנתים ומשיקן, ומחזיר את הפקק למקומו. רבי שמעון בן מנסיא אומר שתי בריכות אחת של חמין ואחת של צונן, נוטל את הפקק מבנתים כדי שירדו חמין לתוך הצונן וצונן לתוך החמין, ובלבד שיחזיר את הפקק למקומו. ולא עוד אלא שנוטל את הפקק כדי שיצאו מים וילכו להם, ואם בשביל שתינגב אסור" (עירובין פ"ח ה"ח). ההסבר המקובל הוא<sup class="footnote-marker">11</sup><i class="footnote">לתולדות המחקר ראו אדלר, שם שם.</i> ש"מטהרות" הוא מונח אחר למקוואות, ומדובר בסידור קבוע המאפשר השקה. שימוש לשוני זה קשה, שכן המקווה הוא מונח קבוע ורווח בספרות חכמים, לעומת זאת המונח "מטהרות" נדיר ומופיע פעם אחת בתוספתא זו, ובהמשך התוספתא שם (עירובין פ"ח ה"ח) המקבילה ל"מטהרות" היא "בריכות". כל הדיון הוא בדיני שבת והעברה מרשות יחיד לרשות יחיד, ולכן סביר שאין מדובר במבנה אחד אלא פשוט בשתי ברֵכות שניתן גם לטבול בהן אבל לא לשם כך הן נועדו, אלא אלו ברכות השקאה רגילות. תופעה זו של שרשרת ברכות השקאה במורד המחוברות ביניהן בצינורות או במחילות רגילה בשטחי שלחין, כגון בשחזור הסטף, בעין קובי (מערכת מימי הביניים), בביתר ובשטחי שלחין מסורתיים נוספים שאיננו יודעים לתארכם (איור 4).
<b>איור 4א.</b> שטחי שלחין ליד בתיר הערבית, היא ביתר הקדומה. צילם י' בן יעקב בשנות השבעים.
ההלכה תובעת מקווה שיש בו ארבעים סאה. בפועל רוב המקוואות גדולים בהרבה, וניכר שארבעים סאה היא מידה מינימלית הלכתית תאורטית ולא הגודל בפועל. במקביל אנו שומעים גם על מקוואות גדולים ששימשו כברכות שחייה ממש. ביטוי לכך יש בתוספתא: "הקופץ למקוה הרי זה מגונה, הטובל פעמים במקוה הרי זה מגונה, זה אומר לחברו כבוש ידך עלי במקוה הרי זה מגונה, רבי יהודה אומר כבוש ידך עליו עד שתצא נפשו" (פ"ה הי"ד, עמ' 657). יש כאן מאבק במגמות החמרה, ראו גם פירושנו לפ"ז מ"ז, אבל גם נגד השתוללות וחוסר צניעות<sup class="footnote-marker">12</sup><i class="footnote">ראו ליברמן, מהלכה לאגדה, מחקרים, עמ' 122-118.</i>.
<b>טומאת בעל קרי</b> 
כפי שנראה להלן ב"סדר המשנה" פרק ח עוסק בדיני בעל קרי. נסביר זאת בכך שבתקופת התנאים המאוחרת (מדור אושא) טבילה מטומאת בעל קרי ומטומאת נידה היו השימושים העיקריים במקווה, וזאת בגלל הירידה בתפוצת השמירה על טהרה. טבילת כוהנים לאכילת תרומה הייתה שימוש נפוץ נוסף, אבל משנתנו רואה לפניה יותר את הציבור הכללי מאשר את קבוצת הכוהנים המצומצמת.
טומאת בעל קרי מופיעה גם במסכת ברכות בסדרת משניות בפרק ג שם. הטומאה היא ייחודית. שורשיה מיוחדים, והלכותיה שונות מאלו של טומאות אחרות. טומאת קרי מופיעה כידוע בתורה: "ואיש כי תצא ממנו שכבת זרע ורחץ במים את כל בשרו וטמא עד הערב. וכל בגד וכל עור אשר יהיה עליו שכבת זרע וכבס במים וטמא עד הערב" (ויקרא, טו טז-יז ועוד). בניגוד לרוב מצוות הטהרה יש עדויות על שמירתה הלכה למעשה כבר בתקופת המקרא, עוד לפני התגבשות התורה שבעל פה הידועה לנו. במעמד קבלת התורה נאמר "אל תגשו אל אשה" (שמות יט טו), וכן שאול מסביר לעצמו שדוד טמא ולכן אינו מגיע לסעודת החודש (שהייתה כנראה סעודת זבח): "מקרה הוא בלתי טהור" (שמואל א כ כו). כך גם הבין את הפסוק יוספוס (קד', ו 235), אם כי אין הוא מסביר את טיב הטומאה. הנחת הכתובים שם היא שזו סיבה רגילה ומספקת, ושהטומאה היא ליום אחד בלבד. גם דוד מסביר שנעריו טהורים משום ש"אשה עצֻרה לנו כתמול שלשֹם" (שם, כא ו), ולפיכך הנערים רשאים לאכול מלחם קודש. גם בספרות קומרן מופיעה ההלכה שהנוגע בשכבת זרע טמא ועליו לטבול, אולי אפילו בשבת עצמה (4q274; 4q514).
המסורת האמוראית מייחסת את התקנה לעזרא הסופר שתיקן טבילה לבעלי קריין<sup class="footnote-marker">13</sup><i class="footnote">כן יוצא מהבבלי לברכות, כב ע"ב, והתקנה נמצאת בסיכום הכללי של כל תקנות עזרא בבבא קמא פ ע"א, וכן נרמזת בירו', יומא פ"ח ה"א, מד ע"ד; תענית פ"א ה"ד, סד ע"ג (מצוטט להלן). </i>; אמנם היא מוסרת זאת בשם תנאים, אך אין לכך עדות ממקורות תנאיים גופם. תקנות מספר מיוחסות בספרות חז"ל לעזרא; אנו רשאים להטיל ספק בדבר מעורבותו של עזרא בתקנה, אך ודאי שחז"ל ראו בה תקנה קדומה ועטורת הוד קדומים. טיב התקנה אינו ברור. עצם ההלכה כתובה במפורש בתורה; התלמוד פירש שהכוונה לאיסור לבעל קרי ללמוד תורה, ולא לעצם הטבילה. ייתכן שהחידוש היה בטבילת המניעה (לטבול בכל בוקר אף אם אין עדות שנטמא).
כידוע רוב עמי הארץ לא הקפידו על מצוות הטהרה, לפחות לא באותה מידה ובאותו פירוט שתבעו חז"ל. אבל סדרת העדויות שתובא להלן מצביעה על כך שטומאת קרי נשמרה על ידי אנשים רבים מחוץ למעגל הקטן של חכמים. כך מסופר בירושלמי: "רבי יוסי בר חלפתא הוה אתי באיסמטא בליליא, והוה חמרא מהלך בתריה על חד בית שיח. אמר ליה ההוא גברא בעי מסחי, אמר ליה לא תסכן נפשך. אמר ליה מן נידה ומן אשת איש ההוא גברא בעי למיסחי, אפילו כן אמא ליה לא תסכן בנפשך. כיון דלא שמע ליה אמר ליה ייחות ההוא גברא ולא יסוק, וכן הוות ליה" (ירו', ברכות פ"א ה"ד, ו ע"ג – רבי יוסי בן חלפתא היה בא בסמטה בלילה והיה חמר מהלך אחריו עד שׁיח [שוקת]<sup class="footnote-marker">14</sup><i class="footnote">שׁיח הוא אחד ממתקני המים המוכרים.</i> אחת. אמר לו: אותו האיש [כלומר אני – החמר] רוצה לטבול. אמר לו: לא תסכן עצמך. אמר לו: מנידה ומאשת איש רוצה אותו אדם לטבול. אמר לו: אפילו כן לא תסכן עצמך. כיוון שלא שמע לו אמר לו [רבי יוסי לחמר] ירד אותו האיש [לטבילה] ולא יעלה, וכן היה). כל המעשה אינו הלכתי. פלוני רצה לטבול לאחר קיום יחסי אישות. רבי יוסי אוסר עליו משום שטבילה בלילה באותו מקום נחשבה לסכנה. האיש, שהיה חמר, מסביר שהוא נטמא מאשת איש שהיא נידה. בכך הוא מסביר את רצונו העז לטבול. מבחינה הלכתית יש מקום לטבילה אחרי קיום יחסי אישות, אבל אין זה משנה אם האישה נשואה או לא. לחטא הניאוף אין טבילה מועילה<sup class="footnote-marker">15</sup><i class="footnote">לכאורה אין גם טעם לטבול אחרי בעילת נידה, הרי הוא טמא שבעת ימים. אבל ראו להלן, משנה ו.</i>. רבי יוסי מקבל את נימוקו של ההלך. הוא אמנם אוסר עליו לטבול, אך אינו אומר לו שאין לטבילתו ערך מיוחד. מכל מקום, האיש טבל ונענש משמים.
יש לשער שהמעשה, בצורתו הנוכחית, ספרותי, ובמהלך הזמן הוא פשט צורה ולבש צורה, אך דווקא משום כך הוא מייצג את עולם האמונה העממי. החמר אינו תלמיד חכם או חבר. אלו אינם מתוארים כבועלי אשת איש ונידה. זהו עם הארץ שאינו מקפיד על חלק מהמצוות שעונשן כרת, אך מוכן להסתכן כדי שלא יפסיד טבילה. כן מסופר על פלוני שרצה להזדקק לאשת איש, אך היעדר מקווה לטבילה הרתיע אותו (ירו', שם; בבלי, ברכות כב ע"א)<sup class="footnote-marker">16</sup><i class="footnote">להלן נראה שדווקא בבבל לא הקפידו על חומרה זו של טומאת בעל קרי, ולפיכך סביר שזהו סיפור ארץ-ישראלי. הסיפור מתחיל ב"מעשה באחד"; זו פתיחה של סוגה סיפורית הבאה לתאר, בדרך כלל, מעשה של אחד מפשוטי עם.</i>.
אם כן, חז"ל מתארים עולם שבו גם עמי הארץ שאמנם אינם מקפידים על כל הלכות טהרה מקפידים על היטהרות מטומאת קרי, ואף מסתכנים למענה. כן משמע מהסיפור של רבי יוסי בן יוסי (להלן). על תפוצתה של ההקפדה על המצווה ניתן ללמוד מדברי ההתנגדות של הנוצרים. בעל דידסקלה אפוסטולורום (מאה שנייה) מדגיש שאין צורך לטבול אחרי מגע עם אישה (פרק כו), וכנראה יוצא נגד נוהג יהודי מוכר ומקובל שאף הנכרים הזרים שמעו עליו.
מבחינה הלכתית, אף שזו טומאה קלה יחסית הרי שהטמא בה מנוע מלהתפלל, ואולי אף מלקרוא בתורה (משנה, ברכות פ"ג מ"ד-מ"ה; תרומות פ"א מ"ו), ואסור לו לעסוק בקודש בכלל. הוא אפילו מנוע מלגעת במעשר, אף שהמעשר אינו דורש טהרה כלל ועיקר (משנה, כלים פ"א מ"ה).
המשנה (ברכות פ"ג מ"ג) מניחה כמובן וכידוע מאליו שבעל קרי מנוע מלקרוא קריאת שמע, ולכן אינו אומרה בקול אך חושב על המילים. בעל קרי אף מנוע מלהתפלל. ההבדל הוא שקריאת שמע היא חובה אשר יש לה תוקף של דבר תורה ולכן חייב לפחות להרהר, ואילו הברכות נחשבות כמחייבות פחות. כפי שרמזנו, ההלכה היא חריגה. אדם טמא אינו מנוע מלהתפלל או לקרוא בתורה, כולל קריאת שמע, אך לעניין זה דינו של בעל קרי – שטומאתו כשלעצמה קלה יותר – חמור יותר. ההלכה שבמשנה שם חוזרת בתוספתא בשמו של רבי מאיר. חכמים שם אומרים: "קורא את שמע ומשמיע לאזניו ומברך לפניה ולאחריה" (תוס', ברכות פ"ב הי"ג). אם כן, שלוש דעות הן: מהרהר ואינו מברך, מהרהר ומברך (רבי יהודה במשנה שם) או קורא כרגיל (חכמים בתוספתא), וזו דעתו של רבי יהודה בן בתירא. שאלת העיסוק בתורה כשהוא בעל קרי נדונה בהרחבה בפירושנו לברכות פ"ג מ"ד.
כמו כן אין בעל קרי מברך: "ועל המזון מברך לאחריו ואינו מברך לפניו, רבי יהודה אומר מברך לפניהם ולאחריהם" (משנה, ברכות פ"ג מ"ד). ברכה שלאחר המזון נתפסה כחובה מהתורה, ולכן לא ניתן למנוע אותה מאיש. לא כן הברכה שלפני האוכל שנחשבה מחייבת פחות ואין לה רמז בתורה (ברכות פ"ו מ"א). רבי יהודה מקל ומתיר לברך. דעתו של רבי יהודה ברורה; היא בהתאם לאתוס ההלכתי הרגיל: טומאה אינה פוטרת ממצוות, ואינה מונעת את קיומן. עם זאת, לא ברור האם לדעת רבי יהודה מותר לטמא גם לקרוא בתורה. לכאורה הוא חולק רק על ברכת המזון, ולא על קריאת שמע. אבל בפירושנו לברכות ראינו שלפחות הירושלמי הבין שרבי יהודה סובר שטמא טומאת קרי רשאי לקרוא בתורה ולברך ללא כל הגבלות. זהו, אפוא, פירוש לדברי רבי יהודה, אך את התנא עצמו ניתן להבין גם מעט אחרת<sup class="footnote-marker">17</sup><i class="footnote">אפשר היה להבין שברכת המזון קדושתה פחותה, ולכן מותר לבעל קרי לאמרה, אך התורה עצמה, וקריאת שמע שהיא פסוקי תורה, הם קודש, ואין זה ראוי שבעל קרי יאמר אותם. </i>. לתנא הראשון במשנה עמדה שווה, שמותר לו לאכול ולברך את הברכות שהן חובה מן התורה.
המשנה מניחה שהטמא רשאי לאכול, אבל בירושלמי מתברר שהיו שהחמירו ולא אכלו עד שטבלו: "רבי יוסי בן יוסי הוה אתי באילפא. חמא חד קטר גרמיה בחבלא מיחות ומיסחי. אמר ליה לא תסכן בנפשך. אמר ליה ההוא מיכל בעינא, אמר ליה אכיל, ההוא גברא בעי מישתא, אמר ליה שתי. כיון דמטון ללמינה אמר ליה: תמן לא שרית לך אלא בגין סכנתא דנפשא, ברם הכא אסור לההוא גברא למיטעם כלום עד שעתא דיסחי. אמר רבי ינאי שמעתי שמקילין ומחמירין בה, וכל המחמיר בה מאריך ימים בטובה. מקיל בה לרחוץ במים שאובין, מחמירין בה לטבול במים חיים" (ירו', ברכות פ"ג ה"ד, ו ע"ג – רבי יוסי בן יוסי היה בא [=נסע] בספינה. ראה איש אחד קושר עצמו בחבל כדי לרדת ולטבול<sup class="footnote-marker">18</sup><i class="footnote">הספינה מצויה בהפלגה, ולכן הירידה לים מסוכנת.</i>. אמר לו: אל תסכן עצמך. אמר לו [האיש] רוצה אני לאכול<sup class="footnote-marker">19</sup><i class="footnote">ייתכן שהדברים אמורים בלשון נקייה, והכוונה ליחסי אישות. אלא שאם כך לא ברור מה ההבדל בין "לאכול" ו"לשתות". על כל פנים להלן נכללת גם אכילה בכלל האיסורים המוטלים על בעל קרי.</i>, אמר לו [החכם] אכול. אמר לו אותו האיש: אותו אדם רוצה לשתות, אמר לו שתה. כיוון שהגיעו לנמל אמר לו שם לא התרתי לך אלא בגלל סכנת נפשות. אבל כאן אסור לו לאותו האיש לטעום כלום עד שעה שיטבול). אם כן, על בעל קרי להימנע מלאכול בגלל טומאתו עצמה או משום שאינו יכול לברך. גם בסיפור זה משתמעת דבקותם והקפדתם של בני ההמון על ההיטהרות מטומאת קרי.
ממסורות חז"ל אנו שומעים שבעלי קרי טובלים בבוקר עוד לפני שאומרים קריאת שמע, וודאי לפני שאוכלים. אלו הם המכונים "טובלי השחרית" בספרות חז"ל<sup class="footnote-marker">20</sup><i class="footnote">תוס', ידים פ"ב ה"כ, עמ' 684; ירו', ברכות פ"ג ה"ד, ו ע"ג. ראו פירושנו ליומא פ"ח מ"י. </i>, ומנהגם זה משיק לאלו שטבלו טבילת קודש כל בוקר. כפי שנראה להלן היו שסברו שטבילת בעל קרי דוחה אפילו את איסור הרחיצה ביום כיפור, שהוא איסור מהתורה.
עדות נוספת למגמת ההקלה ולשלל הגישות הקיימות לעניין טומאת בעל קרי עולה ממה ששנינו בסוגיית הירושלמי במסכת יומא לעניין רשימת העינויים ביום כיפור: " 'ובתשמיש המיטה', אתי חמי (בוא וראה) ברחיצא הוא אסור בתשמיש המטה לא כל שכן? תפתר במקום שאין טובלין, או קודם שהתקין עזרא טבילה לבעלי קריין. והא תנינן: 'יום הכיפורים אסור באכילה ובשתייה וברחיצה ובסיכה ובנעילת הסנדל ובתשמיש המטה', ותני עלה בעלי קריין טובלין כדרכן בצנעה ביום הכיפורים. לית הדא פליגא אדרבי יהושע בן לוי? דרבי יהושע בן לוי אמר אין קרי אלא מתשמיש המטה. פתר לה בששימש מטתו מבעוד יום, ושכח ולא טבל. והא תני 'מעשה ברבי יוסי בר חלפתא שראו אותו טובל בצנעה ביום הכיפורים', אית לך למימר באותו הגוף הקדוש בשוכח?" (ירו', יומא פ"ח ה"א, מד ע"ד; תענית פ"א ה"ד, סד ע"ג). אם כן, הגמרא מניחה בקושייתה שאחרי תשמיש המיטה חייבת להיות רחיצה, על כן אם נאסרה רחצה ביום כיפור – ודאי שנאסר תשמיש המיטה. הגמרא משיבה שהוספת תשמיש המיטה כעינוי עצמאי היא במקום שלא נהוג לטבול אחרי טומאת קרי<sup class="footnote-marker">21</sup><i class="footnote">ההסבר שהמשנה מוסבת על התקופה שלפני תקנת עזרא הוא כמובן ספרותי בלבד; וכי ייתכן שהמשנה תשקף את המצב ההלכתי ששוּנה לפני קרוב לחמש מאות שנה?! כאמור גם אם נפקפק בייחוס לעזרא, הרי ברור שחז"ל האמינו שההלכה עצמה קדומה ביותר, אך לא ייחסוה לתורה ואף לא לדרשה ממנה. </i>. בהמשך נשאלת השאלה של הסתירה מהפרשנות התנאית למשנה ("תני עלה"). המשנה אמרה שאין לרחוץ ואין לשמש מיטה, ומשנה זו פורשה שבעלי קרי טובלים, אם כן כיצד יכול אדם להיות בעל קרי ביום הכיפורים, הרי אסור לו לשמש מיטתו (וזאת לפי האמורא הסבור שכל מי ששימש מיטתו חייב בטבילה)? ניסיון התירוץ הוא שמדובר במי ששימש מיטתו ערב יום כיפור ושכח. אבל הרי אי אפשר לפרש פירוש זה על רבי יוסי, שוודאי לא שכח לטבול, וגם ודאי לא שימש מיטתו ביום הכיפורים ולא הרהר בתשמיש.
לאחר שדחתה הגמרא את האפשרות שהטבילה היא מחמת תשמיש המיטה אין היא מנמקת שיש צורך בטבילה לאחר השינה (טבילת שחרית). אבל ברור ממנה שהיו שהחמירו על עצמם וטבלו כל בוקר בין אם ראו בין אם לא, בין אם שימשו מיטתם ובין אם לא, אולי מתוך ספק ואולי זו טבילה לשם חסידות, כפי שגם נעלה להלן.
אם כן, יש מקום שבו מקלים בחובת טבילה של בעל קרי ואינם מחייבים טבילה כלל. בד בבד אנו שומעים על בעלי קרי הטובלים ביום כיפור. קרי זה בא בטעות, או שיש גם אישים הטובלים ביום כיפור טבילה לקדושה, ובכך הרחבנו מעט במקום אחר<sup class="footnote-marker">22</sup><i class="footnote">ראו פירושנו ליומא פ"ח מ"י. </i>. במקביל אנו שומעים על חכם המתנגד למנהג צדקני זה: "רבי חנינא הוה עבר על תרעי דימוסין בקריצתא ואמר מה טובלי שחרית עושין פה ייזלון ויתנון בההיא דצפרא הוה אמר מאן דאית ליה עבידא ייזיל ועבד" (ירו', ברכות פ"ג ה"ד, ו ע"ג – רבי חנינא היה עובר ליד שער המקווה הציבורי בזריחת השמש ואמר מה טובלי שחרית עושים פה, ילכו וילמדו. באותו הבוקר [או בהמשך הבוקר] אמר מי שיש לו עבודה ילך ויעבוד). התלמוד מציג את הטבילה כמנהג של הציבור, אך כאמור היה גם חכם שנהג בדרך זו.
המשנה בברכות פ"ג מ"ה הציגה כמובן מאליו שבעל קרי מנוע מלקרוא בתורה ומלברך. זו אינה הגישה היחידה בספרות חז"ל. העדות הברורה ביותר לגישה המקלה היא המעשה ברבי יהודה בן בתירא: "מעשה באחד שעמד לקרות בתורה בנציבין. כיון שהגיע להזכרה התחיל מגמגם<sup class="footnote-marker">23</sup><i class="footnote">לפי פשוטם של דברים "מגמגם" זה משמעו שהקורא רצה להפסיק בקריאה. אבל בתלמוד הבבלי: "אינו מפסיק ועולה אלא מגמגם וקורא. רבי מאיר אומר אין בעל קרי רשאי לקרות בתורה יותר משלשה פסוקים" (ברכות כב ע"ב). אם כן, קריאה בגמגום היא הפתרון לבעל קרי שמצא את עצמו במצב זה באמצע הקריאה. במשמעות המונח "מגמגם" נחלקו ראשונים. אין זה סביר שהמונח מתייחס למי שחוזר על חלקי מילים פעמים מספר (כמשמעות המונח היום). פירוש זה מתאים למקומות אחרים שהגמגום נזכר בהם, אך לא לסוגייתנו; וכי מה תועיל חזרה "מעצבנת" על הברות? נראה שהכוונה לקריאה בקול עמום, בהבלעת עיצורים. כך, למשל, על הדוב נאמר שהוא מגמגם (מדרש כסא שלמה, אוצר המדרשים, עמ' 528). "לגמגם" משמעו גם להתעכב, בניגוד ל"מיד" (מדרש תנאים לדברים, ו ז, עמ' 27), וראו עוד הביטוי "לגמגם" ב"ארוריא" (בקללות שבתורה, בבלי, מגילה לא ע"ב; קהלת רבה, ח א ומקבילות). אם כן, הבבלי לשיטתו. הבבלי סבור שאין איסור על בעל קרי לברך ולקרוא, ואפילו התלמיד החמיר רק באזכרת השם הקדוש, אך מסכים לעצם הדין של היתר לקרוא בתורה.</i> בה. אמר לו רבי יהודה בן בתירה: פתח פיך ויאירו דבריך, שאין דברי תורה מקבלין טומאה. אמר רבי יעקב בר אחא: ונהגין תמן (שם נוהגים). כרבי יהודה בן בתירא בבעלי קריין. דתני, רבי יהודה אומר: אין דברי תורה מקבלין טומאה" (ירו', ברכות פ"ג ה"ה, ו ע"ג; בבלי, שם כב ע"א). אם כן, לדעת רבי יהודה בן בתירא דברי תורה אינם מקבלים טומאה, ממילא מותר לקרוא בתורה או לקרוא קריאת שמע גם אם אדם טמא טומאת קרי. מעניין שהתלמיד החמיר על עצמו, אך התיר לעצמו לקרוא עד להזכרת השם הקדוש. כלומר סתם לימוד מותר, אך מקובל היה בציבור שעל בעל קרי להימנע מהזכרת שם ה'. הירושלמי מוסיף ששם, כלומר בבבל, נהגו כרבי יהודה בן בתירא, בניגוד למשנת ברכות. גם רבי יהודה במשנת ברכות (פ"ג מ"ו) מקל, אך משמע מדבריו שהוא מקל בברכות, אך עדיין מסכים שאין הטמא קורא בקול אלא מהרהר. שני התלמודים מעידים שנהג כרבי יהודה בן בתירא. בבבלי זו הערה כללית, ובירושלמי רק שנהגו "תמן" כרבי יהודה בן בתירא. "תמן" הוא כינוי לישיבה האחרת, זו שבה לא פעלו החכמים הדוברים, או ליהדות בבל. במקרה זה הפירוש השני מתאים יותר. כפי שנראה בהמשך אכן בתלמוד הבבלי ניכרת מגמה ברורה של צמצום חובת הטבילה של בעל קרי. מכל מקום, הוויכוח על כך נמשך. רבי יהודה בן בתירא היה אחד החכמים ששוגרו לתפוצות ופעל בבבל במקביל לדור אושא בארץ ישראל, לפיכך אנו מניחים שלפנינו גילוי של תורת בבל בתקופת התנאים, ולא של המנהג הארץ-ישראלי.
האיסור מתרחב בתלמודים ללימוד תורה בכלל, וההלכות נמסרות בשמם של תנאים: "שונה הלכות ואינו שונה הגדות" (משום שבהגדות יש התייחסות ישירה למקרא), או "שונה הילכות רגיליות ובלבד שלא יציע את המשנה" (ירו', שם; בבלי, שם). לגבי אמירת הברכות מצינו גישות מספר. ראינו מחלוקת עקרונית, ומחלוקת נוספת האם בעל קרי מוציא את הרבים ידי חובה<sup class="footnote-marker">24</sup><i class="footnote">"אינו מוציא את הרבים ידי חובתן עד שיבא בארבעים סאה. רבי יודה אומר ארבעים סאה מכל מקום" (ירו', ברכות פ"ג ה"ד, ו ע"ג).</i>. אם כן, גם כאן אנו רואים שלל גישות, ואף תופעה נדירה של נוהג (עממי) מחמיר שחכם (בבלי) מקל בו. ההקלה בבבל אינה מפתיעה. סוף סוף בבל היא בחוץ לארץ, ואי אפשר לשמור על טהרה בבבל. על פרדוקס זה עמדנו בנספח למסכת שביעית. מכל מקום, עמדתו של רבי יהודה בן בתירא מצאה לה הד מסוים גם בתלמוד הירושלמי. היא מוצגת בו כדעה לגיטימית, ולא כהלכה המכוונת רק לחוץ לארץ.
בספרות הבתר תלמודית, בחיבור המכונה "ברייתא דנידה" (ולאמִתו של דבר איננו ברייתא כל עיקר) נשמע קול נוסף. מובא שם איסור על אישה נידה לגעת בספרי תורה ולהיכנס לבית כנסת. זו התפתחות מאוחרת המשקפת מגמה של החמרה. לפי אופייה של הברייתא זו מגמה עממית ועסקו בכך חוקרים<sup class="footnote-marker">25</sup><i class="footnote">דינרי, נידה; דינרי, חילול הקודש.</i>, ולא נרחיב בכך כאן. חיבור זה הוא דוגמה לספרות שצמחה בשולי בית המדרש, ויש בה החמרות קשות שאין להן מקום בהלכה<sup class="footnote-marker">26</sup><i class="footnote">ראו ברייתא דנדה. אסף, ספר המקצועות, הראה כיצד חלחלו מעט מהחומרות שב"ברייתא" זו (שהיא מתקופת הגאונים) לתוך הספרות ההלכתית. </i>. דומה שלפנינו דוגמה לדת עממית, נטייתם של המונים להחמיר בתחומים מספר הנתפסים כביטוי ליראת שמים וליראת חטא. ההחמרה בדיני טהרת בעל קרי היא דוגמה לנטייה עממית זו. בתחום זה, של טומאות הנוגעות למעשי אישות, קיבל הציבור על עצמו חומרות שלא קיבל על עצמו בטומאות חמורות יותר. עם זאת, בתחום טומאת בעל קרי וההיטהרות מטומאה זו נקבעו ההלכות עצמן על ידי חכמים, או שלפחות איננו יודעים על מעורבות של ההמון בקביעתן. לעומת זאת ההחמרה על נידה לבל תתקרב לספר תורה או לבית כנסת היא "הלכה" שצמחה ברבדים העממיים, בניגוד להלכה התלמודית ולדרך המשפט העברי השיטתי<sup class="footnote-marker">27</sup><i class="footnote">ההצעה שזו מגמה עממית ולא חידוש הלכתי נובעת מכך שדרך החמרה זו אינה עולה בקנה אחד עם החשיבה ההלכתית המשפטית. אך עדיין יש מקום לעיון בנושא.</i>. הקלה גדולה מאוד בטבילת בעל קרי יש בהלכה אשר לפיה מותר לו לטבול בכמות של תשעה קבים מים, ובמים שאובים. בהלכה זו נעסוק בפירושנו למשנה להלן (פ"ג מ"ד ומקבילותיה), וביררנו את עמדתנו בנושא בנספח למסכת אהלות. הסברנו שלדעתנו התזה זו במים שאובים היא קדומה, וזו הייתה דרך הטהרה הקדומה. לאחר שהתפשטה והתקבלה הטבילה במקווה (כבר בסוף ימי בית שני) נותרה ההתזה רק בתחום טומאת קרי, וזו עדות לקלות שבה נתפסה טומאה זו.
במשנת מקוואות, ובתוספתא מקוואות המקבילה לה, ההיתר מקיף פחות. רחיצה בתשעה קבים נועדה לחולה בלבד (תוספתא, ברכות פ"ב הי"ב). בתוספתא יש גם דעה אחרת, מגבילה יותר: "בעל קרי חולה שנתן עליו תשעת קבין מים הרי זה קורא, אבל אין מוציא את הרבים ידי חובתן עד שיבא בארבעים סאה, רבי יהודה אומר ארבעים סאה מכל מקום" (שם). אם כן, לרבי יהודה אין כלל זליפה של תשעה קבין, ולחכמים טבילה זו נועדה לחולה בלבד, ואף לו היא מספיקה רק באופן חלקי, כדי שיוכל לקרוא לעצמו, ולשם היטהרות מלאה יש צורך בארבעים סאה. אגב אנו שומעים שלפחות לפי עורך התוספתא גם רבי יהודה סבור שבעל קרי אינו קורא בתורה עד שיטבול בארבעים סאה. אם כן, לפנינו מחלוקת והדעה המקלה מצטמצמת יותר ויותר. ייתכן אפוא גם שהמשפט שעזרא תיקן טבילה לבעלי קרי משמעו שהוא דרש ותיקן טבילה ממש, ולא התזה בלבד. מימרה זו משקפת, אפוא, את דחייתה של צורת הטבילה המקלה. על כל פנים שיטה זו נעקרה מההלכה הפסוקה, אך הייתה שרירה ושנויה במחלוקת בימי תנאים, ונדחתה בצורה הדרגתית עד שנעקרה בתקופת האמוראים.
בתלמוד הבבלי מובא דיון מעניין בנושא: "אמר להו רב הונא לרבנן: רבותי, מפני מה אתם מזלזלין בטבילה זו? אי משום צינה, אפשר במרחצאות! אמר ליה רב חסדא: וכי יש טבילה בחמין? אמר ליה: רב אדא בר אהבה קאי כוותך (סובר כמותך). רבי זירא הוה יתיב באגנא דמיא בי מסותא (אגן מים של בית המרחץ). אמר ליה לשמעיה: זיל ואייתי לי תשעה קבין ושדי עלואי. אמר ליה רבי חייא בר אבא: למה ליה למר כולי האי? והא יתיב בגווייהו! אמר ליה: כארבעים סאה; מה ארבעים סאה בטבילה ולא בנתינה, אף תשעה קבין בנתינה ולא בטבילה" (בבלי, ברכות כב ע"א). מסקנות מספר יש להסיק מהמעשה. ראשית, רב הונא מבטא מציאות רווחת של זלזול (הקלה) בחובת טהרה של בעל קרי, והוא מתנגד לה. כאמור, מסתבר גם שהמגמה להסתפק בתשעה קבין היא במסגרת מדיניות ההקלה בטומאת בעל קרי. דווקא הרצון לחייב טהרה הוביל למגמה לאפשר רחצה במים חמים<sup class="footnote-marker">28</sup><i class="footnote">הנחת התלמוד היא שאם המים חמים הם שאובים. בארץ ישראל, בתנאים של בתי מרחצאות מסודרים, לא הייתה הנחה זו עולה על הדעת. היא משקפת את תנאי החיים בבבל שבהם לא הכירו חימום מים אלא בכלים שאובים.</i>. מצד שני אנו שומעים על אמורא ארץ-ישראלי היושב בברֵכה של מים חיים שיש בה ארבעים סאה ומבקש שיזלפו עליו תשעה קבים, משום שטהרה מקרי היא דווקא בתשעה קבים ודווקא ב"נתינה", כלומר בהזלפה.
במקביל אנו שומעים גם שמי ששימש מיטתו והוא חולה עליו להקפיד על רחצה מועטת זו אף אם יש חשש שכתוצאה מן הטבילה הוא ימות, וזאת בהתאם למגמת ההחמרה: "חולה ששימש מיטתו אמר רבי אמי אם הוא גרם לעצמו יטבול וימות", אך מאידך גיסא הוזכר: "ואם באונס, אין מטריחין עליו", ולעומת דברי רבי אמי הובאה דעה מקלה: "רבי חגיי בשם רבי אבא בר זבדא, בין כך ובין כך אין מטריחין עליו" (ירו', ו ע"ג). גישה מחמירה הוזכרה גם בסוגיית הבבלי, ונביא אותה במלואה: "רב נחמן תקן חצבא בת תשעה קבין. כי אתא רב דימי אמר, רבי עקיבא ורבי יהודה גלוסטרא אמרו: לא שנו אלא לחולה לאונסו, אבל לחולה המרגיל ארבעים סאה. אמר רב יוסף: אתבר חצביה דרב נחמן<sup class="footnote-marker">29</sup><i class="footnote">נשברה החצבה של רב נחמן. בכך הוטל כמובןִ ספק אם הכלי של רב נחמן שימושי. רבין, שגם הוא מרבנן נחותאי, אמר שהחלטה זו של טבילת תשעה קבין נקבעה באושא. עם זאת לא ויתרו חכמי בבל על עמדתם.</i>. כי אתא רבין אמר: באושא הוה עובדא בקילעא דרב אושעיא, אתו ושאלו לרב אסי, אמר להו: לא שנו אלא לחולה המרגיל, אבל לחולה לאונסו פטור מכלום. אמר רב יוסף: אצטמיד חצביה דרב נחמן" (בבלי, ברכות כב ע"א).
חצבא היא כלי האמור לשמש להזלפת תשעה קבין, וזו עדות למגמה לראות בכך דרך טהרה קבועה. רב דימי, שהיה אחד מרבנן נחותאי (אלו שירדו מארץ ישראל לבבל להפיץ תורה), סבר כי כלי זה הוא "גלוסטרא" ולא "חצב". תיקון זה כשלעצמו אינו משמעותי; משמעותי יותר שהוא הביא את מסורת ארץ ישראל שתשעה קבין היא דרך טהרה רק לחולה האנוס, ואפילו לא לחולה רגיל<sup class="footnote-marker">30</sup><i class="footnote">חולה הרגיל היינו חולה המקיים יחסי אישות בכוונה, וחולה לאונסו היינו מי שפלט קרי שלא במתכוון.</i>. אם כן, אף על פי שהעדויות המפורשות הן בבליות, הדעה המקלה ומאפשרת התזה שררה כנראה גם בארץ ישראל (לפחות בצורה חלקית) עם דחייתה של שיטת ההתזה.
מכל מקום, במשנת מקוואות טבילת בעל קרי מוצגת בפשטות כטבילה במקווה, אבל לא נדרש שבמקווה יהיו רק מים חיים (פ"ח מ"ו; תוס', פ"ו ה"א, עמ' 656-657).
אם כן, חמש גישות לפנינו:
1. אין לטבול אלא במקווה כשר (ארבעים סאה של מים חיים).
2. רק חולה אנוס יכול להסתפק בתשעה קבין.
3. חולה רגיל רשאי להסתפק בתשעה קבין.
4. תשעה קבין היא טהרה לכול, אך רצויה פחות.
5. יש לרחוץ דווקא בתשעה קבין של מים שאובים, ודווקא בהזלפה.
בבבל הקלו והעדיפו את שלוש האפשרויות האחרונות<sup class="footnote-marker">31</sup><i class="footnote">לכל פרשת הִִרחיצה בתשעה קבין ראו גינצבורג על אתר. שמואל הבבלי מתיר לאכול תרומת חוץ לארץ בטומאה, אך לא למי "שהטומאה יוצאה עליו מגופו" (בבלי, בכורות כז ע"א). למעשה רק בעל קרי ומת "טומאה יוצאת מגופם", והמת ודאי אינו אוכל בתרומה. למשמעותה של הלכה זו ראו במבוא למסכת מעשרות. </i>, אם כי המסורות השונות הן גם בשם תנאים וחכמי ארץ ישראל. כל הדעות השונות באות על רקע מגמות להקל או להחמיר בטהרת בעל קרי. בבבל גם הקלו בקריאת תורה של בעל קרי. דומה שחכמי בבל הסתייגו מההחמרות שאינן עולות בקנה אחד עם המדיניות ההלכתית הרגילה. וכי למה יהיה דין בעל קרי חמור משל טמא רגיל? מכיוון שמצוות טהרה לא נהגה בבבל באופן כללי הקלו למעשה גם בטבילת בעל קרי. בספרות התנאית מצינו גישות שונות, ודומה שבירושלמי באה לידי ביטוי מגמה מחמירה יותר מזו שבאה לידי ביטוי בבבלי (איור 5).
<b>איור 5א.</b> מכלול הכולל מקווה כפול, אמבטיה וקיר מחיצה ובו מתקנים לטבילת רגליים. האמבטיה שימשה לרחצה, או אולי לטהרה באמצעות הזלפה של תשעה קבים מים, ולשם כך האמבטיה. מתוך אביגד, העיר העליונה.
<b>איור 5ב. אמבטיה</b> . צילמה ע' ספראי בחפירות הכותל הדרומי בירושלים.
<b>איור 5ג. אמבטיה.</b> מתוך למר, תרבות, עמ' 111.
<b>איור 5ד.</b> ארמון החשמונאים ביריחו. מקווה כפול ולידו אמבטיה. מתוך נצר,
ארמונות החשמונאים, עמ' 326.
אשר לעצם חובת הטבילה לבעל קרי, פגשנו את הגישה המחמירה מאוד, וגישה מקלה בבבל בלבד. במקביל מצאנו גם גישות ביניים, המוצגות בעיקר במשנת ברכות (פ"ג מ"ד-מ"ו).
היחס לטומאת בעל קרי, והאיסור המוטל על הטמא להתפלל, לקרוא בתורה או לקרוא בה בציבור, מעביר את מצוות הטהרה מהמסגרת ההלכתית לתפיסה עממית יותר של פחד מהטומאה. הטומאה איננה מצב טכני שצריך לתקנו על ידי טבילה, אלא מצב של חטא שמונע גישה אל הקודש. במבוא למסכת אהלות נגענו בנושא זה. ונראה שחכמים פירשו את הטומאה בעיקר כמצב הלכתי "טכני" שאין לו קשר לחטא. אבל בציבור רווחה גם גישה אחרת ובה הטומאה נתפסה כעניין מפחיד. נימה זו באה לידי ביטוי גם בדברי חכמים, לעתים בנימה של התנגדות (כמו במעשה של רבי יוסי) ולעתים בהשלמה, ואפילו תוך ניצול רגשות אלו להעצמת ההלכה ושמירתה. צירוף זה של טומאה ואימה מיסטית מוכר בספרות העוסקת בדתות אחרות<sup class="footnote-marker">32</sup><i class="footnote">דוגלס, טהרה וסכנה.</i>.
<b>טהרה וניקיון</b> 
למראית עין יש קשר כפול בין טהרה לניקיון. אמנם האחד ערך דתי והאחר נוהג שאין לו זיקה לדת, אבל הפעולה היא אותה פעולה. יתר על כן, דין חציצה מחייב שהטובל יהא נקי. זאת ועוד, יש להניח שהוטלו מגבלות על טבילה של אדם מלוכלך במקווה ציבורי כדי שלא ילכלך את מי המקווה. ברם, מרוב המקורות שבידינו עולה שברחוב היהודי קיימת הייתה "תרבות של לכלוך". כך, למשל, לכלוך אינו פוסל את המקווה. גם דיני חציצה מבטאים חוסר ניקיון: "צואה שתחת הצפורן שלא כנגד הבשר, והטיט והבצק שתחת הצפורן, אפילו כנגד הבשר, אין חוצצין. כתות של גדיל שאינו מקפיד עליה, והאבר והבשר המדולדלין באדם, הרי אלו אין חוצצין, רבי יוחנן בן יוסף אמר צפורן שפירש רובה הרי זה אינה חוצצת" (תוס', פ"ו ה"י, עמ' 658). הברייתא מתארת תרבות שבה לכלוך כצואה נחשב לתקני ורגיל ובתנאים מסוימים אינו חוצץ. כמו כן, במשנת נידה פ"ח מי"ג נדונה שאלת מעמדה של אישה שנתגלה כתם בבגדיה, האם היא יכולה להיתלות בטענה שזה דם פשפש. המשנה שוללת זאת אלא אם כן מצאה לאחרונה פשפש בבגדיה. זו דעת תנא קמא, ובפירושנו למשנה נראה שייתכן שיש מי שחולק עליו. על כל פנים, פשפשים בבגדים אינם תופעה חריגה או יוצאת דופן<sup class="footnote-marker">33</sup><i class="footnote">בתוספתא למסכת שבת יש מחלוקת האם מותר להרוג פשפש בשבת: "רבי שמעון בן לעזר אומר בית שמיי אומרים אין הורגין את המאכולת בשבת ובית הלל מתירין" (פט"ז הכ"א, וכן בבלי, שבת יב ע"א).</i>.
במשנתנו (פ"י מ"ה) מתנהל דיון על השקת מי רגליים במי מקווה. בתרבות ימינו המים היו נפסלים, ובכלל הרעיון להתרחץ במים לאחר שעורבו בהם מי רגליים היה נדחה. במשנה עירוב זה נתפס טבעי. בכלל, לכלוך אינו פוסל במקווה אלא אם כן יש בו שינוי צבע של ממש. גם טבילה בטיט ספוג מים מטהרת.
דוגמאות נוספות לתופעה שאנו מכנים "תרבות של לכלוך", בצד אסטטיקה ותרבות ניקיון, פזורות ברבות מהמשניות, והנושא ראוי לבירור מקיף.
לעומת זאת אנו שומעים: "לכלוכי צואה שבכסא, ושבקתדראות, והמכושים בין מתוכן בין מאחוריהן בין מלמטה בין מן הצדדין הרי אלו חוצצין. על מטת בעל הבית רבי עקיבא אומר על הגשיש<sup class="footnote-marker">34</sup><i class="footnote">לפירושו של הגשיש ראו פירושנו לזבים פ"ג מ"א.</i> החצון חוצץ, ועל הפנימי אינו חוצץ. על המטפחת של מפסלי אילנות רבי עקיבא אומר אף על חלוקן רבי שמעון אומר אף על שמרים כיוצא בהן" (תוס', פ"ו הי"ז, עמ' 659). על לכלוכים אלו מקפידים, לפחות בצד החיצוני הנראה כלפי חוץ (איור 6).
<b>סדר המשנה</b> 
המסכת מתחילה (פ"א) בסידור משוכלל של רמות המתקנים השונים ששימשו לטהרה. ברשימה זו המקווה הבנוי הוא אחד מתוך סדרה ארוכה של מתקנים והסדרים. הקורא את המשנה מתרשם שהמקווה הבנוי הוא עוד דרך אחת, ואין בה ביטוי לכך שבדרך כלל זו הייתה דרך הטהרה המקובלת. הרשימה היא אפוא שיטתית והלכתית, ולא שיקוף רֵאלי של המציאות. מבחינת עריכתה זו יחידה מגובשת וערוכה ביד אחת.
פרק ב מתחיל בסדרה קצרה של דיני ספקות במקווה (פ"ב מ"א-מ"ד). פרקי ספק היו גם במסכת טהרות, ולמעשה גם באהלות הפרקים האחרונים עוסקים בספק (מבחינה משפטית בית הפרס וארץ העמים הם להלכה מצב זה של ספק). פרק ב (מ"ד עד סוף פ"ד) ממשיך בסדרת בעיות במילוי המקווה, ובמים פוסלים שנפלו אליו בתחילת המילוי או בהמשך הפעילות של המקווה לאורך השנה. חוליית הקישור היא משנה ג העוסקת בספק מים שאובים. היא סוף דיני ספקות, ותחילת הדיון במילוי המקווה. השאלות הן מגוונות ומתארות מציאות מורכבת של אספקת מים, לעתים מאולתרת, למקווה. עוד נעיר שפ"ד מ"א ופ"ג מ"ב נלקטו ממקורות עריכתיים שונים ולמרות זאת במסכת שלפנינו הם ביחידה אחת שכבר ליקטה משני מקורות (חלוקים).
פ"ד מ"ד היא משנה חריגה העוסקת בדרך טהרה שונה, התזת תשעה קבין מים על הטמא. בדיוננו הצבענו על כך שזו הייתה כנראה הדרך הקדומה, וחכמים התנגדו לה ועקרו אותה בהדרגה מהחברה היהודית. המשנה משובצת ללא הקשר סביבתי מתאים, וייתכן שתלישותה משקפת את תוכנה. המדובר בהסדר תלוש שאינו מקובל עוד בעולם ההלכה ואינו מחובר למאומה. המשנה שאחריה שייכת לעניין הראשי, מילוי המקווה, אבל היא משנה הלקוחה בבירור ממקור אחר שעיקר עניינו בסדרי מי חטאת (ומצוי במסכת פרה).
פ"ה עוסק במילוי מקומות טבילה אחרים (כשם שפרקים ב-ד עסקו בבעיות במילוי המקווה). פ"ה מ"ג (משנתנו והתוספתא) שונה בעריכתה מהמשניות בפרק א. השפה ההלכתית של שתי עריכות אלו זהה, ובאותה שפה הלכתית נכתבו המשנה והתוספתא שהלכותיהן שונות. גם בפרק זה (ה) מ"ב ומ"ג הן מעריכות שונות, ואף על פי כן ליקטן העורך באותה יחידה.
פ"ו עוסק באופן כללי בחיבור מקוואות, וחוזר בו המינוח "כשפופרת הנוד". המינוח אינו מופיע בכל המשניות, ולעתים מדובר סתם בעירוב בלי לחזור על שיעורו של העירוב (מ"ח, מ"ט ועוד). מאידך גיסא שפופרת הנוד מופיעה גם בהקשר הלכתי אחר, כגון שאין מטבילים כלי שלם במקווה (מ"ב) או בים אלא אם כן יש לכלי פתח כשפופרת הנוד. אם כן, אותו שיעור לעניין אחר (מ"ה). אגב משנה זו המשנה שאחריה עוסקת בהטבלת כלים דומים במקווה (מ"ו). חלק מהנושא הוא הגדרת המקווה, מה דינם של חללים קטנים שאינם חלק ישיר מהמקווה (מ"א), ובמשנה זו הגדרת המקווה. המדובר במקווה שאינו תקין ובנוי אלא במתקן מאולתר שאינו מטויח. אם כן לפרק נושא כללי, אבל בתוכו אין הוא מסודר במונחים מודרניים של סדר. כך עניין הטבילה של כלי שלַמים המטהרים קשה לחדור לתוכו. נושא זה מפוזר במשניות ב, ח, ט. הוא מובא לראשונה במשנה ב, עם המונח "שפופרת הנוד", ולאחריה במשנה ח בהקשר של ים עם המונח "שפופרת הנוד", ובמשנה ט שוב במקווה בלי המונח. אם נקבל שהבריח המשרשר את הפרק הוא בעיות במקווה, בכלים שפיהם צר כ"שפופרת הנוד", יובן אולי סדר המשניות הללו. בדיעבד ניתן להבין גם את סדרן ופיזורן, אבל האמת היא שמסדר בן זמננו היה מעדיף סדר אחר (לרכז את כל שלוש המשניות בסדר זה, אך יחדיו, בסוף הפרק). על כל פנים, פרק ה ופרק ו לא נערכו בידי אותו אדם והם ממקורות עריכתיים שונים.
לפרק ז מבנה ריבועי: מעלין את המקווה ולא פוסלין, פוסלין ולא מעלין וכו'. סדר הדוגמאות איננו כסדר הרווח במשניות בדרך כלל, אך למעשה אין סדר קבוע לחלקי המרובע אלא רק סדר רווח. הפרק מסתיים באלו שלעתים מעלים ולעתים אינם מעלים (מ"ב), ואחריה סדרת מקרים דומים של מקווה מלא שאינו מלא במים.
פרק ח עוסק בטומאת קרי (מי שיצאה ממנו שכבת זרע, או שיש חשש קל שהדבר אירע). זו חריגה מנושא המסכת, שהרי רוב המסכת אינו עוסק בטומאה מסוימת. אפשר שהבחירה לעסוק בנושא מקרית, אך לדעתנו היא קשורה קשר ישיר לאופי של השימוש במקוואות בשלב ההיסטורי שבו נערכה המסכת. המסכת נערכה לאחר דור אושא (לעיל), כאשר רוב הציבור אינו שומר עוד על סדרי טהרה והלכותיה. המסכת מתמקדת בישראלי הפשוט ולא בכוהנים הטובלים לתרומתם<sup class="footnote-marker">35</sup><i class="footnote">בפרק א העוסק בכללים מופיע דין תרומה בסדרת משניות, וכן בפ"י מ"ח.</i>. מבחינתו של ישראלי השימוש היחיד במקווה היה לטהרת בעל קרי, שעליה המשיכו לשמור בלהט ובמאמץ רב, אף מי שלא הקפיד על יתר רמות הטהרה. כך המשנה מבטאת בעקיפין את תדמיתו הרווחת של המקווה כמוסד הנועד לבעלי קרי וקשור עמהם ופחות משמעותי למצבי טומאה אחרים ולטומאה "רגילה" וחמורה יותר (טבילה מהמת וממגע מת, טבילה לתרומה). טומאת בעל קרי היא טומאה קלה שבקלות, ולמרות קולתה החמירו בה הכול וטבלו אף בשל חשש רחוק; על הטמא הוטלו מגבלות שאינן רגילות (אף על פי שזו טומאה קלה אסרו עליו לקרוא בתורה ולקרוא קריאת שמע), ואף נהגו לטבול בבוקר טבילת מניעה או טבילה לקדושה (לעיל).
החטיבה מתחילה במשנה הלקוחה ממקור אחר, ועוסקת בכלל ארץ ישראל, אך נזכרים בה מקוואות לבעלי קרי שהקלו בדינים הקשורים להכשרתם. מדין בעל קרי המשנה מתגלגלת לדין המקיים יחסי אישות (שזו הדרך המובהקת ליציאת שכבת זרע – מ"ג חלק שני), ומכאן לדין אישה שקיימה יחסי אישות (מ"ד) ולדין נידה (מ"ה). המשנה הראשונה בפרק שהיא מעין כותרת אכן עוסקת בבעלי קרי ובנידות כאחד.
החטיבה עוסקת בדיני חציצה בטבילה, כלומר בהיבט אחד מצומצם במכלול דיני טבילה. פ"ט עוסק בחציצה באופן כללי, ופ"י בחציצה בשל ידית, ובעוד פרטים הנוגעים לתביעה שהמים יחדרו לכל פינה בכלי.
היחידה האחרונה עוסקת בהטבלת אוכלין (פ"י מ"ו עד הסוף). הבעיה בטבילת אוכלים היא שיש רצון להימנע מטבילה מלאה, שכן אם נטביל נוזלים (מרק או דייסה) טבילה מלאה הם יושחתו לחלוטין. ההלכה לא החמירה וויתרה למעשה על הדין המרכזי של החטיבה (שהמים צריכים להגיע לכל פינה), ולמעשה הטבילה היא סמלית בלבד. זו ההלכה הקדומה כבר מימי בית שמאי ובית הלל, אם כי נחלקו חכמי הבתים בעומק ההקלה. יחידה זו מסתיימת במילים המפורשות "בזמן שהוא נראה חוצץ", להזכיר שזה הנושא של החטיבה ושל יחידת המשנה שבה.
<b>כתבי היד</b> 
ראו במבוא למסכת כלים.





Chapter 1



Mishnah 1

<b>שש מעלות במקוות זו למעלה מזו –</b> שישה סוגי מקוואות, זה מעולה מזה. "מקווה" כאן משמש במובנו הראשוני, מקום איסוף מים, ולא במובנו ההלכתי, מקום שאפשר לטבול בו. המבנה של שש מעלות זו מעל זו מזכיר את הפתיחה של מסכת כלים שעסקה במדרג של טומאות ושל קדושות (פרק א), וכן פרקים נוספים<sup class="footnote-marker">1</sup><i class="footnote">כגון קידושין פ"ד מ"א המונה עשרה ייחוסין, וגם שם קיים מדרג, אם כי פחות מודגש מבחינה ספרותית.</i>. קבוצות של שישה רגילות בספרות, כגון שישה ספקות בטהרות (פרק א משנה, טהרות פ"ד מ"ה); "ששה ספיקות רבי עקיבא מטמא וחכמים מטהרין" (תוס', עדיות פ"א ה"ז, עמ' 455); "שש מעלות בחטאת" (תוס', חגיגה פ"ג הכ"ב; פרה פ"ד הי"ב, עמ' 634) ועוד.
המשנה פותחת בפתיחה מספרית. פרקים רבים מתחילים בפתיחות מספריות, וכן משניות רבות<sup class="footnote-marker">2</sup><i class="footnote">מסכתות שבת (ראו פירושנו לפ"א מ"א שם), פאה, תרומות (ראו פירושנו לפ"א מ"א שם), בבא קמא, שבועות ועוד, וראו במבוא הכללי לפירוש המשניות.</i>. הפתיחה המספרית הייתה חשובה לקדמונינו ומהווה כלי עזר חשוב ביותר לזיכרון תורה שבעל פה. ייתכן שמשניות מטיפוס זה הן חלק ממשנה קדומה שרבות ממשניותיה היו סדורות בצורה מספרית, אך סביר יותר שהייתה זו שיטת עריכה, אולי של בית מדרש מסוים, אך אין לראות בה רובד הלכתי קדום ואף לא שיטת עריכה קדומה, כי לחלק מן המשניות המספריות דווקא אופי מסכם של מידע מפורט נתון. סביר להניח שזו דווקא שיטת עריכה מאוחרת יחסית. כך עולה בבירור מן העיון בפתיחה המספרית. בירושלמי הגישה המספרית מיוחסת לתקופת הסופרים "שעשו את התורה ספורות ספורות" (ירו', שקלים פ"ב ה"ב, מח ע"ג). זו עדות למודעות אמוראית שאכן מדובר בשיטת עריכה ייחודית, ואין זו עדות או הוכחה בדבר הכרונולוגיה של השיטה<sup class="footnote-marker">3</sup><i class="footnote">אורבך, סופרים, פיתח שיטה שלמה על תקופת הסופרים כתקופת היסוד של תורה שבעל פה. לא כאן המקום לפתח את הנושא, אך להערכתנו המינוח "סופרים" בספרות חז"ל כמתייחס לחכמי העבר רווי תפיסות סטראוטיפיות ואינו משקף זכרון היסטורי רֵאלי.</i>.
יתרה מזאת, בחלק מהמקרים ניתן להוכיח שהפתיחה המספרית היא מאוחרת ובאה לאחר שהמשנה כבר הייתה שנויה. כך היא משנת תרומות (פ"א מ"א). בהמשך המשנה מופיעות כפילויות, ומן הסתם ניתן להסבירן בהליך העריכה שבו כלל גרעין המשנה רק את ההלכה עצמה, ללא הפתיחה המספרית. בשלב עריכה מאוחר יותר נוספה פתיחה מספרית שסיכמה את המִפרט של המשנה ועמה הפכו גם מילים מספר למיותרות<sup class="footnote-marker">4</sup><i class="footnote">ראו דיוננו בסופה של משנתנו, וכן משנת תרומות פ"א מ"א.</i>. סיוע להערכתנו במשנה זו יש במספר "חמש עשרה" שבו פותחת משנת יבמות. מספר כזה אינו שגור בספרות חכמים, ודומה שלא ניתן לייחס לו משמעות ספרותית בדומה למספרים כארבע, שבע או ארבעים (ארבעים חסר אחת). עם זאת המספר איננו רק סיכום המקרים, שהרי ניתן להגיע גם לסיכום מספרי אחר, כפי שראינו בפירושנו למשנה זו.
דוגמה אחרת היא משנת נדרים (פי"א מ"י) הפותחת במילים "תשע נערות נדריהן קיימין". עיון במשנה מצביע על כך שהמספר הוא רק לשיטת תנא קמא החולק על רבי יהודה. התלמוד אומר שלמעשה כל המקרים הם שניים בלבד, יתומה ובוגרת, או אולי שלושה, כפי שנעלה בפירוש המשנה שם. אבל התלמוד מסביר: "אמר רבי יוחנן שתים הן ולמה תנינן תשע בשביל לחדד את התלמידים" (ירו', פי"א הי"א, מב ע"ד), כלומר לחדד את האבחנות. זו דוגמה ברורה לכך שהמשנה לא נערכה בצמצום ואין מקום לחפש (ולמצוא) בכל משפט חידוש הלכתי<sup class="footnote-marker">5</sup><i class="footnote">על כך ראו במבוא הכללי לפירוש המשניות. </i>. התירוץ "לחדד את התלמידים" מופיע פעמים נוספות במקורות. בספרות התנאים הוא בא להסביר מדוע אמר התנא דבר של תימא – כדי "לזרז את התלמידים" או "לחזק את התלמידים"<sup class="footnote-marker">6</sup><i class="footnote">תוס', אהלות פט"ז ה"ח, עמ' 614; פרה פ"ד ה"ז, עמ' 633; ספרי במדבר, קכז, עמ' 151.</i>. בתלמוד הבבלי המונח בא להסביר מדוע אמר התנא דבר שאינו נכון, כלומר מטרתו לבטל את האמירה של התנא או החכם הקודם<sup class="footnote-marker">7</sup><i class="footnote">בבלי, עירובין יג ע"א; נזיר נט ע"ב; זבחים יג ע"א.</i>. בירושלמי הוא מופיע רק בסוגיית נדרים. מכל מקום המספר אינו קדום, והוא סיכום בלתי מדויק של המשנה.
למשנת שבועות פתיחה מספרית: "שבועות שתים שהן ארבע." (פ"א מ"א). נראה שהיו אלו ארבע משניות קדומות נפרדות ולכולן פתיחה מספרית דומה, והעורך ריכז את כל המשניות שנפתחו בדרך זו. כל ארבעת המרכיבים של הרשימה מוכרים ממקורות אחרים ושובצו בראשי מסכתות, חוץ מ"ידיעות הטומאה" שבוארו בהמשך המשנה שם, והשבועות שהן עיקרה של מסכת זו ואף הן בוארו בהמשך המשנה שם. ליציאות השבת ומראות נגעים הוקדשו משניות מפורטות הפותחות את המסכתות בנושאים הללו (שבת פ"א מ"א ונגעים פ"א מ"א). משנת שבועות הכירה משניות אלו, וידעה שהן משובצות במשנה ומבוארות במקומן, על כן אין במשנת שבועות הסבר למושג, וכל שהיא מסבירה הוא המושגים הרלוונטיים למסכת שבועות, או אלו שאין להם הסבר במקום אחר. מכאן נראה שעורך מסכת שבועות כבר הכיר את הפתיחות למסכתות נגעים ושבת, ומהן ריכז את החומר למשנתו. איננו מכירים עוד פתיחות של "שתים שהן ארבע" שאינן במשנתנו.
משנת נגעים נפתחת אף היא בפתיחה מספרית: "מראות נגעים שנים שהן ארבעה" (פ"א מ"א). במשנה ד בהמשך נחלקים חכמים אחרים ומציעים מראות נגעים במספרים גדולים יותר. עסקנו בפתיחה בהרחבה במקומה, וראינו כי הפתיחה קדומה לימי רבי עקיבא וכי הוא כבר אינו מבין מדוע נבחרה פתיחה כזאת ומחפש לה נימוקים והשלכות משפטיות. התוכן ההלכתי של המשנה בראש נגעים (ומקבילותיה) נקבע בראשית דור יבנה, והיא סוגננה בצורתה הנוכחית עוד בדור יבנה. מצד שני שותפים למשנה רבי מאיר מדור אושא וחכמים, שהם כנראה בני דורו. על כן יש לומר שהניסוח הקדום כלל רק את המשפט "מראות נגעים שנים שהן ארבעה" (ואת הדעות המונות מספרים גבוהים יותר). חכמי דור אושא מוסרים את הניסוח הקדום ומוסיפים את רשימת המקרים שהיא שנויה בהם במחלוקת. לעיל קבענו שהפתיחות המספריות מאוחרות; הדבר נכון לפתיחה של מסכת שבועות ולפתיחות אחרות (תרומות ונדרים), אך אינו נכון לגבי מסכת נגעים.
בפרק יג באותה מסכת (נגעים) שוב פתיחה מספרית: "עשרה בתים." (מ"א). כפי שנעלה בפירוש המשנה הסיכום המספרי (עשר) הוא מאוחר לרשימה, ובמידת מה מלאכותי. לפני התנאים עמדה רשימה של מקרים והעורך צירף פרטים שלא מעניין המשנה כדי להגיע למספר הספרותי שהיה חשוב לו. אם כן, גם פתיחה מספרית זו אינה קדומה.
עוד נוסיף שמבחינת ההיגיון הפנימי הגדרה מספרית עשויה לנבוע מאחד משני קווי התפתחות: או שהיא מטיבה מאוחרת, רק לאחר שנקבעה ההלכה בכמה מקרים, או שהיא קדומה, פרי עיון מקדמי ותאורטי בנושא. כאמור כזאת היא משנת נגעים, אבל ביתר המשניות הפתיחה המספרית מאוחרת. ואכן משנת נגעים היא מיוחדת ואינה אופיינית לתורה שבעל פה, כפי שהראינו במבוא למסכת נגעים. אין שם תורה שבעל פה שהתפתחה ברחוב שומר המצוות מתוך זיקה לבית המדרש, אלא במנותק מהציבור. כפי שנעלה בפירושנו למשנה הציבור פנה לכוהנים בבקשת הדרכה ופסק הלכה, וחכמים עסקו בנושא במנותק ממנו, ולא בדרך הרגילה שבה התפתחה תורה שבעל פה<sup class="footnote-marker">8</sup><i class="footnote">ראו על כך במבוא הכללי לפירוש המשניות. </i>. אפשר אפוא שפתיחות מספריות קדומות אפיינו את שיטת הסיכום של הכוהנים, אבל דוגמה אחת אינה מספקת כמובן לקביעה כזאת.
הדעת נותנת שהמשנה שלנו (מקוואות) הקובעת את הכלל המספרי היא מאוחרת, שכן יש בה כבר סיכום של משניות קודמות. ייתכן אפילו שזו חתימת ידו של עורך המשנה האחרון. את הניסוח הכוללני שבמשנה א יש להבין כסיכום ההלכות הקדומות, ולא כקביעה המשקפת את ההלכה בימי מחבר המשפט. להלן בסוף משנה ז נעמוד על כך שההלכות עצמן ידועות למשנה, והעורך מניח שהן ידועות לכול. הוא רואה את תפקידו רק בסידור הספרותי ולא בשינון ההלכות. זו ראיה ברורה לכך שהמסגרת הספרותית מאוחרת לקביעת ההלכות עצמן.
גם משנת כלים וגם משנת נגעים נפתחות בסידור מספרי של זה למעלה מזה, וזו אפוא שיטה שמקובלת על עורכי החלקים בסדר טהרות, אך אין הם היחידים המשתמשים בה.
<b>זו למעלה מזו</b> – זו חזרה לשם היופי הסגנוני. <b>מי גבאין –</b> גֵב הוא שקע או בור שטוח במשטח סלעים. גבים ניתן למצוא בעיקר באפיקי נחלים, אך גם בסתם משטחי סלעים. הגב הוא בדרך כלל קטן, ואין התנא צריך להדגיש שגב רגיל אינו מכיל ארבעים סאה.<b> שתה טמא</b> – ההנחה היא שהטמא הוריד פניו אל הגב וכך פגע במים וטימא אותם בנגיעה. המשנה אינה מפרטת מה רמת הטומאה של ה"טמא", אך לפי ההקשר הוא אב טומאה, זב או מי שנגע במת. הוא טמא שבעה, ואם נגע במשקה הם טמאים שבעה, משום שמשקין "תחילה לעולם", כלומר אם נטמאו הם הופכים את מה שנגעו בו לאב הטומאה, מעין "מכפיל טומאה": "כלל אמר רבי יהושע, כל המטמא בגדים בשעת מגעו, מטמא אוכלים ומשקין להיות תחלה"<sup class="footnote-marker">9</sup><i class="footnote">משנה, זבים פ"ה מ"א; תוס', טבול יום פ"א ה"ג, עמ' 684; ספרא, זבים פרשה ב הי"א, עו ע"ב ועוד הרבה, וראו פירושנו לטהרות פ"ב מ"ח; פ"ג מ"א; זבים פ"ב מ"א.</i>. <b>שתה טהור טמא</b> – הטהור התכופף ונגע במים ובכך נטמא.
ברור שהמשנה סבורה שהמים שנגע בהם הטמא טמאים ומטמאים, והשאלה ההלכתית היא מדוע נטמאו המים, הרי בתורה נאמר "אך מעין ובור מקוה מים יהיה טהור ונֹגע בנבלתם יטמא" (ויקרא יא לו). לכאורה מי בור וגב הם תמיד טהורים. רמב"ם ור"ש מסבירים שהמים בגב אמנם טהורים, אבל בשתיית המים נתלשו המים מהקרקע ונטמאו. הם שבו לגב אבל לא התערבו ולא בטלו, משום שנשארו בשכבה העליונה של המים, או אולי משום שמי הגב מועטים מכדי לבטל את הטמא בתערובת. ההסבר הראשון קשה מבחינה טכנית, ופירושם מסתמך על הסבר הסיפא של המשנה כפי שנפרשו. <b>שתה טמא שתה טהור טמא –</b> הוכפל בטעות.
<b>שתה טמא</b> – כמקודם,<b> ומילא בכלי טהור</b> – הטמא שתה מהמים והטהור מילא כלי במים אלו, אבל לא נגע במים בעצמו,<b> טמא</b> – הכלי, שהרי המים מטמאים.<b> שתה טמא</b> – ובכך טימא את המים,<b> ונפל כיס</b> – ברוב עדי הנוסח "ככר". הנוסח "ככר" מתאים יותר; בכיס מניחים מטבעות אבל למטבעות עצמם אין דין תרומה, ובכל הש"ס תמיד הדוגמה היא כיכר של תרומה ולא כיס (משנה, כלים פ"ט מ"ו; טהרות פ"א מ"ח ועוד). <b>שלתרומה אם הדיח טמא</b> – אם הוא שוטף את התרומה הרי שהמים נתלשו ונטמאו, וטימאו את התרומה,<b>אם לא הדיח טהור</b> – המים בגב אמנם נטמאו אבל התרומה נפלה לתוך הגב, לא רק למים בנקודת השתייה, המים הטמאים התערבו בתוך הגב והטומאה בטלה. בדרך זו מסבירה התוספתא: "אמר רבי נחמיה מפני מה אמרו אם לא הדיח טהור, שאין המים שבגבו עלולין לקבל טומאה, עד שיתלשו. הגביהן רבו הטהורין על הטמאים" (פ"א ה"א, עמ' 652). הרישא ברורה: אם אין הדחה אין תלישת מים מהקרקע. השאלה היא אם כן מדוע ברישא השתייה גורמת לתלישת מים וכל המים בגב טמאים, ואילו לתרומה המים נחשבים כמי שלא נטמאו. עוד קשה מה פירוש "רבו הטהורין על הטמאים": אם הכוונה שהמים הטמאים בטלו ברוב מי הגב הטהורים אזי צריך היה להיות טהור בכל המקרים, אלא אם כן נפלה טעות ויש לגרוס "שרבו הטמאים על הטהורין". ברם נוסח זה עומד נגד עדות הטקסט בכל עדי הנוסח ונגד עדות הר"ש. אם כך מדוע לא חל הדין על הרישא?
בהמשך התוספתא שנינו: "מפני מה אמרו 'אם הדיח טמא' הוכשרו המים שבידיו, ונטמאו, וטמאו את הככר. רבי שמעון אומר בין שהדיח ובין שלא הדיח טמא, שאני אומר לסוף שטפת המים טמאין נוגעות בככר" (שם ה"ב). ההסבר מתייחס למשנתנו או למשנה ב העוסקת בכיכר. ראשיתו כהסבר שבו נקטנו (הדחה היא תלישת המים), ובהמשך רבי שמעון חולק ואומר כי בכל מצב המים הטמאים נוגעים בכיכר ומטמאים אותו. ההסברים שהבאנו מכירים בכך שמים שמחוברים לקרקע אינם עשויים לקבל טומאה, אך אם נתלשו הם מקבלים טומאה, אף על פי שחזרו להיות מחוברים לקרקע.
אם כן, במשנה מופיעים מקרה בסיסי (מי גבאים) ושלושה מקרי משנה: 1. שתה טמא, 2. מילא בכלי טמא, 3. נפל כיכר, 3א. הדיח, 3ב. לא הדיח. בכל המקרים טמא, חוץ מ-3ב שטהור. להלן מוצג מבנה הפרק, וברור שמשניות א-ד יצאו מידי עורך אחד והן מתייחסות כולן למבנה של משנה א ומפרטות את ההלכות על בסיס השוני בין כל משנה למשנה א.
אנו נשוב לפירוש המשנה בסוף משנה ב.

Mishnah 2

<b>מלא בכלי טמא</b> – הטמא מילא מהמים בכלי. המים נטמאו בעצם המילוי, שוב מכיוון שמעט מים נתלשו.<b> ושתה טהור טמא</b> – כמקודם. הטהור שתה מים שנטמאו ולא התערבו במי הגב ולא נטהרו ברוב. <b>מלא בכלי טמא</b> – כמקודם,<b> ומלא בכלי טהור</b> – גם הטהור מילא בכלי,<b> טמא</b> – הכלי של הטהור, מכיוון שהמים נטמאו ונגעו בכלי. <b>מלא בכלי טמא ונפל ככר שלתרומה אם הדיח טמא ואם לא הדיח טהור</b> – כמקודם. משנה א עוסקת בכיס ומשנתנו בכיכר, והדין בשתיהן שווה, אלא ששתי המשניות באות מעריכות קדומות שונות, האחת השתמשה במינוח "כיס" והאחרת במינוח "ככר". אבל כמעט בכל עדי הנוסח בשתי המשניות "ככר", ושתיהן מבית מדרש אחד.
על כן ייתכן שיש להוסיף מרכיב נוסף לפירוש הראשונים. מים שנתלשו טמאים, ואינם בטלים ברוב שכן מי הגב אינם רבים, אבל כל זמן שהמים מחוברים חזרו לטהרתם. ברגע שהמים נתלשו שנית הרי ששבו לטומאתם, כמו כלי שנשבר ואם תוקן חזר לטומאתו. לכן אם הדיח את התרומה נתלשו המים, ובהיותם טמאים נגעו בתרומה, ואם לא הדיח לא נתלשו המים, ומעט המים שנבלעו בכיכר עליהם נאמר "רבו הטהורין על הטמאים" (תוס', פ"א ה"א, עמ' 652). יסוד כזה פגשנו בכלי שנטמא ונשבר. השבירה מחזירה אותו למצב של טרם היותו כלי וטהור (השברים טהורים), אבל אם תוקן חזר לטומאתו הישנה. כך שנינו בכמה משניות, ובפירושנו לכלים (פ"ב מ"א) ראינו שיש מחלוקת בדבר האם על כלי כזה חלה טומאה למפרע, מהזמן שהיה כלי מקודם, או שנדון מכאן ולהבא בלבד. היסוד ההלכתי המוצע מאפשר להבין את כל חלקי המשנה בקלות ובשופי. מי בור ומי גב כשרים, וכשנתלשו נטמאו. אדם (טמא) ששתה טימא את המים. שארית המים אינה מטמאה את כל מי הגב משום שהם עדיין מחוברים לקרקע, והתורה אמרה שמים כאלה טהורים<sup class="footnote-marker">10</sup><i class="footnote">הנימוק של "חיבור לקרקע" הוא פרשנות לגזרת התורה.</i>. אבל אם תלש אדם את המים בשנית הם מקבלים טומאה (אם ייגע בהם דבר טמא), והכול אתי שפיר. הקושי הוא שבמשנה ג משתמע שמי הגב שנטמאו טמאים אף על פי שחזרו למקומם הקודם. רק בדוחק ניתן לפרש שם שהם טמאים אם תולשים אותם, אבל אם המים במקומם (כגון שהחדיר ידו לתוך המים) אינם מטמאים.
דומה שהכלל שכל המחובר לקרקע אינו טמא אינו חל בכל המקרים. הוא אמנם כלל רגיל<sup class="footnote-marker">11</sup><i class="footnote">משנה, אהלות פ"ח מ"ה ומקבילות רבות.</i>, אבל לכלל ש"כל המחובר לקרקע כקרקע ואינו מקבל טומאה" יש יוצאים מהכלל: דפנות הקבר טמאים מבחוץ לדעת חלק מהתנאים (לעיל פ"ז מ"א); חצר הקבר מטמאת (לעיל) והגולל מטמא ואפילו באוהל, אף על פי שהוא חלק מהבניין (פרה פ"ד מ"ב והמשך בפט"ו מ"ח); עפר חוץ לארץ ועפר בית הפרס מטמאים אף על פי שהם חלק מהקרקע (משנה, אהלות פי"ז מ"ה ועוד); אבן המוצאת מבניין המאהיל על המת טהורה, אבל עפר היוצא מרובד קרקעי החשוד שיש בו מת טמאה (משנה, אהלות פי"ז מ"ה), וגם תנור המחובר לקרקע טמא<sup class="footnote-marker">12</sup><i class="footnote">על כך חלקו כנראה חסידים, ולא נרחיב בכך.</i>. זאת ועוד, הכלל שכל המחובר לקרקע כקרקע אמנם מופיע בהקשרים הלכתיים שונים, אך מסתבר שרבי מאיר חולק עליו (שבועות פ"ו מ"ו). עמדה מפורשת שלא כל המחובר לקרקע הוא כקרקע מופיעה גם בבבלי, ערכין יד ע"א.
אפשרות נוספת היא שהרישא העוסקת בטהור מדברת על טומאה, והסיפא העוסקת בכיכר מדברת על הכשרה לטומאה. אם הדיח הרי שהמים היו לרצון של בעל התרומה ולכן הם הכשר טומאה, ואם לא הדיח הרי אין המים לרצונו, הכיכר (או הכיס) נפלו למים, ולכן אין המים מכשירים אותם לקבל טומאה. להלן בפירושנו למשנה ו נשלול פירוש זה.
רוב המפרשים (המאירי, ראב"ן ועוד) מפרשים שאם הדיח את התרומה גילה שהמים חשובים לו ולכן הם מטמאים. ברם יסוד זה אינו מוכר בכל הלכות טהרה. אם האדם אינו מעריך את החומר המטמא אין הוא מטמא? לפיכך נמנענו מפירוש זה<sup class="footnote-marker">13</sup><i class="footnote">ואולי הם מתכוונים להכשר טומאה שבו המחשבה הופכת את המים למכשירים לקבל טומאה. </i>.
משנה ב עוסקת במעלה הראשונה וגם בה, כמו במשנה א, מקרה בסיסי (מי גבאים) ושלושה מקרי משנה: 1. שתה טמא, 2. מילא בכלי טמא, 3. נפל כיכר, 3א. הדיח, 3ב. לא הדיח. בכל המקרים טמא חוץ מ-3ב שטהור.

Mishnah 3

<b>נפלו מים טמאין</b> – לתוך הגב,<b> ושתה טהור טמא</b> – כמו במשנה א, מעט המים הטמאים מטמאים את כל מי הגב. <b>נפלו מים טמאים ומילא</b> – טהור,<b> בכלי טהור</b> – שהיה טהור עד המילוי,<b> טמא</b> – כמו במשנה א. המים טמאים וברגע שנתלשים חוזרים לטומאתם.<b> נפלו מים טמאים</b> – כמקודם,<b> ונפל ככר שלתרומה אם הדיח טמא ואם לא הדיח טהור</b> – כמו במשניות א-ב,<b> רבי שמעון אומר בין שהדיח בין שלא הדיח טמא</b> – דברי רבי שמעון הובאו כבר לעיל משם התוספתא (פ"א ה"ב, עמ' 652). לדעתו תמיד נתלשים מעט מים עם הכיכר, והם טמאים למפרע. דבריו חלים גם על שתי המשניות הקודמות. כאמור, למשניות א-ב הוצעו גם הצעות פרשניות אחרות, ויש להסביר את משנתנו בהתאם. למעשה המשנה מיותרת וחוזרת על המשניות הקודמות. תופעה זו של חזרות אופיינית למשנה ואינה מצריכה הסברים נוספים.
משנה ג עוסקת במעלה הראשונה וגם בה, כמו במשניות א ו-ב, מקרה בסיסי (נפלו מים טמאים) ושלושה מקרי משנה: 1. שתה טמא, 2. מילא בכלי טמא, 3. נפל כיכר, 3א. הדיח, 3ב. לא הדיח. בכל המקרים טמא, חוץ מ-3ב שטהור.

Mishnah 4

<b>נפל לתוכן מת או שהילך בהן הטמא</b> – המים לא נתלשו, ואמנם יש בהם מת אבל מי גב המחוברים לקרקע אינם מקבלים טומאה, <b>ושתה טהור טהור</b> – שכן המים טהורים.
עד כאן המבנה הקבוע. משנה ג עוסקת במעלה הראשונה וגם בה, כמו במשניות א ו-ב, מקרה בסיסי (נפל לתוכן מת, או שהילך הטמא), אך כאן אין צורך בכל מקרי המשנה אלא רק במקרה הראשון שכן כבר בו השותה טהור, משום שאין תלישה של המים.
המשך המשנה והמשנה הבאה עוסקים בדיון כללי במי גבאים.
<b>אחד מי גבאין מי בורות</b> – בור הוא הדרך הרגילה לאיסוף מים (איור 7). לבור צורה של בקבוק בן זמננו. הוא חצוב בסלע, הפה צר ולאחר כמטר הבור מתרחב בצורת אגס. בורות רגילים הכילו, לפי ניסיוני, 60-40 מ"ק, ומשנתנו מדברת כמובן בבור קטן. לבור הייתה חוליה, כלומר מסגרת אבן או סלע סביב פתח הבור. תפקידה למנוע כניסת בעלי חיים לבור ונפילת בני אדם אליו (משנה, שבת פי"א מ"ב; עירובין פ"ח מ"ג). רבים מן הבורות היו ברשות הרבים ושימשו את הרבים<sup class="footnote-marker">14</sup><i class="footnote">ראו ספראי, הקהילה, עמ' 211 ואילך.</i>, אך היו גם בורות פרטיים בחצרות הבתים. מפרשי המשנה בשבת ובעירובין, ראשונים ואחרונים, פירשו שחוליית הבור היא "עפר היוצא מן הבור. מניחין אותו סביביו, כדי שיהא לו מעקה"<sup class="footnote-marker">15</sup><i class="footnote">ערוך השלם, כרך ג, עמ' 402, ערך "חלי"; מעין זה כתבו שאר המפרשים עד ימינו.</i>, ונראה שפירשו את הצירוף "חוליית הבור" כעפר על פי פירושו במימרה הידועה: "ואין הבור מתמלא מחוליתו"<sup class="footnote-marker">16</sup><i class="footnote">בבלי, ברכות ג ע"ב; שם נט ע"א; סנהדרין טז ע"א; מדרש שמואל פכ"ז.</i> שפירשו רבנו חננאל כך: "עפר שמוציאים מן הבור, אין בו די למלא את הבור, ויש להוסיף עליו עפר אחר"<sup class="footnote-marker">17</sup><i class="footnote">רבנו חננאל (כ"י), סנהדרין טז ע"א, והביאו הערוך.</i> (איור 8).
אולם פירוש רבנו חננאל אינו הולם מבחינה רֵאלית, שהרי הבור מתמלא אף מתמלא מעפרו, ואפילו נשאר עודף מן העפר התחוח, שכן העפר התחוח פחות צפוף ולכן ממלא את הבור ונשאר עודף בחוץ. וכבר פירשו רבנו תם, על פי המדרש, שכוונת המימרה היא: "אין הבור מתמלא מחולייתו, אלא אם כן ממשיכין לו מים ממקום אחר"<sup class="footnote-marker">18</sup><i class="footnote">תוספות, בבלי סנהדרין טז ע"א, ד"ה "אין הבור". בברכות ג ע"ב, ד"ה "ואין הבור", מביא זאת רבנו תם בשם התוספתא, ואינה לפנינו.</i>. כלומר, מי גשמים המנטפים מעל הבור אין בהם די כדי למלא את הבור ויש למשוך אליו מים ממקור אחר כדי למלאותו. לכן, הפירוש הנראה לצירוף זה הוא שחוליית
<b>איור 7א</b> . בריכה פתוחה, חצובה בצלע הר, בסגנון הרודייני. צילם ב'
זיסו בחורבת ארומה.
<b>איור 7ב</b> . בור מים, לא חוליה, עם שרידי מתקן גלגלת. צילם א' דביר
בחורבת כורקוש.
<b>איור 7ג.</b> בור ברחבה ציבורית בסוסיה צילם א' איטלי.
<b>איור 7ד.</b> בור עם התקן נעילה. צילם א' איטלי בסוסיה.
<b>איור 8א.</b> בור מים עם חוליה בינונית בסוסיה. צילם א' איטלי.
<b>איור 8ב.</b> חוליה בינונית. משנת ארץ ישראל, מסכת שבת, עמ' 338.
הבור היא מערכת האבנים שבונים סביב פתחו, כפי שעולה ממקורות אחרים, כגון "תינוק שנפל לבור, עוקר חוליא ומעלהו" (בבלי, יומא פד ע"ב); "חפר כראוי וכסה כראוי, עשה לו חוליא גבוהה עשרה טפחים" (תוס', בבא קמא פ"ו ה"ו), וזה דבר ידוע מימים ראשונים ועד ימינו שעושים לבור חוליות סביב פיו. חוליית הבור והסלע הגבוהים עשרה טפחים ומהווים רשות לעצמם נזכרים גם בעירובין (פ"ח מ"ג) (איור 9).
<b>מי שיחים</b> – השׁיח הוא אחד משלושת השמות למאגרי המים: בור, שיח ומערה. השיח הוא שוקת מלבנית ששימשה לשתיית מים לאדם ולצאן (איור 10).<b> מי מערות</b> – בורות, שיחין ומערות הם שלוש הדרכים העיקריות לאגירת מי הגשמים בארץ והם נזכרים פעמים רבות בספרות התנאית והאמוראית כקבוצה<sup class="footnote-marker">19</sup><i class="footnote">משנה, עירובין פ"ג מ"י; בבא קמא פ"ה מ"ה; בבא בתרא פ"ג מ"ה ועוד.</i> (איור 11).
במקרא אין המערה מתקשרת עם אגירת המים, היא אינה אלא מקום מפלט או מחבוא או מסתור טבעי. בספרות התנאים היא אף מקום לאגירת מים, אך מימיה אינם אלא "מי מערה" בניגוד למים יפים מן המעיין (ירו', ברכות פ"ד ה"א, ז ע"ד ).
תופעה זו של "קבוצות ספרותיות"<sup class="footnote-marker">20</sup><i class="footnote">"קבוצה ספרותית" היא קבוצת כלים, צמחים או מקרים שבהם מופיעה אותה רשימה כהדגמה של כללים הלכתיים שונים.</i> המופיעות כל אחת לחוד כקבוצה מגובשת בהקשרים שונים רגילה במקורותינו, והיא מעידה על תרבות ספרותית של עריכה ושל שיח הלכתי. במקרה זה אין הרשימה הולמת במלואה. בורות ומערות מכילים, בדרך כלל, הרבה יותר מארבעים סאה. אם אין בהם ארבעים סאה דינם כמובן כנאמר במשנה, אבל הדוגמאות אינן רֵאליות אלא מועברות מהתבנית הספרותית.
<b>מי תמציות</b> – התוספתא מסבירה: "ואלו הן מי תמצית כל זמן שהגשמים יורדין, וההרים ביצין<sup class="footnote-marker">21</sup><i class="footnote">יש בהם בוץ.</i>, הרי הן כמי מעין. פסקו גשמים וההרים ביצין, הרי הן כמי תמצית. פסקו מלהיות ביצין, הרי אלו כמין גבאין" (פ"א הי"ג, עמ' 653). מי תמצית הם המים הזורמים בשעת גשמים, בעיקר בשטח הררי. זמן מה לאחר סוף הגשם נפסקת הזרימה וכל שלולית היא בבחינת מי גבאים. <b>שפקקו</b> – לפי נוסחה זו סכרו את הזרימה וכך נוצר מאגר זמני, או שלולית. ביתר עדי הנוסח "שפסקו", כלומר הזרימה נעצרה. הנוסח "פקקו" יפה יותר, אבל בהמשך משנה ו "פסקו" גם בכתב יד קופמן. מבחינת התוכן אין הבדל בין שתי הנוסחאות, והיא היא. לכולן אותו דין, כמו גם: <b>ומקוות שאין בהם ארבעים סאה</b> – גב הוא למעשה מקווה שאין בו מים כשיעור, וכן כל מיכלי המים הקבועים בקרקע שאין בהם כשיעור מקווה. <b>בשעת הגשמים הכל טהור</b> – נראה לנו שאת ההסבר להלכה יש לחפש בתחום הרֵאלי. הגשמים הם רק סימן להלכה. בזמן הגשמים אנשים אינם מסתובבים בחוץ ואינם שותים ממי הגבאים והבורות. הגשם בארץ ישראל מגיע במנות מרוכזות של 3-2 ימי גשם. כחצי יום לאחר מכן הזרימה מפסיקה, הבוץ מתקשה והחיים שבים למסלולם החורפי. כל זמן שהגשם יורד כל מיכלי המים הם בחזקת כשרים משתי סיבות, האחת שאנשים טמאים אינם פוגעים בהם, והאחרת שמי הגשמים ממלאים אותם ומי הגשמים טהורים. אמנם מים שנתלשו נטמאו, אך הסיכוי שזה יקרה הוא מועט. <b>פסקו הגשמים הקרובים לעיר ולדרך טמאין</b> – מחשש שמא שתה מהם טמא, <b>והרחוקים טהורין</b> – הרחוקים מהדרך הם בחזקת טהרה, משום שאדם לא הגיע אליהם.<b> עד שיהלכו רוב אדם</b> – באותו מקום, ואז יש חשש שטמא שתה מהמים ובכך "תלש" אותם.
בתוספתא שנינו :"פסקו הגשמים, הקרובין לעיר ולדרך טמאין והרחוקין טהורין, עד שיהלכו רוב אדם. במה דברים אמורים בגבי שאפשר לשתות בה, ולא יהא מקום פרסות רגליו נכרות. אבל גבי שאין אפשר לו לשתות עד שתהא מקום פרסות רגליו נכרין, מצא שם מקום פרסת רגל אדם, מקום פרסות רגלי בהמה גסה טמא, מקום פרסת רגל בהמה דקה טהור" (פ"א ה"ו, עמ' 652). אם זה גב בסביבה ביצתית ניתן לראות את עקבות המשתמשים בגב. אם ניכרים עקבות אדם או בהמה גסה הגב טמא. בהמה גסה, כגון פרה או סוס, אדם מהלך עמם, וסתם אדם טמא. אבל בהמה דקה (צאן) מסתובבת בשטח והרועה מלווה אותה מרחוק, לפיכך אין חשש רב שהוא השתמש במי הגב וטימא אותם.
להלכה זו המעלה השנייה, אבל כשנספור את המעלות נראה שיש שש מעלות ללא מי תמצית שפסקו (פקקו). לפיכך נראה שזו תוספת שנועדה לשרשור למשנה הבאה העוסקת במי תמצית, ואין היא מעיקר "שש המעלות". הוא הדין במקוואות הנזכרים במשנה זו.

Mishnah 5

<b>מאמתיי היא טהרתן</b> – של מי גב ששתה מהם טמא, או כאלו שיש חשש ששתה מהם טמא (לאחר שפסקו הגשמים),<b> בית שמי אומרים משירבו וישטופו</b> – יבואו גשמים חדשים או מים טהורים אחרים שירבו יותר ממי הגב הקיים, ויחוללו זרימה של החלפת מים, <b>ובית הלל אומרים רבו אף על פי שלא שטפו –</b> די בכך שהמים החדשים רבים יותר מהקודמים. ההגדרה של "רבו" ו"שטפו" מתאימה לגב, ופחות לבור או מערת מים. בעדי הנוסח הטובים ובדפוס נוסף "רבי שמעון אומר שטפו", וברור שבכתב היד נפלו מילים על ידי הדומות.<b>אף על פי שלא רבו כשירין לחלה וליטול מהן לידיים</b> – ההבדל בין שתי הנוסחאות הוא האם אלו דברי רבי שמעון או המשך דברי בית הלל (כתב יד קופמן). כפשוטם אכן דברי רבי שמעון הולמים את דברי בית הלל, ויש לפנינו רק שתי דעות ולא שלוש כמו בנוסחאות הדפוסים שלפנינו. בתוספתא שנינו: "ירדו גשמים רבו ושטפו כדברי בית שמאי, וכדברי בית הלל אומרים רבו אף על פי שלא שטפו, וכדברי רבי שמעון שטפו אף על פי שלא רבו. כשרין לחלה ולתרומה וליטל מהן לידים וכשרין להקוות עליהן" (פ"א ה"ז, עמ' 653-652). אם כן במפורש שלוש דעות לפנינו. "רבו" ו"שטפו" הם שני מונחים שאין ביניהם מדרג כמותי. הכול תלוי בכמות המים שבגב המקורי. אם יש בו מעט מים והגב שטוח, הרי ש"שטפו" הוא פחות מים מאשר "רבו", ואם הגב עמוק והמים מעטים, הרי ש"שטפו" מחייב כמות מים נוספת גדולה מאוד. בית הלל ורבי שמעון מדגישים מרכיבי מבחן שונים, ואין האחד מחמיר או מקל אלא אלו בחנים שונים לאותה תופעה.
התוספתא ממשיכה, ודבריה מובאים עם דברי פרשנות שלנו בסוגריים<sup class="footnote-marker">22</sup><i class="footnote">חלוקת ההלכות בתוספתא כתב יד ערפורט משובשת.</i>: "וכיצד 'רבו אף על פי שלא' כדברי בית הלל? מקוה שהיא מחזיק ארבעים סאה, ובתוכו תשע עשרה סאה, ונפלו לתוכו פחות<sup class="footnote-marker">23</sup><i class="footnote">אפילו פחות, וכפי שהסברנו את דברי התוספתא לעיל. ברור שכל כמות מים טמאים מטמאת את המים הקיימים במקווה או בגב.</i> משלשת לוגין מים שאובין [המים טמאים, אבל המקווה עדיין אינו כשר לטהר], כיון שנפלו לתוכו עשרים ואחת סאה של מימי גשמים טהורין מפני שרבו [רוב המים הם כשרים ויש במקווה ארבעים סאה]. כיצד שטפו אף על פי שלא רבו כדברי רבי שמעון? מקוה שהוא מחזיק עשרים סאה בתוכו תשע עשרה סאה ונפלו לתוכו פחות משלשה לוגין מים כיון שאובין טמאין [אין בו ארבעים סאה והמים השאובים מטמאים, כמקודם]. כיון שנפלו לתוכו סאה אחת של מימי גשמים טהורין מפני ששטפו [התוספתא מניחה מבנה תאורטי שכל כמות מים מעבר לארבעים סאה זורמת מחוץ למקווה]. וכמה שטפו? כל שהן [כל כמות של זרימה מטהרת]. ירדו גשמים רבו ושטפו כדברי בית שמאי וכדברי בית הלל רבו אף על פי שלא שטפו וכדברי רבי שמעון שטפו אף על פי שלא רבו כשרין לחלה ולתרומה וליטל מהן לידים ופסולין להקוות עליהן עד שיצא הימנו מלואו ועוד" (פ"א ה"ז-ה"י, עמ' 653).
הדוגמה של התוספתא מיותרת ואין בה חידוש, והיא הרחבה מלאכותית. עם זאת התוספתא מוסיפה עוד פרט חשוב, שהמים כשרים גם לתרומה והיא פשיטא, שכן הם כשרים לחלה ולנטילת ידיים. אנו נעסוק בכך להלן פ"ג מ"א. בדרך כלל לנטילת ידיים די במים שבכלי, ואין צורך במים חיים, ואולי היא אפילו דווקא בכלי<sup class="footnote-marker">24</sup><i class="footnote">ראו המבוא למסכת ידים.</i>, והמשנה והתוספתא שלנו חריגות בדרישה למים שאובים לנטילת ידיים, גם אם אין צורך בארבעים סאה. נדון בכך להלן פ"ב מ"ד.
כל חמש המשניות אינן מנוסחות בשפה הכמותית הרגילה אצל חז"ל. ביטול איסור על ידי תערובת נשנה לעניינים רבים. בדרך כלל ההלכה היא כמותית – רוב, אחד משישים, אחד ממאה או ממאתיים וכיוצא באלו. מי הגב טמאים אף שרובם טהורים, ולשיקול הרוב מצטרף הטיעון שהטומאה היא זו שנשאבת החוצה. אבל לו זה היה הטיעון העיקרי היו חכמים קובעים שיש לערב את המים בגב ובכך ייטהרו גם לאחר שהטמא שתה מהם. נמצאנו למדים שהשפה ההלכתית במשניות אלו היא חריגה, היא קודמת להגדרות הכמותיות, ומתבססת למעשה בגלוי על התחושה ולא על מדידה. כידוע, בספרות חז"ל דרכים שונות למדידת שיעורים וקביעתם. בפרק ח במסכת כלים יש ריכוז של הדרכים השונות, ובפירושנו שם סיכמנו שבמשנה יש כמה דרכים עיקריות לחישוב השיעורים:
1. לפי מה שהוא אדם, או לפי מה שהוא כלי;
2. כפרי מסוים (בינוני, קטן או גדול), או כאדם מסוים;
3. כפרי מקומי מסוים (ידוע בגודלו או בבינוניותו, והצענו דרכים שונות בשאלה זו);
4. שיעור קבוע – טפח, אמה וכו';
5. אידאולוגיה שמתנגדת למדידה מדויקת ומעדיפה תחושה או הערכה.
יש לשער שהתהליך לא היה אחיד, ובקרב שכבת החכמים התרוצצו הדעות השונות. עם זאת, המהלך הוא מהמידה הכללית לשיעור המפורט. משנתנו קרובה יותר לשיטה החמישית, אין בה שיעור מדויק, אך כמובן גם אין בה ביטוי להתנגדות לקביעת שיעור. ההלכה קדומה (מימי בית שמאי ובית הלל), אם כי בתחומים אחרים נקבעו כבר בימי בית שמאי ובית הלל שיעורים לנושאים אחרים. בית שמאי ובית הלל מגיבים על המצב של מי מאגר שנטמאו, אבל אין עדות לכך שהכירו את כל רשימת שש המעלות ואפשר שדיברו באופן סתמי על מאגר מים כלשהו שמימיו נטמאו או נפסלו. אבל הניתוח שהצענו לעיל מצביע על רשימה קדומה שאינה משתמשת בסגנון הרגיל לדיני תערובת.
התוספתא משלימה את החסר במשנה ומוסיפה, חלקית, את הממד הכמותי: "גבי שאין בו ארבעים סאה<sup class="footnote-marker">25</sup><i class="footnote">אם יש בו ארבעים סאה דינו כמקווה.</i> ונפל לתוכו פחות משלשה לוגין מים שאובין כשרין. לחולין, לחלה, ולתרומה, וליטל מהן לידים, וכשרין להקוות עליהן" (תוס', פ"א ה"ז, עמ' 653-652). אם כן, הצירוף "נפלו מים" משמעו מים בכמות של יותר משלושה לוגין. שלושה לוגין זו כמות הפוסלת מקווה (להלן פ"ב מ"ד ומקבילות רבות). זו אינה פרשנות כמותית למשפט "נפלו מים"; אילו הייתה זו פרשנות ל"נפלו מים" הייתה זו פרשנות מאולצת ומלאכותית. לא ייתכן שגב שיש בו שלושים סאה ונפלו לתוכו שני לוגים אינו נטמא, ואילו טיפות מים שנתלשו ונטמאו בזמן שתיית טמא מטמאות (משנה א). הדגש על פחות משלושה לוגים הוא בשביל ההמשך השנוי בפרק ג. גב שיש בו מים שאובים פחות משלושה לוגים יכול לשמש בסיס למקווה (בתוספת מים נאותה), ואם יש בו מים שאובים בכמות כזאת המקווה פסול עד שיתמלאו תנאים נוספים שיידונו בפרק ג. בתוספתא שאלת הטהרה מחוברת לשאלת כשרות המקווה, וכן בהמשך התוספתא, ואין לערב בין שתי השאלות.
אנו נחזור לדין של המשנה להלן (פ"ב מ"ד) ושם יש דעה שלישית של רבי אליעזר, שאמנם הוא תלמיד בית שמאי אך במקרה זה מחמיר מהם בהרבה.

Mishnah 6

<b>במשנה זו ממשיך הדיון במדרג מאגרי המים. משניות א-ה עסקו במי גבים ובמאגרי מים קטנים ומכונסים ומשנתנו ממשיכה בסוג המאגר שהוא טהור יותר. המבנה מקביל למשניות א-ג, אלא שהוא עוסק במי תמצית ולא במי גב, וכתוצאה מכך ההלכה מנוגדת.
<b>למעלה מהן מי תמציות שלא פסקו</b> – זו המעלה השנייה, כפי שהסברנו במשנה הקודמת: מי גשמים שעדיין זורמים, כאמור לעיל במשנה ד. כאן גם בכתב יד קופמן "פסקו" ולא "פקקו".<b> שתה טמא ושתה טהור טהור</b> – מי תמצית אינם נטמאים ומה שנתלש והוחזר זורם הלאה, מתערבב ובטל בזרימה הכללית.<b> שתה טמא</b> – מים ממי התמצית,<b> ומילא</b> – טהור,<b> בכלי טהור טהור</b> – המים טהורים. <b>שתה טמא</b> – ממי התמצית הם לא נטמאו,<b> ונפל ככר שלתרומה אף על פי שהדיח טהור</b> – אמנם המים נתלשו, אך נתלשו בטהרה. משפט זה מוכיח שאין כאן בעיה של הכשר טומאה (שהיה גורם לטומאה גם אם מי התמצית טהורים). המשנה מתאימה להסבר שהצענו למשניות א-ג, אך מתאימה גם להסבר המאירי וחובריו. <b>מלא בכלי טמא</b> – טמא מילא בכלי מים, מקבילה ניגודית למשנה ב,<b> ושתה בכלי טהור</b> – ממי התמצית,<b> טהור</b> – שכן מי התמצית טהורים.<b> מילא בכלי טמא</b> – הטמא מילא מהמים בכלי,<b> ומילא בכלי טהור</b> – וטהור מילא ממי התמצית,<b> טהור</b> – הכלי והמים.<b> מילא בכלי טמא</b> – המים עדיין טהורים,<b> ונפל ככר של תרומה אף על פי שהדיח טהור</b> – שכן המים לא נטמאו, זו מקבילה ניגודית להמשך משנה ב.<b> נפלו מים טמאין</b> – למי התמצית,<b> ושתה טהור טהור</b> – כי המים לא נטמאו. זו מקבילה ניגודית למשנה ג.<b> נפלו מים טמאין ומילא בכלי טהור טהור נפלו מים טמאים ונפל ככר שלתרומה אף על פי שהדיח טהור וכשרים לתרומה וליטול מהם לידיים</b> – כל זאת בניגוד למשנה ג אבל באותו מבנה, וכפי שהסברנו שם. איננו יודעים האם רבי שמעון שחלק במשניות א-ג יחלוק גם על משנתנו.
בתוספתא נוסף: "מי שפכות ומי גשמים שנתערבו בין בכלי בין בקרקע טמא רבי יהודה ורבי שמעון אומרים בכלים טמא ובקרקע טהור" (פ"א ה"ו, עמ' 652). העיקרון שמים בכלי טמאים יותר חשוב לעניין מים שאובים, אך התוספתא רואה בו חשיבות גם להגדרת הטהרה והטומאה.
משנתנו היא מקבילה מדויקת של משניות א-ג אלא שעוסקת במי תמצית, ומה שטמא שם טהור במי תמצית, ובניסוח אחר: "מי תמצית שלא פסקו שמטבילין בהן את המים ואין מטבילין בהן אדם ידים וכלים זה הכלל כל מקום שאדם טובל ידים וכלים טובלין אין אדם טובל אין ידים וכלים טובלין ואלו הן מי תמצית כל זמן שהגשמים יורדין וההרים ביצין הרי הן כמי מעין פסקו גשמים וההרים ביצין הרי הן כמי תמצית פסקו מלהיות ביצין הרי אלו כמין גבאין" (תוס', פ"א הי"ג, עמ' 653).
התוספתא מוסיפה: "החופר בצד הים, בצד הנהר, במקום הביצים<sup class="footnote-marker">26</sup><i class="footnote">הביצות. </i> הרי הן כמו תמצית. החופר בצד המעיין כל זמן שהן באין מחמת המעיין, אף על פי שפוסקין וחוזרין ומושכין הרי הן כמי מעין, חזרו מלהיות מושכין הרי הן כמי גבאין" (שם הי"ד). עוד נוסף שם: "מעיין שמימיו מועטין, וריבה עליו והרחיבו מטהר, באישבורן, ואינו מטהר בזוחלין, אלא עד מקום שיכול להלך מתחלתו" (שם הט"ו). נדון בהלכה עצמה להלן בפ"ה מ"ג, ושם נראה ששלוש עמדות בדבר, ומשנתנו חולקת על המשנה שם והיא מעריכה אחרת. ההבדל בין העריכות ניכר בהלכה ובסגנון כאחד.
קדמונינו עמלו להגדיל את כמות המים במעיינות. אחת הפעולות היא חפירה במקום המעיין כדי לחשוף את עורק המים. טיפוס זה של מעיינות מכונה היום "מעיינות נקרה" (איור 12) משום שנחפרה בהם מנהרה לתוך הסלע (שאורכה לעתים עשרות מטרים) ותפקידה להגיע לעורק המים. מערות הנקרה הן ממעצבי הנוף בעיקר בהרי יהודה, אך גם בכרמל ובגליל. בדרך כלל איננו יכולים לתארך את הנקרה, ומשנתנו מלמדת שתופעת ההרחבה והחציבה הייתה מוכרת בימיהם. אין להסיק מכאן שכל מעיינות הנקרה נחצבו בתקופה הרומית, אך עצם הופעה הייתה מוכרת להם ובימיהם, וכנראה לפחות חלק מהפעילות נעשה בימיהם.
חז"ל מתייחסים למעיינות הנקרה בחשדנות מה; הם אינם נתפסים כמעיין טבעי אלא כמקור מים זמני, מי גב, ואינם נחשבים למעיין שופע. דומה שיש בכך עדות להתייבשות נקרות ולכישלונות במציאת עורקי המים, וגם לכך שבימי חכמים נחצבו לפחות חלק מנקרות אלו.

Mishnah 7

<b>למעלה מהן</b> – מטהר יותר ממי גבאים וממי תמצית,<b> מקוה שיש בו ארבעים סאה</b> – זו המעלה השלישית. אם יש בו פחות מארבעים סאה המקווה אינו כשר, והרי הוא כמי גבאים<sup class="footnote-marker">27</sup><i class="footnote">להוציא את העובדה שמקווה חסר כשר "להקוות עליו" (תוס', פ"ג ה"ו, עמ' 655; טהרות פ"ב ה"ו, עמ' 662 ועוד).</i>. ואכן בתוספתא שהבאנו לעיל מי גבאים ומקווה שאין בו ארבעים סאה מופיעים באותה רשימה (תוס', פ"א ה"ז-ה"י עמ' 653). <b>שבו טובלין ומטבילין –</b> המשנה אינה נזקקת להסביר מהו דין מקווה. יש למקווה תנאים נוספים שנידונו במבוא, אבל משנתנו מתמקדת בשאלת הכמות ואינה מונה את כל התנאים (שהמים אינם שאובים, ושלא נתלשו, ושמולאו כהלכה). התנא אינו מגדיר אפוא מהו מקווה כשר, אלא מתמקד במבנה הספרותי של שש מעלות. זו דוגמה לעריכה ספרותית המאוחרת לקביעת ההלכות עצמן. אדרבה, ההלכות עצמן נאמרות בקצרה ונחשבות למן המפורסמות.
המעלה הרביעית היא: <b>למעלה מהן מעין שמימיו ממועטין</b> – מועטין, והמ' הוכפלה להדגשה, כמו "חוררי" שמשמעו "חורי"<sup class="footnote-marker">28</sup><i class="footnote">"חוררי" בכתב יד קופמן לפאה פ"ב מי"א, ו"חורי" בעדי נוסח פחות טובים.</i>. אף על פי כן הוא כשר כמים חיים, [<b>ו</b> ]<b>שרבו עליו מים שאובי</b> ם – ואף על פי שנשפכו לתוכו מים שאובים עדיין עצם הזרימה מטהרת אותו. <b>שווה למקוה ליטהר באשבורן</b> – דינו כמקווה, אך הוא נחשב למעלה גבוהה יותר, משום שמים שאובים אינם פוסלים אותו. אשבורן היא שלולית מעין גומה<sup class="footnote-marker">29</sup><i class="footnote">ערוך השלם, כרך א, עמ' שח; רמב"ם על אתר; פירוש הגאונים לטהרות, עמ' 83. כן משמעות האשבורן בספרא, שמיני פרשה ט ה"ג, נה ע"ד: "אי מה מעין מטהר בזוחלים אף מקוה מטהר בזוחלין? תלמוד לומר 'אך מעין', המעין מטהר בזוחלים והמקוה באשבורן", וכן ירו', פסחים פ"ב ה"ז, כט ע"ג; תוס', פ"א הט"ו, עמ' 653.</i> שטוחה שבה המים (או דם – משנה, אהלות פ"ג מ"ג) נאסף ואינו זורם עוד. מכל מקום, האשבורן עומד בניגוד למדרון (קטפרס) ולמים זוחלים: "מעיין שהוא מושך כנדל וריבה עליו והרחיבו מטהר באשבורן, ואין מטהרין בזוחלין" (תוס', פ"ד ה"ט, עמ' 656). אם המעיין יצר שלולית שאדם יכול לטבול בה הרי שהוא נטהר כאילו טבל במקווה. בדין המצוטט בתוספתא נעשה שימוש במינוח שונה מזה שבמשנה ("מושך כנדל" במקום "מימיו מועטין"), ונדון בכך להלן פ"ה מ"ג. <b>ולמעיין</b> – מעיין שמימיו מועטים שווה למעיין שמימיו רבים,<b> להטביל בו כל שהוא –</b> אפילו אין בשלולית כדי ארבעים סאה, ובלבד שיהא שם מקום לאדם להיכנס כולו למים.
הסברנו את המשנה כחלק ממערכת מסודרת ואחידה של החלטות. אדם צריך לטבול את כל גופו במים, במקווה צריך מים בלתי שאובים, וכן הלאה. ברם יש לזכור שבספרות חז"ל מצויות גם עמדות אחרות לגבי התנאים הבסיסיים לטהרה. כך, למשל, עסקנו בנספח למסכת אהלות בטהרה על ידי הזלפה של מים. אולי מי מעיין מטהרים רק בהזלפה? או אולי לפי המשנה במקווה אין צורך במים שאינם שאובים? לא אחת אנו צריכים להסביר משנה זו או אחרת כמייצגת עמדה חריגה. במקרה זה אמנם לא כל התְנאים רשומים במשנה, אך אנו מניחים שהם רק נשמטו מכיוון שהיו ידועים לכול. כך, למשל, המינוח "טבל" אינו מופיע אלא במקווה, וכן הסברנו את היעדר אזכורם של פרטים אחרים בכך שהתנא מעדיף לשמור על המבנה הספרותי. אין להציע שמשנה חורגת מההלכה המקובלת במקבילות אלא אם כן יש ראיה פנימית איתנה לגישה הלכתית שונה. במקרה זה ההסבר להיעדר הפרטים הוא ספרותי, והרושם הוא שמשנתנו מאוחרת לאחר שהבעיות המשפטיות-הלכתיות העקרוניות כבר הוכרעו.

Mishnah 8

<b>למעלה מהן מים מוכין</b> – זו המעלה החמישית. מים מוכים הם מים מלוחים. במשנת פרה נאמר: "המים המוכים פסולים, אלו הן המוכים המלוחים והפושרים" (פ"ח מ"ט). אין לטבול לחטאת במים אלו, בניגוד לטבילה רגילה הכשרה במים מוכים (המשנה לעיל). חכמים מתכוונים כנראה למים חמים רוויי גפרית שריחם גרוע, וטעמם "מלוח". כאלה הם מי חמת טבריה ומי חמת גדר (איור 13).
בארץ ישראל מעיינות מים חמים הם מעיינות גפרית, שחומם רב אך ריחם גרוע. אלו שימשו לרחצה רפואית, אך נפסלו לטהרת חטאת משום שלא היו מים חיים ונקיים. במשמעות זאת משמש המונח מים מלוחים גם במקורות אחרים, כגון בהשוואה בין העולם לבין גוף האדם (המקרו-קוסמוס והמיקרו-קוסמוס): "סרוחים בעולם – מים, סרוחים באדם: זהו מימי חוטמו של אדם. מים מלוחים בעולם, מים מלוחים באדם – זהו מימי רגליו של אדם" (אבות דרבי נתן, נו"א פל"א, עמ' 92). אם כן, מים מלוחים הם מסריחים וספוגי חומרים אחרים<sup class="footnote-marker">30</sup><i class="footnote">כיום אנו יודעים שמקור הריח הרע הוא האמונית המצויה במי רגליים ובמי גפרית כאחד. </i>, כמי רגליים, ולעתים מים מלוחים הם סתם מי ים, כגון "שנאמר 'וברוח אפך נערמו מים' וגומר (שמות טו ח) יצאו להן [זכרי] מים מתוקים מתוך מים מלוחים" (מכילתא דרבי שמעון בר יוחאי, יד טז, עמ' 60)<sup class="footnote-marker">31</sup><i class="footnote">ראו גם בראשית רבה, יג ט, עמ' 119.</i>. לסיכום: סתם מי ים הם מים מלוחים, מכל מקום במשנה שלנו הכוונה למים שאינם סתם מלוחים אלא גם חמים ("פושרים"). מים כאלה לא נתפסו כמים חיים, כדברי המדרש: "מים חיים ולא מים מלוחים, ולא מים פושרים, ולא מים מכזבים, ולא מים מנטפים" (ספרא, מצורע פרק א ה"ד, ע ע"ג). המדובר במילוי מים לטהרת המצורע, והדרישה למים חיים כתובה במפורש בתורה ואינה עניין לדיוננו.
פרשנים עוררו את השאלה הטבעית: אם מים מלוחים פסולים, כיצד זה ניתן (ואף רצוי) לטבול בים הגדול שמימיו מלוחים (להלן פ"ה מ"ג)? התירוצים שהפרשנים מציעים מלאי עניין. כך, למשל, בעל כסף משנה לרמב"ם (הלכות פרה אדומה פ"ו הי"ב) מציע שני הסברים<b>:</b> "ויש לומר שיש מקואות בתוך הים, שהם מים מתוקים. כמו שהוא ידוע לספנים שמכירים המקומות ההם, כשעוברים עליהם ושואבים מהם ושותים ובמים הנשאבים מאותם המקומות. הוא דאיצטריך למפסלינהו, מפני שאינו כמעיין. ועוד יש לומר דמלוחין לא מיפסלי למי חטאת, אלא כשאין תקנה למליחותן. אבל מי הים יש תקנה למליחותן. יש אומרים על ידי כלי חרס חדש שיסתמו פיו, וישקעוהו בתוך הים, והמים שהוא מוצץ מאחוריו לתוכו כדרך כלי חרס חדש הם מתוקים. ויש אומרים על ידי תקונים אחרים וכיון שיכולין להמתק לא מיפסלי מטעם שהם מלוחים"<sup class="footnote-marker">32</sup><i class="footnote">מקורה של האגדה שבתוך הים התיכון יש כיסים של מים מתוקים הוא בבבלי שנביא להלן בפירושנו לפ"ה מ"ג על מים מתוקים שאינם מתערבבים במי ים. כאמור זה פיתוח בבלי של מסורת תנאית רֵאלית מעט יותר. קשה לדעת האם החכם הכיר שיטות רֵאליות להתפלת מי ים, או שהדברים היו "מפורסמים", כלומר אגדה ידועה, כמו ה"כיסים" של מים מתוקים בתוך מי הים. </i>. חכם אחר מפרש שהמשנה מבחינה בין מים המלוחים "שמחמת הארץ שעוברים עליה נעשו מלוחים" לבין אלו ש"שמתחלת ברייתן הן מלוחים כגון מי הים כשרים. כך נראה" (בית יוסף, יורה דעה רא, ה). המאירי לשבת קט ע"א מפרש בפשטות שמים שמלוחים קצת, כמי ים, כשרים, ומים מלוחים הרבה פסולים. כאמור, ההסבר המתבקש פשוט הרבה יותר: חז"ל הבחינו בין מי ים, שהם סתם מלוחים, לבין מים שהם מי גפרית חמים, אף שלא ידעו לכנות את החומרים המומסים במים אלו.
<b>שהן מטהרין בזוחלין</b> – נדון בכך להלן פ"ה מ"ה. מים מלוחים פחותים ממים רגילים. למי חטאת, למשל, הם פסולים, אבל בהקשר של משנתנו יש בהם מעלה, שהם מטהרים בזוחלין, כלומר כשהם זורמים זרימה ארעית בחורף. לצורך המבנה הספרותי נדחקו אבחנות אחרות שאינן מסודרות במבנה המסודר של זה למעלה מזה.
<b>למעלה מהן</b> – מכל חמש המעלות שנמנו,<b> מים חיים שהן טבילה לזבים והזייה למצורעים וכשירין לקדש מי חטאת</b> – לכל אלו צריך מים חיים, שאינם מלוחים, שאינם שלולית, שהם נקיים וצלולים. משנת פרה מסתייגת גם ממים מלוכלכים וממי ביצות, ואפילו ממי אמות מים<sup class="footnote-marker">33</sup><i class="footnote">ראו פירושנו לפרה פ"ח מי"א.</i>, כל אלו פסולים למי חטאת (ואולי גם לקודש).
סיכום המשנה מעורר שתי תחושות ניגודיות, הראשונה משפטית וספרותית משוכללת והשנייה שבסופו של דבר אין כאן תשתית משפטית אחידה. יש במשנה תפיסות חריגות (נטילת ידיים ממים חיים דווקא, ואולי בטבילה), ויתרה מזו, המונחים המשפטיים הרגילים אינם נזכרים. לא "מחובר לקרקע" לעומת "תלוש", לא ביטול ברוב כזה או אחר, לא "התערבו", לא "חזרו לטהרתן" או "חזרו / לא חזרו לטומאתן" וגם לא "הכשר טומאה" שלפי חלק מהמפרשים הוא מונח בתשתית משנה ג. ההלכות נגזרות מתחושות ("רבו", "שטפו"). מבחינה משפטית מצטיירת מערכת שמצד אחד היא חלק מדיני טהרות ומצד שני מדברת בשפה שונה במקצת שיש בה מוסכמות שכבר נותקו מתשתיתן המשפטית המלאה. אפשר שלפנינו קובץ קדום לפני התגבשות התשתית המשפטית, אם כי העריכה הספרותית הסופית מאוחרת, כפי שהראינו, לאחר שמערכת הנוהגים התקדשה והבסיס המשפטי כבר נשכח.

Chapter 2



Mishnah 1

<b>משנתנו עוסקת בדיני ספקות.
<b>הטמא שירד ליטבול ספק טבל ספק לא טבל</b> – הספק עובדתי,<b> ואפילו טבל</b> – גם אם ברור שטבל מתעורר ספק אחר,<b> ספק יש בו</b> – במקווה,<b>ארבעים סאה ספק שאין בו ארבעים סאה</b> – או <b>שני מקוות אחד ושבו ארבעים סאה ואחד שאין בו ארבעים סאה טבל באחד מהם ואינו ידוע באי זה מהן טבל ספיקו טמא</b> – המשנה מעלה סדרה של מקרי ספקות שבכולם נקבע שספק טהרה לחומרה. כפי שנראה מסקנה זו מוגבלת ומסויגת, והדברים יתבררו במשניות הבאות. לכאורה יש לפנינו שלושה מקרים שונים של ספקות, אבל ייתכן שכל אלו מקרה אחד, ומשנתנו מהלכת בשיטתה של משנת טהרות: "כל שאתה יכול לרבות ספיקות וספק ספיקות, ברשות היחיד טמא ברשות הרבים טהור. כיצד נכנס למבוי והטומאה בחצר, ספק נכנס ספק לא נכנס. טומאה בבית, ספק נכנס ספק לא נכנס. ואפילו נכנס, ספק היתה שם ספק לא היתה שם. ואפילו היתה שם, ספק שיש בה כשיעור ספק שאין בה כשיעור, ואפילו שיש בה ספק טומאה ספק טהרה, ואפילו טומאה ספק נגע ספק לא נגע, ספיקו טמא. רבי אלעזר אומר ספק ביאה טהור ספק מגע טומאה טמא" (משנה, טהרות פ"ו מ"ד).
בפירושנו למשנת טהרות עסקנו במקרה של הצטברות ספקות שלהלכה נחשבים כולם יחדיו כאילו היו ספק אחד. במשנתנו המינוח אינו מופיע, וייתכן שזו רק רשימת מקרים נפרדים, כל אחד ספק בפני עצמו, ואין דיון בצירוף ספקות.
הדמיון למשנת טהרות גורם לנו להציע את פירוש משנתנו בהצטברות של ספקות. אבל להלן משנה ג ברור ששלושת המקרים הם אפשרויות שונות חילופיות למצב של ספק מים שאובים, ולכן פירשנו כמות שפירשנו<sup class="footnote-marker">1</sup><i class="footnote">אפשרות נוספת שנויה בתוס', פ"ב ה"ה, עמ' 654.</i>.
משנתנו מעוררת את שאלת ספק טומאה או ספק מקווה. שאלה זו נדונה בהרחבה בשלושה פרקים במסכת טהרות, וראינו בה סדרת גישות מגוונת, ונסקור את הדברים בפירושנו לסוף משנה ג להלן.
לשאלה של טומאה למפרע נחזור בסוף משנה ב.

Mishnah 2

<b>מקווה שנימדד ונימצא חסר</b> – לאחר שטבלו בו כלים רבים, או בני אדם רבים, נמצא המקווה חסר. השאלה היא האם היה המקווה חסר גם למפרע, בזמן שטבלו בו, או שמא רק לאחרונה חסרו המים. הגישה במשנה היא משפטית בלתי רֵאלית. לכאורה הדבר תלוי בכמות המים שנשארה בו, בכמות הטובלים, במזג האוויר ששרר לאחרונה ובשאלות רֵאליות דומות. כך, למשל, במקרה קיצוני כזה: מקווה בשטח פתוח שעתה יש בו 39.5 סאה מים, והטבילה האחרונה הייתה לפני שבוע, ומאז שרר שרב קשה, הרי יש להניח שהטבילות הקודמות היו כשרות. לא כן בסדרת טבילות תכופות שבסופן נמדד המקווה ונמצאו בו עשרים סאה. משנתנו מתעלמת אפוא בכוונה מהאפשרות לבירור הספק, וחותרת להלכה אחידה בכל המקרים. <b>כל טהרות שנעשו על גביו למפרע</b> – לשעבר, ושוב אין המשנה מציעה הגדרה כמותית מדויקת אלא קובעת הלכה עקרונית. איננו יודעים מהו "למפרע". חודש? שנה? מהמדידה הקודמת? ושאלות רֵאליות דומות. כמו כן אין היא מתחשבת בשיקולים רֵאליים מעין אלו שהצענו. <b>בין ברשות היחיד בין ברשות הרבים טמאות</b> – האבחנה הרמוזה בין רשות הרבים לרשות היחיד אינה מוסברת מתוך המשנה, אך היא מוסברת במקבילות, ובעיקר במשנת טהרות שכבר הבאנו, ובסדרת משניות דומות. בספק ברשות הרבים הקלו חכמים: "אלו ספיקות שטיהרו חכמים. ספק רשות הרבים" (משנה, טהרות פ"ד מ"ז; תוס', פ"ז ה"ב, עמ' 667). הקביעה מפורשת במשנה נוספת: "ספק רשות היחיד טמא עד שיאמר לא נגעתי, ספק רשות הרבים טהור עד שיאמר נגעתי" (טהרות פ"ו מ"ו), ובהמשך שם סדרת משניות המגדירות מהי רשות הרבים לצורכי טומאה.
<b>"רשות היחיד" ו"רשות הרבים"</b> 
רשות היחיד ו"רשות הרבים" הם מונחים מתחום הרֵאליה של ממונות. רשות היחיד שייכת לאדם או לשותפים ספורים, ורשות הרבים לציבור. אבל המונחים הועתקו למציאות משפטית ומשמשים אמנם בזיקה למשמעותם המילולית, אך הותאמו לכל הלכה לחוד.
לצורך דיני שבת רשות היחיד היא שטח שיש לו גדרות רֵאליים, ובעלות משותפת, ודי בבעלות משותפת ברובד סמלי בלבד.
לצורך דיני טומאה – רשות היחיד היא שטח שבודדים בלבד מהלכים בו, כגון "הבקעה בימות החמה רשות היחיד לשבת ורשות הרבים לטמאה, ובימות הגשמים רשות היחיד לכך ולכך" (משנה, טהרות פ"ו מ"ז). כפי שעולה מהמשנה הבאה בטהרות דרך או מעבר ללא מוצא הוא רשות היחיד, משום שהגדרה זו מבטיחה שלא ייכנסו לתוכו ציבור גדול: "בסילקי רשות היחיד לשבת, ורשות הרבים לטומאה" (שם מ"ח).
בדיני ממונות רשות היחיד שייכת לבעלים לעניין בעלות, אחריות לנזיקין וזכות השימוש לכל עניין ודבר.
העיקרון של מעבר מפולש כתנאי לרשות הרבים לטומאה חוזר גם בהלכות אחרות, כגון "כל הלשכות שבית המקדש רשות היחיד לשבת ורשות היחיד לטומאה, חוץ מלשכת יין ושמן שיש לה שני פתחים זה נגד זה, שהיא רשות היחיד לשבת ורשות הרבים לטומאה. רבי יהודה אומר כל לשכה שבמקדש שיש לה שני פתחים זה כנגד זה, כגון שערי עזרה, רשות היחיד לשבת ורשות הרבים לטומאה" (תוס', יומא פ"א ה"ג). הדגש הוא על פתחים זה כנגד זה, ואכן שנינו בתוספתא טהרות: "בסילקי שפותחין אותה בימים, ונועלין אותה בלילות, כל זמן שהיא פתוחה רשות הרבים, נעולה רשות היחיד (איור 14).
נמצאת אומר ביום טהורה, ובלילה טמאה. בסילקי שפתחיה מכוונין זה כנגד זה, וכן סטיו שהוא גדר מכן ומכן וריוח בין העמודים, רבי יהודה אומר אם עומד בצד זה ורואה את הנכנסין ואת היוצאין בצד אחר, רשות היחיד לשבת ורשות הרבים לטומאה, ואם לאו רשות היחיד לכך ולכך" (פ"ז הי"ב, עמ' 668), וכן: "היו שם שדות ברות<sup class="footnote-marker">2</sup><i class="footnote">בורות, בלתי זרועות. </i>, אם היה עומד בצד הזה וראה את הנכנסין ואת היוצאין בצד הלז, רשות היחיד לשבת ורשות הרבים לטומאה, ואם לאו רשות היחיד לכך ולכך" (תוס', שם ה"ח). המעבר הוא אפוא מרכיב הכרחי; הוא אמנם קרוב לעניין השימוש הציבורי, אך בפועל אינו זהה לו. ייתכן שיהיה אולם ציבורי שאינו משמש למעבר, אך חכמים ראו בעניין אפשרות השימוש למעבר מרכיב הכרחי להגדרת שטח כרשות הרבים לטומאה.
הירושלמי מציע שרשות הרבים (לשבת) היא רק כשמפולשת מסוף העולם ועד סופו, ולדעה זו של ריש לקיש אין רשות הרבים בעולם הזה. הסוגיה שם מקשה ממשנת טהרות, וכנראה מבינה שעניין הפילוש משותף לשבת ולטומאה (ירו', עירובין פ"ח ה"ח, כה ע"ב). מפולש מקצה העולם לקצהו הוא הגזמה, אך עצם העיקרון משותף היה לשבת ולטומאה, אם כי בשינוי מה.
הבאת לשכות המקדש היא דוגמה לשימוש במקדש כמודל להסברת הלכות. המשנה בנגעים, מדור אושא, קובעת שאחד מגווני הנגעים הוא כסיד ההיכל (פ"א מ"א). בדור אושא לא ידע כבר איש מה היה הגוון המדויק של סיד ההיכל, קביעת הגוונים היא אפוא ספרותית יותר מהלכתית-מעשית. בתנאים אלו ברור שהמשנה אינה מעניקה כלי עזר להגדרת הנגעים אלא היא משתמשת במטבע לשון ספרותי. ההיזקקות לגוון של צבע המקדש נוסחה מן הסתם כשבית המקדש היה קיים, או כשזיכרונו היה עדיין מוחשי, וכן הבאת הדוגמה לגודל שבר בכלי חרס כ"מקדח גדול של לשכה" (משנה, כלים פי"ז מי"ב; אהלות פי"ג מ"א; פ"ב מ"ג), וכן גובה הסוכה וגובה המבוי שהם כפתחו של אולם (ראו פירושנו לסוכה פ"א מ"א ותוס', עירובין פ"א ה"א).
משנתנו חולקת על משנת טהרות שקבעה בפשטות ש"כל הטומאות כשעת מציאתן" (פ"ג מ"ה), כלומר אין שואלים האם בעבר היה המצב שונה. ברם בפירושנו למסכת טהרות ראינו שהכלל הזה כולל בתוכו רק מעט מקרים, ולעתים גוברים עליו כללים אחרים או מנוגדים.
<b>במה דברים אמורים בטומאה חמורה</b> – בטומאה חמורה אין הבדל בין רשות הרבים לרשות היחיד, <b>אבל בטומאה קלה</b> – כל הספקות מותרים. המשך המשנה מונה דוגמאות לטומאות קלות. רשימת המקרים במשנה היא רשימת הטומאות הקלות שבמסכת טהרות: "ספק ידים ליטמא ולטמא וליטהר טהור. ספק רשות הרבים טהור, ספק דברי סופרים: אכל אוכלים טמאים, שתה משקים טמאים, בא ראשו ורובו במים שאובין, או שנפלו על ראשו ורובו שלשה לוגין מים שאובים<sup class="footnote-marker">3</sup><i class="footnote">שיעור זה חוזר בתוספתא: "שהמים נעשין אב הטומאה לטמא אדם ולטמא בגדים ופוסלין את המקוה בשלשת לוגים, ואת הגוף בשלשת לוגין." (טבול יום פ"א ה"ז, עמ' 684).</i>, ספיקו טהור. אבל דבר שהוא אב הטומאה והוא מדברי סופרים, ספיקו טמא" (פ"ד מי"א).
<b>אכל אכלין טמאין</b> – או<b> שתה משקין טמאין</b> – המשנה מניחה שאלו אסורים רק מדברי סופרים, וראו להלן. ההלכות עצמן נדונו במסכת טהרות (פ"ב מ"ב), ושם יש מחלוקת בפרטים ולא נאמר שהאיסור הוא מדברי סופרים בלבד. עם זאת דנו בנושא ופירשנו את גישתו המקלה של רבי יהושע בנושא כהמשך לערעור של בית הלל על עצם ההחלטה שהאוכל אוכל טמא נטמא. או<b> בא ראשו ורובו במים שאובין</b> – גם הלכה זו מוגדרת כדברי סופרים (טהרות פ"ד מי"א), ואצלנו כ"טומאה קלה". כל הרשימה מופיעה במקבילות כקבוצה ספרותית לעניינים דומים (משנה, טהרות שם שם; זבים פ"ה מי"ב; תוס', טהרות פ"ה ה"ט, עמ' 665). <b>או שנפלו על ראשו ועל רובו שלשת לוגין מים שאובין</b> – דין טבל במים שאובים דומה לדינו של מי שנטפו עליו מים שאובים. הלכה זו ידועה במקבילות שחלק קטן מהן צוטט לעיל. עם זאת טעמה וההיגיון המשפטי שבה רעוע: וכי למה סתם מים טהורים יטמאו את המתקלח? ניתן להבין הלכה זו על רקע הניסיון לדחוף את הציבור לשימוש במקווה, אך אין לה היגיון כשלעצמה, והצענו זאת בנספח למסכת אהלות.
משנתנו משתמשת במונח "טומאות קלות" ואילו משנת טהרות ב"טומאה מדברי סופרים". האבחנה בין דבר תורה לדברי סופרים מופיעה בהלכות רבות, בדברי תנאים, כמו במשנת טהרות פ"ד מי"א, ובדברי אמוראים. כפי שטענו במבוא הכללי לפירוש המשניות, בעקבות חוקרים שקדמו לנו, אבחנה זו אינה היסטורית. דבר תורה אינו מה שנאמר בתורה, או מה שמתפרש מן התורה, אלא הכוונה להלכה שהיא ברורה וחזקה, והיא מעיקר הדין. בדברי אמוראים, ובעיקר בתלמוד הבבלי, הופך "דבר תורה" להגדרה כרונולוגית, מה שנכתב בתורה או נלמד ממנה. אבחנה זו יוצרת קביעות שיש בהן מהאבסורד, ולא נרחיב בכך. אף המשנה במעשר שני (פ"ב מ"ב) מדברת על קולות שהקלו בתרומה, והירושלמי מגדיר את ההקלות "דבר סופרים" ואת החומרות "דבר תורה" (ירו', מעשר שני פ"ב ה"ב, נג ע"ג).
כן משמע מהמדרש: "פעם אחת הייתי מהלך בדרך ומצאני אדם אחד, ובא אלי בדרך מינות. ויש בו מקרא ואין בו משנה. אמר לי, מקרא ניתן לנו מהר סיני, משנה לא ניתן לנו מהר סיני. ואמרתי לו, בני, והלא מקרא ומשנה מפי הגבורה נאמרו. <b>מה בין מקרא למשנה? משלו משל למה הדבר דומה? למלך בשר ודם שהיה לו שני עבדים, והיה אוהבן אהבה גמורה. ונתן לזה קב חיטין ולזה קב חיטין, לזה אגודה של פשתן ולזה אגודה של פשתן. הפקח שבהן מה עשה? נטל את הפשתן וארגו מפה, ונטל את החיטין ועשאן סולת, ביררה טחנה ולשה ואפה וסידרה על גבי השלחן, ופרס עליה מפה והניחה עד שלא בא המלך. והטפש שבהן לא עשה ולא כלום. לימים בא המלך בתוך ביתו ואמר להן בניי הביאו לי מה שנתתי לכם, אחד הוציא את [פת] הסולת על גבי השלחן ומפה פרוסה עליו ואחד הוציא את החיטין בקופה ואגודה של פשתן עליהן אוי לה לאותה בושה אוי לה לאותה כלימה. הוי אומר איזה מהן חביב, זה שהוציא השולחן ואת [פת] הסלת"</b> (תנא דבי אליהו זוטא, פרק א, עמ' 171). אם כן המשנה היא מהתורה, אך לא במובן כרונולוגי. המשנה לא ניתנה יחד עם התורה אלא להפך, היא מה שחכמים צריכים לעסוק בו ולפתח את ההלכה (אולי לפי כללים שניתנו בתורה, אך יותר מסתבר שהפיתוח הוא לפי כללי ההיגיון וצורך האדם). אם כן, לפי מדרש זה התורה האמִתית היא מה שפיתחו חכמים והוסיפו על מצוות התורה. ברם גם לדעה שדברי סופרים הם הגדרה כרונולוגית יש כמובן עדויות רבות. נסתפק באחת מהן: "לא יאמר אדם איני מקיים מצות זקינים הואיל ואינם מן התורה. אמר לו הקב"ה לאו בני אלא כל מה שהם גוזרים עליך קיים, שנאמר 'על פי התורה אשר יורוך' (דברים יז יא)" (פסקתא רבתי, ג, ז ע"ב). הדרשה באה לנמק את מצוות חנוכה, והיא מבוססת על היפוך המילים: אל תקרי "על פי התורה אשר יורוך", אלא אשר יורוך הוא על פי התורה. על כן בחנוכה מברכים "אשר ציוונו במצוותיו" אף על פי שאין בתורה ציווי לחנוכה<sup class="footnote-marker">4</sup><i class="footnote">לדעה שונה במקצת ראו פסיקתא רבתי, ג, ט ע"א, שם מסופר על רבי יוחנן שביום הראשון היה מברך על מצוות לולב ובאחרים על מצוות זקנים. ראו עוד פירושנו לחולין פ"ח מ"ד, שם התנא האנונימי של המשנה מסביר שמצוות בשר וחלב אינה מן התורה אף שנלמדת מקל וחומר, וראו פירושנו שם.</i>. במדרש זה דברי זקנים הם מה שאינו כתוב בתורה ולאו דווקא מצוות קלות. אם כן שתי ההגדרות מצויות במקורות.
חז"ל מונים סדרת תוצאות הלכתיות להבחנה בין דבר תורה ודבר סופרים, ועסקנו בכך בפירושנו לטהרות פ"ד מי"א. מכל מקום השוואת שתי הרשימות, זו שבטהרות וזו שבמקוואות, מצביעה על הזהות בין המונחים טומאות "קלות" וטומאות "מדברי סופרים".
<b>וירד לטבול ספק טבל ספק לא טבל</b> – כלומר ספק טבילה במצב של טומאה קלה טהור,<b> ואפילו טבל ספק יש בו ארבעים סאה</b> – או<b> ספק שאין בו</b> – או<b> שני מקוות אחד יש בו ארבעים סאה ואחד שאין בו</b> – או<b> טבל באחד מהן ואינו ידוע באיזה מהן טבל ספיקו טהור</b> – המשנה מעצבת כלל פשוט שאין בו הבדל בין רשות הרבים לרשות היחיד. אך ניכר מלשון המשנה שהיא מכירה את הדעות שיש הבדל בין רשות הרבים לרשות היחיד, אחרת לא היה טעם להדגשה שברישא. עם זאת משנתנו סוברת אחרת (חולקת) על הכלל שהקלו בספקות ברשות הרבים.
<b>רבי יוסה מטמא</b> – וטעמו:<b> שרבי יוסה אומר כל דבר שהוא בחזקת טומאה לעולם הוא בטומאתו –</b> כך גם ב<b>-פב</b> . ב-<b>מפ</b> , <b>מנ</b> ובדפוסים מאוחרים: "בפסולו".<b> עד שידע שטהר</b> – דברי רבי יוסי לא נאמרו בהקשר שלנו אלא הם מובאים ממקור אחר, לכן המשנה משתמשת במינוח הבלתי שגרתי "שרבי יוסה אומר". אפשר שהמקור הוא דברי רבי עקיבא המצויים בתוספתא שנצטט בהמשך<sup class="footnote-marker">5</sup><i class="footnote">ואפשר שהם עיבוד מהמשפט במשנת נידה פ"ט מ"ה שנפרשו במקומו.</i>, או במשנת ידים פ"ב מ"ה, או גיטין פ"ד מ"ח. רבי יוסי אינו ניצב נגד דברי המשנה אלא מציע אבחנה אחרת. הוא איננו אומר שספק טומאה קלה להקל, אלא שיש להעמיד דבר על חזקתו, בבחינת המוציא מחברו (ממצב טומאה) צריך להיות ודאי<sup class="footnote-marker">6</sup><i class="footnote">ראו עוד משנה, טהרות פ"ד מי"א וטבול יום פ"ב מ"ב, שם כלל זה חוזר ביחס לטומאת ידיים בלבד.</i>. לפי אותו היגיון גם הוצאה מחזקת טהרה צריכה להיות ודאית. לפנינו שני כללים שבמקרה זה סותרים, אך בעיקרון הם כללים למקרים שונים המדברים בשפה הלכתית אחרת. העורך המכיר את שתי השפות ההלכתיות לא רק מצרפן למשנה אחת אלא גם מסביר שאף על פי שאלו שפות שונות יש כאן מחלוקת. המשנה, אפוא, מאוחרת לעריכה של שני המקורות הקדומים והעורך מלקט עריכות שונות בשפות שונות, אך אינו מסתפק בליקוט<sup class="footnote-marker">7</sup><i class="footnote">כמו העורך של משנת כלאים פ"ג למשל, שמסתפק בהעמדת הניסוחים השונים, בשפות השונות, זה מול זה, וראו הסברנו שם.</i> אלא גם מסביר את התוצאה ההלכתית. דברי רבי יוסי הם הם משנת טהרות הקובעת "שכל הטומאות כשעת מציאתן" (פ"ג מ"ה), וכאן לפנינו המחלוקת המפורשת בדבר. רבי יוסי חולק אפוא על כל ההלכות מראשית פרק ב.
מכל מקום, במשנת גיטין פ"ג מ"ח מוצגת עמדה אחרת שהחזקה היא רק מעת לעת, והירושלמי שם מקשר את משנתנו למשנה שם (פ"ג ה"ח, מה ע"א). הקישור הוא של התלמוד עצמו, אך מבחינה עניינית אין המקרים דומים והחזקה אינה אוטומטית אלא תלויה בנסיבות, והנסיבות שם (ערמת פרות שהניחו בצד ונמצאו רקובים) לבין הנסיבות כאן (מקווה שנמדד ונמצא חסר) דומות מבחינה משפטית, אך שונות מבחינה מציאותית. במקווה יש חשש שמישהו בא בעת האחרונה ונטל מהמים, ואילו תהליך ריקבון הוא מטיבו אטי.
<b>אבל ספיקו לִטַמא ולְטַמא טהור</b> – כפל המילים מתבהר מתוך הניקוד שמוצע בכתב היד<sup class="footnote-marker">8</sup><i class="footnote">כך גם ב-פב.</i>. ספק אינו מטַמא אחרים ואינו נטמא בעצמו. בתוספתא יש התייחסות נוספת למשנה: "רבי יוסי אומר אומרין לו שלא יטביל באחד מהן, ואם טבל באחד מהן ועשה טהרות, טהורות. מפני שזה ספק מים שאובין למקוה" (פ"ב ה"ה, עמ' 654). אם כן מלתחילה אסור לטבול בספק, אך אם עשה כן טהור בדיעבד. רבי יוסי כבר מכיר את המשנה בטהרות (פ"ד מ"ז ומי"א) ומפרש אותה, ואף זו הוכחה שמשנת טהרות קדמה לרבי יוסי ולמשנתנו, וחכם זה, בן דור אושא, כבר הכיר אותה ערוכה. אין צריך לומר שבתוספתא מובאת מסורת שונה לעמדת רבי יוסי שבמשנה. הטובל לטהרתו במים מסופקים טהור בדיעבד, אם כך הרי שרבי יוסי חולק על משנה א שקבעה שבמקרה של ספק – טמא למפרע, אם כי אין כאן הקבלה מלאה. במשנה א מדובר בוודאי טומאה, והספק הוא ממתי החלה, ואילו אצלנו מדובר במצב שמה שהיה טהור ספק נטמא. אבל שתי העמדות קרובות.
למעשה המשפט "ספיקו לִטמא ולְטמא טהור" סותר את דברי רבי יוסי. רבי יוסי אומר שמקווה טמא נשאר טמא עד שייוודע שהוא טהור, כלומר רק ודאות מעלה מקווה מטומאתו, ואילו המשפט בהמשך קובע שספקו תמיד טמא. זו כנראה תוצאה של הליקוט ממקורות שונים. העורך ליקט דעות סותרות, והצבתן בזו אחר זו יוצרת את הרושם המוטעה שהן המשך של אותה עמדה. מצב דומה קיים במשנת ידים פ"ב מ"ה שבה הרישא אומרת שספק ידיים טהור, ובהמשך שיש להעמיד דבר על חזקתו.
בתוספתא מצוי השלב ההלכתי הקודם למשנה: "מקוה שנמדד ונמצא חסר, כל הטהרות שנעשו על גביו, בין שמקוה זה ברשות הרבים בין שמקוה זה ברשות היחיד טמאות למפרע. רבי שמעון אומר ברשות היחיד טמא וברשות הרבים טהור" (פ"א הט"ז, עמ' 653) (איור 15). תנא קמא של התוספתא הוא תנא קמא של המשנה ורבי שמעון, בן דור אושא, חולק. הניסוח של משנתנו הוא סיכום מאוחר לתוספתא, אחרת אין טעם להדגשה שבמשנה שאין הבדל בין רשות היחיד לרשות הרבים. בדרך כלל התוספתא נערכה לאחר המשנה ומתייחסת אליה, אבל כבר הראה פרידמן, בסדרת מאמרים ובספר, שלעתים יש בתוספתא חומרים הלכתיים שקדמו למשנה. במקרה זה נראה שהתוספתא לא רק מכילה חומר קדום אלא אף השפיעה על עריכת המשנה. רק בדוחק ניתן לתרץ שהייתה משנה קדומה שמשנתנו מסכמת אותה והתוספתא מצטטת אותה<sup class="footnote-marker">9</sup><i class="footnote">פרידמן, ברייתות; הנ"ל, תוספתא; הנ"ל, משנה ותוספתא, ועוד. לסקירת המחקר ראו זידמן, תוספתא ומשנה; אלמן, תוספתא פיסחה. ראו למשל פירושנו לתרומות פ"ה מ"ט ופ"ז מ"ד.</i>. עם זאת אין זה אלא מקרה בודד, ואמנם יש עוד מקרים שבהם השתמשה עריכת המשנה בעריכת התוספתא והרבה מקרים שבתוספתא חומר קדום למשנה, אך עדיין נותר הכלל שבדרך כלל התוספתא היא רובד מאוחר למשנה, המכיר ומתייחס למשנה הערוכה שלפנינו, או לכל היותר לרובד קדום שלה.
כפי שראינו במסכת טהרות לעתים התוספתא משלימה את המקרה שבמשנה ומוסיפה את ההתניות ההלכתיות, מעין "במה דברים אמורים.". במקרה זה המשנה היא שמוסיפה התניה נוספת (טומאה חמורה או קלה).
המשך התוספתא מביא את ההתייחסות לשאלת הטומאה למפרע בדורות הקודמים: "אמר רבי שמעון מעשה בינורס (מגורה<sup class="footnote-marker">10</sup><i class="footnote">כך בר"ש, בדפוס ובמקבילות. בירו', תרומות פ"ח ה"א, מה ע"ב: "מעשה במגורת שלדיסקוס ביבנה שנפגמה ונמדדה ונמצאת חסירה", וכן בבבלי, קידושין סו ע"ב בשינוי קל. </i>) של דיסקוס ביבנה שנמדדה ונמצאת חסרה. והיה רבי טרפון מטהר, ורבי עקיבא מטמא. אמר רבי טרפון הואיל ומקוה בחזקת טהרה הוא עומד לעולם, זו בטהרתו עד שיודע שנטמא. אמר רבי עקיבא הואיל ומקוה זה בחזקת טומאה הוא עומד, לעולם הוא בטומאתו עד שיודע לך שטהר" (פ"א הי"ז, עמ' 653). אם כן, הוויכוח הוא מהי חזקת המקווה. האם הוא בחזקת טהרה, כי פעם היה טהור, או שמא הוא בחזקת טומאה, כי עכשיו הוא טמא. מחלוקת חכמי דור יבנה היא אפוא הבסיס למשנתנו ולתוספתא שהן מדור אושא. רבי יוסי כרבי עקיבא, ותנא קמא כרבי טרפון. בהמשך התוספתא נמשך הוויכוח בין חכמים: "אמר רבי טרפון למה זה דומה<sup class="footnote-marker">11</sup><i class="footnote">המינוח "למה הדבר דומה" הוא מינוח אופייני למשלים, ואף על פי כן הוא משמש כאן לדימוי סתם, ואין זה משל, שכן אין כאן סיפור אלא הלכה. ראו עוד משנה, עירובין פ"ד מ"ו; זבחים פי"ג מ"ח ועוד. </i> למי שהוא עומד ומקריב על גבי מזבח ונודע שהוא בן גרושה או בן חלוצה שעבודתו כשרה<sup class="footnote-marker">12</sup><i class="footnote">זו משנה בתרומות פ"ח מ"א, וראו פירושנו שם.</i>. אמר רבי עקיבא למה זה דומה למי שהיה עומד ומקריב על גבי מזבח ונודע שהוא בעל מום שעבודתו פסולה. אמר רבי טרפון אתה מקישו לבעל מום ואני מקישו לבן גרושה וחלוצה, נראה למי דומה? אם דומה לבעל מום נלמדו מבעל מום אם דומה לבן גרושה נלמדו מבן גרושה או מבן חלוצה. רבי עקיבא אומר מקוה פסולו בעצמו ובעל מום פסולו בגופו, ואל יוכיח בן גרושה ובן חלוצה שפסולו באחרים. מקוה פסולו ביחיד ובעל מום פסולו ביחיד, ואל יוכיח בן גרושה ובן חלוצה שפסולו מתירו בבית דין. נמנו עליו וטמאוהו. אמר לו רבי טרפון, עקיבא, כל הפורש ממך כפורש מחייו" (פ"א הי"ח-הי"ט, עמ' 654-653). אם כן, ההלכה של משנתנו היא לאחר ההכרעה בדור יבנה.
עוד יש להעיר שבמשנת תרומות יש מחלוקת, ולדעת רבי אליעזר עבודתו כשרה. מתברר ששני החולקים (רבי טרפון ורבי עקיבא) מניחים בפשטות שאכן יש הבדל בן כוהן שנודע לו שהוא בן גרושה ובין כוהן שנודע לו שהוא בעל מום. מכאן שלדעת שניהם יש לקבל את אבחנתו של רבי יהושע במשנת תרומות, וזאת כעמדה צודקת או אולי לצורך הוויכוח בלבד. בהמשך התוספתא נאמר ש"נמנו וגמרו" כרבי עקיבא, וממילא גם נמנו בכך וגמרו כרבי אלעזר, נגד רבי יהושע.
זו דוגמה נאה להתפתחות ההלכה. מחלוקת בדור יבנה הראשון היא הבסיס למחלוקת בנושא אחר בדור יבנה השני. אותה מחלוקת נמסרת במשנתנו על ידי חכמים מדור אושא.
בתלמוד הירושלמי הנימוק הוא (לשיטת רבי עקיבא): "מקוה פסולו ביחיד ובעל מום פסולו ביחיד, ואל יוכיח בן גרושה שפסולו בבית דין" (תרומות פ"ח ה"א, מה ע"ב). בתלמוד הבבלי הניסוח (לשיטת רבי עקיבא) הוא: "מקוה פסולו ביחיד ובעל מום פסולו ביחיד, ואל יוכיח בן גרושה ובן חלוצה שפסולו בשנים; דבר אחר: מקוה פסולו בגופו בעל מום פסולו בגופו, ואל יוכיח בן גרושה ובן חלוצה שפסולו מאחרים" (קידושין סו ע"ב). ההבדל בין המקורות מלמד על הנימוק למשנתנו ועל הרקע החברתי לו. רבי טרפון מדגיש שבעל מום נפסל "מעצמו" ובן גרושה נפסל בגלל מעשה של אחרים, ומן הסתם הכוונה לאביו שנשא גרושה. בעל מום "ביחיד" בניגוד ל"פסולו מתירו", כלומר בעל מום הוא הכרעה בודדת העוסקת רק במעמדו של הכוהן, ואילו הקטגוריה של בן גרושה פוסלת אותו לכהונה בכלל. בתוספתא שלנו (פ"א הי"ח, עמ' 653) מופיעים שני הנימוקים.
לפי התלמודים פסול מקווה דומה לפסול מום בשני מרכיבים: האחד ששניהם ביחיד, כלומר די בעד אחד כדי לפסול, והשני ששניהם מום בגוף. אבל בן גרושה אינו הכרעה אישית אלא "מעשה בית דין": אדם הופך לבן גרושה רק בגלל החלטת בית הדין שהאם גרושה, ואין זה מום בגופו. הירושלמי מסיק, ובצדק, שאין פסול המשפחה אלא לאחר הכרעת בית הדין. על משמעותה המרכזית של קביעה זהה עמדנו בפירושנו לתרומות (ראו פירושנו לפ"ז מ"ה). מה שקובע את הפסול אינו המצב ההלכתי האובייקטיבי, אלא הכרזתו של בית הדין. בכל מקרה רגיל ההכרעה ההלכתית נובעת מהמצב האובייקטיבי של החפץ. כך, למשל, אוכל הוא טרף כי זה מצבו ההלכתי. היחיד הוא שמחליט על כך, ועליו האחריות לקיים את המצווה. אם אין הוא יודע הוא רשאי להיעזר בייעוץ של כל אדם או של החכם, אבל האחריות היא על היחיד, והגורם הקובע את ההלכה הוא המצב עצמו. בניגוד לכך טהרת נגעים וטומאתם. אם היחיד הבחין בנגע עליו לפנות לכוהן, ואין הוא טמא עד שהכוהן יכריז על כך. גם אם היחיד יודע שהנגע פסה בעורו אין הוא טמא עד להכרזה. כך ההכרזה היא מעמד הלכתי, והיא קובעת את ההלכה כמו מעשה קניין במכירה, או כמו קידושי אישה. הוא הדין בהיתר בכורות שאפילו אם הדין ברור אין הוא חל עד שיכריז על כך בית הדין<sup class="footnote-marker">13</sup><i class="footnote">משנה, בכורות פ"ד מ"ג; פ"ה מ"ו; תוס', סנהדרין פ"א ה"ב, עמ' 415. ראו פירושנו לביצה פ"ג מ"ד, שם הובאו דברי הירושלמי שרבי יהודה חולק ואומר שהשתתפות המומחה אינה מהתורה, ואינה חלק הכרחי בתהליך ההיתר.</i>, או קידוש חודשים ועיבור שנים שבהם הוענקה הסמכות לבית הדין העליון, וזכותו אף לטעות בדברים הגלויים לעין<sup class="footnote-marker">14</sup><i class="footnote">ראו המבוא למסכת ראש השנה. </i>.
התוספתא והירושלמי כאן קובעים שגם פסול משפחה נקבע בבית דין. אדם שהוא בנה של גרושה עשוי להיחשב לכוהן כשר עד לאותה הכרעה של בית הדין. כל זאת בניגוד לפסול בעל מום. עד כאן הירושלמי. בתלמוד הבבלי אין ביטוי לתפיסה זו. לאבחנה זו יש חשיבות חברתית רבה. היא מקבעת את מעמדו של החכם כיוצר ההלכה ולא רק כפרשן של ההלכה ושל המציאות. היא הופכת את השאלה לחכם למצווה ולמעשה דתי, וקובעת את כבודו ויוקרתו. הברייתא שלנו והמשנה בתרומות (פ"ז מ"ה) מצטרפות אפוא לאותה תמונה דתית-חברתית. בשני המקרים הדגיש הירושלמי מרכיב זה, אלא שאצלנו אין הוא נובע מהמשנה ואילו במשנת תרומות הופיעה התפיסה כבר במשנה, אם כי לא בכל המשניות. כמובן אין לגזור דמיון בין המשניות, וכל מקרה נידון לגופו. התפיסה שרק תשובת החכם היא בבחינת נתון מציאותי מופיעה בעוד מעט הלכות אחרות, ונעדרת מרוב התחומים ההלכתיים. בעידן המודרני, למשל, הורחבה תפיסה זו שבית הדין יוצר שינוי בגוף האדם, הוא הופך פלונית לגרושה או אפילו לאלמנה, הוא הופך זוג לנשוי (אישה לאשת איש וכן הלאה), ולא נעקוב במסגרת זו אחר גלגוליה של התופעה<sup class="footnote-marker">15</sup><i class="footnote">דומה לכך היא תביעת התלמוד הבבלי שהשוחט יראה את הסכין לרב (בבלי, חולין יז ע"ב). תביעה זו היא מעבר לבירור טכני של טיב הסכין, והופכת את הבדיקה והאישור למעמד דתי בפני עצמו. ראו ספראי וספראי, תפקידי ציבור.</i>.
המדרשים קושרים את משנתנו לדרשה המפורסמת על "הכהן אשר יהיה בימים ההם" (דברים כו ג)<sup class="footnote-marker">16</sup><i class="footnote">מדרש תנאים לדברים, כו ג, עמ' 171, וספק אם קטע זה תנאי.</i>. כוהן הוא כשר עד שייטמא, ואי אפשר לערער על מעמדו לשעבר. דרשה אחרת היא הברכה שנאמרה ללוי "ופֹעל ידיו תרצה" (דברים לג יא) שממנה ניתן ללמוד שכל מה שכוהן עושה נרצה ומרצה, עד שיתברר שהוא פסול<sup class="footnote-marker">17</sup><i class="footnote">ירו', תרומות פ"ח ה"א, מה ע"ב; בבלי, פסחים עב ע"ב, והשוו יבמות לד ע"א.</i>. הדרשות הללו מציגות את המקרה בכוהן כהלכה מיוחדת שיש לה תימוכין ייחודיים במקרא, ברם לפי הסברנו ההלכה נובעת מתפיסה כללית שכל כוהן כשר עד שייטמא והוא טמא רק מכאן ולהבא, והוא הדין במקווה. אם כן אין כאן הלכה מיוחדת בכוהן, אלא תפיסה כללית. הדרשות לפסוקים אינן יוצרות את ההלכה אלא רק מהוות סיוע לה, שכן אילו היו משמעותיות היה בכך להפריך את הלימוד של רבי עקיבא ורבי טרפון שהבאנו.
במשמעות החברתית של בדיקת היוחסין עסקנו בפירושנו לתרומות (פ"ח מ"א), ובמבוא לקידושין, ולא נרחיב בכך כאן.
הסוגיה של טומאה למפרע עולה גם בהקשרים אחרים: "איבד כזית מן המת בתוך הבית ובקשו ולא מצאו הבית טהור, לכשימצא הבית מטמא למפרע" (תוס', אהלות פ"ד ה"ח, עמ' 601). כן היא עולה באישה שנמצא בה כתם (נידה פ"א מ"א). אמנם הבבלי מנסה לאחד את כל המקרים של טומאה למפרע וסבור שבדין נידה יש טעמים נפרדים, אבל למעשה כל מקרה נדון במשניות לגופו. כפי שראינו חכמי דור יבנה הבחינו בין פסול עצמי (מגופו) לבין מי שהתהווה בו פסול מבחוץ. באישה ברור שהדם לא היה קיים תמיד אלא התהווה לפתע, אלא שאיננו יודעים מתי. גם במקווה מתחולל תהליך המביא להתמעטות המים, ואין במשנה ביטוי לחישוב אפשרי מה קצבו של אותו תהליך (יום חם או קר וכו', מקווה מקורה או בלתי מקורה). מעבר לכך ההלכה מושפעת משיקולים של ספק, והדעות בדבר ספק טומאה שונות מקצה לקצה. על כן כל ניסיון לאחד את המשניות למערכת משפטית לכידה אינם אלא פרי פיתוח מאוחר המנסה לעצב ולחלץ כלל משפטי מתוך רשימת הדוגמאות המקרית.

Mishnah 3

<b>ספק מים שאובין שטיהרו חכמין</b> – המשנה מתייחסת למשנת טהרות המונה סדרת ספקות: "אלו ספיקות שטיהרו חכמים" (משנה, טהרות פ"ד מ"ז). משנתנו מאוחרת אפוא למשנת טהרות ומסבירה אותה. <b>ספק נפלו ספק לא נפלו</b> – או<b> ואפילו נפלו ספק יש בהם ארבעים סאה ספק שאין בהם</b> – או <b>שני מקוות אחד יש בו ארבעים סאה ואחד שאין בו נפל לאחד מהן ואינו יודע לאיזה מהן נפל ספיקו טהור</b> – המשנה מוסיפה נימוק מיוחד,<b> מפני שיש לו במה יתלה</b> – החשש או הסיכוי הוא שטבל במקווה הטהור. אבל אם:<b> היו שניהם פחותין מארבעים סאה ונפל לאחד מהן ואינו יודע לאיזה מהן נפל ספיקו טמא שאין לו במה יתלה</b> – ממה נפשך, אם טבל בזה החפץ טמא, ואם טבל בזה החפץ טמא.
משנה א היא בשיטת רבי יוסי, הטמא נשאר טמא עד שיתברר בוודאות שטהר (טבל כהלכה). משנה ג היא בשיטת חכמים, שטומאה קלה טיהרו חכמים. שתי הגישות שבמשנתנו הן חלק משלל עמדות שהופיעו במשנת טהרות. במשנתנו ובתוספתא מיוצגות שלוש דעות:
• אבחנה בין טומאה קלה לחמורה<sup class="footnote-marker">18</sup><i class="footnote">בתוספתא פ"ב ה"ו, עמ' 654 ואילך, מופיעה סדרת מקרים המבוססים על הלכה זו. </i>;
• אבחנה בין שינוי סטטוס לבין השארתו (כל שינוי מחייב ודאות);
• אבחנה בין רשות הרבים לרשות היחיד.
בפירושנו למסכת טהרות (פרקים ד-ו) מצאנו שלוש עמדות נוספות. האבחנה בין רשות הרבים לרשות היחיד כללה שיטות מספר בדבר היישום של אבחנה זו. היו דעות שספק טומאה לקולה, או עמדות (או מקרים) שבהן קבעו חכמים שיש לבחון את הנסיבות המסייעות אף שאין בהן ודאות, שכל הטומאות כשעת מציאתן, ועוד עמדות ביניים נוספות.
גם במשנתנו חסרים כמה מהמונחים שנעשה בהם שימוש במשנת טהרות, כגון "טומאה למפרע" וכן "כל הטומאות כשעת מציאתן". תופעה זו ראינו בפרק הקודם, ועסקנו בכך במבוא.
במה יתלה הוא מונח המופיע רק בסדר טהרות (כלים, מקוואות); בתוספתא חלה (פ"א ה"י) הוא מופיע במשמעות אחרת.

Mishnah 4

<b>רבי ליעזר אומר רביעית מים שאובין כתחלה פוסלין את המקווה</b> – מקווה שיש בו רביעית מים שאובים, אפילו אם יוסיפו עליו עוד ארבעים סאה של מים זורמים (טהורים) המקווה פסול, זאת בניגוד לעמדה שבפרק הקודם שדי ב"רבו" ו"שטפו" או גם באחד מהם (פ"א מ"ה). בתוספתא ניתן הסבר אפשרי לסתירה זו: ".ירדו גשמים רבו ושטפו כדברי בית שמאי, וכדברי בית הלל רבו אף על פי שלא שטפו, וכדברי רבי שמעון שטפו אף על פי שלא רבו, כשרין לחלה, ולתרומה, וליטל מהן לידים, ופסולין להקוות עליהן עד שיצא הימנו מלואו ועוד" (פ"א ה"י, עמ' 653). אם כן, הגם שקבעו שמי גבאים מטהרים, אין הם יכולים להוות בסיס למי מקווה<sup class="footnote-marker">19</sup><i class="footnote">ראו עוד להלן פירושנו לפ"ג מ"א, ושם גם הסבר למונח "מלואו". </i> (איור 16).
<b>איור 16ב.</b> מקווה במצדה. צילם י' פיקסלר.
המשך התוספתא מוקשה: "מקוה שיש בו ארבעים סאה חסר קורטב, נפלו לתוכו שלשת לוגין מים שאובין טמאין לחולין, לחלה ולתרומה, ליטול מהן לידים, ופסולין להקוות עליהן. פחות משלשה לוגין אפילו כולן פסולין כיון שנפל לתוכו קורטוב אחד של מימי גשמים טהורין. כשם שטהורין לטבילה כך טהורין לכל דבר" (פ"א הי"ב-הי"ג, עמ' 652)<sup class="footnote-marker">20</sup><i class="footnote">סידור ההלכות בתוספתא משובש. המשפט האחרון שייך להלכה יג, והוא המשך המשפט שבהלכה יב. </i>. הקושי הוא לגבי נטילת ידיים: וכי לנטילת ידיים נדרשים מים בלתי שאובים בדווקא? קריאה בלתי משוחדת בברייתא מובילה אכן למסקנה זאת<sup class="footnote-marker">21</sup><i class="footnote">ראו לעיל פ"א מ"ה.</i>.
אליצור תיאר סדרת מתקנים מדורגים ומטויחים, דמויי מקווה, מימי בית שני, אלא שהם קטנים מכדי רחצת אדם<sup class="footnote-marker">22</sup><i class="footnote">אליצור, מקוואות; גרוסברג, מושגי מקוואות; נצר, מקוואות, וראו פירושנו לעירובין פ"א מ"י.</i>. הם מכילים פחות מארבעים סאה (400 ליטר)<sup class="footnote-marker">23</sup><i class="footnote">על גודל הסאה הקדומה נחלקו קדמונים, וברור שנהגו סוגים מספר של "סאה". בירור הנושא אינו מתחום דיוננו, וההערכה שסאה היא 13-10 ליטר היא כללית.</i> הנדרשים לפי ההלכה (איור 17). אך לא רק בעיה הלכתית כאן, אלא שהם אינם גדולים דיים כדי לאפשר לאדם לטבול את כל גופו בהם. לפיכך הציע שהם נועדו לנטילת ידיים. לפי ההלכה לנטילת ידיים אין צורך במים חיים ולא בארבעים סאה, על כן באופן תאורטי אפשר להסתפק בכלי רגיל. ההלכה המאוחרת יותר (מימי הביניים) תבעה שנטילת ידיים תהיה דווקא בכלי<sup class="footnote-marker">24</sup><i class="footnote">בשו"ת הרא"ש כלל מח, ו המחבר מתלבט אם הכלי הוא רשות או חובה, כלומר האם מותר ליטול ידיים אפילו בכלי או שצריך דווקא בכלי. הוא מכריע שחובה ליטול ידיים על ידי שפיכת מים מכלי דווקא, ואסור אפילו להטביל את היד בכלי או במים חיים, וכן הוא בראשונים. בעל מחזור ויטרי, למשל, אומר שנטילת ידיים נקראת כך על שם הכלי אנטל (מחזור ויטרי, סימן סז, סח; כלבו כג; ספר הפרנס צד ועוד). הרמב"ם אומר בפשטות שנטילת ידיים היא בכלי (הלכות מקואות יא, ט; ברכות ו ט ועוד). במקדש רחצו הכוהנים את ידיהם ורגליהם במים שנשאבו בכיור, ומן הסתם הבינו שמותר ליטול ידים גם בכלי, אך אין רמז שתנאים או אמוראים פירשו שיש ליטול ידיים דווקא בכלי. יש להניח שהמונח "נטילת ידיים" בא משום שנטלו כלי כדי ליטול ידיים, ואכן הנוסח המקורי הוא "נוטלים לידים" (בניגוד לבעל מחזור ויטרי וראשונים אחרים). לאנטל ראו בבלי, בבא בתרא נח ע"ב. ראו עוד במילונם של לידל-סקוט, עמ' 1026; בנדויד, לשון מקרא ולשון חכמים, עמ' 136, וראו דברינו במבוא למסכת ידים. השאלה היא אפוא האם הנוהג שבו השמש נוטל לידיים של כל אורח הוא הלכה מחייבת או שמא זה היה הנוהג, אבל אין הוא דרישה הלכתית. ראו גם פירושנו לידים פ"א מ"ה, שם מדובר בנטילת ידיים ללא שמש, אך עדיין בכלי. שוב יש לשאול האם הכלי הוא מרכיב בהלכה, או הנוהג למעשה שאין לו מעמד הלכתי.</i>. ההלכה התנאית והקדם-תנאית מסופקת יותר. אין ספק שכוהני המקדש נטלו ידיהם במים שאובים; איננו יודעים בביטחון אם הם שפכו מים על ידיהם או טבלו אותן בכלי, אך מתיאור הכיור עולה שהוא מכיל מים שאובים (משנה, מדות פ"ד מ"ו). המשנה אומרת שמותר ליטול ידיים גם מכלי אבן, "אין נותנים לידים אלא בכלי" (ידים פ"א מ"ב; והשוו תוס', שם פ"א
<b>איור 17ג.</b> רחצת רגליים על ידי עבד בעולם הרומי. ריינך, תמונות ב, עמ' 230.
<b>איור 17ד</b> . רחצת רגליים או ידיים. בורדמן, תמונות, עמ' 108 ראו עוד איור 5א.
הי"ד, עמ' 681), וההדגשה מובנת, שהרי כלי אבן אינם מקבלים טומאה ועל כן עלולה הטבילה להיראות כאילו היא נעשית במים חיים (איור 18).
<b>איור 18א</b> . כלי מידה או כוסות מאוסף יסלזון ובאדיבותו, צילמה ד' ספראי.
<b>איור 18ב.</b> כלי אבן מקומראן. אשל, קומראן, עמ' 41.
על כן באה המשנה להדגיש שהנטילה כשרה אף על פי שאולי אלו מים חיים, ומכאן שנטילת ידיים היא דווקא בכלי. אם כן, נטילת ידיים היא לקיחת כלי ושפיכת המים ממנו על היד. אבל בתוספתא מבואר שגם טבילת ידיים כשרה (ידים פ"ב ה"ב-ה"ג), וכן יוצא ממקורות אחרים שטבילת ידיים באמת מים, כלומר במים חיים, מטהרת (משנה, מכשירין פ"ד מ"ז; תוס', פ"ב מ"ח). אם כן, מדובר בשלוש דרכים לטהרת ידיים. הדרך המקובלת היא שפיכת מים על היד, אך ניתן גם לטהר ידיים בטבילה במים חיים, וכנראה גם בטבילה במים בכלי. ייתכן שהמשנה שאסרה טבילה ללא כלי התכוונה לטבילת ידיים במים שאובים, אך גם ייתכן שלפנינו מחלוקת האם מותר לטבול ידיים או שטהרתן בשפיכה בלבד. מכל מקום, ודאי שדרך הטהרה הרגילה הייתה בשפיכה מכלי, ואין צורך במקווה קטן בשביל כך.
מן הראוי להעיר שבפולחנות יוון מילאה נטילת הידיים תפקיד מרכזי. בכל האיורים, בדרך כלל על אגרטלים מהתקופה ההלניסטית, מתואר נער המחזיק קערה מיוחדת ובה מים והמקריב טובל ידיו בקערה זו<sup class="footnote-marker">25</sup><i class="footnote">ון סטרטן, עבודת הקודש, איורים 35-31.</i>. ייתכן אפוא שהנוהג היהודי ליטול ידיים בשפיכה בא לנגד את הנוהג ההלניסטי. אם כן שקערורית למים עבור נטילת ידיים היא פתרון אפשרי, אם כי לא הפתרון ההלכתי המקובל בספרות התנאים (איור 19).
<b>איור 19א.</b> נטילת ידיים. הנטילה בטבילת הידיים בכלי או במזיגה על ידי אחר עבד). פרט מתוך ציור קיר מפומפי. צילמה ע' אביטל ראו עוד איור 51ב
<b>איור 19ב.</b> הסבה ונטילת ידיים או רגליים. ברודמן, תמונות, עמ' 108.
<b>איור 19ג</b> . אגן לנטילת ידיים ברחוב המוביל למקדש אפולון, ליד כיתיון בקפריסין. צילמה ד' ספראי.
<b>איור 19ד.</b> כיור רב קומתי. צילם י' פיקסלר במוזאון למסוס.
<b>איור 19ה.</b> אגן לנטילת ידיים טקסית. צילם י' פיקסלר במוזאון מרתון ביוון.
גם מהברייתא שציטטנו משמע שאכן לנטילת ידיים יש צורך במים שאינם שאובים. אנו הצענו פתרון אחר למקוואות קטנים אלו, שעיקרם לרחיצת רגליים, ברם מי שדרש רחיצת רגליים במים חיים ובטבילה מן הסתם דרש כן גם בנטילת ידיים<sup class="footnote-marker">26</sup><i class="footnote">ראו פירושנו לעירובין פ"א מ"י.</i>.
<b>ושלשת לוגים על פני המים</b> – אם המקווה מלא מים שאובים, תוספת של שלושה לוגים של מים פוסלת את המקווה. הלוג הוא אחד חלקי 24 של סאה, שלושה לוגים הם אפוא אחד חלקי 320 של מקווה תקני, <b>וחכמים אומרים בין בתחלה בין בסוף שיעורו שלשת לוגין</b> – לגבי פסילת מקווה חכמים כרבי אליעזר, ולגבי מים המצויים "בתחילה" או "כתחילה" הם מגדילים את כמות המים בהרבה: לא רביעית לוג אלא פי 12, שלושה לוגים. הלוג הוא 0.5-0.4 ליטר<sup class="footnote-marker">27</sup><i class="footnote">הסאה היא 13-10 ליטר, ראו הנספח למסכת פסחים. לוג הוא אחד חלקי 24 של סאה.</i>, ורביעית (הלוג) היא כ-0.1 ליטר. ההלכה ששלושה לוגים פוסלים את המקווה חוזרת במקורות נוספים: "שהמים נעשין אב הטומאה לטמא אדם ולטמא בגדים ופוסלין את המקוה בשלשת לוגים, ואת הגוף בשלשת לוגין, מה שאין כן במשקין. חומר במשקין שהמשקין אין להם טהרת הגוף טהרה מטומאתן, ואין טהורין בגוף, ופוסלין את המקוה בשינוי מראה, מה שאין כן במים" (תוס', טבול יום פ"א ה"ז, עמ' 684)<sup class="footnote-marker">28</sup><i class="footnote">וכן סתם הבבלי (עירובין כט ע"ב), ולהלן בתוספתא (פ"ב ה"ד, עמ' 654; פ"ג ה"ב, עמ' 655); ספרא, שמיני פרשה ט ה"ד, נה ע"ד - נו ע"א ואילך, ועוד.</i>.
אבל ההלכה אינה כה פשוטה. במשנת עדיות שנינו: "הלל אומר מלא הין מים שאובין פוסלין המקוה, אלא שאדם חייב לומר בלשון רבו, ושמאי אומר תשעה קבין, וחכמים אומרים לא כדברי זה ולא כדברי זה. אלא עד שבאו שני גרדיים משער האשפות שבירושלים והעידו משום שמעיה ואבטליון, שלשת לוגין מים שאובין פוסלין את המקוה, וקיימו חכמים את דבריהם" (פ"א מ"ג). אם כן, שלוש דעות לפנינו: הין (12 לוג, ראו להלן), כלומר חצי סאה, תשעה קבין שהם פי שלושה, ושלושה לוגין שהיא העמדה המחמירה ביותר.
בתוספתא שנינו: "הילל אומר מלא הין מים שאובין של שנים עשר לוג פוסלין את המקוה. שמאי אומר מלא הין מים שאובין של שלשים וששה לוג פוסלין את המקוה. וחכמים אומרים לא כדברי זה ולא כדברי זה אלא שלשת לוגין מים שאובין פוסלין את המקוה" (עדיות פ"א ה"ג, עמ' 455-454). העורך מייחס גם לשמאי וגם להלל שימוש בלשון הארכאית, ואגב כך אנו שומעים שיש מחלוקת על שיעור ההין, 12 לוג לפי הלל ו-36 לוג לפי שמאי. מי שתרגם את ההין למידת הלוג כבר מכיר את הלוג כשפת היום-יום. אם כן, בדור יבנה הכריעו חכמים ששיעור המים הפוסלים את המקווה הוא שלושה לוגים. במשנת עדיות מתוארת ההיסטוריה של ההלכה המצוטטת במשנתנו, וההכרעה של דור יבנה התקבלה.
יוספוס גם הוא משתמש במילה "הין" ומסביר שהיא שתי כאות אתיות, כלומר שתי κóας, במידה של אָתיקה (יוון). מה שחשוב יותר מהמידה המדויקת הוא שהוא מגדיר את המילה כעתיקה (ארכאית), וכנראה לא נהגה בפועל בימיו אלא במקדש. בתרגום השבעים אין המילה מתורגמת ומופיעה כפי שהיא במקור, ιν (הין), כנראה משום שכבר לא זוהתה. אם כן, הלשון שבה השתמשו שמאי והלל כבר לא נהגה בסוף ימי בית שני.
בתרגום יונתן המילה "הין" מתורגמת "מלא קסטא דסכומיה תריסר לוגין" (שמות ל כד). קסטא היא מידה אחרת, ולפי התרגום היא 12 לוג.
אפיפניוס בספרו על המידות ועל המשקלות (סעיף 42) קובע שהין גדול הוא 18 קססטאי (χεσται) והקטן 12 קססטאי. הקססטאי עצמו הוא 2 ליברות של שמן באלכסנדריה<sup class="footnote-marker">29</sup><i class="footnote">הליברה היא 0.36-0.3 ליטר, כלומר הקססטס הוא 0.72-0.6 של ליטר; מידות אלו הן בערך מידות הלוג.</i>, 8 בפונטוס ושיעורים אחרים נוספים בארצות אחרות (סעיף 39). במקום אחר הוא אומר שבמודיה 24-17 קססטאי, תלוי במקום המדידה (סעיף 21). המודיה היא כ-9 ליטר ומזוהה אצלו לעתים עם מידה הקרובה לסאה<sup class="footnote-marker">30</sup><i class="footnote">ראו הנספח למסכת פסחים.</i>. בסאה כמידת נוזלים 50 קססטאי (סעיף 32), ובעומר 7.2 קססטאי (סעיף 30). אם בסאה חמישים קססטאי הרי שהקססטס הוא כחצי לוג. העומר הוא עשירית האיפה (שמות טז לא) והאיפה שלוש סאין (משנה, מנחות פ"ז מ"א), אם כן העומר הוא 0.3 של סאה. אם בעומר 7.2 קססטאי, הרי שקססטס יחיד הוא אחד חלקי 21.6 של סאה, כלומר קצת פחות מלוג. הפער בין שני השיעורים הוא בערך פי שניים. המידות סותרות אפוא זו את זו. גודל הקססטס ומיקומו במערכת המידות משתנה ממקום למקום. יש שני סוגי הין, ולפחות שני סוגי קססטאי כחלק של סאה. כאמור, בתרגום יונתן הקסטא הוא הין שלם, כלומר 12 לוג, וגם מידה זו סותרת את דברי אפיפניוס.
במשנה אחרת שנינו: "סאה תרומה שנפלה לפחות ממאה ונדמעו ונפל מן המדומע למקום אחר, רבי אליעזר אומר מדמעת כתרומה ודאי, וחכמים אומרים אין המדומע מדמע אלא לפי חשבון, ואין המחומץ מחמיץ אלא לפי חשבון, ואין המים שאובים פוסלים את המקוה אלא לפי חשבון" (משנה, תרומות פ"ה מ"ו; תמורה פ"א מ"ד). אפשר להסביר את המשנה כך שלא תסתור את קודמותיה. מקווה צריך להכיל לפחות ארבעים סאה, ושלושה לוגים של מים שאובים פוסלים את המקווה<sup class="footnote-marker">31</sup><i class="footnote">הלוג הוא אחד חלקי עשרים וארבעה של סאה.</i>. אם מי המקווה נפסלו בגלל 10% מים שאובים, ועשרה לוגים מהם התערבבו במי מקווה אחר, אין הם פוסלים את המקווה, שכן אין הם עשרה לוגים של מים שאובים אלא לוג אחד של מים שאובים בלבד. המשפט "אין המדומע." הוא משנה במקום אחר (תמורה פ"א מ"ד), שם יש סדרת כללים המתחילים במילה "אין", ונראה שהסדרה נלקטה מהלכות קדומות אחרות. ייתכן שהיא נלקטה ממשנתנו, וייתכן שמשנתנו ומשנת תמורה השתמשו באותה משנה קדומה אחרת.
הסברנו את משנת תרומה כך שלא תחלוק על הקביעה הידועה שכמות מים מסוימת פוסלת את המקווה, ויש מחלוקת על גודלה של כמות זאת (במשנת עדיות), ברם כפשוטה חכמים אומרים שפסול מקווה אינו תלוי בכמות מוחלטת כזאת או אחרת אלא באחוז המים השאובים שבמקווה. כך, למשל, אם במקווה של ארבעים סאה שלושה לוגים פוסלים את המקווה, הרי שזה אחד חלקי 320 של המים<sup class="footnote-marker">32</sup><i class="footnote">בסאה 24 לוג, ושלושה לוגים הם שמינית סאה, שהם אחד חלקי 320 של ארבעים סאה. </i>. לפיכך אם המקווה מכיל 320 סאה, למשל, רק סאה של מים תפסול את המקווה. זאת ועוד, לא נאמר מהו ב"חשבון". הצענו שהוא מבוסס על שלושה לוגים הפוסלים מקווה מינימלי, אבל אפשר שתנא קמא של משנתנו מהלך בשיטת בית שמאי או בית הלל, או בדעה אחרת. בדרך זו הילך הבבלי: "ואין המים שאובין פוסלין את המקוה. מאן תנא? אמר רבי חייא בר אבא אמר רבי יוחנן: רבי אליעזר בן יעקב היא, דתנן, רבי אליעזר בן יעקב אומר: מקוה שיש בו עשרים ואחת סאה מי גשמים ממלא בכתף תשע עשרה סאה ופותקן למקוה, והן טהורין" (תמורה יב ע"א). כלומר לא רק שהמקווה נפסל במים שאובים יחסית לכלל כמות המים שבמקווה (ולא במידה מוחלטת), אלא שהחישוב הוא של רוב ומיעוט, ואם המים השאובים הם פחות מהמים הטהורים המקווה טהור. בהמשך הגמרא שם עוד הצעות: ".אלא אמר רבה: לפי חשבון כלים, ויוסף בן חוני היא; דתניא, שלשת לוגין מים שאובין שנפלו למים בשנים ושלשה כלים, ואפילו בארבעה וחמשה כלים – פוסלים את המקוה, יוסף בן חוני אומר: בשנים ושלשה כלים – פוסל את המקוה, בארבעה וחמשה – אין פוסלין את המקוה" (בבלי, שם יב ע"ב)<sup class="footnote-marker">33</sup><i class="footnote">זו ברייתא בתוספתא, פ"ג ה"ח, עמ' 655. הקישור בין הדרישה ששלושת הלוגים יהיו רק בשלושה כלים לכל היותר לבין הקביעה שהפסול תלוי בכמות היחסית של המים במקווה (שלושה לוגים ל-40 סאה = אחד חלקי ארבע מאות ושמונים) הוא של הבבלי, וראו להלן פ"ג מ"ד, ותמוה שהבבלי לא הביא את המשנה אלא ברייתא.</i>. אם כן שלושה לוגין פוסלים את המקווה, אבל רק אם הם נופלים למקווה יחד ולא בזה אחר זה. אם כן משנתנו היא משנה מאוחרת, כמסקנת המשנה בעדיות, ולא כהלכה הקדומה שהציעו בית שמאי ובית הלל. עם זאת גם הלכה זו מבוססת על דברי שמעיה ואבטליון, ואפשר שגם היא הלכה קדומה. על כל פנים בדור יבנה היא התקבלה, ומשנתנו מבטאת את ההחלטה תוך השכחה של מחלוקות העבר בנושא.
אם כן, ארבע הדעות לפסוּל מקווה הן: א. 12 לוג (זה הין קטן לפי אפיפניוס); ב. תשעה קבין שהם סאה וחצי (36 לוג); ג. שלושה לוגין (חצי קססטס או קססטס שלם); ד. רק רוב של מים שאובים פוסלים את המקווה. זו מחלוקת קדומה, והמקורות המאוחרים, כמשנתנו, מקיימים את מסקנת משנת עדיות ששיעור המים השאובים הוא שלושה לוגים. בנוסף לכך נהגו הגדרות כמותיות שונות להין, לקסטס וללוג.
אם אכן אִפשר הנוהג הקדום טבילה בעזרת הזלפה של מים הרי שהתפיסה שמעט מים שאובים פוסלים את המקווה מבטאת מצב שבו הזלפה של מים שאובים כבר נפסלה מכול וכול. ההיגיון אומר שבתחילה נקבע שרק רוב מים שאובים פוסלים את המקווה, ואחר כך החמירו וקבעו שכבר מעט מים פוסלים את המקווה כדי לעקור מהדעת את האפשרות להטביל במים שאובים. אבל אין זו אלא הצעה, ואין ביטחון שאכן ארבע הדעות מבטאות רבדים היסטוריים ולא מחלוקת רגילה. מכל מקום, ההלכה התנאית בדור יבנה קבעה את השיעור של שלושה לוגים.

Mishnah 5

<b>מקוה שיש בו שלש גומות שלמים שאובין שלשלג</b> – בדפוס וברוב עדי הנוסח: "של לוג לוג". כלומר יש שם שלושה לוגים בתחילה, אבל אין הם מרוכזים אלא מפוזרים בגומות. השיעורים הם כדעת חכמים כמובן, שהרי לפי רבי אליעזר כמות קטנה הרבה יותר פוסלת את המקווה. <b>אם ידוע שנפל לתוכו ארבעים סאין המים כשירין עד שלא הגיעו לגומא השלישית כשר</b> – כיוון שבמקווה היו רק שני לוגים של מים שאובים והלוג השלישי הצטרף מאוחר יותר, לאחר ששני הלוגים הראשונים בטלו. דעה זו קרובה למשפט קדום אחר: "אבא יוסי בן חנן אומר מכלי אחד משנים ומשלשה מצטרפין, ומארבעה אין מצטרפין" (תוס', פ"ג ה"ח, עמ' 655; בבלי, תמורה יב ע"ב)<sup class="footnote-marker">34</sup><i class="footnote">ראו להלן פ"ג מ"ד.</i>, כלומר שאם המים השאובים לא הגיעו בבת אחת כל כמות קטנה יותר מתבטלת, ואין מצרפים את כמות המים השאובים לסך כולל. <b>ואם לאו פסול</b> – לפי הקביעה ששלושה לוגים מים שאובים פוסלים את המקווה,<b> ורבי שמעון מכשיר מפני שהוא כמקוה סמוך למקוה</b> – המקווה כשר שכן ארבעים הסאה יוצרות מקווה, וכאילו אלו שני מקוואות מחוברים (איור 20). במצב זה נדון להלן. מבחינה כרונולוגית עמדת תנא קמא היא מראשית דור יבנה (אבא יוסי בן חנן), אך במשנתנו היא משובצת במשנה שנערכה בדור אושא, או לאחריו, שכן נזכר בה רבי שמעון. כמובן ייתכן שרבי שמעון מייצג עמדה קדומה אחרת, אבל עריכתה של המשנה היא משלהי דור אושא לפחות והעורך שלפנינו כבר שילב דורות שונים למשנה אחת.
<b>איור 20ב.</b> מקווה מים כפול בירושלים, צילמה ע' ספראי-כץ.
<b>איור 20ג.</b> מקווה מים כפול בירושלים, צילמה ע' ספראי-כץ.

Mishnah 6

<b>המסנק את הטיט לצדדין</b> – במקווה נאסף בוץ רב. הבוץ הובא עם המים הזורמים, או שבא מהאבק באוויר. הבעיה החמירה במקוואות רבים שהיו בשטח הפתוח ללא גג. "המסנק" הוא מונח המופיע במקורות מספר, כגון "סונקין אותם לצדדי המזבח" (משנה, תמיד פ"ב מ"א). <b>ומשכו ממנו שלשת לוגין</b> – תוך כדי הזזת הטיט, ואולי אף הרמתו, זרמו ממנו מים,<b> כשר</b> – אין הם בבחינת מים שאובים, שהרי הם היו בתוך המקווה הכשר, זאת אף שלמעשה הורמו המים.<b> היה תולש</b> – את הטיט,<b> ומשכו ממנו שלשת לוגין פסול</b> – ההבדל בין המסנק למושך אינו ברור, שכן איננו יודעים מהו מסנק. ייתכן שמסנק הוא הדוחף את הטיט הצדה. בעל פירוש הגאונים על אתר מפרש שמסנק הוא כמו מסלק, וכן פירשו הר"ש והרמב"ם, ועדיין קשה, שאם כך ההבדל איננו בין מסנק למושך אלא בין המסלק לצדדים לבין המושך למעלה. ואולי ההבדל הוא בין מי שעומד בתוך המקווה ומרים טיט (שהוא מסנק), שכן זו דרך רחצה, לבין מי שעומד בחוץ ומרים את הטיט בכלי חפירה. מכל מקום, אי אפשר לפרש שהמסנק הוא מי שהזיז את הטיט לצדדים ללא הרמה, שהרי המקווה הוא מעין בור חצוב, ואי אפשר לסלק ממנו לצדדים ללא הרמה. הדבר אפשרי בשלולית או במערה שאין בהן קירות זקופים. ייתכן שמשנה זו משקפת מצב של מקוואות פרימיטיביים שאינם חצובים ממש.
<b>ורבי שמעון מכשיר</b> – את המושך,<b> מפני שלא נתכון לשאוב</b> – את המים, ולכן אין זו הרמתם.
בתוספתא מתואר מצב שונה במקצת, ואולי בכך מצאנו פירוש למשנה ולמונח "מסנק": "היה בראשון שלשת לוגין וירד וטבל במקוה שיש בו ארבעים סאה כשר. סחטו בתוכו פסול, הטביל בו את הסגיס וזבו הימנו שלשת לוגין למקוה כשר. עקרו מתוכו פסול, ורבי שמעון מכשיר עד שיתכוין לתלוש" (תוס', פ"ג ה"א, עמ' 655). המצב הראשון הוא שהבגד העבה<sup class="footnote-marker">35</sup><i class="footnote">סגיס הוא הסגום הרומי, בגד עבה במיוחד.</i> הוצא מהמים, אך לא מתחום המקווה, והמצב השני הוא הרמת הבגד עם המים שבתוכו מהמקווה (תלישת המים). אם כן המסנק הוא מי שמניח את הטיט על שולי המקווה במקום מוגבה במקצת (על מדרגות המקווה), והמים זוחלים מהטיט למקווה, לעומת המוציא את הטיט ומניחו מעל המקווה, ובתהליך ההוצאה נסחטו מים מהטיט.

Mishnah 7

<b>המניח קינקינים בראש הגג לנגבן</b> – לייבשם,<b> ונתמלו מים</b> – המים הם אמנם בכלי, אך לא נשאבו אלא הם מי גשמים. ברם אי אפשר לשפוך אותם לבור, משום שהרמת הכלי תהפוך אותם למים שאובים. <b>רבי אליעזר אומר אם עונת גשמים הוא</b> – וכמות מים מסוימת נכנסה לבור, <b>או אם יש כמעט מים בבור</b> – או שאלו ימות חמה, אבל העיקר הוא: <b>אם יש כמעט<sup class="footnote-marker">36</sup><i class="footnote">כלומר מעט, הכ' להדגשה, ובעדי נוסח אחרים "מעט".</i> מים</b> – הגרסה המוצעת בכתב היד חוזרת בכל עדי הנוסח הטובים (<b>מ</b> , <b>מל</b> , <b>מנ</b> , <b>מפ</b> ועוד), אבל ר"ש גרס בלי "או", וכן ב-<b>פב</b> . הוא הכיר את גרסתנו והתנגד לה. על משמעות הדבר נעמוד להלן. <b>ישבר</b> – את הכלים ואז יזרמו המים מהגג למקווה. התנא רואה לפניו בית בנוי היטב שמי הגשמים שבו זורמים ישירות למקווה. בתים מסוג זה נתגלו במקומות רבים, אם כי לא שרדו התקני הזרימה בגגות (איור 21).
<b>איור 21ב.</b> תעלת ניקוז למקוואות ולמערות מים בסוסיה .צילם א' איטלי.
<b>איור 21ג.</b> תעלה למקווה בעסליה. צילם ב' זיסו.
<b>ואם לאו לא ישבר</b> – טעמו של רבי אליעזר אינו ברור. מהמשנה עולה שהוא רואה במים אלו מים טהורים, ובלבד שלא יורמו בהיותם בכלי, אבל הוא דורש שבמקווה יהיו מים טהורים (בלתי שאובים) לפני זרימת המים שבכלים. טעמה של הלכה זו אינו ברור. אין לכך קשר להלכתו הקודמת של רבי אליעזר (מ"ד) שרביעית מים בתחילה פוסלת את המקווה, שהרי במקווה מים טהורים או שהוא יבש לחלוטין. בדוחק אפשר לומר שהוא חושש שבכדים היו מעט מים שאובים לפני שירד עליהם הגשם. אבל סביר שהכדים היו ריקים, שהרי הם הועמדו לייבוש ("לנגבן") ומעט הלחות שהייתה בהם אינה מצטרפת לכדי פסילת המקווה. ר"ש פירש שבעונת הגשמים המים זורמים באופן טבעי בלי שידחפו ויכוונו אותם, אבל אם אין זו עונת גשמים, כלומר זמן ירידת הגשם, זרימת המים למקווה תחייב דחיית המים (משיכתם) והדבר פסול. <b>רבי יהושע אומר בין כך ובין כך ישבר</b> – גם אם אין בפועל גשם,<b>או יכפה</b> – יכופף את הכד ויישפכו מימיו,<b>אבל לא יערה</b> – מכיוון שיש בכך הרמת המים ובכך הם יהפכו למי כלי.
בתוספתא שנינו: "ורבי יהשע אומר בין כך ובין כך ישבר. ורבי יוסי אומר זולף בידיו וברגליו. שלשת לוגין למקוה פסול הולכין עם הקרקע כשר" (פ"ג ה"ב, עמ' 655).
רמב"ם מפנה לדרשת הספרי, וכוונתו לספרא: "אילו אמר מקוה מים יהיה טהור, יכול אפילו מילא בכתיפו ועשה מקוה בתחילה יהיה טהור? תלמוד לומר 'מעין', מה מעין בידי שמים, אף מקוה בידי שמים. אי מה מעין שאין בו תפיסת ידי אדם<sup class="footnote-marker">37</sup><i class="footnote">המונח מופיע עוד במשנה עבודה זרה פ"ג מ"ה לתיאור עבודה זרה שאיננה עצם טבעי. כלומר כל מעבר מים בעצם מלאכותי פוסל את המים. עם זאת צינור או סילון אינם נחשבים לעצם מלאכותי, שכן אין הם מכילים את המים אלא מזרימים אותם (להלן פ"ד מ"א).</i>, אף מקוה שאין בו תפיסת ידי אדם? יצא המניח קנקנים בראש הגג לנגבן ונתמלאו מים? תלמוד לומר 'בור', אי 'בור' יכול אף בור שבספינה יהא טהור? תלמוד לומר 'מעין', מה מעין שעיקרו בקרקע, אף מקוה שעיקרו בקרקע. או מה מעין מטהר בכל שהו, אף מקוה מטהר בכל שהוא, תלמוד לומר אך מעין, המעין מטהר בכל שהוא והמקוה בארבעים סאה" (שמיני פרשה ט ה"א, נה ע"ד). להלן (בסוף מ"ח ובפ"ד מ"א) נראה שאם כן הייתה גם עמדה כזאת, שכל מים שיש בהם תפיסת אדם נחשבים למים שאובים.
אם כן המדרש מדגיש שמקווה משמעו מאגר מים בידי שמים, ללא תפיסת יד אדם, כלומר מאגר טבעי לגמרי. מהמילה "בור" אנו לומדים שמותר שיהא זה מתקן חצוב, ושאפשר להזרים למקווה מים שנאגרו בראש הגג בקנקנים. לא נאמר שיש לשבור את הקנקנים כבמשנתנו, אך אפשר גם להניח שלכך הכוונה. לאור הדרשה אפשר להבין שרבי אליעזר דורש שלפחות התחלת מי המקווה תהיה כולה בידי שמים. לפיכך הוא דורש שבמקווה יהיו לפחות מעט מים "טבעיים", או שאם המקווה ריק יתבצע מילוי המקווה (שבירת הקנקנים) בזמן ירידת הגשם, כאשר מים "טבעיים" זורמים למקווה. יש כאן דרישה למים "טבעיים", דרישה שאיננה במערך הלכתי רגיל, יסוד שלא נשאר בהלכה. ההלכה התנאית הכירה בשני סוגים, מים שאובים ומים שאינם שאובים. המדרש רומז למים מסוג שלישי, הם אינם שאובים אבל גם אינם "מעשה ידי שמים". המדרש עצמו הוא בשיטת רבי יהושע שאין לדרישה זו משמעות, אבל כנראה רבי אליעזר מסתייג מכך באופן חלקי. דברי רבי אליעזר אינם מעוגנים במערכת חוקים משפטית, והם אולי עדות לתפיסה קדומה יותר, ופשטנית יותר, של המונח "מקווה".
אנו נשוב למשנה להלן פ"ד מ"א, ושם נראה שדברי רבי אליעזר ורבי יהושע הם הקלה מהמחלוקת הקדומה יותר של בית שמאי ובית הלל.
אפשרות נוספת היא שחל כאן הדין הנדון להלן בפ"ד מ"ד, שמים שמתערבים לפני המקווה לא חל עליהם דין מים שאובים. מכיוון שיורד גשם המים בקנקנים מתערבים במי הגשם, ולכן כל התערובת כשרה כאמור במשנה להלן. פירוש זה ייתכן רק אם נגרוס שיש במשנה שני תְנאים, גם שירד גשם (כדי שתהיה תערובת) וגם שיש כבר בבור מים חיים (כדי שלא יחול הדין של רבי אליעזר, לעיל מ"ד). פירוש זה הניע את ר"ש למחוק את המילה "או" מהמשנה. מבחינה טקסטואלית, ולנוכח מצב עדי הטקסט, זו גרסה נחותה.
<b>גג הבית (איור 22)</b> 
גג הבית הקדום שימש כמרחב פעילות נוסף לתפקוד הבית הצפוף. בדרך כלל היה הגג שטוח ומטויח. כאן אחסנו חפצים ובעיקר פֵרות, וכאן אף ישבו בימים חמים, כשהיה קשה לשאת את חום הבית. משנתנו מדברת על מי שמניח קנקנים לייבוש, וגם בתוספתא מתואר מצב דומה: "נשברה כדו וצלוחיתו ברשות הרבים ובא אחר והוזק בהן הרי זה חייב, רבי יהודה פוטר, שאין שמירתן עליו. מודה רבי יהודה לחכמים במניח אבנו וצלוחיתו ברשות הרבים ובא אחר והוזק בהן שהוא חייב, ששמירתו עליו. מודים חכמים לרבי יהודה במניח קנקנים לראש הגג לנגבן ונפלו ונשברו ובא אחר והוזק בהן שהוא פטור, מפני שאין שמירתן עליו" (בבא קמא פ"ב ה"ד). כן העלו עליו פֵרות כדי לייבשם, או סתם כדי לאכסנם, "האוכל תאנים מערב יום טוב והותיר והעלן לראש הגג לעשותן גרוגרות" (תוס', ביצה פ"ד ה"א), וכן המשנה במנחות (פ"י מ"ד) מדברת על העלאת זיתים לראש הגג כדי לרככם או לייבשם, וכן מקורות רבים אחרים. על ראש הגג ביצעו פעולות מלכלכות, כגון שחיטה: "לעולם שוחטין בין ביום ובין בלילה, בין בספינה ובין בראש הגג" (תוס', חולין פ"א ה"ד, עמ' 500), ואפילו ישבו על הגג לקרוא בנחת (משנה, עירובין פ"י מ"ג).
<b>איור 22ב.</b> זיזים ששימשו להנחת קורות אבן. צילם י' לביא בקצרין.
<b>איור 22ג.</b> קירוי על גבי קשתות. צילמה ד' ספראי בכורזין.
<b>איור 22ד.</b> קירוי גג בקורות אבן בגריזים. צילם מלמעלה י' זר.

Mishnah 8

<b>הסייד ששכח עציץ</b> – (איור 23) עציץ הוא כלי חרס ששימש לאחסון הסיד בזמן העבודה. העציץ היה כלי לכל דבר, אם כי בהחלט ייתכן שהשתמשו לעתים גם בכלי חרס שבור<sup class="footnote-marker">38</sup><i class="footnote">בראנד, כלי חרס, עמ' תג-תיא, כנגד פירוש הערוך. ראו בראנד, שם, הערות 16-17.</i>. במקורות הארץ-ישראליים העציץ מופיע כמעט אך ורק בהקשר של זריעה בתוכו, וחוזרת האבחנה בין עציץ נקוב, שיש לו חור בתחתיתו<sup class="footnote-marker">39</sup><i class="footnote">מתוספתא עוקצין פ"ב הי"ז-הי"ח, עמ' 688, משמע שרק נקב בתחתית הופך את העציץ לנקוב. </i>, ובין עציץ שאינו נקוב (איור 24).
<b>איור 24ב</b> . שחזור של הנחת הכדים בגבעון. פריצ'רד, גבעון.
<b>איור 24ג.</b> יקב בחורבת דיקלה מהתקופה הביזנטית? גילה וצילם ד' רביב.
בבבל העציץ מופיע גם ככלי רגיל יותר, ונזכר מאכל הנמצא בתוך העציץ, וכן "עציצא דבית הכסא" ששימש לריכוז מי שופכין (בבלי, בבא בתרא קמד ע"ב; מגילה טז ע"א). סדרת מקורות אחרת מדברת על ה"שותה מעציצו": "האונס שותה בעציצו והמפתה אם רצה להוציא מוציא. כיצד שותה בעציצו, אפילו היא חגרת, אפילו היא סומא, ואפילו היתה מוכת שחין. נמצא בה דבר ערוה או שאינה ראויה לבא בישראל, אינו רשאי לקיימה, שנאמר (דברים כב כט) ולו תהיה לאשה – אשה הראויה לו" (משנה, כתובות פ"ג מ"ד-מ"ה). אם כן "שותה בעציצו" הוא מונח למי שצריך לקיים אישה שאנס, בכל מחיר. יש להניח שהדימוי בא מהתחום החקלאי, שותה מעציצו כמו צמח בעציץ שאינו יכול להיזון אלא ממה שיש בעציץ.
כל אלו הם היוצאים מהכלל, בדרך כלל העציץ שימש לזריעה ונטיעה. עציץ נקוב נחשב לקרקע ועציץ שאינו נקוב למנותק מהקרקע. במשמעות זו העציץ מופיע בסדרה ארוכה של הקשרים: בדיני כלאיים (האם הצמח בעציץ נחשב לזרוע), בדיני שבת (האם תלישת הצמח היא קצירה), שביעית (האם חלה שביעית על הנטוע בעציץ) ושאלות מעינן<sup class="footnote-marker">40</sup><i class="footnote">בראנד, שם; וכגון משנה, כלאים פ"ז מ"ז; שבת פ"י מ"ו; תוס', ערלה פ"א ה"ג ועוד. </i>. לפיכך יש להניח שלעציץ קרקעית שטוחה, והוא מתרחב כלפי מעלה כדי שהזרע יצמח, וכדי שהסייד יוכל להכניס את המברשת לכלי.
<b>בבור</b> – את הבור מסיידים (מטייחים) כמעט כל עונה כדי שלא תהיה ממנו נזילה, וזהו "בור סוד" או "סיד" שאינו מאבד אף טיפה (משנה, אבות פ"ב מ"ה ומקבילות רבות). <b>ונתמלא מים</b> – למקווה הפתוח ירדו מי גשמים ומילאו את הכלי. אם ירים את הכלי וישפוך את המים יהיו אלו מים שאובים.<b>אם היו המים צפים על גביו כל שהן ישבר</b> – כדי שהמים הנמצאים מעל הכלי לא יהיו שאובים,<b> ואם לאו לא ישבר</b> – אלא אפשר להטות את הכלי או להוציאו שכן המים שבו אינם מעורבים במקווה, ואם יוציאו לא יחדרו מים שאובים למקווה,<b> דברי רבי אליעזר</b> – ר"ש קישר זאת למשנה הקודמת ופירש שאיננה עונת גשמים ושהבור יבש לחלוטין. כל זה אינו מפורש במשנה, אבל סביר שהסייד עבד בבור ריק ממים. עם זאת אין צורך בהתניה זו, שכן החשש הוא לא מהמים שבכלי עצמו אלא מהמים שצפים על גבי הכלי. כל תנועה של הכלי כלפי מעלה תגרום למים לעלות ולהיחשב למים שאובים. <b>ורבי יהושע אומר בין כך ובין כך ישבר</b> – כאן רבי יהושע מחמיר, וטעמו נובע כנראה מזהירות יתר, שמא יישפכו מים מכלי מורם לבור. העורך משתמש במשחק מילים מתוחכם. את העמדות של החכמים הוא מנסח באותן מילים של רבי אליעזר: "אם. ישבר ואם לאו לא ישבר", אבל במשנה הקודמת משמען "אם המצב כך הוא יכול לשבור את הכלי ולהזרים את המים למקווה", ובמשנתנו משמען "אם המצב כזה הוא רשאי לשבור את הכלי כדי שהמקווה יהיה כשר". עד כאן המילים באות באותה משמעות, אבל בדברי רבי יהושע משמען הפוך. כלומר במשנה הקודמת "בין כך ובין כך ישבר" משמעו שהבעל רשאי לשבור את הכלים ולהכשיר את המקווה, ובמשנתנו "הוא חייב לשבור את הכלי כדי להכשיר את המקווה". במשנה הקודמת אותה לשון משמשת להקלה, ובמשנתנו להחמרה.
להלן (פ"ד מ"א) תציג המשנה עמדה מחמירה עוד יותר, שכל מים שעברו בכלי, גם אם זרמו אליו, נחשבים למים שאובים. רבי אליעזר קרוב לעמדה זו, אך הוא מתיר את המים בתנאי שזו עונת הגשמים, ואם אין אלו (או כי אין אלו) המים הראשונים במקווה. מעתה, לאחר שאנו יודעים שקיימת הייתה גם עמדה מחמירה, אפשר לראות את קולתו היחסית של רבי אליעזר המתיר במקרים שבהם השימוש בכלי פחות בולט. ייתכן גם שהחשש הוא מפני "מראית עין", שלא יחשוב אדם שהמקווה התמלא במים שאובים<sup class="footnote-marker">41</sup><i class="footnote">לשאלת מראית העין ראו עוד להלן פ"י מ"ח.</i>.

Mishnah 9

<b>המסדר קינקינים בתוך הבור</b> – הבור שימש למטרות רבות ובמקרה זה נועד לשמש כמחסן, או כמחסן זמני עד לימות הגשמים (ר' לעיל איור 24).<b> ונתמלו מים אף על פי שבלע הבור את מימיו הרי זה ישבר –</b> הרמב"ם והר"ש מסבירים שהקנקנים בלעו את מי הבור, והבור יבש וכן המים בקנקנים. הבעיה בפירוש זה היא שכתוב שהבור בלע את המים, ולא שהקנקנים בלעו את המים. יתר על כן, קשה להניח שכל המים נבלעו בקנקנים, הרי כלי החרס בולע רק מעט מים. צריך להבין שהבור בלע את מימיו, כלומר התייבש או שהמים נזלו, אך בקנקנים נותרה כמות מים רבה. מותר לשבור את הקנקנים ולמלא מהם ארבעים סאה, ואין צורך שיהיו בבור מעט מים טבעיים. אפשר שמשנתנו היא בשיטת רבי יהושע (לעיל מ"ז) או שכאן גם רבי אליעזר יודה, שהרי הקנקנים בתוך הבור, ואין כאן זרימה מבחוץ.
בתוספתא שנינו: "גסטרא שמשוקעת בקרקע, ובור של גת שגלת<sup class="footnote-marker">42</sup><i class="footnote">שאין להם מכסה, ולכן נכנסו המים לתוכם.</i> וירדו גשמים ונתמלאת, הרי אלו פסולים מפני שהן גרורין על גבי כלי. רבי אליעזר מכשיר, שאין המים שאובין פוסלין את המקוה עד שיפול לתוכה" (פ"ג ה"א, עמ' 655). אם כן, משנתנו אינה כרבי אליעזר. רבי אליעזר קובע שמקווה נפסל רק אם המים השאובים זרמו לתוכו, אבל במשנתנו המים השאובים נמצאים בתוך הכלי, ואף על פי כן אם לא ישבור אלא ישפוך כרגיל המקווה ייפסל. מבחינה כרונולוגית וספרותית אנו עדים פעם נוספת לכך שבמשנתנו עריכה מאוחרת של דברי תנאים מדור יבנה שאליהם נוספו אולי גם דברים מקוריים של תנאים מאוחרים, אך גם ייתכן שכל החומרים במשנה קדומים. אבל העריכה היא מאוחרת.
הגסטרא שבתוספתא היא חציו התחתון של כלי חרס גדול שבור (שנשבר לפני הצריפה)<sup class="footnote-marker">43</sup><i class="footnote">ראו משנה, כלים פ"ד מ"ב.</i> ופתחה רחב. לדעת תנא קמא אין היא יכולה לשמש בסיס למי מקווה, ורבי אליעזר סבור שרק מים שאובים שנפלו למקווה פוסלים אותו. לדעת תנא קמא כל מים שנפלו לכלי פוסלים את המקווה, והוא מחמיר מרבי אליעזר (פ"ב מ"ד). הדעה המיוחסת לרבי אליעזר עצמו (או לרבי אלעזר, כדי שרבי אליעזר לא יסתור את עצמו בצרה קיצונית) היא שכל מים שהגיעו למקווה לא דרך נפילה אינם פוסלים את המקווה. תנא קמא יפסול את המקווה בכל המקרים שבמשניות ז-ט, ורבי אליעזר (אלעזר?) יכשיר את המקווה. המשניות שלנו נוקטות דרך ביניים. אנו נחזור לנושא להלן פ"ו מ"י.
עמדתו של רבי אלעזר קשורה לניסוח ההלכה הקדומה "(ש)נפלו לו שלשה לוגין". הלכה זו צוטטה על ידי המשנה להלן (פ"ג מ"ג; פ"ו מ"ד; פ"ו מי"א). היה זה מעין משפט מקודש ובסיס קדום ששימש בסיס להלכה, ובכל המשניות שציטטנו, וכנראה גם בתוספתא, דקדקו ממנו פרטים שונים. במקרה שלנו הדיון מתמקד במילה "נפלו": האם מדובר במים הנמצאים או רק אם נפלו לתוך מקווה שיש בו כבר מים טהורים. משפט זה הוא תוצאה של העדות במשנת עדיות.
יש להניח שניסוח זה לא יכול היה להיחשב בעיני חכמים מאוחרים לבסיס משפטי מספיק, שהרי ההגדרה "נפלו לו" אינה מדויקת ואינה מכילה מקרים רבים. על כן כלל הלכתי זה קצת טושטש, אבל עדיין שימש כהשראה לעמדות של חכמי דורות יבנה ואושא.

Mishnah 10

<b>מקוה שיש בו ארבעים סאה מים וטיט</b> – המים מלוכלכים עד למאוד. בפועל יש להניח שהטיט שוקע בקרקעית, אבל חלקים ממנו צפים במים. אפשר להמתין עד שייצללו המים, כלומר שכל הטיט ישקע, אבל דריכה של אדם בתוך המים מעלה שנית חלק מהטיט. <b>רבי אליעזר אומר מטבילים במים ואין מטבילים בטיט רבי יהושע אומר בטיט ובמים</b> – המחלוקת מוסברת להלן.
<b>באיזה טיט מטבילין</b> – זו משנה "תוספתאית"<sup class="footnote-marker">44</sup><i class="footnote">בסגנון של התוספתא. ראו ויס, משניות תוספתא.</i> המסבירה את החלק הראשון ולפיכך מאוחרת לו<sup class="footnote-marker">45</sup><i class="footnote">ראו ויס, שם.</i>. השאלה או ההבהרה היא לשיטת רבי יהושע.<b> בטיט שהמים צפים על גביו</b> – אם הטיט שקע מותר לטבול את הכלי (או את גוף האדם) במקווה גם אם בכך ייכנס לתוך הטיט.<b> היו המים מצד אחד</b> – הטיט מרוכז בצד אחד של המקווה,<b> מודה רבי יהושע שמטבילין במים ואין מטבילין בטיט</b> – שכן גם רבי יהושע מודה שעדיף להטביל במים.<b> באיזה טיט אמרו</b> – משפט זה הוא רובד שלישי מבחינה כרונולוגית, רובד המסביר את המונח "טיט" שבחלק הקודם של המשנה. המחלוקת הבסיסית היא מדור יבנה. בדור הבא הסבירו אותה (סוף דור יבנה, או דור יבנה השני), ובדור אושא הסבירו את המונחים של דור יבנה השני. <b>בטיט שהקנה יורד מאליו דברי רבי מאיר</b> – שהטיט ספוג מים ונוזלי ואפשר להחדיר לתוכו מקל בקלות. <b>רבי יהודה אומר מקום שאין קנה המדה עומד</b> – שאי אפשר לתקוע בתוכו מקל ויישאר לעמוד זקוף.<b>אבא אלעזר בן דלעיי אומר מקום שהמשקלת</b> יורד[<b>ו</b> ]ת – המשקולת כבדה מהקנה, אבל היא רחבה יותר, ואיננו יודעים האם שיעור זה מחמיר או מקל. אבא אלעזר אינו ידוע מהמקבילות; הוא אינו מכונה "רבי", ובדרך כלל חכמים המכונים "אבא פלוני" הם מדור יבנה המוקדם, לפני שכונן התואר "רבי". <b>רבי אליעזר אומר היורד בפי חובייה</b> – בעדי נוסח טובים (<b>מל</b> , <b>מפ</b> , <b>פב</b> ) "חבייה"<sup class="footnote-marker">46</sup><i class="footnote">"חביה" או "חבייה", וראו הצורה "אובינות" (משנה, כלים פ"ב מ"ב), והיא כנראה השם הנהוג ביהודה, בניגוד ל"חבית" שהיא מונח גלילי. </i>, בדפוסים (מהדפוס הראשון ואילך) "חבית", שאם תונח חבית במקווה הטיט יזרום אליה, כלומר הוא אמנם עמוק אך נוזלי מאוד. <b>רבי שמעון אומר הנכנס בשפופרת הנוד</b> – שפופרת היא כלי העשוי מחרס או מחומר אחר ויש לה צורת בקבוקון צר וארוך, מעין צינורית, דומה למבחנה בת זמננו<sup class="footnote-marker">47</sup><i class="footnote">בראנד, כלי חרס, עמ' תקלז-תקלח; פירוש הגאונים לטהרות, עמ' 36 הערה 12. השפופרת מכונה "אבוב", שהוא מסוגי החליל.</i>. היא משמשת ככלי (נרתיק) למכחול או למזוזה. השימוש בה למי חטאת (משנה, פרה פ"ה מ"ח) נובע מכך שכך ניתן לחסוך בכמויות המים ולהוציא מהכלי רק מעט מי חטאת. השפופרת נעשית בהדבקה, כנר, כלומר מכינים בתבנית את שני חצאי הכלי ומדביקים אותם יחדיו. הכלי בא סגור, ואז ממילא אינו מקבל טומאה. משחותכים אותו ונוצר כלי קיבול הוא מקבל טומאה: "שפופרת מאימתי מקבלת טומאה? משיחסום ויקנב, רבי יהודה אומר משיוציא את הזכר מתוכה. מצא גלמי טהורין בידוע שאין כלום" (תוס', כלים בבא מציעא פ"ז הי"ב, עמ' 587-586 ומקבילות) (איור 25). שפופרת הנוד היא הצינורית בפי הנוד, ושוב הכוונה לטיט נוזלי הזורם בצינור דק. <b>רבי אליעזר בר צדוק אומר הנימדד בלוג</b> – לוג הוא מידת הנוזל, והטיט נוזלי. כל ההגדרות הללו אינן חולקות, אלא כל אחת היא תיאור של הטיט הנוזלי בדרך שונה<sup class="footnote-marker">48</sup><i class="footnote">לתופעה דומה של תיאורים "צבעוניים" שונים ראו תוס', סוטה פ"ב ה"א. מחלוקת בסגנון דומה יש על תאריך בגרותה של קטנה (תוס', נדה פ"ו ה"ו, עמ' 647; בבלי, נב ע"א), וראו פירושנו לשבת פ"ח מ"א.</i>. השתתפותו של רבי אלעזר ברבי צדוק, בן דור יבנה, במחלוקת חכמי דור אושא, קשה, ואכן בתוספתא מצינו: "ואיזהו טיט הנמדד עם המים רבי יוחנן בן ברוקא אומר הנמדד בלוג, רבי יוסי אומר היוצא במשפך" (פ"ג ה"ד, עמ' 655). נוסח התוספתא עדיף, שכן רבי יוחנן בן ברוקא הוא מדור אושא ויתר החולקים גם הם מדור אושא. רבי יוסי מוסיף תיאור נוסף לטיט נוזלי כזה היוצא מחורי המשפך. משפך הוא כלי שיש לו שני פיות, למעלה הפה רחב ולמטה צר. מטרתו להעביר נוזלים מכלי גדול לכלי קטן מבלי שהחומר ילך לאיבוד. אמנם הוא כלי, אבל אין לו כלי קיבול<sup class="footnote-marker">49</sup><i class="footnote">ראו פירושנו לכלים פ"ב מ"ד.</i>.

Chapter 3



Mishnah 1

<b>רבי יוסה אומר שני מקוות</b> [<b>ו</b> ]<b>אין בהם ארבעים סאה</b> – אבל יחד יש בהם ארבעים סאה,<b> נפלו לזה לוג ומחצה ולזה לוג ומחצה</b> – אף אחד מהם לא נפסל מלשמש כמקווה אם יצטרפו אליו מים בלתי שאובים נוספים, <b>וניתערבו כשירין מפני שלא ניקרא עליהן שם פסול</b> – בשום שלב לא היה אחד מהם מקווה פסול, אלא רק מקווה בלתי שלם. אמנם יש בהם יחדיו שלושה לוגים של מים שאובים, אבל אלו לא הוחדרו למקווה בבת אחת (להלן מ"ד). <b>אבל מקוה שאין בו ארבעים סאה ונפלו לו שלשת לוגין</b> [<b>ו</b> ]<b>נחלק לשנים פסול מפני שניקרא עליו שם פסול</b> – שלושת הלוגים פסלו אותו ולא יוכל לחזור עוד לטהרתו. <b>רבי יהושע מכשיר שרבי יהושע אומר כל מקוה שאין בו ארבעים סאה</b> [<b>ו</b> ]נ<b>פלו לו שלשת לוגין וחסר אפילו קרטוב</b> – לשלושה לוגים,<b> כשר מפני שחסרו בו שלושת לוגים</b> – בשני המקוואות יש אמנם מים שאובים אבל קצת מהמים השאובים נמצאים במקווה אחר, ולכן אין כאן שלושה לוגים של מים שאובים. מדעת תנא קמא משתמע כלל מחמיר: כל מקווה שנפסל, או שבראשיתו היה פסול, לא יוכל להיטהר עוד. זו עמדת רבי אליעזר (פ"ב מ"ו), בניגוד לעמדת בית שמאי ובית הלל.
בתוספתא מובא מקרה דומה: "שתי מקואות של עשרים עשרים סאה זה בצד זה ונפלו שלשת לוגין לתוך אחד מהן ונפתקו ובאו לחברו כשר, ורבי יוסי אומר אם ניטלה מחיצה פסול. 2. אבל רואה אני את דברי רבי יהשע שאמר במקוה שיש בו ארבעים סאה ונפלו שלשת לוגין וחלקו לשנים שזה כשר להקוות עליו וזה כשר להקוות עליו" (פ"ג ה"ו, עמ' 655)<sup class="footnote-marker">1</sup><i class="footnote">ראו ירו', תרומות פ"ד ה"ח, מג ע"א המצטט ברייתא דומה, ואינו מוסיף לפירושה. </i>. ההלכה הראשונה קרובה לרישא, אלא שלמקווה אחד נפלו שלושה לוגים, ואף על פי כן כשר, ורבי יוסי בדעתו שבמקרה כזה פסול שכן מאגר מים אחד נפסל (נקרא עליו שם פסול) אף על פי שלא היה מקווה כשר גם קודם (בגלל מיעוט מים). המשנה שלנו מנוסחת לדעתו של רבי יוסי, והיא כמובן דברי רבי יוסי. תנא קמא של התוספתא היה מנסח את המשנה אחרת, בסגנון ".ונפלו לאחד מהם שלושה לוגים", או ".ונפלו לשניהם חמישה לוגים, ובלבד שלא יהא בכל אחד שלושה לוגים מים שאובים". בהמשך רבי יוסי מביע את דעתו על מחלוקת רבי אליעזר ורבי יהושע. המשנה מערבת שתי מחלוקות בנושאים קרובים, אבל שונים מבחינה הלכתית; שתי המחלוקות הן מדורות שונים. התוספתא היא חד-תקופתית (דור אושא) ומשקפת את הלימוד של שני הדורות כפי שניסחו רבי יוסי. מכאן אפשר גם להבין את משנתנו. כל משנתנו היא דברי תלמיד של רבי יוסי שהביא ברישא את דעת רבו, ובהמשך המשנה את דעת רבו על המחלוקת של דור אושא.
מכאן אפשר ללמוד רבות על אופי עריכת המשנה. חכם המופיע במשנה אינו בהכרח בעל העמדה, הוא מביא את דברי קודמיו ומכריע או מציג את עמדתו האישית בנושא, אך אין הוא בהכרח מחדש ההלכה. יתר על כן, אם מופיעה הלכה בשם חכם ללא מחלוקת יש לצפות לכך שיש מי שחולק עליה. שתי המסקנות אינן ראשוניות, הן מוכרות היטב במחקר, ומשנתנו מדגימה אותן. עם זאת גם אין הן כלל, ולא תמיד חכם מוסר רק את דברי רבותיו, ועל כן קשה לתארך את המימרה הבודדת. במקרה זה גם אי אפשר להכריע שאכן רבי יהושע ורבי אליעזר הם מחדשי ההלכה, ייתכן שהם משקפים את דברי קודמיהם. ברם במקרה זה אנו יודעים שחכמי דור יבנה לא קיבלו את עמדת קודמיהם.
בית שמאי ובית הלל חיוו את דעתם לעיל (פ"א מ"ה) שמקווה שאין בו כמות מים נאותה אין די בהשלמת מימיו, אלא אם רבו או שטפו ורבו. התוספתא פירשה שדין זה נאמר לא רק על מי גב אלא גם על מקווה שיש בו מעט מים. כהסבר למחלוקת בית שמאי ובית הלל שנינו בתוספתא: "מקוה שהיא מחזיק ארבעים סאה, ובתוכו תשע עשרה סאה, ונפלו לתוכו פחות משלשת לוגין מים שאובין, כיון שנפלו לתוכו עשרים ואחת סאה של מימי גשמים טהורין מפני שרבו כיצד שטפו אף על פי שלא רבו כדברי רבי שמעון" (פ"א ה"ח, עמ' 653). אם כן לא די בכך שבמקווה יהיו יותר מארבעים סאה (ופחות משלושה לוגים מים שאובים), אלא גם שמי הגשמים ירבו או ירבו וישטפו. אם כן, הרי שבית שמאי ובית הלל קבעו קו כללי, ורבי יהושע ורבי אליעזר ויתרו למעשה על הדרישה של ירבו/ישטפו והסתפקו בתביעה אחרת. לעומת זאת "חכמים" שבהמשך ממשיכים לאמץ את הקו הקדום שיש צורך ברוב של מים חדשים וטהורים.
<b>וחכמים אומרים לעולם הוא בפסולו עד שיצא ממנו מלואו</b> [<b>ו</b> ]<b>עוד</b> – חכמים חולקים על הרישא האומרת שהמקווה שנקרא עליו שם פסול לא יחזור לטהרתו, כמו ששנינו: ".ירדו גשמים רבו ושטפו כדברי בית שמאי, וכדברי בית הלל רבו אף על פי שלא שטפו, וכדברי רבי שמעון שטפו אף על פי שלא רבו, כשרין לחלה ולתרומה וליטול מהן לידים, ופסולין להקוות עליהן עד שיצא הימנו מלואו ועוד" (תוס', פ"א ה"י, עמ' 653). אם כן הגם שקבעו שמי גבאים מטהרים, אין הם יכולים להוות בסיס למי מקווה (לעיל פ"ב מ"ד). אבל משנתנו והתוספתא גם מאפשרות נתיב של הפיכת הגב למקווה על ידי הוספה של "מלואו ועוד", כלומר הוספת מים בכמות גדולה יותר מהמים הפסולים שהיו שם מלכתחילה. התוספתא מסבירה: "וכמה מלואו ועוד? מקוה שהוא מחזיק עשרים סאה, ובתוכן תשע עשרה סאה. ירדו לתוכו שלשה לוגין מים שאובין טמאין. ירדו גשמים ונתמלאו, לעולם בפסולן עד שיצא מלאו ועוד. 'ועוד' דבר מועט, למעט שלשת לוגין" (פ"א הי"א, עמ' 653), ובהמשך התוספתא: "מקוה שיש בו ארבעים סאה חסר קורטב, נפלו לתוכו שלשת לוגין מים שאובין, טמאין לחולין, לחלה ולתרומה, ליטול מהן לידים, ופסולין להקוות עליהן. פחות משלשה לוגין אפילו כולן פסולין, כיון שנפל לתוכו קורטוב אחד של מימי גשמים טהורין. כשם שטהורין לטבילה כך טהורין לכל דבר" (פ"א הי"ב-הי"ג, עמ' 652)<sup class="footnote-marker">2</sup><i class="footnote">סידור ההלכות בתוספתא משובש. המשפט האחרון שייך להלכה יג, והוא המשך המשפט בהלכה יב. </i>.
אם כן, ניתן לעקוב אחר תולדות ההלכה ואחר עריכת המשנה:
1. השלב הקדום (הנסתר – התת קרקעי): ראשית ההלכה בהנחה קדומה שמקווה שנפלו אליו מים שאובים נפסל. בשלב זה כבר ברור שמקווה הוא רק מים בלתי שאובים, ונדרשת הכמות של ארבעים סאה. אנו מכנים שלב זה "תת קרקעי" משום שאיננו יכולים לתארכו; הוא עשוי להיות כדור לפני השלב הבא, או מימי התנ"ך, כל קביעה בעניין אינה מוכחת והיא עניין לאמונה ולא לבדיקה מדעית.
2. מחלוקת משלהי ימי הבית על הכמות הפוסלת.
3. ראשית דור יבנה, קביעת הכמות של מים שאובים הפוסלת את המקווה.
4. מחלוקת דור יבנה על שני מקוואות שלכל אחד נפלו 1.5 לוג.
5. חכמי דור אושא מנסחים ומציגים את המחלוקת של הדור הקודם.
6. עריכת משנתנו המערבת ומציגה יחדיו את שלבים 5-4. בתוספתא ניכרת אבחנה כרונולוגית בין שלבים אלו (דברי רבי יוסי המתדיין עם דברי רבי יהושע), במשנה שני השלבים מעורבים.
מכאן אנו למדים על עריכת המשניות, נושא שעסקו בו רבות אפשטיין, גולדברג וגדולי דור אחרים. אין ספק שיש במשנה (ובתולדות הלימוד) שכבות כרונולוגיות, אבל לעתים במשנה השכבות מעורבות ולא ניתן להבחין ביניהן אלא בזכות המקבילות השונות. עורך המשנה ערך לעתים (לדעתנו לעתים קרובות) את המשנה כבר בדיעבד, לאחר כל השלבים. במקרה שלנו את המשנה ערך תלמיד של רבי יוסי שהציג את דבריו בשמו, אך גם מנקודת המבט שלו. ניסוח דברי הקדמונים נעשה על ידי העורך שהשתמש בנוסח המשנה הקדומה, אך התאימו למבנה כך שניתן יהיה לקראו ברצף. על כן אנו מפקפקים בכל ניסיון לרבד את המשנה על סמך ניסוחה הנוכחי, שכן אפשר שהוא כבר מושפע מהניסוח המאוחר.
לסיום עלינו להעיר ש"שם פסול" הוא מונח יחידאי למסכת מקוואות, וכאמור גם שנוי במחלוקת. ניסוח המשנה מעניין. רבי אליעזר נוקט עמדה ומנמקה; רבי יהושע חולק על ההלכה אך לא על הנימוק, וחכמים חולקים על הנימוק ואינם מתייחסים להלכה של רבי אליעזר. עורך המשנה עשה כאן מעשה תשבץ וצירף את כל הדעות.

Mishnah 2

<b>כיצד</b> – משניות המתחילות ב"כיצד" הן בדרך כלל מדור מאוחר יותר. המשנה באה להסביר מתי הוא "לעולם הוא בפיסולו". <b>בור שבחצר</b> – שיש בו מי גשמים, אך פחות מארבעים סאה,<b> ונפלו לו שלשת לוגים לעולם הוא בפסולו עד שיצא ממנו מלואו ועוד –</b> כיוון שיצא עליו "שם פסול" צריך ממש להחליף את המים, כלומר באופן שהמים הטהורים ירבו על המים הקיימים, <b>או עד שיעמיד בחצר ארבעים סאה</b> – שיישפכו לבור,<b> ויטהרו העליונים את –</b> בעדי נוסח טובים ובדפוסים "מן",<b> התחתונים</b> – הרישא מדברת על בור שיש בו חלל שגודלו בדיוק ארבעים סאה, ואז יש צורך בתהליך של החלפת המים. הדבר נעשה כמו בתהליך השקה של שני מקוואות (להלן פ"ו מ"ח). ההמשך מדבר על המצב הרגיל שהבור מכיל הרבה יותר מארבעים סאה, ואז די בכך שיזרמו לבור ארבעים סאה מים טהורים (בלתי שאובים). "עליונים את" (או מן) התחתונים כבר הופך למונח טכני לטיהור מקווה בשיטת ההשקה. <b>רבי אלעזר בן עזריה פוסל אלא אם כן פקק</b> – כנראה הכוונה למצב שבו המים נשפכו לבור עליון או למקווה עליון, וניתן לטבול בארבעים הסאה העליונים שלא נגעו במים הפסולים. עמדתו של רבי אלעזר חופפת לזו של רבי אליעזר שמים פסולים אינם יכולים לשמש בסיס למי מקווה טהורים (פ"ב מ"ד). אמנם רבי אליעזר אמר את דבריו באופן כללי, אך כנראה לדעתו אכן אין מצב של טיהור מי מקווה אלא בהוצאתם מהבור (המקווה), ניקוי הבור וריקונו, והחדרת מים חדשים.
הסברנו שבבור לא היו מלכתחילה ארבעים סאה, אבל דומה שהוא הדין אם בבור ארבעים סאה. כאמור לעיל חלקו (פ"א מ"ה) בית שמאי ובית הלל במקווה כזה ודרשו שהמים החדשים ירבו או ישטפו. ישטפו הוא כאמור במקווה זמני ומאולתר, שלולית או מי גב בנחל שיש בהם "שטיפה" ושיטפון, אבל בית הלל הסתפקו ברבו, ועתה המשנה תובעת ארבעים סאה של מים חדשים וטהורים. ההבדל הוא ששם מדובר היה במים שאינם שאובים, אלא שאין בהם כמות מספקת, ועתה במים שנפסלו מחמת מים שאובים (ר"ש, רא"ש, מאירי ועוד). יש גם הצעות פרשניות אחרות, אלא שהן מבוססות על כללים הלכתיים שהם בתר-תנאיים.

Mishnah 3

<b>בור שהוא מלא מים שאובין</b> – לא נאמר מה כמות המים, אך הם בוודאי פסולים להקוות עליהם לדעת הכול (פ"ב מ"ד).<b> והאמה ניכנסת לו ויוצא ממנו</b> – אם התמונה שהמשנה מציירת היא רֵאלית הרי שהאמה אינה נכנסת ישירות לבור, אלא שהבור סמוך לאמה ויש ממנו קישור לאמה. ניתן לפתוח את הפתח ולהזרים את מי האמה, או ממי האמה, לבור. זה המצב בדרך כלל באתרים עתיקים. דוגמה לכך היא בית "עבדגון" בגבע פרשים, שלמאגר המים של הבית היה קשר לאמה<sup class="footnote-marker">3</sup><i class="footnote">ספראי ולין, גבע פרשים, עמ' 33.</i> (איור 26) אפשרות אחרת היא שאין מדובר בבור מים אלא בברֵכה, והאמה נכנסת לברכה ויוצאת ממנה. כזו היא אמת המים בעין צור<sup class="footnote-marker">4</sup><i class="footnote">הירשפלד, רמת הנדיב.</i> (איור 27) או האמה לציפורי העוברת דרך מאגר מים מלבני (ארוך מאוד וצר איור 28)). <b>לעולם הוא בפיסלו עד שיתחשב</b> – יעריך או ימדוד,<b> שלא נשתייר מן הראשונים שלשת לוגים</b> – שהחלפת המים תהיה כמעט מלאה, וזאת לשיטת חכמים ששלושה לוגים מים שאובים בתחילה אינם פוסלים את המקווה (פ"ב מ"ד). <b>שנים שהיו מטילים למקוה זה לוג ומחצה וזה לוג ומחצה</b> – למקווה חדרו מים שאובים בכמות הפוסלת אותו, אבל המים לא הגיעו ממקור אחד אלא ממקורות שונים, וכן<b> הסוחט את כסותו</b> – לתוך המקווה, והמים מטפטפים לבור ומגיעים לכמות הנדרשת, אך לא בבת אחת.<b> מטיל ממקומות הרבה</b> – משפט זה הוא או הסבר לקודמיו, למקרים הפרטיים שהודגמו לעיל, או שזה מקרה נוסף. המים (שלושה לוגים לפחות של מים שאובים) אינם מגיעים בבת אחת.
<b>והמערה מן הצרצור</b> – במשנת כלים שנינו: "המסרק של צרצ[ו]ר רבי אליעזר מטהר וחכמים מטמין"<sup class="footnote-marker">5</sup><i class="footnote">כך לפי כתב יד קופמן, וכן בתוספתא (פ"ב ה"ח, עמ' 571; עדיות פ"ב ה"א, עמ' 457).</i> (פ"ב מ"ח). צרצור הוא כלי שבו החזיקו יין או נוזלים יקרים אחרים, וכן: "והצרצור שיעורו במים" (שם פ"ג מ"ב). כך מסופר במדרש כיצד פיתו המדייניות את בני ישראל: "והצרצור מלא יין אצלה מיין העמוני"<sup class="footnote-marker">6</sup><i class="footnote">ספרי במדבר, קלא, עמ' 171; ירו', סנהדרין פ"י ה"ב, כח ע"ד; בבלי, שם קו ע"א; עבודה זרה עג ע"א.</i>, וכן: "הפכין הגלילין, שמוליכין בהן שמן למרחץ, והצרצורין והשיקורין עד שלא הוסקו, טהורין" (תוס', כלים בבא קמא פ"ב ה"ט, עמ' 571). אנו בחנו ברייתא זו בפירושנו למסכת כלים (פ"ג מ"ב), והסקנו שהצרצור מכיל נוזלים ובעיקר שמן או יין מיוחד, או מים. כן משמע מעדויות נוספות שנביא להלן. לכאורה הצרצור הוא כלי רגיל, וההלכה המיוחדת שלו היא בגלל ה"מסרק" שעליו. להלן נשוב לבחון טיעון זה.
<b>איור 26א.</b> אמת המים ב"בית עבדגון" במשמר העמק (גבע פרשים). האמה עוברת מאחורי בית פרטי של אחד מעשירי העיר, ובעל הבית התקין מגלש מים להזנת ביתו ממי האמה הציבורית. צילם מ' לין.
<b>איור 26ב.</b> אמת המים לגבע,תחילת המנהרה התת-קרקעית. צילם מ' לין.
<b>איור 27.</b> אמת המים בעין צור. שימשה לבית מרחץ ולבריכה שממנה הורמו המים לשטחים החקלאיים ולמקדש אקסלפיוס בשוני (מקדש מרפא). צילם י' פיקסלר.
<b>איור 28א.</b> אמת המים לציפורי. בסוף האמה נבנה מאגר גדול תת-קרקעי בצורת אמת מים ארוכה. צילם י' פיקסלר
<b>איור 28ב.</b> אמת המים לקיסריה. צילם י' פיקסלר.
הוויכוח על המסרק (מסרוק) של הצרצור מוסבר בפירוש הגאונים "שדומה כראש הרימון", כלומר שיש לו בליטות כמו רימון ואין המים נשפכים מהכלי בבת אחת אלא מטפטפים<sup class="footnote-marker">7</sup><i class="footnote">פירוש הגאונים לטהרות, עמ' 13; בראנד, כלי חרס, עמ' תע.</i>. כן מסביר הרמב"ם בפירוש המשניות: "כי מסרק שם 'אלמשט', וכן קורין לאותן הבליטות שמסביב לפי הרמון, מסרק של רמון. כמו שיתבאר בשני עוקצין. רבי אליעזר אומר אם הגיע השרץ לאויר הכד מעל הרשת שמקיפות אותו הבליטות הללו, אינו מתטמא מפני שאין זה תוך כלי חרש. מפני שהמקיף פגום מכל צד".
בהמשך פירוש הגאונים לטהרות ממשיך הגאון: "וצרצור הוא לגין שפיו מכוסה חרש ויש בו נקבים נקבים ומנין שהוא כן דתנן.", והגאון מביא את משנתנו. הוויכוח כאן הוא על הטלת שלושה לוגין מים שאובין במקווה, ומפי הצרצור אין המים יוצאים בבת אחת. מן הראוי להעיר שפירוש זה אינו זהה לפירוש הקודם, ופירוש הגאונים מורכב משני מקורות. לפי הפירוש השני מדובר בכלי שיש לו מכסה מחורר, כמו במקלחות שבימינו. בכלי מעין זה השתמשו להתיז שמן על הגוף לסיכה בבית המרחץ (איור 29)<sup class="footnote-marker">8</sup><i class="footnote">אלקוק, חיים, עמ' 100.</i>. כמו כן: "המערה יין נסך מצרצור קטן לבור, אפילו כל היום כולו, ראשון ראשון בטל. ודוקא צרצור קטן דלא נפיש עמודיה, אבל חבית דנפיש עמודיה לא" (בבלי, עבודה זרה עג ע"א).
<b>איור 29א.</b> בסוף הרחצה התיז המתרחץ שמן על עצמו. בקבוק השמן
היה ציוד קבע של מי שהולך לבית המרחץ. מסכת שבת מס' 130.
<b>איור 29ב.</b> כלי התזת השמן "תלוי מגרדות". מתוך מדריך לתערוכה, המוזאון הבריטי (מסכת שבת שם). ראו גם איור 42.
<b>איור 29ג</b> תלוי מגרדות, הכלים אותם לוקח עימו המתרחץ. מתוץ צ'צ'י, ברונזה עמ' 78, מס 16-17.
הפירוש הראשון של הגאון אינו רֵאלי. הוא מבוסס על משנת עוקצין: "הפטמא של רמון מצטרפת, והנץ שלו אינו מצטרף, רבי אליעזר אומר אף המסרק טהור" (פ"ב מ"ג, וכן משמעות המילה בתוס', שם פ"א ה"ח, עמ' 687). אם כן לרימון יש מסרק, והוא הבליטות שמהוות לו מעין זר. אבל אין התיאור מתאים לצרצור, בליטות כאלו אינן מאִטות את זרם המים הנשפכים מהכלי.
פירוש הגאונים השני מתאים אפוא לתפקיד הצרצור במשנת כלים פ"ב מ"ח, אך אין הוא מתאים למשנת כלים: וכי מדוע כלי קיבול שפיו פתוח הוא כלי לכל דבר ואם הוא סגור בכמעין מסננת אין הוא טמא? לפיכך אנו מציעים לחבר את שני הפירושים. הצרצור הוא כלי בעל מכסה נקוב כמסננת, ויש לו מסרק, כלומר בליטות מעל שפתו כדוגמת רימון (איור 30).
<b>איור 30א.</b> צרצור. כלי לזילוף מתוך אוסף יסלזון ובאדיבותו. צילמה ד' ספראי.
<b>איור 30ב</b> . כלי עם פיה דמוית רימון משקמונה. מתוך אלגביש, שקמונה.
<b>איור 30ג.</b> כלי דומה. מתוך אוסף מוסאיוף. צילם ע' פטנקין.
אם נפל שרץ מעל הרשת ובין הבליטות הוא ספק בתוך הכלי וספק מחוץ לו, ומכאן המחלוקת. תפקיד הבליטות היה לשמש מעין מברשת או מגרדת, ובצרצור היו בדרך כלל מים או שמן (משנה, כלים פ"ג מ"ב) להתזה על הגוף, כמבואר באיור. במקרה שלנו הצרצור נזכר משום שכלי זה סגור, בדרך כלל, במכסה מחורר ולכן אין המים השאובים נשפכים בבת אחת. עניין הבליטות כרימון אינו מהותי להלכה שלפנינו. <b>מטיל ממקומות הרבה</b> – מתיז את המים,<b> רבי עקיבה מכשיר וחכמים פוסלין</b> – המחלוקת היא האם זרם כזה נחשב לזרם אחד, או לזרמים רבים. <b>אמר רבי עקיבה לא אמרו מטילין אלא מטיל</b> – הלשון "אמרו" מתייחסת למשנה קדומה כלשהי. אולי נאמר בה ששניים המטילים מים למקווה (ביחד שלושה לוגים) אינם פוסלים את המקווה, ורבי עקיבא מתקן שמדובר באדם אחד המטיל את המים בכמה מקומות (וממילא ההטלות השונות הן בזו אחר זו). <b>אמרו לו לא כך ולא כך אמרו אלא שנפלה לתוכו שלושת לוגין</b> – אם המים נפלו, בכל דרך שנפלו, ביחד או בהדרגה, הם פוסלים את המקווה. הוויכוח הוא על הנוסח המדויק של הציטוט ההיסטורי. מבחינת סדרי עריכת המשנה השאלה היא האם לפנינו חריג המעיד עד כמה נזהרו, בדרך כלל, בשמירת הניסוח הקדום, או שמא לפנינו מקרה רגיל. כלומר בדרך כלל שונו הניסוחים הקדומים ועתה מנסים לשחזר את הניסוח הקדום, כשכל צד מצטט את המשפט בהתאם לדעתו הנוכחית.
דברי רבי עקיבא, בן דור יבנה, כמו גם דברי חכמים החולקים עליו, רומזים להלכה קדומה עוד יותר, כנראה ההלכה שנשתמרה, בניסוחה הכללי, במסכת עדיות (פ"א מ"א), ומשנתנו היא שלב מאוחר לאחר שהשלב הראשון של ההלכה כבר אבד. משנה קדומה זו נחשבה לטקסט מקודש שכבר מדייקים ממנו<sup class="footnote-marker">9</sup><i class="footnote">וראו להלן פ"ו מ"ג</i>.

Mishnah 4

<b>מכלי אחד</b> – נפלו שלושה לוגים מים שאובים למקווה מכלי אחד, או<b> משנים</b> או<b> משלשה מיצטרפין</b> – כל זה כנראה לשיטת חכמים שהמטיל ממקומות רבים פוסל את המקווה. <b>מארבעה</b> – אדם אחד המטיל מארבעה כלים,<b>אינן מצטרפין</b> – אין טעם משפטי לחלוקה בין שלושה כלים לארבעה, אלא שהדבר נראה לא כמנה אחת של מים אלא כמנות נפרדות. <b>בעל קרי החולה שנפלו עליו תשעת קבים מים</b> – במקביל לשיטה הרגילה והמוכרת מספרות ההלכה, ומהממצא הארכאולוגי, של מקוואות וטבילה בהם, הייתה שיטה נוספת של התזת תשעה קבין של מים. המשנה קובעת שהתזה זו צריכה להיות מכלי אחד או משניים או משלושה כלים, אך לא מארבעה כלים. בתוספתא שנינו: "שלשת לוגין למקוה, ובעל קרי, וחולה, שנפלו עליו תשעה קבין מים, וטהור שנפלו על ראשו ועל רובו שלשת לוגין מים שאובין, אבא יוסי בן חנן אומר מכלי אחד משנים ומשלשה מצטרפין, ומארבעה אין מצטרפין" (פ"ג ה"ח, עמ' 655). אם כן בעל ההלכה במשנתנו הוא יוסי בן חנן, מהתנאים הקדומים שפעלו בשלהי ימי הבית ובראשית דור יבנה. עוד אפשר להבין מהתוספתא שההלכה במשנתנו חלה על כל בעל קרי, ועל כל חולה, ואילו מנוסח כתב יד קופמן על בעל קרי חולה בלבד, כלומר שזו טבילה לשעת הדחק בלבד, וכן הנוסח ב-<b>פב</b> , <b>מל</b> . ב-<b>מפ</b> וב-<b>מנ</b> "בעל קרי חולה". ההבנה אינה תלויה בנוסח המשנה, אלא במשמעותה. האות וי"ו עשויה להיות וי"ו חיבור (לתוספת, ואלו מקרים נפרדים), או להבהרה (בעל קרי שהוא חולה). שתי אפשרויות אלו מופיעות גם במקבילות, ואי אפשר להכריע מה פירוש משנתנו.
<b>ההלכה שניתן להיטהר בתשעה קבין של מים נדונה לעיל.
וטהור שנפלו על ראשו ועל רובו שלשת לוגים מים שאובין – הלכה קבועה היא שטהור שנפלו עליו מים שאובים נטמא<sup class="footnote-marker">10</sup><i class="footnote">משנה, טהרות פ"ד מי"א; לעיל פ"ב מ"ב ומקורות רבים נוספים. ראו עוד משנה, זבים פ"ו מי"ב.</i>. ההלכה עצמה קשה; אמנם המים שאובים ואינם מצטרפים למי המקווה, וגם ברור מדוע המקווה נפסל. ברם לא מובן הם מטמאים? אם מדובר במים טמאים (שהיה בהם שרץ, או שנגעו במת) מדוע אין די בנגיעה קלה בלבד? ואם המים שאובים אך טהורים, מדוע הם מטמאים? יתר על כן, כיצד זה ייתכן שבעל קרי שהזליפו עליו מים שאובים טהר מטומאתו, ואדם טהור שהזליפו עליו מים כאלה נטמא?
ייתכן שלפנינו הלכה מתחום הפולמוס. על מנת להחדיר את העיקרון של טבילה במים שאינם שאובים נקבע שכל טבילה אחרת, או הזלפה אחרת, מטמאת. מכל מקום, ההלכה מוגדרת כטומאה קלה וכתקנת חכמים (משנה, טהרות פ"ד מ"א). בנספח למסכת אהלות הרחבנו בכך.
מהתוספתא מתברר שגם פרטי הלכה זו שנויים במחלוקת: "1. הבא במים שאובין חוץ מראשי אצבעות רבי אליעזר מטמא, וחכמים אומרים אפילו לא בא אלא ראשו ורובו טמא. 2. בא ראשו אבל לא רובו, רובו אבל לא ראשו, או שבא ראשו ורובו בין מלמעלה בין מן הצד טהור, עד שיבוא ראשו ורובו כדרכו" (פ"ג ה"ט, עמ' 655, וכן שם הי"א). חכמים תובעים שיבוא ראשו או רובו במים השאובים, ורבי אליעזר תובע שיבוא כולו חוץ מראשי אצבעות. בתוספתא מתנהלים דיונים גם בשאלה מה דינו של מי שנרטב על ידי משקים אחרים, ולא כאן המקום לדון בכך.
ההלכה עצמה בניסוחה זה ("וטהור שנפלו על ראשו ועל רובו שלשת לוגים מים שאובין") מצויה בכמה מקבילות<sup class="footnote-marker">11</sup><i class="footnote">ראו ההערה הקודמת.</i>. מסתבר שזה קטע משנה קדום שכל עורך השתמש בו למטרותיו, לצורך ההלכה שבה טיפל. במקרה זה לא נמנע העורך הראשי מלחזור על המשפט אפילו במסכת שלנו פעמיים.
<b>מכלי אחד משנים ומשלשה מצטרפין מארבעה אינן מצטרפין</b> – כאמור ברישא.<b> במי דבר אמור</b> – "במה דברים אמורים" הוא מונח תנאי ידוע שלעתים בא לחלוק ולעתים לסייג בהסכמה הלכה קדומה. התלמוד הבבלי מציג זאת כשאלה סגנונית המאפיינת את רבי יהודה: "אמר רבי יהושע בן לוי: כל מקום שאמר רבי יהודה, אימתי ובמה במשנתינו – אינו אלא לפרש דברי חכמים. ורבי יוחנן אמר: אימתי – לפרש, ובמה – לחלוק" (עירובין פב ע"א). המקבילה בסנהדרין (כה ע"א) מוסיפה: "רבי יוחנן אמר: אימתי – לפרש, ובמה – לחלוק". במהלך פירושנו עסקנו במונחים אלו במשניות השונות, וראינו כי יש שהם מתארים מחלוקת ויש שהם בוודאי פרשנות (פאה פ"ה מ"ה; פ"ז מ"א), או שינוי הלכתי מוסכם (משנה, מגילה פ"א מ"ג), ולעתים הם מחלוקת. כך, למשל, במסכת שבועות (פ"ז מ"ו) יש מחלוקת במשנה; בתוספתא שם (פ"ו ה"ד) מנוסחים דברי רבי יהודה בלשון "במה דברים אמורים", ובתלמודים בלשון "אימתי" (ירו', שם, לח ע"א; בבלי, שם מח ע"א), וברור שזו מחלוקת לכל דבר. הוא הדין במשנת עירובין (פ"ז מי"א), "במה דברים אמורים" בא לציין מחלוקת. במשנת קידושין (פ"א מ"ה, ובמקבילותיה בשביעית פ"י מ"ט ובבבא בתרא פ"ח מ"ז) נקבע שמטלטלין נקנים במשיכה; בתוספתא הברייתא מסייגת בלשון "במה דברים אמורים." (בבא בתרא פ"ה ה"א וה"ב וקידושין פ"א ה"ה), כלומר כמימרה מסייגת ולאו דווקא חולקת. גם הבבלי מצטט את הברייתא (של תוספתא בבא בתרא – בבלי, בבא בתרא פה ע"א), ומשמע שם שאינו רואה בה סתירה למשנה אלא פרשנות בלבד. אבל בירושלמי מובאת הברייתא בלשון "תני רבי חייה ופליג"<sup class="footnote-marker">12</sup><i class="footnote">ירו', קידושין פ"א ה"ד, ס ע"ב; שביעית פ"י ה"ט, לט ע"ד (בשמות אחרים); גיטין פ"ח ה"א, מט ע"ב; בבלי, בבא בתרא פה ע"א, והשוו שם עו ע"ב.</i>, ומשמע שהתלמוד ראה בסייגים הללו מחלוקת של תנאים (רבי מאיר ורבי אלעזר) על המשנה. במקומות אחרים שהמשפטים משובצים בהם עדיף לעתים לפרשם כמחלוקת ולעתים הם באמת פירוש. לא מצינו הבדל שיטתי בין משמעות שימוש המונח בדברי רבי יהודה לבין שימושו בפי חכמים אחרים.
מכל מקום, הבבלי מדגיש את שימושו של רבי יהודה במונחים אלו, ואכן המונח "אימתי" מופיע במשנה כ- 55 פעמים, שליש מהן קשור לרבי יהודה. הווה אומר שחכם זה הרבה להשתמש במונח, אם כי הוא לא ייחודי לו. לעומת זאת המונח "במה (במי) דברים אמורים" מופיע מספר פעמים קרוב, אך רק כשלושים פעם מתוך קרוב ל- 550 הופעות בשמו של רבי יהודה, ודומה שאין זה מונח ייחודי לו.
<b>בזמן שהיתחיל השיני עד שלא היספיק הראשו</b> ן – שניים או שלושה מצטרפים בתנאי שיש רצף בשפיכת המים. סייג נוסף: <b>במי דבר אמור בזמן שלא נתכון להרבות</b> – מים על המקווה, כדי שלא יפחת מארבעים סאה. <b>אבל אם נתכוון להרבות</b> – על ארבעים סאה,<b>אפילו קורטוב בכל שנה מיצטרפין בשלשה לוגין</b> – המים מצטרפים גם בהפרשי זמן גדולים. סייג זה מתייחס בעיקר למקרה הראשון שבמשנה. אגב אנו שומעים שמי המקווה נשארים במקומם, ללא החלפה, במשך שנה. בעיני בן זמננו הדבר נחשב למפגע היגייני, אבל כללי היגיינה אינם גזרת טבע אלא פרי תרבות והרגלים חברתיים. אין במקורות עדויות לכך שמי מקווה נפסלו מבחינה חברתית-אסטטית (בניגוד לסיבות הלכתיות)<b>.</b> 
המקרה ההפוך מ"התכוון לרבות" מופיע בתוספתא: "לוגיון (לגיון צבא) העובר ממקום למקום, וכן בהמה העוברת ממקום למקום, וזילפו בידיהן וברגליהן שלשת לוגין למקוה כשר, ולא עוד אלא אפילו עשו מקוה התחלה כשר" (פ"ג ה"ג, עמ' 655). אם כן מים שנשפכו שלא בכוונה, ונגד רצון הבעלים, אינם מטמאים מקווה; לא התכוון לרבות אך התכוון לשפוך – המים מטמאים, ובלבד שיישפכו פחות או יותר בבת אחת (ההגדרה תלויה במחלוקת שבמשנה הקודמת), ואם התכוון לרבות מים – אפילו במרחק זמן רב המים מצטרפים. מבחינה זאת (וזאת בלבד) דין המים במקווה דומה לדין המים הנדרשים להכשר טומאה הנדון רבות במשנת מכשירין.
כפי שנראה להלן, מרכיב הכוונה חשוב בעיקר לשיטת בית הלל (פ"ד מ"א). כך הדבר במשנה להלן, ובמשניות אחרות בנושאים אחרים. עם זאת אין להסיק מסקנה גורפת שתמיד בית הלל מתחשבים בכוונה ותמיד בית שמאי מתעלמים ממנה, אלא שבית שמאי נוטים יותר להתייחס לעצם המעשה, לטוב (כגון הרמת תרומה) ולרע, לכוונה להעביר מים דרך כלי (להלן פ"ד מ"א).
הברייתא שציטטנו מהתוספתא משקפת מצב של מקווה בשטח פתוח ללא כיסוי, ואף ללא מעקה להגנה. רוב המקוואות שבידינו היו בנויים (חצובים), מוגנים על ידי מעקה, ורבים מהם מקורים. רובם מצויים בשטח הבנוי, ורק מיעוטם בשטח פתוח. הרקע הרֵאלי המשתקף הוא אפוא קדום להתפשטותם של המקוואות החצובים.
קורטוב מופיע כשם כולל לכמות קטנה, וחז"ל נתנו בו שיעור: "ואחד משמנה בשמינית, וזהו קורטוב" (תוס', בבא בתרא פ"ה ה"י). אם כן הקורטוב הוא אחד חלקי 64 של לוג, שהוא אחד חלקי 1792 של סאה (0.007 ליטר). אבל בהקשר הנוכחי אין זו, כאמור, מידה מדויקת אלא שיעור מינימלי.

Chapter 4



Mishnah 1

<b>המניח כלים תחת הצינור</b> – הכלים מונחים תחת הצינור המעביר את המים אל המקווה. המים ממלאים את הכלי וגולשים למקווה. אפשר שהנחת הכלים נעשתה בטעות, ואולי בכוונה על מנת שהלכלוך שבמים ישקע. הנחת המשנה היא שהמים ממלאים את הכלי וגולשים, ולא שאחרי שהכלי התמלא במים המים הנוספים גולשים אוטומטית למקווה מבלי להיכנס לכלי. בפועל אכן במצב כזה קצת מים נכנסים לכלי ורובם נהדפים מידית על ידי המים שבכלי. המשנה אף מניחה שמים שעברו דרך כלי נחשבים לשאובים. הנחה זו סותרת את הנאמר לעיל. לדעת רבי אליעזר ורבי יהושע כאחד ניתן לשבר את הכלים עם המים והמים שיגלשו מהם למקווה טהורים (לעיל פ"ב מ"ז ומ"ט). רבי אליעזר פוסל, ברם הסיבה לכך היא שהבור יבש, והמים הראשונים חייבים להיות מים טהורים לגמרי. את משנתנו צריך להסביר בכך שהמים נחשבים כצפים על פני הכלי, אבל לא נאמרה ההסתייגות שהבור היה ריק לגמרי לפני מילוי המים. כפשוטם של דברים לפנינו גישה מחמירה עוד יותר מזו שבמשניות הקודמות. כל מים שעברו בכלי, אפילו אם הכלי לא הורם, נחשבים למים שאובים. גם דרשת הספרא שציטטנו לעיל (פ"ב מ"ח) מדברת על איסור בכל מים שעברו "תפיסת ידי אדם", כלומר כעמדה שבמשנתנו. בהמשך המשנה נראה שהעמדה המחמירה היא דעת בית שמאי ובית הלל כאחד, ותלמידיהם (רבי אליעזר ורבי יהושע) הקלו, מי מעט (רבי אליעזר) ומי הרבה (רבי יהושע). בשלב שלישי, בדור אושא, נחלקים תנאים על תקפותו של איסור זה. רבי יוסי ורבי יהודה מקלים בכלים, והמחלוקת ביניהם היא רק על כלי טמא. דומה שתנאי דור יבנה פירשו את המונח "שאובים" כמים שהורמו ממש, ואילו ההלכה הקדומה יותר פירשה שכל טיפול מלאכותי במים אסור.
המשך המשנה שנוי להלן (פ"ו מ"ה) וממנו מתברר שהפסול תלוי גם בטיב החומר שבו נעשה הכלי, וכלל נוסף הוא שרק כלי שיש בו קבלת נוזלים מטמא.
<b>אחד כלים גדלים</b> [<b>ו</b> ]<b>אחד כלים קטנים</b> – בכל מקרה מים שעברו דרך כלי נחשבים לשאובים,<b>אפילו כלי גללים כלי אבנים כלי אדמה פוסלין את המקוה</b> – שלישיית החומרים הללו מופיעה כקבוצה. אלו כלים שאינם מקבלים טומאה, אלא שכאן אין עניין של טומאה, אלא הדיון הוא בעצם העובדה שהם מעשה ידי אדם. <b>אחד המניח ואחד השוכח כדברי בית שמי</b> – לדעת בית שמאי הכוונה אינה חשובה, וחשובה רק העובדה שנעשה מעשה. ה-אות כ' היא להדגשה. [<b>ו</b> ]<b>בית הלל מטהרין בשכח</b> – בית הלל רואים בכוונה מרכיב חשוב באיסור<sup class="footnote-marker">1</sup><i class="footnote">ראו דברינו לעיל פ"ג מ"ד.</i>.
שאלת הכוונה היא אחת המחלוקות הבסיסיות בין בית שמאי לבית הלל. כך חולקים בית שמאי ובית הלל בשאלה מה הדין אם תרם אדם תרומה שלא לפי כללי ההלכה (ראו פירושנו לתרומות פ"א מ"א), בית שמאי אומרים שתרומתו תרומה ובית הלל אומרים שלא עשה כלום (והוציא דבריו לבטלה), ובעיקר האם תרומת קטן וחירש היא תרומה, והשאלה מתמקדת בבירור האם הדעת (הכוונה) חשובה (בית הלל) או רק המעשה (בית שמאי – משנה, תרומות פ"א מ"ד). הוא הדין במי שנדר שלא כהלכה, או הקדיש שלא במלוא הכוונה (משנה, נזיר פ"ה מ"א, וראו פירושנו לה), או שנדר נזיר שלא בכוונה מלאה (תוס', נזיר פ"ג הי"ט), או מי שהוטל ספק שמא לא התכוון לגט כפי שנכתב (משנה, גיטין פ"ח מ"ד), או מי שנראה כאילו שכח פאה בשדה אבל בעצם התכוון לחזור לקחתה (משנה, פאה פ"ו מ"א), וכן מי שנפל פגם של כוונה בהקדשת ערכו למקדש (משנה, ערכין פ"א מ"א לפי פירוש הבבלי, שם ה ע"א).
מחלוקת זו עומדת כנראה ביסוד מחלוקות תנאיות נוספות, ובמסגרת זו נסתפק בשתיים מהדוגמאות הפחות ידועות. כך מחלוקת רבי מאיר ורבי יוסי במסכת תמורה: "האומר ולדה של זו עולה והיא שלמים, דבריו קיימים. היא שלמים וולדה עולה, הרי זו ולד שלמים, דברי רבי מאיר. אמר רבי יוסי אם לכן נתכוין מתחלה, הואיל ואי אפשר לקרות שני שמות כאחת, דבריו קיימים. ואם משאמר הרי זו שלמים נמלך ואמר ולדה עולה, הרי זו ולד שלמים" (משנה, תמורה פ"ה מ"ג), וכן: "הרי זו תמורת עולה ותמורת שלמים, הרי זו תמורת עולה, דברי רבי מאיר. אמר רבי יוסי אם לכן נתכוין מתחלה, הואיל ואי אפשר לקרות שני שמות כאחת דבריו קיימין, ואם משאמר תמורת עולה נמלך ואמר תמורת שלמים, הרי זו תמורת עולה" (שם מ"ד). ההקדשה הייתה בלשון שאינה נכונה מבחינה הלכתית, שכן אם הבהמה שלמים גם ולדה צריך להיות שלמים, ואינו יכול להיות קרבן פחוּת ערך כעולה. רבי מאיר אומר שדבריו קיימים למרות הפגם והבבלי קושר זאת לעמדת בית שמאי<sup class="footnote-marker">2</sup><i class="footnote">בבלי, נזיר ט ע"א; גיטין לט ע"א; ערכין כ ע"א. לתנאים מאוחרים המהלכים בשיטת בית שמאי ראו ספראי, הכרעה כבית הלל. לרבי מאיר מיוחס המשפט ש"אין אדם מוציא דבריו לבטלה", אם כי במקורות התנאיים עצמם (ובירושלמי) עמדה כזאת אינה מוכרת, והקשר היחיד בין רבי מאיר לבין בית שמאי בנושא זה הוא בהמשך משנתנו (מקוואות).</i>, ורבי יוסי אומר שדבריו קיימים רק אם התכוון לכך במפורש. חכמי אושא נחלקים אפוא במחלוקת הקדומה, וגם כאן העובדה שמימרה מיוחסת לתנא מאוחר אינה מאפשרת לתארך את המימרה. בפירושנו למשניות אלו הרחבנו בעניין.
הניסוח משפטי של עמדת בית שמאי הוא: "לא אמר כלום עד שיהיו פיו ולבו שוין" (משנה, תרומות פ"ג מ"ח). משפט זה הוא בבחינת ססמה או כלל. מולו עומד נוסח הכלל המיוחס לרבי מאיר ש"אין אדם מוציא דבריו לבטלה" (בבלי, כתובות נח ע"ב), כלומר לא ייתכן שדבר ההקדשה יישאר ללא משמעות. משפט הפוך מיוחס בבבלי גם לרבי יוסי: "בגמר דבריו אדם נתפס" (בבלי, פסחים נג ע"ב; ס ע"א; נזיר ט ע"א). כלומר נדרשת גמירות הדעת, ולא רק אמירה. שני הניסוחים מתאימים למחלוקת בית שמאי ובית הלל (רבי מאיר כבית שמאי), ברם הם ניסוחים בבליים בלבד. עם זאת, כאמור, המשך משנת תתרומות מוכיח שאכן רבי מאיר כבית שמאי ורבי יוסי כבית הלל. אם כן העיקרון האם נדר שאינו שלם חל או נגוז אכן מופיע כבר במקורות התנאיים. סביר לראות בכל המחלוקות הללו מקשה אחת, אם כי ניתן גם להעמיד את המחלוקות סביב עיקרון אחר, והם דברי רבי שמעון שאם התנדב שלא כדרך המתנדבים נדרו בטל. עיקרון זה מופיע כבר במשנה, וחוזר בעדויות נוספות<sup class="footnote-marker">3</sup><i class="footnote">משנה, מנחות פי"ב מ"ג; תוס', פי"ב ה"ד; תוס', נזיר פ"ג ה"ד ועוד.</i>. כבר במשנה ידעו, אפוא, את הכלל שנוסח בצורה חדה רק בתלמוד הבבלי (או שרק ממנו השתמר הניסוח).
עמדתו של רבי מאיר אינה פשוטה. הבבלי אומר שהוא כבית שמאי (נזיר ט ע"א), אבל בירושלמי הוא נוקט פעם אחת עמדת ביניים החולקת על שני הבתים (תרומות פ"א ה"ח, מ ע"א). בתוספתא תמורה מיוחסת לו עמדה שונה במידת מה מדעתו במשנה שם ובמשנת ערכין פ"א מ"א. מכל מקום, משנת ערכין ומשניות תמורה קרובות לדעת בית שמאי. אמנם רוב המשניות נסתמו כבית הלל אבל מצינו גם משניות רבות כדעת בית שמאי, ותנאים מהלכים בשיטתם. זאת בניגוד להעמדה כאילו היה "פסק הלכה" אחיד כבית הלל<sup class="footnote-marker">4</sup><i class="footnote">ראו ספראי, הכרעה כבית הלל, וראו להלן פירושנו לפ"ה מ"ב ומ"ג.</i>.
לסיכום, כפשוטם אכן "מוציא דבריו לבטלה" ו"הקדש טעות הקדש" הם שניהם ניסוחים כלליים זהים, אבל "מוציא דבריו לבטלה" הוא ניסוח משפטי וכללי יותר מאשר "הקדש טעות", והוא גם מאוחר יותר (מדור אושא). בית שמאי ובית הלל מנסחים את דבריהם במישור הדתי והעקרוני, במסגרת מערכת היחסים שבין אדם לקודש, ואילו חכמי דור אושא מנתקים את ההיבט הדתי-קדושתי והכלל מנוסח ככלל משפטי בדיני ממונות. לפנינו פרט מאלף המלמד על התפתחות החשיבה ההלכתית מחשיבה דתית עקרונית לכללים משפטיים, ובמקרה זה הכרונולוגיה של התהליך ברורה והניסוח המשפטי מאוחר יותר מדור אושא, וחלקו אולי רק אמוראי.
דומה שלפנינו שני קווי מחשבה. רבי מאיר מצטייר כמי שאומר שתמיד הנדר חל וזו דעת בית שמאי, ובית הלל חולקים ובדרכם הולכים רבי יוסי ורבי שמעון. עם זאת יש במקורות שינויים בעמדות התנאים, ולא כאן המקום להרחיב בכך<sup class="footnote-marker">5</sup><i class="footnote">ראו עוד תוס', מנחות פי"ב ה"ד; זבחים ל ע"א; בבלי, מנחות פא ע"ב; קג ע"א; ספרא, דבורא דנדבה, פרק י ה"ב, ט ע"ד. עיקרון נוסף שרבי יוסי דוגל בו הוא "תפוס לשון ראשון", כלומר שהמשך המשפט הסותר את קודמו מתבטל. ראו בבלי, פסחים נט ע"ב. </i>.
<b>אמר רבי מאיר נמנו ורבו בית שמי על בית הלל</b> – "נמנו ורבו" הוא המונח להכרעה בבית הדין הגבוה, הסנהדרין או בית הוועד. הכרעה זו הייתה בימי בית שני, שכן כפי שאמרנו מאוחר יותר, בדור יבנה, כבר נסוגו כל התנאים מעמדותיהם הנוקשות של שני הבתים כאחד, לפחות בנושא זה של מים שעברו בהם כלים<sup class="footnote-marker">6</sup><i class="footnote">המונח "נמנו ורבו" נדון כל צורכו בנספח למסכת ראש השנה. </i>. [<b>ו</b> ]<b>מודים</b> – בית שמאי,<b> בשכח בחצר שהוא טהור</b> – שזו שכחה טבעית, ואין לחשוד בו בכוונה. המונח "מודים" חוזר במקורות, בדרך כלל "מודים" בית שמאי לבית הלל שכן ההלכה כבית הלל, והודאתם של בית שמאי אין לה משמעות. אבל כאן ההלכה כבית שמאי, ולכן חשוב שנסוגו מעמדתם.<b>אמר רבי יוסה אדיין מחלוקת במקומה</b> – כפי שהראינו בנספח למסכת ראש השנה פסק הלכה, לאחר דור יבנה, הוא בסך הכול דעתו של חכם פלוני, או קבוצת חכמים פלונית, וחכם אחר רשאי לחלוק עליה. עם זאת במקרה שלנו ייתכן שרבי יוסי מתכוון שלגבי כלים המחלוקת הסתיימה, אך המחלוקת על חשיבות הכוונה והשכחה עדיין עומדת, כפי שהראינו לעיל.
כאמור לפי הבבלי, בשאלה האם נדר שנוסח שלא כהלכה תקף, רבי מאיר מהלך בשיטת בית שמאי ורבי יוסי בשיטת בית הלל, והדבר מסתייע ממשנתנו. לעומת זאת במשניות במסכת תרומה מוצג רבי מאיר כאילו הוא בעל הדעה, ופעם נוספת מיוחסת עמדה קדומה לתנא מאוחר שאמנם דגל באותה דעה, אך לא המציא אותה. תרומתו הייתה פסיקה במחלוקת קדומה, אבל המקורות מכנים את הדעה על שמו.
רבי יוסי אינו בעליה של המשנה. הרישא היא בבחינת פסק הלכה בניגוד לדעתו, ובסיפא הוא אחד המשתתפים. כלומר העורך המאוחר לו מביא את דבריו.
הצינור עצמו אינו נחשב כלי, וההסבר לכך בתוספתא: "1. טבלה שנתנה על גבי הצנור להדיח, וכן כלים שנתנו תחת הצנור להדיח, ראשונים ראשונים הוכשרו לקבל טומאה. 2. שלמו ארבעים<sup class="footnote-marker">7</sup><i class="footnote">בכתבי היד ארבע, ובר"ש ארבעים.</i> סאה הרו אלו כשרין. 3. צנור שחקקו ואחר כך קבעו פוסל את המקוה" (פ"ד ה"א, עמ' 656). ההלכה השלישית היא החשובה לענייננו. הצינור שנקבע בקרקע נחשב כקרקע, ולכן המים הזורמים בו אינם נחשבים לשאובים, אבל אם עוד קודם עשו בו בית קבלה, הוא נחשב לכלי. ייתכן שהעיקרון ש"יצא עליו שם פסול" מתבטא גם בהלכה זו.
יתר ההלכות בתוספתא אינן לענייננו, אלא שאגב הדיון בטבלה ובצינור שבמשנה זו ובמשנה הבאה התוספתא עוסקת בכלים ובצינור לגבי שאלה אחרת, האם יש במים הכשר טומאה (כן), ואם טבלו בארבעים סאה הרי אלו טהורים. מכאן עדיין אי אפשר להוכיח שהתוספתא מאוחרת למשנה וייתכן שהמשנה נזקקה לנושאים שבה, אגב אזכור הצינור והכלים שבתוספתא, או במקור קדום אחר. נחזור לכך במשנה הבאה.

Mishnah 2

<b>המניח טבלה תחת הצינור אם יש לה ליזבין פוסלת את המקווה</b> – טבלה היא לוח ישר (טס). אם יש ליזביז, שהם שוליים מוגבהים, היא נחשבת לכלי ומקבלת טומאה (משנה, כלים פ"ב מ"ז; פכ"ה מ"א ועוד), <b>ואם לאו אינה פוסלת את המקוה</b> – שכן איננה כלי. <b>זקפה לידוח</b> – להדיח את הטבלה, <b>בין כך</b> – שיש לה ליזביז,<b> ובין כך</b> – שאין לה ליזביז,<b>אינה פוסלת את המקוה –</b> שכן בזווית זו הטבלה אינה כלי קיבול. ההלכה לעניין מקוואות מקבלת אפוא את הלכות טהרה הרגילות לעניין זה, אבל יש בה גם שינוי מהרגיל (איור 31). שינוי הזווית משנה את מעמד הטבלה. כלומר השאלה האם כלי הוא כלי קיבול או לא אינה נבדקת במישור הכללי (מהו הכלי) אלא על פי שימושו ברגע זה. גישה זו לא מצינו במסכת כלים, והיא חידוש של משנתנו. מסכת כלים עוסקת רבות בהגדרת כלי קיבול, והיעדרה של גישה כמו זו של משנתנו מעיד כי לפנינו משניות שונות בגישתן<sup class="footnote-marker">8</sup><i class="footnote">אבל ראו פירושנו לכלים פ"ה מ"ו.</i>, בנושא עקרוני ומהותי. ספק אם יש כאן מחלוקת, או שהשוני נובע מהנושא. במקווה לא חשוב אם הכלי טמא אלא אם המים נחשבים שאובים.
כאמור, התוספתא שציטטנו בפירוש המשנה הקודמת קובעת באופן כללי יותר: "טבלה שנתנה על גבי הצנור להדיח, וכן כלים שנתנו תחת הצנור להדיח, ראשונים ראשונים הוכשרו לקבל טומאה" (פ"ד ה"א, עמ' 656). אם כן, אין כאן הבדל בין טבלה עם ליזביז לבין טבלה בלי ליזביז. דומה שהמשנה באה לפרט את ההלכה שבתוספתא, ואין כאן מחלוקת אלא פרשנות. קשה להניח שבעל התוספתא סבר שכל טבלה מקבלת טומאה בניגוד לכללים שבמסכת כלים. עם זאת אפשר שהתוספתא מדברת בכלי מתכות או עץ, ואזי כל טבלה מקבלת טומאה גם אם אין לה ליזביז (משנה, כלים פכ"ז מ"א). עם כל זאת, כפשוטה המשנה מפרטת את הדין שבתוספתא.
<b>איור 31ב.</b> הבאת נסכים ב"טבלאות" עם לזבז. ריינך, תמונות

Mishnah 3

<b>החוטט בצינור</b> – עושה בצינור שקע כדי שהפסולת הזורמת עם המים (עפר, אבנים וכיוצא באלו) תשקע.<b> לקבל צרורות</b> – אבנים קטנות,<b> בשל עץ כל שהוא</b> – כל שקע קטן הופך את הצינור לכלי, והמים העוברים דרכו הם מים שאובים כמו הכלים שתחת הצינור. <b>בשל חרש רביעית</b> – כלי הקיבול שנוצר צריך להכיל רביעית, כנראה משום שכלי שאינו מכיל רביעית<sup class="footnote-marker">9</sup><i class="footnote">רביעית לוג, אחד חלקי 96 מסאה. </i> אינו מקבל טומאה. כלי חרס טמא רק אם יש לו כלי קיבול בגודל מסוים שנעסוק בו להלן, אבל כלי עץ מקבל טומאה אם הוא כלי, ללא קשר לכלי קיבול. <b>רבי יוסה אומר אף בשל חרש כל שהוא</b> – כל כלי קיבול קטן הופך את הצינור לכלי.<b> לא אמרו רביעית</b> – הביטוי "לא אמרו" הוא הפניה להלכה קדומה אחרת. במקרה זה קל לשער שההלכה הקודמת היא הרישא של משנתנו שכלי חרס נחשב לכלי אם יש לו רביעית. אם כן, הניסוח של המשנה שלנו כבר מערב שני רובדים כרונולוגיים. <b>אלא בשברי כלי חרס</b> – כלי שנשבר והשבר אינו מכיל רביעית אינו נחשב לכלי קיבול ואינו מקבל טומאה. בסוף המשנה נחזור להשוות הלכה זו עם הלכות מקוואות והלכות טהרת כלים. הלכה דומה שנינו לגבי מי חטאת: "החוקק באמת המים בין בית הקבלה, אף על פי שתלשוהו המים וחברוהו, אין ממלאין בה, ואין מקדשין בה, ואין מזין ממנה, ואינה צריכה צמיד פתיל, ואין פוסלת את המקוה. תלשה וחיברה וחישב עליה אחר תלישתה, ממלאין בה ומקדשין בה ומזין הימנה וצריכה צמיד פתיל ופוסלת את המקוה" (תוס', פרה פ"ה ה"ח, עמ' 635). חקיקה באמת מים אינה פוסלת את אמת המים לצורך מילוי מקווה, אבל פוסלת את הצינור ככתוב אצלנו, משום שהצינור הוא כלי ואמת המים מלכתחילה איננה כלי (היא בניין, ומחוברת לקרקע). אבל אם תלש את בית הקבלה וחשב עליו ככלי, הרי הוא כלי, ואזי מקדשים בו מי חטאת, כי מי חטאת מקדשים בכלי. אבל הוא נחשב למים שאובים.
<b>היו צרורות מתחלחלים לתוכו</b> – השקע התמלא עפר, או שלא היה בצינור שקע, וגושי עפר ואבנים מתנדנדים בצינור,<b> פוסלין את המקוה</b> – הרמב"ם מפרש שהשקע התמלא עפר, והסימן הוא שצרורות האבן מתגלגלים בצינור. ברם "מתחלחל" פירושו משהו קבוע שאינו מהודק. המשנה באהלות פ"ט (מ"א ואילך) מדברת על כוורת המחולחלת בקיר; "מחולחלת" היא בניגוד ל"אפוצה". אפוצה היא מהודקת לפתח, כלומר שאין בין הכוורת לפתח רווח העולה על טפח. ואכן התוספתא מסבירה במפורש: "ואיזו היא מחולחלת כל שיש לה טפח מארבע רוחותיה ומשלש רוחותיה ומשתי רוחותיה זו כנגד זו" (אהלות פ"י ה"ה, עמ' 607)<sup class="footnote-marker">10</sup><i class="footnote">המפרשים למשנת אהלות התקשו בפירוש הביטוי והציעו הצעות שונות. חלק מהם הכירו את התוספתא והקשו ממנה על פירושים מעין זה של הרמב"ם. ברם לפי דרכנו מאחר שהתוספתא הציעה את הפירוש היא מאיינת את ההצעות האחרות, מה עוד שכך נוצר ניגוד ברור בין "אפוצה" ל"מחולחלת". אלבק הצביע על מקורה הסורי של המילה, ראו עמ' 542.</i>. אם כן, פירוש המשנה הוא שאם הצרורות סותמים חלקית את הצינור הצינור הופך לכלי, והמים שנחלצו ממנו הם מים שאובים. אם הצרורות אפוצים הצינור סתום, ואין כלל מים. המשפט במשנה אינו קשור לקודמו העוסק בשקע המסייע להזרמה תקינה של המים בצינור. בניגוד לכך: <b>ירד לתוכו עפר ונגבם –</b> ביתר עדי הנוסח הטובים "ונכבש" (או ניכבש<sup class="footnote-marker">11</sup><i class="footnote">ב-פב "וננבש".</i>) הצרורות שקעו והתקשו, עתה חלל הצינור קטן יותר, אבל הזרימה חופשית. <b>כשר</b> – הצינור אינו כלי קבלה.<b> סילון</b> – סילון הוא צינור מים ( איור 32). בדרך כלל שימש בתוך השטח העירוני, או להעברת מים ממרחקים על מוביל מים – אקוודוקט (איור 33) – במקום שיש הבדלי גבהים, ואלו אינם כלי קיבול, שהרי המים זורמים בהם אפילו אם הם כפופים. <b>שהוא צר מיכן ומיכן ורחב באמצע אינו פוסל מפני שלא נעשה לקבלה</b> – המים זורמים בו, גם אם נעצרים לזמן קצר, בניגוד לצינור שסתום בעפר ("מחולחל").
מעתה עלינו לבחון את ההלכה במשקפי הלכות מקוואות והלכות טהרת כלים.
<b>איור 32ב.</b> חוליות אבן בעיר קוס. צילם ע' ספראי.
<b>איור 33א.</b> אמת המים לציפורי. צילם י' פיקסלר.
<b>איור 33ב.</b> אמת המים לטבריה. צילם י' סטפנסקי, באדיבותו.
<b>איור 33ג.</b> אמות מים גדולות היו תופעה רגילה באימפריה. לאאוסטה שבצפון איטליה, למשל, הובילו שתי אמות מים (עליונה ותחתונה), שתיהן צריכות היו לחצות גיא עמוק ונבנה לשם כך גשר מרשים ששימש תשתית לשתי אמות המים. בתמונה הגשר. צילמה ד' ספראי.
מבחינת הלכות מקוואות שקע בצינור הוא כמו אמת מים העוברת על בור (פ"ג מ"ג), ובמקרה שם האמה נחשבת למים שאובים עד שברור שמי הבור המקוריים נעלמו. הלכה זו שונה במקצת מההלכה במשנתנו העוסקת בצינור. אין התנאה כזאת (שמי הבור המקוריים יצאו מהמקווה), ולו הייתה היה הצינור כשר תמיד, שהרי המים בצינור רבים בהרבה מהמים שנאגרו בשקע. במקרה זה האמה אינה דומה לצינור משום שהאמה היא מעשה טבע (היא כקרקע בין אם היא חצובה ובין אם היא בנויה), והצינור מעשה אדם. כנגד זה המקרה בצינור דומה למניח כלים מתחת לצינור (לעיל משנה א), שכן השקע הוא כלי (במגבלות שנברר להלן). במשנה א נקבע שהכלי פוסל תמיד את המקווה, וזו ההלכה הקדומה. אך בפירושנו למשנה ראינו שהלכה זו שונתה בדור יבנה, והתפיסה שכל כלי מעשה ידי אדם הופך את המים לשאובים סויגה. על רקע ההלכה הקדומה יש להבין שאם השקע נחשב לכלי המים נחשבים לשאובים, גם אם רק חלק קטן מהם עבר דרך הכלי.
השאלה האם השקע נחשב לכלי נבחנת במשנה לפי הלכות טהרת כלים. כלי שלם נחשב לכלי אם יש בו כלי קיבול. לא נקבע שיעור מינימלי לכלי הקיבול, והוא תלוי בטיב השימוש בכלי. כך, למשל, לנר כלי קיבול קטן ולחבית כלי קיבול גדול יותר. משנתנו (תנא קמא) מניחה שבכלי עץ כלי קיבול הוא כלשהו, ובכלי חרס רביעית. להלכה זו אין מקבילה במסכת כלים. השאלה המתעוררת היא האם "דברי תורה עניים במקום אחד ועשירים במקום אחר", כלומר מסכת מקוואות משלימה את החסר במסכת כלים, או שמא יש לתנא קמא של משנתנו הלכות טומאת כלים אחרות. גם במשנה ב ראינו שלמסכת הלכות אחרות מאלו של משנת כלים.
רבי יוסי אומר שהמידה של רביעית היא רק בכלי חרס. אם השבר מחזיק רביעית הוא נחשב לכלי. על כך יש הלכות מפורטות במסכת כלים. במשנת כלים פ"ב מ"ב שנינו עניין זה. שם גודל השבר המשמש עדיין ככלי תלוי בגודל המקורי של הכד או כלי חרס אחר. הדעות השונות במשנה מוצגות בטבלה:
המידות במשנה
רביעית היא אפוא רק אחד הגדלים, ולאו דווקא הגודל הקובע. אפשר שרבי יוסי מדבר בהכללה, אך דומה שלעניין מקוואות הגדרת הכלי שונה. אשר לצינור, במשנה שנינו: "הטהורין שבכלי חרס טבלה שאין לה לזביז, ומחתה פרוצה ואבוב של קלאין, וסילונות אף על פי כפופין אף על פי מקבלין" (כלים פ"ב מ"ג). אם כן הסילון אינו מקבל טומאה, וכפשוטו, גם אם יש בו בית קבלה קטן. אבל בתוספתא שנינו: "הסילונות והקרמודין<sup class="footnote-marker">12</sup><i class="footnote">קרמודין היא מילה יוונית שמשמעה רעף (κεραίς κεραίδος), והכוונה לרעפים חצי עגולים שכיסו את פסי החיבור בין לוחות הרעפים. כן מעריכים את כמות הגשמים אם פני הקרמיד כוסו (ירו', תענית פ"א ה"ג, סד ע"ב ומקבילות), ראו בראנד, כלי חרס, עמ' רסח. דברי רבי נחמיה מוסבים על אחת מפסקאות המשנה, וניתן רק לשער מה היה הקשרם המקורי. </i> שעשה בהן בית קבול מים או צרורות, טמאין. רבי יוסי אומר אף הספינה, ומגופת היוצרין, ורבי נחמיה אומר חילוף הדברים" (כלים בבא קמא פ"ב ה"ג, עמ' 570). לפי התנא של משנת כלים הסילונות מקבלים, אך זה כלי קיבול זמני, ולכן הסילון איננו כלי, ואילו לפי התוספתא זה כלי קיבול לכל דבר. גם משנתנו סבורה שהסילון איננו כלי לעניין הגדרת מים שאובים. ייתכן שהמשנה בכלים חופפת למשנתנו ואז משנתנו היא גם כרבי יוסי, ואפשר שההגדרה לצורך קבלת טומאה ולצורך מים שאובים היא הגדרה שונה. מכל מקום, רבי יוסי של משנתנו רומז ששתי המערכות שוות, "לא אמרו רביעית אלא.", אבל בפרטי ההלכות יש שינויים.
לפי המשנה נעשה הצינור מחרס או מעץ. זה כמובן צינור פרימיטיבי. הצינורות הרומיים היו ממתכת או מאבן, אבל נמצאו גם צינורות חרס רבים (איור 34).
<b>איור 34א.</b> צינורות בבית מגורים באפסוס.
<b>איור 34ב.</b> צינורות חרס בבית המרחץ בטבריה. צילמה ד' ספראי.
<b>איור 34ב.</b> צינורות חרס בבית המרחץ בבית שאן. צילם ד' הדר.

Mishnah 4

<b>מים שאובין ומי גשמין שמיתערבין בחצר</b> – בזמן הגשמים יש בחצר מים טהורים (מי גשמים) או זרימה שלהם (תמציות), ומים שנשאבו עברו במרזב או בכלי אחר, והם מתערבים.
<b>ובעוקה על מעלות המערה</b> – מערת המים חצובה ויורדים אליה במדרגות. במקרה זה יש שקע קטן במדרגות המערה, אולי שוב כדי לאסוף את הלכלוך ולמנוע את כניסתו למערת המקווה<sup class="footnote-marker">13</sup><i class="footnote">ראו עוד לעיל פ"ו מ"א.</i>. אנו נדון בהרחבת מה בעוקה להלן פ"ו מ"א.
<b>אם רוב מן הכשר כשר אם רוב מן הפסול פסול</b> – כאן מופעל הדין הרגיל של תערובת ולא הכללים של מקוואות. לא ברור האם לפנינו שינוי בגישה, שכן המים השאובים אף פעם לא עמדו בפני עצמם, או שמא זו רק דעתו של רבי אליעזר בן יעקב שכל המקוואות מוכשרים "לפי חשבון", כלומר לפי רוב המים (ראו פירושנו לפ"ב מ"ד), ואכן בתוספתא ההלכה של משנתנו מיוחסת לרבי אליעזר בן יעקב. לפי ההמשך התנא סבור שדין מים שאובים הרגיל חל (שלושה לוגים פוסלים את המקווה), אבל כאן אין המים השאובים עומדים בפני עצמם. בתוספתא שנינו: "רבי אליעזר בן יעקב אומר גג שיש בראשו עשרים ואחד סאה של מימי גשמים ממלא בכתף ונתן לתוכו תשעה עשרה סאה ופוחתו נתערבו בחצר" (פ"ד ה"ג, עמ' 656). זו דוגמה למים שהתערבו בחצר, לפני כניסתם למקווה. התוספתא מוסיפה שמותר לבצע את העירוב בכוונה, ואינה נרתעת מהוספת מים שאובים כשם שמותר להוסיף מים שאובים למעיין (פ"א מ"ז; פ"ה מ"ג), אבל בניגוד למעיין במי גשמים יש להקפיד שרוב המים יהיו "טבעיים".
<b>מחצה למחצה פסול</b> – ספקו לחומרה. אבל בתוספתא: "שני מקואות של עשרים עשרים סאה, אחד שאוב ואחד כשר, ירדו שנים והשיקום וטבלו בהן, אפילו אדומים והלבינום או לבנים והאדימום, הטבלין והטובלין כמות שהיו" (פ"ג ה"ז, עמ' 655). אם כן במצב של חצי-חצי הכול נותר על חזקתו, ללא שינוי. המקווה אינו פסול, במובן זה שמימיו אינם מטמאים, אבל הטובלים נשארים כמות שהם, והמים אינם מטהרים. תפיסה זו של השארת המצב הקיים היא שיטת רבי יוסי (לעיל פ"ב מ"ב), אם כי רבי יוסי אמר את דבריו לעניין אחר. <b>אמתי בזמן שמיתערבין עד שלא יגיעו למקוה</b> – אבל אם הגיעו למקווה לחוד, הרי שחל על כך דין מים שאובים רגילים. <b>היו מקלחין לתוך המים</b> – מטפטפים מים שאובים לתוך המקווה.<b>אם ידוע שנפל לתוך ארבעים סאה מים כשרים</b> – לתוך מקווה כשר,<b> עד שלא ירדו לתוכו שלושה לוגים מים שאובים כשר</b> – המקווה היה כשר והמים השאובים טפטפו לאט לאט, ובכל פעם הגיעו פחות משלושה לוגים ואלו בטלו. דין זה שנוי לעיל פ"ג מ"ג, והמשנה חוזרת על עצמה בלשון מדויקת פחות מזו שבמשנה לעיל. מן הסתם משנתנו והמשנה לעיל בפ"ג מ"ב נלקטו ממקורות עריכתיים שונים. <b>ואם לאו פסול</b> – כדין כל מים שאובים.

Mishnah 5

<b>משנתנו שנויה במסכת פרה, והצגנו את שתי המשניות זו מול זו:
דין מי חטאת בהשוואה לדין מי טהרה (מקווה)
<b>השוקת שבסלע</b> – שהיא מחוברת לסלע, והיא כקרקע ואיננה כלי,<b>אין ממלין בה</b> – להתקנת מי חטאת, שכן אלו צריכים להיות מים חיים (ראו המבוא למסכת פרה),<b> ואין מקדשין בה</b> – זורים בתוכה אפר כדי שעם המים יהיו אלו מי חטאת, שכן מי חטאת צריך להתקין בכלי, <b>ואין מזין ממנה</b> – אם זרה בתוכה אפר אין המים מי חטאת,<b> ואינה צריכה צמיד פתיל</b> – רק כלי ניצול מטומאה בצמיד פתיל. כלומר, אם הכלי סגור ובתוכו מזון או כלי והטומאה נגעה בכלי מבחוץ אין תוכן הכלי טמא. במקרה שלנו אם מים טמאים נגעו בשוקת מבחוץ אין תוכן השוקת נטמא (גם אם השוקת פתוחה), שכן היא איננה כלי.<b> ואינה פוסל</b> [<b>ת</b> ]<b>את המקוה</b> – המים שבה אינם מים שאובים, ואם תימצא דרך להזרימם למקווה יהיו אלו מים כשרים לטבילה. כאמור בפירושנו לפרה פ"ה מ"ז. זו רשימת הלכות ספרותית שיש ביניהן קשר הגיוני הלכתי. ההלכה האחרונה איננה בקבוצה שבמשנה ה והיא הלכה ידועה שמים שנשפכו מכלי למקווה, אם הם בכמות של שלושה לוגים או בכמות אחרת מאלו שמוזכרות במשנה (פ"ג מ"א, וראו פירושנו לה) הם פוסלים את המקווה.<b> היתה כלי</b> – שוקת אבן ניידת,<b> וחיברה בסיד</b> – אמנם היא מחוברת לקרקע, אך אין זה חיבור קבע והיא בבחינת כלי אבן,<b> ממלין בה ומקדשין בה ומזין ממנה וצריכה צמיד פתיל ופוסלת את המקוה</b> – שהיא ככלי לכל דבר.
<b>נקבה מלמטן או מן הצד ואם<sup class="footnote-marker">14</sup><i class="footnote">כנראה האות וי"ו נמחקה בידי המעתיק.</i> אינה יכולה לקבל מים כל שהן כשירה</b> – במשנת פרה יש למשפט זה המשך שהוא הנמקה: "מפני שאינן עגולין כלי. מן הצד ופקקה בסמרטוט המים שבתוכה כשירים, מפני שהן עגולין כלי" (פ"ה מ"ז). משפט זה קשה בעיקר משום שהביטוי "עגולין כלי" הוא בלתי מובן. שתי אפשרויות עקרוניות יש לפירוש המשנה. האפשרות הראשונה היא שעשה לשוקת החצובה בסלע נקב לניקוז והמים פסולים, מפני שהנקב הסתום הופך את השוקת לכלי. הסמרטוט אינו הסדר קבע ואינו מחזיר את השוקת להיות מחוברת לקרקע. "כשרה" היא אפוא השוקת. האפשרות השנייה היא על פי כתב יד קופמן שבו כתוב "ופקקה בסמרטוט המים שבתוכה פסולין", כלומר המים פסולים למקווה כמים שאובים מפני שהנקב הסתום הופך את השוקת לכלי. אמנם הסמרטוט איננו הסדר קבע ואין הוא מחזיר את השוקת להיות מחוברת לקרקע, אך די בו כדי להפוך את השוקת לכלי. בכתב יד קופמן וברוב עדי הנוסח כתוב "פסולין", ואפשר לפרש פסולים מלקדש בהם, או פסולים כמים שאובים; אבל בדפוסים מאוחרים כתוב "פוסלין", וניסוח זה מתאים יותר למים שאובים הפוסלים את המקווה, אבל הוא דחוי נוכח עדות עדי הנוסח הטובים. אם כן, "פסולים" הם המים<sup class="footnote-marker">15</sup><i class="footnote">רוב המפרשים, כולל רמב"ם ור"ש, מפרשים ש"פסול" שבמשנת פרה הוא פסול לקידוש מי חטאת, והם מסבירים את המשנה בהקשר למי חטאת. אם "ניקבה מלמטן" וסתמה בסתימה זמנית המים שבתוכה פסולים לקדש בהם, מפני שהנקב הופך את הכלי לחסר שימוש ופסל אותו מחזקת כלי. המשפט "מפני שאינן עגולין כלי" כוונתו שהנקב ביטל את השוקת מתורת כלי והמים אינם מכונסים בכלי. אלבק רצה לתקן במקום "עגולים" "אגודים", אך הנוסח "עגולים" מצוי בכל עדי הנוסח. הרמב"ם פירש שהמים אינם נשענים על עיגול הכלי אלא על הפקק הזמני, מן הצד, אבל אם עשה את חור הניקוז באמצע דופן השוקת ופקקה בסמרטוט, כסתימה זמנית, המים שבתוכה כשרים לקידוש מי חטאת, שפני שהשוקת נחשבת לכלי, ובלשון המשנה "מפני שהם עגולין כלי" – כי המים מכונסים בכלי מסביבם.</i>.
כל זה למשנת פרה. אבל במשנתנו המשפט ברור. כל נקב פוסל את השוקת מלהיות כלי, וממילא המים שבה אינם מים שאובים אלא היא כצינור בסלע. האפשרות של פקיקה בסמרטוט אינה נזכרת, וכפשוטה, אם פקקה והפקק יעיל חזרה השוקת המנותקת מהסלע להיות כלי. משנת פרה מבחינה בין נקב מהצד לנקב בקרקעית, ואילו משנתנו (מקוואות) מבחינה רק בעיקרון ההלכתי, האם השוקת אוגרת מים. במשנת מקוואות התמונה פשוטה יחסית. שוקת מנותקת היא ככלי. אבל אם יש בכלי חור היא חדלה מלהוות כלי, והיא כעין צינור, והמים שבה אינם שאובים. משנת פרה עוסקת גם במקרה שסתם את הנקב בסמרטוט, נושא שאיננו במשנת מקוואות. עוד מוסיפה משנת מקוואות הגדרה לרוחב הנקב, הגדרה שבה נדון להלן, וכן סיפור מרתק על שוקת כזאת בירושלים. ההשוואה מציעה שלכל אחת מהמשניות תוספת ייחודית. הביטוי "עגולין כלי" איננו במשנת מקוואות והוא ביטוי ייחודי במשנה כולה. דומה אפוא שלשתי המשניות מקור משותף וכל אחת מהן התאימה אותו לעניינה.
מכיוון שלשתי המשניות תשתית ניסוחית משותפת, הרי שאחת תלויה בחברתה, אחת הוסיפה ואחת הורידה פרטים, או ששתי המשניות השתמשו במשנה קדומה, ושני העורכים (עורך פרה ועורך מקוואות) התאימו את ההלכה כל אחת לנושא שלו.
<b>כמה יהיה בנקב כשפופרת הנוד</b> – "שפופרת" היא כלי העשוי מחרס או מחומר אחר ויש לה צורת בקבוקון צר וארוך, מעין צינורית, דומה למבחנה בת זמננו<sup class="footnote-marker">16</sup><i class="footnote">בראנד, כלי חרס, עמ' תקלז-תקלח; פירוש הגאונים לטהרות, עמ' 36 הערה 12. השפופרת מכונה "אבוב", שהוא מסוגי החליל. ראו לעיל פ"ג מ"י.</i>. שפופרת הנוד מופיעה תדיר כגודל הנקב המשמעותי לעניין מקוואות (להלן פ"ו מ"א; מ"ב מ"ו-מ"ז ועוד). <b>אמר רבי יהודה בן בתירה מעשה בשוקת יהוא</b> – יהוא היה מלך ישראל בתקופת המקרא. אפשר שהמתקן יוחס לו, ואפשר שיוחס ליהודי רגיל שנשא שם זה. <b>שהיתה בירושלם והיתה נקובה כשפופרת הנוד והיו כל הטהרות שבירושלם נעשות על גבה ושלחו בית שמאי ופחת</b> [<b>ו</b> ]<b>ה שבית שמי אומרים עד שיפחת רובה –</b> לא ברור מהמשנה על מה מדובר. הר"ש פירש שהשוקת הייתה קטנה אך מחוברת למקווה סמוך בשפופרת הנוד (להלן פ"ו מ"ב), ובית שמאי לא הסתפקו בחיבור זה ורצו לבטל את השוקת מתורת כלי בכלל. מבחינה הלכתית הפירוש אפשרי, אלא שהוא מעביר את הסיפור לעניין אחר לגמרי הנידון להלן בפרק ו.
אפשר שההלכה היא מדיני מי חטאת. את מי החטאת היזו מתוך השוקת לאחר שפקקוה בסמרטוט מן הצד. היה בכך הידור מצווה, שכן השוקת אמנם נחשבת לכלי אך אין היא מקבלת טומאה והיא כמעט כקרקע, ובית שמאי לא הסתפקו בנקב ובסתימה מן הצד אלא שברו את שוליה ופחתוה, כך שתצא מתורת כלי ותהיה כשרה לחלוטין.
עדיף יותר לפרש את המשנה בהקשר של משנת מקוואות שלפנינו. במשפט הקודם שנינו שאם הייתה שוקת מנותקת ונקובה היא כשרה; בית שמאי החמירו וסברו ששוקת כזאת עדיין נחשבת לכלי ולכן פחתו את רובה, כך שמצד אחד ודאי לא תהיה כלי, ומצד שני גם לא תהיה באמת אפשרות להשתמש בה ככלי. כל זה כהלכה הקדומה שמים העוברים דרך כלי נחשבים למים שאובים. כאמור (פ"ב מ"ז) בדור יבנה הקלו בנושא, ובית שמאי ובית הלל משקפים את ההלכה הקדומה.

Chapter 5



Mishnah 1

<b>מעין שהעבירו על גבי השוקת</b> – ממבט ראשון משנתנו נראית כגוש אחד עם קודמתה, ברם רושם זה מוטעה. שם המשנה מבחינה בין סתם שוקת שהיא חלק מהסלע והמים כשרים למקווה (אם יזרימם למקווה בדרך כשרה) או שהשוקת מנותקת, ואזי נאמר עליה שהיא מנותקת והיא נחשבת למים שאובים, וכך מפרש ר"ש, לעומת זאת משנתנו קובעת שתמיד: <b>פסול</b> – כפשוטה, גם אם השוקת מחוברת לסלע היא נחשבת מעשה אדם ככלי. אפשר כמובן לפרש שמשנתנו עוסקת רק בשוקת מנותקת, אבל אפילו לפי פרשנות זו שינוי הסגנון מלמד על שינוי בעריכה או במקור. מהרמב"ם (הלכות מקואות פ"ט ה"ט) משתמע שהשוקת קבועה, וכך נשמרת אחידות סגנונית ורציפות של המשנה, אבל בשוקת אין כנראה כשיעור ומים שנצברו בה הפכו למי גב. <b>העבירו על גבי שפה כל שהוא כשר חוצה לה</b> – המעיין עובר ליד שפתה החיצונית של השוקת, ומעט ממנו זורם לשוקת. הקשר בין מעיין לבין כלי שלידו אינו צריך להיות כשפופרת הנוד אלא בכלשהו, כפי שנפרש להלן פ"ו מ"א (ותוס', פ"ה ה"ב, עמ' 657). כשר, שכן המעיין זורם ללא הפרעה ומטהר את המים שבשוקת.<b> שהמעין מטהר בכל שהוא</b> – המים הזורמים שלא נכנסו ל"שוקת" טהורים. המים שבשוקת מנותקים מהזרימה ולכן פסולים. אם השוקת היא כלי הרי דינו כמניח קנקנים בבור, ואין אפשרות לפתרון שננקט שם (לשבר את הקנקנים), לכן המים פסולים. <b>העבירו על גבי בריכה והיספיק –</b> בעדי הנוסח הטובים ובדפוסים "והפסיקו", המים זורמים לברכה ונאגרים בה. זרימת המעיין הופסקה או הופנתה למקום אחר, והמים זורמים החוצה בתעלה. <b>הרי הוא כמות שהיה</b> – כך הנוסח בכתב היד, אבל כל יתר עדי הנוסח גורסים "כמקוה" (<b>מ</b> , <b>מל</b> , <b>מנ</b> , <b>מפ</b> ועוד). כלומר הברכה אין לה דין מעיין אלא מקווה משום שהמים נאגרים בה, והקשר למעיין הופסק. אמנם זרימת המעיין תתחדש בעתיד, אך כרגע מי המאגר מנותקים מהמעיין ואין אלו אותם המים הזורמים. בעל כתב יד קופמן מהלך בדרך אחרת. המים הם מי מעיין שניקוו, ומה שאירע להמשך המעיין אינו משנה למים שכבר נאגרו. על כן הברכה חזרה למה שהייתה, כלומר למי מעיין. אפשר גם לפרש את נוסח כתב היד שהברכה חזרה למה שהייתה, כלומר לברכה ולא למעיין כמו יתר עדי הנוסח. <b>חזר והמשיכו</b> – אפשר לפרש משפט זה בשתי צורות. האחת שהמשיך את מי המעיין. מבחינה מעשית המעיין זורם לבריכה, ובחלק העליון של הבריכה יש צינור לשחרור העודפים, והמים העודפים זורמים בו.<b> פסול לזבים ולמצורעים ולקדש מהן מי חטאת</b> – אם העודפים זורמים הם מי מקווה ולא מי מעיין. רק מי מעיין נחשבים למים חיים לטהר בהם מצורעים וזבים ולמלא מי חטאת. <b>עד שידע שיצאו הראשונים</b> – הלכה זו מקבילה למשפט "עד שיצא ממנו מלואו ועוד" (לעיל פ"ג מ"א). המצב שבו צינור העודפים הוא החלק העליון של הברֵכה מוכר מהכפר הערבי המסורתי. אפשרות מעשית שנייה היא שחור הניקוז הוא בתחתית הברכה. כאשר הבעלים משחרר (פותח) את צינור הניקוז המים הזורמים בו הם עדיין המים שנאגרו בברכה והיו פסולים מלשמש כמיים חיים; רק לאחר שהברכה תתרוקן ניתן יהיה להניח שהמים הם מי המעיין עצמם. אפשרות מעשית זו יוצרת אפוא פרשנות אפשרית שנייה למשנה. אבל אין לפרש ששחרר את מי הברכה ללא הזרמת המעיין, שכן לאחר שיצאו המים הראשונים תופסק הזרימה (איור 35).
מבחינה הלכתית הברֵכה לאמה היא כמו בור מלא מים שאובים, או כלי לאמה (לעיל פ"ג מ"ג). אבל כאן הפסיקה שונה משום שהנושא איננו מים שאובים או מי כלי, אלא האם המים הללו הם מים חיים ממש, ולא סתם מים בלתי שאובים. לכן במקום אמה מדובר במי מעיין, ובמקום מים שאובים בבור או בכלי מי מקווה (הברכה) הכשרים למקווה, אך אינם מים חיים.
<b>איור 35ב.</b> בית מעין בשרונה. צילם י' פיקסלר.

Mishnah 2

<b>העבירו</b> – את המעיין,<b> על גבי כלים או על גבי ספסל</b> – לפי מה שנקבע לעיל הרי נגיעת הכלים הופכת את המים לשאובים, כמו ששנינו לגבי צינור המקלח מים לחצר והניח כלים תחתיו (פ"ד מ"א). <b>רבי יהודה אומר הרי הוא כמו שהיה</b> – מכיוון שזרימת המים איתנה ונמשכת אין הכלים שבאמצע פוסלים את המים. דין מעיין שונה מדין צינור שכן המעיין הוא מקור מים מתמיד וקבוע. <b>רבי יוסה אומר הרי הוא כמקוה</b> – המים אינם נחשבים כשאובים, אבל גם אינם כבר מי מעיין מלאים, ולכן הם כמקווה. מותר לטבול בהם, <b>ובלבד שלא יטבול על גבי ספסל</b> – כי המים שעליו נתפסים כשאובים.
כל ההלכה במשנה איננה לכידה מבחינה משפטית. אם הכלים הופכים מים לשאובים הרי שדין המעיין כדין מי גשמים, או צינור מקלח (פ"ד מ"א), ואם אינם נחשבים לשאובים למה על גבי ספסל הם שאובים, ולמה כאן אסור לטבול על הספסל? בדוחק ניתן לפרש שהוא עומד על הספסל ונוגע בו והספסל מהווה חציצה. הרא"ש פירש שאסור בספסל, וקל וחומר ביתר הכלים, שלא יעמוד בתוך הכלי. אבל קשה לעמוד בתוך ספסל שאיננו אלא לוח ורגליים, ובכלי כזה מותר להטביל (להלן פ"ו מ"ה). ההסבר אינו רֵאלי.
ספק אם יש צורך לחפש הסבר משפטי. מי צינור טהורים, אך אינם מושלמים וכל פגם בהם פוסלם. מי מעיין טהורים לגמרי, ולכן רק פגם גדול פוסלם. זו פרשנות שאיננה משפטית. רמב"ם מפרש את משנתנו מבלי להתייחס למשנה הקודמת, ור"ש מקשה ממשנה למשנה ומפרש שהכלים נקובים בקרקעיתם ולכן הם כקרקע, ואינם כלים. זה הסבר חריף אבל הרמוניסטי, שכן ניקוב הכלים אינו נזכר במשנה. יתר על כן, ספסל מטמא גם ללא כלי קיבול, ונקב לא ישנה את דינו.
ההבדל בין ספסל לכלים סתם איננו משפטי, אלא הוא בתחום התחושה. ספסל נועד לישיבה וכאילו בזמן העמידה עליו אין הטבילה במים "טבעית". כביכול העומד אינו רוצה לעמוד במעיין עצמו ונזקק לכלי עזר, לכן יש כאן מעין תפיסת יד אדם, אותו גורם חמקמק ובלתי מוגדר שזיהינו לעיל (פ"ב מ"ז). אבל סתם כלים אינם פוגעים במי המעיין.
במשנה ה נחזור לדון בשאלה שבמשנתנו, ונראה שהמשנה שם חולקת על חלק מהעמדות שבמשנתנו ואף מסוגננת בשפה הלכתית אחרת.

Mishnah 3

<b>מעין שהוא מושך כנדל</b> – נדל הוא בעל חיים, מעין תולעת. המדרש התנאי מזהה אותו עם מרבה הרגליים (ספרא, שמיני פרק יב ה"ב, נז ע"א; בבלי, חולין סז ע"ב), והירושלמי אומר שהוא נראה כשדרות של דג (שבת פ"א ה"ג, ג ע"ב). המדובר אפוא במעיין שזוחל לאטו ויש בו מים מעטים.
<b>ריבה עליו והמשיכו</b> – שתי דרכים להגדיל את כמות המים הזורמת במעיין. האחת לחצוב בסלע ולהגדיל את הנקב בשכבה נושאת המים. הדעת נותנת שפעולה כזאת תהיה כשרה לכל דבר. כך עשו במעיינות הנִקבה שבהרי יהודה ובאזורים אחרים (איור 36). הדרך השנייה היא להוסיף מים שאובים,
<b>איור 36א.</b> מעיין נִקבה. בעין חנדק. זמנו בלתי ידוע. ראו גם איור 12. צילם י' פיקסלר.
<b>איור 36ב.</b> מעיין ובריכות בעין לימון, צילם י' פיקסלר.
<b>איור 36ג.</b> מעיין ובריכות בעין לימון, צילם י' פיקסלר.
וכבר שנינו לעיל: "למעלה מהן מעין שמימיו מועטין, [ו]שרבו עליו מים שאובין, שווה למקוה לטהר באשבורן" (פ"א מ"ז). כך הדין במשנה. אף על פי שנשפכו לתוכו מים שאובים עדיין עצם הזרימה מטהרת את המים, אף שייתכן שהמים השאובים הם הרוב וודאי שהם יותר משלושה לוגים. משנתנו קובעת: <b>הרי הוא כמו שהיה</b> – כל המים נחשבים למי מעיין. <b>היה</b> – המעיין,<b> עומד</b> – ואינו זוחל, כלומר כשתוספת השפיעה מעטה ביותר,<b> וריבה עליו והמשיכו שווה למקוה לטהר באשבורן</b> – אשבורן הוא שלולית, מעין גומה שטוחה (ראו פירושנו לפ"א מ"ז)<sup class="footnote-marker">1</sup><i class="footnote">ערוך השלם, כרך א, עמ' שח; רמב"ם על אתר; פירוש הגאונים לטהרות, עמ' 83, וכן משמעות האשבורן בספרא, שמיני פרשה ט ה"ט, נה ע"ד.</i> שבה המים (או דם – משנה, אהלות פ"ג מ"ג) נאסף ואינו זורם עוד. כלומר אפשר לטבול בשלולית אם יש בה ארבעים סאה מים בסך הכול (אפילו חלקם או רובם שאובים), ושווה גם <b>ולמעין להטביל בו כל שהוא</b> – במקום שיש זרימה אפשר להטביל בכלשהו. ההגבלה שהדבר אמור במקום שיש זרימה אינה נאמרת במפורש אבל היא מתבקשת, שהרי אם המעיין עומד הרי הוא כאשבורן ונדרשים ארבעים סאה.
בתוספתא שאותה הבאנו גם בפירושנו לעיל בפרק א (מ"ז) שנינו: "מעיין שהוא מושך כנדל וריבה עליו והרחיבו מטהר באשבורן, ואין מטהרין בזוחלין" (פ"ד ה"ט, עמ' 656). אם המעיין יצר שלולית שאדם יכול לטבול בה הרי שהוא נטהר כאילו טבל במקווה, אבל במפורש נאמר שהזרימה אינה נחשבת למעיין. שלושת המקורות סותרים זה את זה. במשנה שם אין הבחנה בין מעיין זורם לעומד, ואילו התוספתא אומרת שלאחר שריבה את המעיין אינו מטהר בזוחלין, וכפשוטו גם אם המעיין ממשיך לזרום לאטו כנדל. בפרק א המעיין מוגדר כמעיין שמימיו מועטים, ואצלנו ובתוספתא כנדל. שני אלו (מעיין שמימיו מועטים ו"מעיין כנדל") הם מונחים שונים לאותה תופעה, ואין הם מעידים אלא על שינוי עריכה.
מעיין שמימיו מועטים והוסיף מים שאובים
בדוחק ניתן לפרש שהתוספתא אינה עוסקת כלל במעיין זורם, וזוחלין אינם זרימה אלא זרימה חלשה מאוד, אחרת למה לא יהא לה דין של מעיין. ברם מאידך גיסא, אם המעיין מושך כנדל והוסיף מים למה לא יטמא בזוחלין?
נראה אפוא ששלוש עמדות לפנינו, והמשנה המסדרת את מעלות הטהרה של המקוואות (פרק א) היא עמדה אחת בלבד. עוד נוסיף שמשנתנו והתוספתא הן עריכה אחת, ומשנת פרק א עריכה אחרת (המסדרת מעלות טהרה). אבל השפה ההלכתית של שתי עריכות אלו זהה, ובאותה שפה הלכתית נכתבו המשנה והתוספתא שהלכותיהן שונות.

Mishnah 4

<b>בכתב היד זו משנה ה וסדר המשניות הפוך. משנתנו מופיעה גם במשנת פרה פ"ח מ"ח.
<b>כל הימים כמקוה</b> – שמותר לטבול בהם בכל מקום שיש ארבעים סאה, אבל לא בשלוליות שעל החוף שאין בהן שיעור זה, <b>שנאמר</b> (בראשית א י) <b>ולמקוה המים קרא ימים דברי רבי מאיר רבי יהודה אומר הים הגדול כמקוה</b> – ולא ימים אחרים כים כינרת ואולי גם ים המלח, או אגמים טבעיים אחרים. <b>לא נאמר ימים אלא שיש בו מיני ימים הרבה</b> – "ים" הוא רק הים התיכון. הכינרת איננה אפוא ים ופסולה כמקווה, וזו הלכה תמוהה. אולי בא רבי יהודה לשלול רק את ים המלח שמימיו "מוכים"?<b> רבי יוסה אומר כל הימים מטהרים בזוחלין</b> – זרימה מהים ואל הים היא כמעיין. שני חידושים בדברי רבי יוסי. כל הימים מטהרים כרבי מאיר, ואף בזוחלין, כלומר בשלוליות הקשורות לים, או בשפכי נחלים המגיעים אל הים, אף שהמים בהם רדודים.<b> ופסולין לזבין ולמצורעים ולקדש מהם מי חטאת</b> – אין הם מים חיים. זו כנראה עמדתם של כל התנאים. לזבים ולמצורעים ולמי חטאת נדרשים "מים חיים"<sup class="footnote-marker">2</sup><i class="footnote">ראו המבואות למסכתות נגעים וזבים.</i>, ומי הימים פחותים בטיבם. לעיל (פ"א מ"ח) נאמר שמים מוכים אינם כמים חיים, ולכאורה גם מי הים הם מוכים, שאין מוכים אלא מלוחים. ברם הסברנו שהכוונה שם למי הגפרית שבאזור טבריה וחמת גדר, שאינם רק מלוחים אלא גם גפריתניים, וריחם רע<sup class="footnote-marker">3</sup><i class="footnote"> ספק אם קדמונינו זיהו את מרכיב הגפרית והחומרים המינרליים, אבל אי אפשר שלא חשו בריח השונה.</i>, ואין להשוות בינם לבין מי ים.
משנתנו קובעת שמי ים אינם כשרים כמים חיים, גם לא לקדש בהם מי חטאת. מדברי כל התנאים מתקבלת תחושה שמי ימים טובים פחות ממים רגילים. רבי יהודה סבור שימים קטנים פסולים, ואף מי שמכשיר (רבי מאיר ורבי יוסי) מסכים שאינם כשרים כ"מים חיים".
בתוספתא מובאת הלכה אחרת המעידה על הפקפוק ההלכתי בטבילה בים הגדול: "חבית שנשבר בים הגדול ומראה אותו מקום כמראה אותו היין, הטובל באותו מקום כאלו לא טבל. ולא עוד אלא אפילו נפל שם ככר תרומה טמא" (פ"ה הי"א, עמ' 657). התוספתא מניחה שהים כשר לטבילה, אבל נוזלים שנפלו לתוכו אינם מתערבבים במי הים. התוספתא מסויגת מהחמרה זו. רק אם מראה המים כיין הטבילה אסורה. אבל בתלמוד הבבלי הניסוח שונה: "ואמר רב יהודה אמר רב: חבית מליאה מים שנפלה לים הגדול – הטובל שם לא עלתה לו טבילה, חיישינן לשלשה לוגין שלא יהו במקום אחד; ודוקא לים הגדול, דקאי וקיימא, אבל נהרא בעלמא לא. תניא נמי הכי: חבית מליאה יין שנפלה לים הגדול – הטובל שם לא עלתה לו טבילה, חיישינן לשלשה לוגין שאובין שלא יהו במקום אחד" (מכות ד ע"א). הבבלי מצטט אמנם את התוספתא, אבל מחמיר גם כשאין מראה הים באותו מקום כמראה יין. אם כן מותר לטבול בים הגדול, אבל יש חשש שהמים אינם מתערבבים בים, ואם נפלה לשם חבית מים שאובים אין היא מתערבבת בים. אין צריך לומר שזו אשליה אופטית בלבד, לאחר זמן קצר המים מהחבית מתערבבים ובטלים<sup class="footnote-marker">4</sup><i class="footnote">הטיעון שהמים אינם מתערבבים בים חוזר במקורות אחרים, כגון בראשית רבה, יג ט, עמ' 118.</i>. אבל הסוגיה מצטרפת להיסוסים בדבר טבילה בים הגדול והעוין.
בפועל, עבור השוכנים לחוף הים, נחשבה הטבילה בים לטבילה מעולה. כן שנינו: "ומעשה ברבן גמליאל ואונקלס הגר שהיו באין באשקלון, וטבל רבן גמליאל במרחץ ואונקלס הגר בים. אמר רבי יהשע בן קבוסיי: עמהן הייתי ולא טבל רבן גמליאל אלא בים" (תוס', פ"ו ה"ג, 658). אם כן, הטבילה בים עדיפה. רבן גמליאל ואונקלוס מתוארים כמקפידים בהלכות טהרה. רבן גמליאל אכל על טהרת תרומה כל ימיו, ואונקלוס הקפיד עוד יותר וסיפרו עליו שאכל כל ימיו בטהרת הקודש (תוס', חגיגה פ"ג ה"ג). על רקע זה יש להבין שרבן גמליאל הסתפק בטבילה במרחץ, שהיא טבילה כשרה, ואונקלוס החמיר וטבל בים. מעשיהם משמשים כדוגמה להידור<sup class="footnote-marker">5</sup><i class="footnote">הברֵכה בבית המרחץ עשויה לשמש כמקווה שכן מגיעים אליה מים חיים בלבד, וראו רייך, מקוואות ובתי מרחץ. דברינו שונים משלו בהיבטים מספר, וראו אדלר, טהרה.</i>.
על טבילה בים אנו שומעים גם ממקורות אחרים: "הטובל בים או בנהר, אף על פי שהפליג יותר ממיל, הרי זה בכי יותן" (תוס', מכשירין פ"ב הי"ב, עמ' 674)<sup class="footnote-marker">6</sup><i class="footnote">טבילה זו איננה לטהרה אלא משמשת להכשרת כלי לקבל טומאה, ולא באנו אלא להעיר על עצם התופעה של טבילה בלב ים. </i>, וכן: "מעשה במרים בת תנחום שנישבת ופדאוה בעכו, והביאו חלוק אחד וירדה לטבול בים. ועלה הים והציף את כליה, והביאו לה אחר וירדה לטבול" (איכה רבה, א טז, עמ' מד). הים הוא הים שליד עכו ואשקלון, והוא ים התיכון, וכן במעשים אחרים<sup class="footnote-marker">7</sup><i class="footnote">ירו', ברכות פ"א ה"א, ב ע"ב; בבלי, שבת לה ע"א. המדובר במי שמתגורר על הכרמל, והטבילה היא בים התיכון.</i>.
במקביל אנו שומעים גם על טבילה בים טבריה (בכינרת): "מעשה במוכה שחין אחד שירד לטבול בים בטבריא וארעת שעתא וטפת בירא דמרים ואיתסי" (ויקרא רבה, כב ד, עמ' תקי). ברם גם כאן אין מדובר בטבילה הלכתית, שהרי הוא עדיין מוכה שחין שטרם התרפא, ומבחינת ההלכה אין לו לשם מה לטבול. "טבילה" כאן היא סתם רחצה, או טבילת חסידות שאיננה הלכתית, ואולי גם טבילה לריפוי במפגש המשולש שבין טהרה, ריפוי ומקום קדוש כאחד.
הבבלי מצטט ברייתא העוסקת בדיני שבת: "תנו רבנן: רוחצים במי גרר, במי חמתן, במי עסיא ובמי טבריא, אבל לא בים הגדול ולא במי משרה ולא בימה של סדום. ורמינהו: 'רוחצים במי טבריא ובים הגדול, אבל לא במי משרה ולא בימה של סדום'." (שבת קט ע"א). הברייתא עוסקת ברחצה בשבת האסורה מטעמי רפואה, לכן מותר לרחוץ במים רגילים (מתוקים) ומחלוקת על רחצה במים מלוחים. הבבלי מניח שדיני רחצה בשבת זהים לאלו של טהרה, אבל כפשוטם אלו נושאים נפרדים ואת הסתירה בין הברייתות יש לפתור בדרך אחרת, או לפרשה כמחלוקת, אבל אין לה קשר למשנתנו.
דין הטבילה במים זוחלים נרמז במשנה הקודמת, ונחזור לכך במשנה הבאה.

Mishnah 5

<b>הזוחלין כמעין</b> – לא ברור האם משנתנו היא המשך המשנה הקודמת העוסקת במי ים, ואכן המשנה הבאה חוזרת לעסוק במי ים, או שהיא עוסקת במעיין רגיל, או אולי היא המשך של משנה ג ומדובר במעיין שנעצר והוסיפו על מימיו. השיקול העיקרי לפירושנו הוא שההמשך אינו מתייחס לים, ובים אין גם מים נוטפים. על כן נראה לנו לפרש שמדובר במעיין רגיל. מכל מקום, לפי המשנה מים זוחלים (מן הסתם רק מים טבעיים שזרימתם קבועה) הם כמעיין, וניתן להטביל בהם בכלשהו. <b>והנוטפין כמקוה</b> – לעתים מעיין קטן אינו יוצר זרימה אלא טפטוף. המעיין בוקע מפרצה בשכבה נושאת המים ונובע בקו השבר הגאולוגי, כך נוצר טפטוף מתמיד לאורך קו ארוך. סביב הטפטוף גדלים צמחי מים, ובעיקר "שערות שולמית" (איור 37).
<b>איור 37א.</b> "שערות שולמית" הוא שיח הזקוק למים והוא מופיע על קירות מעל
נביעות מים. מעיין ואדי קלט. צילם י' כרום.
<b>איור 37ב</b> שערות שולמית ליד עין איתמר. צילם ד' רביב.
<b>איור 37ג.</b> מפל גמלא עם שערות שולמית. צילם י' פיקסלר.
המים מטפטפים מהם, ואי אפשר לטבול בטפטוף, אלא אם כן המים ייאגמו בברכה או יזרמו בנחל קטן (כמעיין, ואז הם בבחינת מים זוחלים).<b> העיד רבי צדוק על הזוחלין שרבו על הנוטפין שהן כשירין</b> – מעיין שיש בו גם זחילה (זרימה) וגם טפטוף, בוחנים מאיפה רוב המים. הניסוח אינו רגיל, צריך היה לומר "הולכים אחר הרוב". <b>ונוטפין שעשאן זוחלים</b> – בידיו או בעזרת אבן או מקל הוא מכוון את הטפטוף, לזרימה. <b>סומך אפילו מקל אפילו קנה</b> – הוא מתקין את הזרימה בעזרת כלים.<b>אפילו זב אפילו זבה יורד וטובל דברי רבי יהודה</b> – אלו מים זוחלים לכל דבר, ואפילו נחשבים למים "חיים" הכשרים לטבילת זב ומצורע.<b> רבי יוסה אומר כל דבר שהוא מקבל טומאה אין מזחילין בו</b> – אין משתמשים בחפץ המקבל טומאה כדי להתקין זרימת מים, אבל מותר "לסייע" למים הנוטפים בעזרת אבן או מקל שאינו מקבל טומאה. סביר שרבי יהודה אינו חולק על כך, הרי גם הוא נותן דוגמאות מחפצים שאינם מקבלים טומאה. אבל רבי יוסי מנסח את הדוגמה בצורה משפטית. אם כן הרי שמשנתנו מצטרפת למשניות שבהן שתי דעות שאין ביניהן מחלוקת אלא רק הבדלי ניסוח. במקרה זה אין אלו רק הבדלי הניסוח אלא גם הבדלי מגמה ורמת ניסוח משפטית. שינוי הניסוח מלמד על תופעה היסטורית-ספרותית. כל תנא שנה את הלכתו בבית מדרשו ובשלב ראשון טרם נקבע ניסוח אחיד, עורך המשנה שנה את שני המונחים כאילו הם מחלוקת אבל אין כאן מחלוקת אלא כל אחד ניסח על דעתו, והעורך לא רצה לוותר על הניסוח השונה. ר"ש למשנת פרה (פ"ב מ"ה) מסביר תופעה זו: "שאדם חייב לומר בלשון רבו", ובשפתנו: העורך לא ערך ואיחד את המשנה אלא הביא את שני הניסוחים המקבילים. אמנם בדרך כלל הסגנון שבו התנא הראשון (תנא קמא או "חכמים") אומר ניסוח סתמי ואחר כך נאמר "רבי פלוני אומר." הוא סגנון של מחלוקת, אך לפעמים אין אלו אלא ניסוחים שונים. בדרך זו ביארנו, או הצענו לבאר, משניות וברייתות אחרות שבהן אפשר היה להבין שאכן במחלוקת עסקינן<sup class="footnote-marker">8</sup><i class="footnote">כגון משנה, פרה פ"ז מ"ט; כלים פט"ו מ"א; תוס', פרה פ"ז ה"ג, עמ' 636; משנה, פרה פי"א מ"ז (והתוספתא שם פי"ב ה"ח, עמ' 640); משנה, גיטין פ"ט מ"ג, ואולי גם ערכין פ"ט מ"ג; תוס', כלים בבא מציעא פ"א ה"ח, עמ' 579 (בניגוד להגהת הגר"א); משנה, כלים פט"ז מ"ו; תוס', כלים בבא מציעא פ"ז ה"ג, עמ' 586, כפי שפורשה במשנה, כלים פי"ז מי"ב; כלים פכ"א מ"ג; פכ"ח מ"ז; זבחים י"ב מ"א; תוס', זבחים פי"ג הי"ב, עמ' 499; משנה, מנחות פ"ה מ"ח; טהרות פ"ג מ"ג ועוד.</i>. במקרה זה אין אלו רק הבדלי ניסוח, אלא גם הבדלי מגמה ורמת ניסוח משפטי.
אבל בתוספתא שנינו: "מזחילין על גבי המת דברי רבי יהודה" (פ"ד ה"ח, עמ' 656). אם כן הוא חולק על רבי יוסי וסבור שמותר להזחיל לא רק על דבר המקבל טומאה אלא אף על דבר טמא ממש. רבי יוסי מתנגד למונח "תפיסת יד אדם"<sup class="footnote-marker">9</sup><i class="footnote">לעיל פ"ב מ"ז ופ"ה מ"ג.</i>, ורבי יהודה אינו חושש לכך. איננו יודעים מה סבר רבי צדוק (להלן). הדוגמה שלו היא בעלה אגוז שאינו מקבל טומאה, אך ייתכן שרק מקרה הוא, וכך היה המעשה.
אם כן, במשנתנו יש מחלוקת האם מותר להטות את המעיין על גבי כלים המקבלים טומאה. במשנה ב יש מחלוקת דומה, אלא ששם מדובר בכלים המונחים בציר זרימת המעיין ואפילו לא נדרש שהם ימלאו תפקיד באיסוף המים. בין משנתנו למשנה ב יש הבדלי סגנון, אבל גם הבדלים הלכתיים. לכאורה במשנתנו צריכה ההלכה להיות מחמירה יותר, שכן הכלי יוצר את זרימת המעיין, אבל ההלכה הפוכה (כדברי רבי יוסי), ובנוסף לכך המשנה שם אינה עוסקת בשאלה האם הכלים טמאים. ברור אפוא ששתי המשניות לא רק חולקות בהלכה אלא גם כתובות בשפה הלכתית שונה.
מים על גבי כלים
הטבילה במים זוחלים של מעיין נדונה במקורות מספר. הבעיה היא שאמנם מדובר במים חיים, אך אין ריכוז מים של ארבעים סאה בכל נקודה נתונה בנחל. השאלה הייתה מעשית משום שרוב מעיינות הארץ נובעים בזרם חלש ורדוד והם בבחינת זוחלין, עד שייאגמו בברֵכה מסודרת. כבר במשנה לעיל נקבע: "למעלה מהן מים מוכין שהן מטהרין בזוחלין" (פ"א מ"ח). "מים מוכין" (מלוחים) מטהרים בזוחלין, וקל וחומר מים חיים וטובים. ההלכה שהזוחלין הם כמעיין חוזרת גם במדרש (ספרא, שמיני פרק ט ה"ג, נה ע"ד), ועדותו של רבי צדוק מופיעה במשנת עדיות: "העיד רבי צדוק על זוחלין שרבו על הנוטפים שהם כשרים, מעשה היה בבירת הפליא ובא מעשה לפני חכמים והכשירוהו" (פ"ז מ"ג; בבלי, זבחים כה ע"ב)<sup class="footnote-marker">10</sup><i class="footnote">אבל בבבלי מצינו גם דעה שמי נהר זוחלים אינם מטהרים (שבת סה ע"ב; נדרים מ ע"א). בדיון שם נזכר נהר פרת, ונראה שחכמי בבל התרשמו קשה מכך שמי הנהר מלוכלכים וזורמים בקושי. אגב כך אנו שומעים שבימי האמוראים, להוציא תקופה קצרה, היה גובה המים בפרת רדוד ביותר, כנראה משום שהמים שימשו להשקאה. יש לכך ראיות נוספות, ולא כאן המקום לדון בהן.</i>. אם כן המים הזוחלים התערבו במי גשמים, ואם המים הזוחלים הם הרוב המים כשרים. במשנה הבאה שם מובאת עדותו של אותו חכם על מים זוחלים "שקלחן בעלה אגוז" שהם כשרים: "מעשה היה באהליא ובא מעשה לפני לשכת הגזית והכשירוהו" (משנה, עדיות פ"ז מ"ד). גם דוגמה זו היא של הזחלה בחפץ שאינו מקבל טומאה.
כאמור למשנתנו שתי מקבילות במשנת עדיות, בעדויות של רבי צדוק. העדויות שם מלאות יותר ויש בהן פרטים נוספים, ומן הסתם משנתנו ליקטה ממשנת עדיות והשמיטה את פרטי המעשה.
משנת עדיות שונה ממשנת מקוואות בכך שבעדיות משתתף רק רבי צדוק. רבי צדוק מדבר במפורש בכלי שאיננו מקבל טומאה. כלומר בעצם הוא כרבי יוסי. כן מופיע במסכת מקוואות מעשה קדום. לכאורה נראה להסיק שרבי יהודה ורבי יוסי חולקים בפרטי ההלכה של רבי צדוק. ברם נותרה העובדה שבמקוואות ובעדיות לא רק אותו סגנון, אלא גם ששתי ההלכות (א. רוב ומיעוט של זוחלין ונוטפים, ב. הטיה של זוחלים), מופיעות באותו סדר. לפיכך סביר יותר שאלו שתי מקבילות שאחת תלויה בשנייה. מסתבר שמשנתנו מכירה את מקוואות ומייחסת את שתי הההלכות לרבי צדוק, אף שההלכה השנייה איננה שלו אלא מאוחרת יותר. כן מוסיפה משנתנו את סיפור המעשה אותו היא מכירה ממקור אחר. איננה מצטטת את מקוואות ומקוואות איננה מצטטת את עדיות.

Mishnah 6

<b>המשנה חוזרת לעניין טבילה בים.
<b>גל שניתלש ובו ארבעים סאה</b> – האדם עומד במים רדודים שאינם מכסים את כל גופו, וממתין לגל גדול שיכסה את כולו. הגל "תלוש". בפועל הגל אינו נתלש ממש מהים, הוא מחובר אליו בבסיסו, אך המשנה אינה מדברת על גל כזה, שכן בו יש תמיד ארבעים סאה, הרי הוא חלק מהים. אלא מדובר בגל שניתק מהים ומציף את היבשה. <b>ונפל על האדם ועל הכלים טהורין</b> – אם יש בו ארבעים סאה הוא בבחינת ים זורם. בתוספתא שנינו: "גל הנתלש מן הים, ומן הנהר, אין מטבילין בו שאין מטבילין באויר. היה שני ראשין נוגעות בארץ, מטבילין בו ואין מטבילין בכיפא" (פ"ד ה"ה, עמ' 656). התוספתא חולקת על משנתנו ומסייגת את ההיתר: טבילה בגל היא רק במי שיטפון שעל הקרקע ולא בגל תלוש מהיבשה. משנתנו מצוטטת בבבלי (חגיגה יט ע"א; חולין לא ע"א).
<b>כל מקום שיש בו ארבעים סאה</b> – של מים חיים. לפנינו פירוט של המונח "אשבורן" הנזכר במשנה ג.<b> טובלים</b> – טובל אדם את גופו,<b> ומטבילין</b> – כלים.<b> מטבילים בחריצים</b> – תעלה או סדק בקרקע מלא מים חיים,<b> ובנעצים</b> – בור קטן (פירוש הגאונים לטהרות על אתר). הנעיץ מופיע יחד עם הבור ומתקני המים בקבוצה ספרותית: " 'ועשית מעקה לגגך', אין לי אלא גג, מנין לרבות בורות, שיחים, ומערות, חריצים ונעיצים? תלמוד לומר 'ולא תשים דמים בביתך' " (ספרי דברים, רכט, עמ' 261; מדרש תנאים, כב ח, עמ' 137, ולעניין אחר בירו', בבא קמא פ"ה ה"ו, ד ע"ד).
<b>ובפריסת חמור המעוכבת בבקעה –</b> בעדי הנוסח הטובים ובדפוסים: "המעורבת". רמב"ם והר"ש מסבירים שמדובר בעקבות חמור, או כל בהמה אחרת, שמעורבות במקווה בשפופרת הנוד. ברם משנתנו אינה עוסקת במקווה אלא במי מעיין או במי גשמים שנאגמו, והכוונה שפרסת החמור מעורבת בעקבות רבים וכולם יחד יוצרים שקע כלשהו שיחד יש בו ארבעים סאה. בתוספתא שנינו: "מים צפין על גבי [כלי?]<sup class="footnote-marker">11</sup><i class="footnote">השלמנו מדעתנו ומילה זו חסרה. בכתב יד וינה כל הדף חסר.</i> כל שהן מטבילין בהן על רום קליפת השום ועל רוחב כשפופרת הנוד" (פ"ד ה"ח, עמ' 656). אם כן כל שקע קטן כשר כמעיין, ובתנאי שהחפץ ייכנס כולו לטבילה.
פירושו של ר"ש מבוסס על סוגיית הבבלי: "דתנן: כלים שמילאן כלים והטבילן – הרי אלו טהורין, ואם לא טבל, מים המעורבים – עד שיהיו מעורבין כשפופרת הנוד" (חגיגה כב ע"א). אם כן מעורב הוא שקע קטן המעורב על ידי נקב כלשהו (כשפופרת הנוד) עם מקווה או מעיין. אבל בדרך כלל "מעורב" הוא שני חפצים שמעורבבים ממש ולא מחוברים בעדינות, כגון "ראשי שורות מעורבין" (משנה, פאה פ"ג מ"א), וכן נעשתה הפרדה במקדש בין גברים ונשים כדי שלא יהיו "מעורבין" זה בזה (תמיד פ"ב מ"ה). הסוגיה בבבלי חגיגה אינה עוסקת כלל במשנתנו, ואי אפשר ללמוד ממנה על פירוש המונח במשנתנו. מקור נוסף שהוא רומז אליו הוא התוספתא: "גממיות על פי המקוה, וכן פרסות רגלי הבהמה, אם הם מעורבין כשפופרת הנוד מטבילין, ואם לאו אין מטבילין בהן, ורבי יהודה אומר הרי הן בחזקה (צ"ל בחזקת) המערה. הנחירין שבמקוה מטבילין בהן, ובלבד שיהו מעורבין כשפופרת הנוד" (פ"ה ה"א, עמ' 657-656). גם כאן לא נאמר שפרסות רגלי הבהמה מעורבות במקווה, ואפשר לפרש שהן מעורבות זו בזו במעברים מינימליים, כמו שפירשנו. בתחילת הפרק הבא המשנה ממשיכה בדין המעורב למקווה, שם משמע במפורש שמדובר בחלל המחובר למקווה. עם זאת אין בכך כדי להסביר בהכרח את משמעות העירוב במשנתנו, וכפשוטה אין הגומחה שנוצרת מפרסת חמור מעורבת במקווה אלא שעקבות רבים מעורבים זה בזה, ונאגמו בהם מי גשמים.
<b>בית שמי אומרים מטבילין בחרדלית</b> – התוספתא מסבירה את המושג: "ואיזהו חרדלית? מי גשמים הבאין מדרון, רואין אותן אם יש מתחלתן ועד סופן צרוף ארבעים סאה מטבילין בהן, ואם לאו אין מטבילין בהן, דברי בית שמאי, בית הלל אומרים אין מטבילין בהן עד שיהא לפניו עוגל ארבעים סאה. ומעשה בכובסים שהיו בירושלם שהיו גוררין את הכלים וטובלין בהן, והכל מודים שכלים שגרר בהן לא הוטבלו" (פ"ד ה"י, עמ' 656). חרדלית היא אפוא זרם מי הגשם היורד במדרון. אם יש ברצף אחד ארבעים סאה הם כשרים כמקווה או כמעיין, אבל אסור לגרור את החפץ המוטבל ממקום למקום, אלא צריך ארבעים סאה בערך ("עוגל ארבעים סאה") במקום אחד, כפי שגם נראה להלן.
[<b>ו</b> ]<b>בית הלל אומרים אין מטבילין</b> – כי אין ארבעים סאה ממש במקום אחד, <b>ומודין שהוא גורר</b> – ב-<b>מל</b> , <b>מפ</b> ועוד "גודר", אבל ב-<b>מנ</b> "גורר". <b>כלים וטובל בהם</b> – מותר לו לגרור את הכלי עד שהכלי יתמלא בארבעים סאה ויהא מחובר בעצמו לזרימה, כך הוא יוצר מעין מקווה מלאכותי. הסברנו את המשנה כמשנה ה בפרק הבא, שמותר לטבול בתוך כלי המצוי במאגר מים. אבל הר"ש מפרש שעם הכלים הוא גודר את המים. <b>וכלים שגדר בהם לא הוטבלו</b> – "גדר" או "גרר" כמקודם. הכלים עצמם לא הוטבלו, אלא אם כן הוטבלו במקום שיש בו ארבעים סאה, זאת כפי שראינו לעיל. משנתנו מופיעה במשנת עדיות (פ"ה מ"ב) כאחת מקולות בית שמאי.
כפי שאמרנו משנה ג עוסקת בים, משנה ד במעיין ומשנה ה חוזרת לים. הסדר נראה מעורער, אלא שהתנא הקדים את משנה ד משום שיש בה עיסוק במי חטאת ובמים זוחלים, והעדיף הקשר זה על פני ההקשר של מי ים לעומת מי מעיין.
מן הראוי להעיר שרוב המשניות שעסקנו בהן עד עתה עוסקות במקווה מאולתר, באדם שיש באזורו מעיין קטן והוא מאלתר פתרון של טבילה. חלק קטן מהמקוואות עשויים להיות מקוואות מסודרים, אך עד עתה פגשנו רק משנה אחת העוסקת בהכרח במקווה חצוב, במקרה זה במערה (פ"ד מ"ד), מעין מאות המקוואות שאנו מכירים משלהי ימי הבית השני.

Chapter 6



Mishnah 1

<b>כל המעורב למקוה כמקוה</b> – זו הכותרת שתוסבר ותודגם בהמשך. המדובר במאגר מים שיש בו חללים נלווים. חללים אלו מצטרפים אליו. <b>חוררי המערה</b> – "חוררי" הם כמו "חורי", ואכן ב-<b>מנ</b> , <b>מפ</b> הנוסח הוא "חורי". כך גם במשנה פאה פ"ו מ"ו "<b>חוררי</b> ", כך בכמה עדי נוסח<sup class="footnote-marker">1</sup><i class="footnote">כך (חוררי) גם בעדי הנוסח ג3, ג7, ג8, ו, ז, ל, פ למסכת פאה.</i>, וברובם "חורי הנמלים". הצורה "חוררי" היא הצורה הדקדוקית הנכונה שהרי השורש הוא חר"ר, והריש הכפולה נפלה. זו תופעה מקובלת בעברית<sup class="footnote-marker">2</sup><i class="footnote">אפשטיין, מבוא, עמ' 1259, וראו פירושנו למעשרות פ"ה מ"ז.</i>.<b> וסידקי המערה</b> – במערה החצובה יש סדקים,<b> מטבילין בהן</b> [<b>במה</b> ]<b> שהן</b> – אפשר להטביל את הכלים במים שבסדקים או בחורים. זו כמובן הלכה שאינה מעשית, חשוב יותר שהמים שבסדקים מצטרפים לארבעים סאה. בתוספתא שנינו: "גממיות על פי המקוה, וכן פרסות רגלי הבהמה, אם הם מעורבין כשפופרת הנוד מטבילין, ואם לאו אין מטבילין בהן, ורבי יהודה אומר הרי הן בחזקה (צ"ל בחזקת) המערה. הנחירין שבמקוה מטבילין בהן ובלבד שיהו מעורבין כשפופרת הנוד" (פ"ה ה"א, עמ' 657-656). "גממיות" הן כנראה שקעים בצורת האות היוונית גמה (Γ). הלכה דומה מצינו לגבי מי חטאת. המדובר בשקעים סביב מאגר המים, כאלה שנוצרו על ידי חפץ מרובע, או עקבות בעלי חיים (כמו במשנה הקודמת, לפי פירוש הר"ש), והם מעורבים עם המקווה בשפופרת הנוד. רבי יהודה מקל ונוקט בגישה בלתי משפטית. מה שקובע אינו החיבור כשפופרת הנוד, אלא אם הם חלק טבעי מהמערה. זו הגדרה של תחושה יותר משל קריטריון משפטי. כמו כן לגבי מי חטאת: "שוקעת שגממיות סובבות אותה, אם היו מעורבות כשפופרת הנוד קדוש אחד לכולן, ואם לאו צריכה קדוש לכל אחד ואחד" (תוס', פרה פ"ה ה"ט, עמ' 635). "שוקעת" היא שוקת ומדובר כלי, אחרת אי אפשר לקדש בה מי פרה אדומה, והגממיות משיקות לה.
שפופרת הנוד היא המידה הקבועה לחיבור בין שני מאגרי מים, מקוואות וכיוצא באלו (לעיל פ"ב מ"י; פ"ד מ"ה; פרה פ"ה מ"ח ועוד). בדרך כלל זו המידה המקובלת, אם כי מצינו גם הצעות אחרות כמו זו של רבי יהודה ובית שמאי (להלן).
התוספתא מדברת על מקרה אחר של זיקה בין כלי חרס לבין מקווה: "עריבה שהיא מלאה כלים והשיקה למקוה, צריכה שפופרת הנוד. ומעיין כל שהוא. רבי יהודה אומר משום בית שמאי, בכלי גדול ארבעה טפחים כרובן" (פ"ה ה"ב, עמ' 657). לפי תנא קמא בין מקווה לבין ערֵבה (שהיא מעין גיגית גדולה<sup class="footnote-marker">3</sup><i class="footnote">ראו פירושנו לכלים פ"כ מ"ב.</i>) יש צורך במעבר כשפופרת הנוד, אבל בין ערבה למעיין די במעבר כלשהו, כפי שראינו גם לעיל פ"ה מ"א. אבל לרבי יהודה שיטה שונה, בשם בית שמאי, שבכלי גדול יש צורך במעבר (בין הכלי לבין המקווה) של ארבעה טפחים, כמו רוב הכלים או רוב הערבה. במשנה לעיל פ"ד מ"ה פירשנו שבית שמאי מתנגדים לשיעור של שפופרת הנוד, ודורשים שהמעבר יהיה כרוב הכלי, במקרה שם המעבר צריך היה להיות בגודל רוב השוקת של יהוא. אם כן גם בתוספתא יש לפרש שבכלי גדול יש צורך במעבר של ארבעה טפחים כרובו של הכלי (הערבה). להלן במ"ה מופיע ניסוח שונה במקצת של דברי רבי יהודה (לשיטת בית שמאי): "רבי יהודה אומר בכלי גדול ארבעה טפחים ובקטן רובו".<u></u>
כבר אמרנו שחז"ל נוקטים בכמה שיטות לשיעורים. אחת מהן היא הדמיון לגודל מוסכם, ואחרת היא שיעור כמותי מדויק (ראו פירושנו לפ"א מ"ה). גם כאן בתוספתא שתי מסורות, או שתי שיטות אליבא דבית שמאי, האחת כרוב הכלי והאחרת ארבעה טפחים. מלכתחילה שני השיעורים קרובים, אבל בכלים אחרים ייתכנו הבדלים ביניהם. לפי המשנה שציטטנו (פ"ו מ"ה) שיעור אחד לכלי גדול ושני לקטן, לפיכך גם שוקת של יהוא הייתה כנראה כלי קטן. כ"שפופרת הנוד" הוא אפוא לשיטת בית הלל בלבד.
<b>עוקת המערה</b> – עוקה היא בדרך כלל גומה, ומדובר אולי בשקערורית המצויה על מדרגות המקווה. העוקה עצמה אינה חלק מהמקווה, אם כי לעתים, כאשר פני המים גבוהים, המים עשויים להגיע עד העוקה (איור 38)<sup class="footnote-marker">4</sup><i class="footnote">לעוקת המערה ראו עוד לעיל פ"ד מ"ד.</i>.
<b>איור 38א.</b> עוקת המערה. צילם א' איטלי בסוסיה מפנים המערה.
תנאי השטח קשים לצילום.
<b>איור 38ב.</b> עוקה חיצונית לפני מערה. צילם א' איטלי בסוסיה.
העוקה יכולה להיות גם לפני המקווה כחלק מרצפת החצר (משנה, עירובין פ"ח מי"א; לעיל פ"ד מ"ד). זה פירוש המילה במסכת עירובין, אבל פירוש זה אינו מתאים להמשך המשנה.
<b>אין מטבילין</b> [<b>בהן במה שהן</b> – גם אם העוקה מלאה אין היא חלק מהמקווה, ולפי הפירוש למילה הלכה זו ברורה מעצמה, הרי גומה כלשהי ליד המקווה ודאי אינה נחשבת לכשרה למקווה. <b>עוקת המעקה אין מטבילין</b> ] – הוכפל בטעות, <b>בה אלא אם כן היתה נקובה כשפופרת הנוד</b> – אם מי המקווה מגיעים לעוקה ונוצר חיבור העוקה הופכת לחלק מהמקווה כרגיל.<b>אמר רבי יהודה אמתי בזמן שהיא מעמדת עצמה</b> – הרמב"ם מסביר שלעוקה מעקה (גג), והגג מחזיק בזכות עצמו ומונע התערבות במקווה. "אינה מעמדת עצמה" הוא כשיש מחיצה בין העוקה למקווה. הרקע הרֵאלי של התיאור אינו ברור לנו. משתמע ממנו שהעוקה היא מתחת למקווה, ואיננו מכירים מצב כזה. הר"ש מסביר שהעוקה עצמאית ואוספת מים לעצמה. את דברי רבי יהודה יש להבין על רקע דבריו הקודמים, ואותם הבאנו בפירושנו לעיל. רבי יהודה אינו מקבל את ההגדרה של מעבר כשפופרת הנוד אלא סובר: ".ורבי יהודה אומר הרי הן בחזקה המערה" (תוס', פ"ה ה"א, עמ' 656). כלומר לא מעבר המים משמעותי, אלא האם הגומחה היא חלק מהמערה. כך גם כאן. אם העוקה "מעמדת עצמה", כלומר אינה מתמלאת באופן טבעי מהמקווה, הרי שיש צורך בהשקה של ממש בין המקווה למים. <b>אבל אם אינה מעמדת עצמה</b> – אם היא מקבלת מים באופן טבעי מהמקווה, או שהתעלה שמזרימה את המים עוברת דרך העוקה, הרי שהיא חלק מהמקווה, <b>מטבילין בה כמה שהיא</b> – אפשר להטביל בה כי היא חלק מהמקווה גם כשאין חיבור מים ישיר. במבוא למסכת עסקנו בגומחות ושקתות קטנות המצויות במקווה ונועדו לרחצת ידיים ורגליים. לפי חכמים שקתות כאלה נחשבות למקווה רק אם יש להן קשר כשפופרת הנוד. אבל לרבי יהודה אם הן חלק מהמקווה ומתמלאות מתעלת המים של המקווה המים נחשבים למים בלתי שאובים, ומתאימים לטבילת ידיים ורגליים שאינה מצריכה ארבעים סאה.
העוקה נזכרת במקומות מספר, אבל עוקת המערה אינה נזכרת אלא בשני אזכורים אלו שבמשנת מקוואות (כאן ובפ"ד מ"ד). העוקה סתם (לא עוקת המערה) היא על הארץ. על מצוות הוצאת דם בשעת שחיטה נאמר במדרש: ".ולא על העוקא, ולא על הגומא, לא על המים והנהרות המהלכים, אלא נכנס לתוך ביתו ושוחט חוץ לגומא. והדם שותת ויורד לתוך הגומא שלא יטנף את כל הבית ובשוק לא יעשה כן שלא יחקה את המינים" (ספרי דברים, קכו, עמ' 185; מדרש תנאים לדברים, טו כג, עמ' 89). עוקה היא כנראה בסלע וגומה בקרקע, ואולי העוקה מוגבהת מפני השטח.
כל ההסברים הללו אינם מספקים. המשנה מדברת על שני מצבים: או שהעוקה מחוברת למקווה או שמעמדת מים לעצמה, ואם העוקה היא שקערורית הרי שהמצב שבו היא מחוברת למים שבמקווה בעייתי. לפיכך אולי צריך לפרש אחרת, שהעוקה היא תעלת ההזנה של המקווה. במקוואות רבים מצאנו תעלה צרה בדופן המערה שדרכה הוזרמו מים למקווה. תעלה כזאת פתוחה למקווה בגובה מסוים. ייתכן מצב שבו המקווה מלא והתעלה (תעלת ההזנה) משיקה למים, במקרה כזה אם יתווספו מים הם יזרמו וימלאו גם חלק מהתעלה. לעתים פני המים נמוכים, והמים מהתעלה מנטפים למקווה. תעלה זו היא אולי העוקה. אם היא מחוברת למקווה (פני המים במקווה מגיעים לפתח העוקה) היא חלק מהמקווה, אף על פי שהיא נפרדת ממנו, וכשלעצמה אין בה הכמות הנדרשת של מים (ארבעים סאה). אם אינה מחוברת אין היא מטהרת אלא אם כן היא עצמה מכילה ארבעים סאה כשיעור, אבל התעלה עצמה אינה נחשבת למים זורמים אף על פי שבעצם המים בה זורמים, ולפי המשנה לעיל (פ"א מ"ד) היה מקום לטהרם אפילו כשאין בהם כשיעור (איור 39). מה שקובע הוא אפוא לא הנתון ההלכתי היבש אלא מה נכלל במקווה ומה הוא מחוץ לו, כלומר החזות הארכיטקטונית ולא האופי ההלכתי-טכני. יצוין שבתעלת הזנה כזאת קשה להטביל כלי, אלא אם כן הוא ננסי.
<b>איור 39א</b> . עוקת המקווה. ב חורבת שחאדה בשומרון. צילם ד' רביב
<b>איור 39ב.</b> עוקת המקוה באל חירבה, צילם י' פיקסלר.

Mishnah 2

<b>דלי</b> – אפילו טמא,<b> שהוא מלא כלים והטבילו</b> – במקווה,<b> הרי אילו</b> – הכלים שבתוכו, וקל וחומר הדלי עצמו,<b> טהורים</b> – הרמב"ם מסביר שהחידוש הוא שפי הדלי צר ואין בו כשפופרת הנוד, אבל המים בכל זאת חדרו דרכו. ברם דלי הוא כלי השאיבה הרגיל בספרות חז"ל (משנה, כלים פי"ד מ"ג; להלן פ"י מ"ה), לפיכך ברור שיש לו פה רחב, אחרת לא יועיל ככלי שאיבה. הר"ש פירש אל נכון שמשנתנו עוסקת בשאלה של טבילת כלים בתוך כלים. המשנה בחגיגה קובעת במפורש: "חומר בקודש מבתרומה שמטבילין כלים בתוך כלים לתרומה אבל לא לקדש" (פ"ג מ"א; כלים פכ"ה מ"ט). בתלמוד הבבלי מפרש רבי אילא: "מפני שכבידו של כלי חוצץ" (חגיגה כא ע"א), כלומר למרות חשש החציצה מותר להטביל כלי בתוך כלי. בתלמוד הירושלמי אומר רבי לא (הוא הוא רבי אילא שבבבלי): "בשם רבי יוחנן אם היה דבר כבד טמא כבד כליטרא אין מטבילין אותו" (ירו', חגיגה פ"ג ה"א, עח ע"ד), ו"אבא שאול אומר אף בתרומה אין מטבילין אותו אלא סל וגרגותני בלבד". גרגותני הוא סל עשוי מנצרי ערבה דקים שאפשר לארגם במחט (תוס', כלים בבא מציעא פ"ו ה"ה, עמ' 585). המילה באה מיוונית, γúργατος, ומשמעה סל נצרים. כלומר, אין מטבילים כלי בתוך כלי לתרומה אלא כשנתונים בסל נצרים, שהמים מחלחלים דרכו, ולא כשכלי אחד מכביד כולו על הכלי השני. מעין דברים אלו אף בתוספתא (חגיגה פ"ג ה"ד). אם כן אבא שאול חולק על חכמים, וכך הבין גם הירושלמי לחגיגה (שם) בקבעו שהלכה כאבא שאול. משנתנו היא אפוא כמשנת חגיגה וכלים ונותנת דוגמה פרטית לכלל המנוסח שם ושם.
לפי משנת חגיגה הטבלת כלי בתוך כלי כשרה רק לתרומה ולא לקודש. משנת חגיגה עוסקת אפוא בתרומה, וכל נושא הטבילה לקודש נדחק הצדה ואינו נדון. משנת חגיגה משקפת את התנאים לאחר החורבן. בתקופה זו הדרישות החמורות ביותר היו טבילת מצורע<sup class="footnote-marker">5</sup><i class="footnote">לשאלה האם דין מצורע חל לאחר החורבן ראו המבוא למסכת נגעים.</i> והתקנת מי חטאת, וטבילת הקודש אינה מעשית עוד. במבוא למסכת חגיגה הסברנו את הדבר.
<b>אם לא טבל –</b> את הדלי. בדפוס נוסף "אין",<b> המים מעורבים</b> – ואין המים שבדלי מועילים כטבילה,<b> עד ש</b> [<b>י</b> ]<b>הא מעורבים כשפופרת הנוד</b> – שתהיה השקה מינימלית של מים. שפופרת הנוד כאן איננה דווקא מעבר של נקב אלא הגדרה כללית של השקה מינימלית, כלומר שפני המקווה מעל פני הדלי. זו דוגמה נוספת כיצד מונח טכני הופך למונח הלכתי רחב יותר<sup class="footnote-marker">6</sup><i class="footnote">במבוא לאהלות הבאנו סדרת דוגמאות לתהליך זה. </i>, כמו "יטהרו העליונים מן (את) התחתונים" (לעיל פ"ג מ"ב).
בתוספתא ההלכה מנוסחת באופן מדויק יותר: "קומקמום היא מלא כלים והשיקן למקוה, אף על פי שפיו צר, כל שהוא כלים שבתוכו טהורין. היטהו על צדו עד שהוא בפיו כשפופרת הנוד" (פ"ה ה"ג, עמ' 657). "השיקן למקוה" הוא כ"שפופרת הנוד", ושני המונחים חופפים. אם הקומקום ניצב משתמשים במונח "השקה", ואם הקומקום שוכב המינוח הוא "שפופרת הנוד", כלומר השקה מינימלית. כמו כן: "מים צפין על גבי [כלי?]<sup class="footnote-marker">7</sup><i class="footnote">ראו הערה 39 בפרק הקודם.</i> כל שהן מטבילין בהן על רום קליפת השום ועל רוחב כשפופרת הנוד" (תוס', פ"ד ה"ח, עמ' 656).
ההשקה צריכה להיות כעובי קליפת שום וכרוחב שפופרת נוד. כך הופכת שפופרת הנוד לשיעור גם לגבי השקה.

Mishnah 3

<b>שלשה מקוות בזה עשרים סאה</b> – מים שאינם שאובים,<b> ובזה עשרים סאה</b> – שאינם שאובים,<b> ובזה עשרים סאה מים שאובין</b> – כשלעצמו אף מקווה אינו כשר, <b>והשאוב מן הצד</b> [<b>ו</b> ]<b>ירדו שלשה וטבלו בהן ונתערבו המקוות טהורין</b> – המדובר כנראה במקוואות שאינם בנויים, סמוכים זה לזה ובעלי גודל מינימלי. כשאדם יורד לתוכם פני המים עולים ונוצרת השקה. שני המקוואות שבהם מים חיים מתאחדים ("מתערבים") ונוצר מקווה אחד כשר. אבל המקווה השלישי שיש בו מים שאובים, אם גם הוא מתערב הוא פוסל את חבריו. אם המקווה עם המים השאובים בצד הרי שהמים שבו עלו והשיקו למקווה השני; במקווה השני מים מעורבים, ועם המקווה השלישי נוצרת כמות מספקת של מים שאינם שאובים. <b>והטובלים טהורין</b> – גם במקווה השלישי, משום שמימיו התערבו במים כשרים והמקוואות האחרים הכשירו אותו. המשנה מתעלמת משאלת הזמן ומניחה שקודם התערבו שני המקוואות עם המים הכשרים ויצרו מקווה טהור, ואז התערבו במקווה השלישי וטיהרו אותו. <b>היה השאוב באמצע</b> [<b>ו</b> ]<b>ירדו שלשה וטבלו בהם ונתערבו המקוות כמות שהוו</b> – המקוואות נשארו בפסולם,<b> והטובלים כמות שהיו</b> – הטובלים לא נטהרו. הסיבה לכך היא שכל אחד מהמקוואות נפסל בשלושה לוגים של מים שאובים. ההבדל בין הרישא לסיפא הוא שברישא יש מקווה אחד שנשאר בטהרתו (מקווה א ומקווה ב) ואילו בסיפא, עוד לפני שנוצר מקווה טהור, כבר נפסל במים שאובים.
המשנה עוסקת במקרה מורכב של שלושה מקוואות שבאחד מהם מים שאובים. המקרים הבסיסיים יותר נידונים בתוספתא: "שתי מקואות של עשרים עשרים סאה זה בצד זה, ונפלו שלשת לוגין לתוך אחד מהן ונפתקו ובאו לחברו, כשר, ורבי יוסי אומר אם ניטלה מחיצה פסול" (פ"ג ה"ו, עמ' 655). בברייתא זו מדובר על התערבות שני מקוואות למקווה אחד ועל מים שאובים שהגיעו למקווה השני, אבל בכמות הפחותה משלושה לוגים. מקרה בסיסי אחר הוא "שני מקואות של עשרים עשרים סאה, אחד שאוב ואחד כשר, ירדו שנים והשיקום וטבלו בהן אפילו אדומים והלבינום או לבנים והאדימום הטבלין והטובלין כמות שהיו" (פ"ג ה"ז, עמ' 655). עירוב של שני מקוואות שבאחד מהם מים שאובים פסול. המקרה במשנה הוא מעין קומה תאורטית נוספת. עירוב בין שני מקוואות כאלה עם מקווה שלישי שיש בו מים כשרים.
סגנון המקרה במשנה מזכיר את המשניות הסבוכות במסכת יבמות: ארבעה אחים נשואים לארבע אחיות, שני אחים לשתי אחיות וכיוצא באלו (משנה, עדיות פ"ה מ"ה; יבמות פ"ד י"א; פי"ג מ"ו ועוד). הסגנון "הטובלים כמות שהיו" מופיע בדיני מקוואות וגם בנושאים אחרים (משנה, נגעים פ"ג מ"ז; תוס', מעשר שני פ"ג הי"ד). יש להניח שהמונח מחליף את המונח "פסול" ובא להרחיבו. ייתכן גם שאין זו רק מקבילה לשונית אלא שבדרך זו מקווה לא רק שאינו מטהר אלא גם שאם היה טהור אינו נפסל. זאת בניגוד למה ששנינו שהבא במים שאובים (אפילו טהורים) נטמא (לעיל פ"ב מ"ב; פ"ג מ"ד ועוד). מכל מקום לפנינו מונח מיוחד המשקף עריכה מיוחדת.
השאלה והדיון במשנה תאורטיים לגמרי. אין מדובר במקוואות בנויים אלא במאגרים מאולתרים. במקווה בנוי היה מקום להרבה יותר מארבעים סאה וכשטבל בהם אדם פני המים עלו מעט, אך עדיין לא פחתו מארבעים סאה. אחרת הטבילה אמנם כשרה, אך היא חד פעמית. במאגרים המתוארים במשנה הטבילה היא חד פעמית. יתר על כן, במקווה כזה רק בקושי רב יכול אדם להיכנס כולו למאגר ושהמים יציפו את גופו. גם משנה זו מצטרפת למשניות העוסקות במאגרים מאולתרים ומביאה את אפשרויות הטבילה לאבסורד מבחינה רֵאלית.

Mishnah 4

<b>הספוג</b> – המילה "ספוג" נשאלה מן השורש שביוונית משמעו "לשאוב". הספוגים היו בדרך כלל גושי צמר לא מעובד בעלי כושר ספיגה גדול. לעתים היו אלו ממש כלים מוכנים, עם ציפוי עור (משנה, כלים פכ"א מ"ג). [<b>ו</b> ]<b>הדלי שהיו בהן שלשת לוגין מים נפלו למקו</b> [<b>ו</b> ]<b>ה לא פסלוהו</b> – אף על פי שכמות של שלושה לוגים נפלה למקווה,<b> שלא אמרו</b> – כפי שכבר אמרנו "לא אמרו" הוא ציטוט של משנה או הלכה קדומה. במקרה זה אותה משנה קדומה מצוטטת גם על ידי חכמים בוויכוחם עם רבי עקיבא לעיל (פ"ג מ"ד), אם כי הציטוט שם שונה במקצת. <b>אלא שלשת לוגין שנפלו</b> – רק מים ממש. ההנחה היא כנראה שמוציאים את הספוג ואת הדלי, ולכן לא כל המים נפלו למקווה. אבל גם ייתכן שהתנא מדייק בלשון הכתוב, מעין הדיוקים שמדייקים מלשון המקרא שרק נפילה של מים ממש (ולא מים בכלי) פוסלת את המקווה. הציטוט שם הוא "שנפלו לתוכו שלושת לוגין" ובמשנתנו "שלשת לוגין שנפלו". אנו נדון בציטוט להלן במשנה י"א.

Mishnah 5

<b>השידה והתיבה שבים<sup class="footnote-marker">8</sup><i class="footnote">בכתב היד נמחקה האות בי"ת ותוקן ל"שווים". וי"ו כפולה נהגה כבי"ת, ובדומה לכך הכתיב "יוונה" המופיע בכתבי יד ארץ-ישראליים טובים זהה ל"יבנה" בכתבי יד שבהם השפעה בבלית, וראו גם להלן פ"ו מ"ח.</i></b> – כלים גדולים הנמצאים בים. בעל הבית רוצה להטביל את כליו בים. לשם כך עליו לעזוב את הכלי כדי שידיו לא תחצוצנה, אבל הוא חושש שהמים יסחפו את הכלים, על כן הוא טובל אותם בתוך כלי גדול יותר. הדוגמה היא רֵאלית, אבל הדין שריר גם במקווה רגיל. <b>אין מטבילין בהם אלא אם כן היו נקובין כשפופרת הנוד</b> – מותר להטביל כלי בתוך כלי, אבל שידה ותיבה הם כלים סגורים. אמנם אין הם סגורים בצורה הרמטית, וודאי יחדרו מים, אבל כדי שהטבילה בתוכם תהיה כשרה צריך להיות בהם פתח מינימלי שמי הים או המקווה יחדרו לתוכם. <b>רבי יהודה אומר בכלי גדול ארבעה טפחים ובקטן רובו</b> – רבי יהודה אינו מסתפק בשפופרת הנוד כפי שראינו לעיל, והוא בשיטת בית שמאי. <b>אם היה שק או קופה מטבילין</b> [<b>בהן</b> ]<b> במה שהן מפני שהמים מעורבים</b> – בשק או קופה עשויים בד ואין צורך בנקב מסודר, אלא המים חודרים דרך דפנות הכלי. הבדל זה שבין הכלים הופיע גם לעיל בפירושנו למשנה ב בשם הירושלמי בחגיגה. כאמור שם המחלוקת היא האם מותר להטביל כלי בתוך כלי, או שמא ההיתר מצטמצם לכלי קש. משנתנו סבורה שההיתר חל על כל הכלים, אך בכלי קש ובד אין צורך בהקפדה על כלי פתוח. <b>היו נתונים תחת הצינור אינם פוסלין את המקוה</b> – בניגוד לכלי רגיל העשוי מחרס או מעץ הפוסל את המקווה (פ"ד מ"א).<b>אלא מטבילין אותן ומעלין אותן כדרכן</b> – איו חוששים לא למים שנבלעו בכלים ולא לכך שהכלים פסלו את המים העוברים. משנתנו היא המשך של המשנה לעיל (פ"ד מ"א). ממשנתנו מתברר שהפסול תלוי גם בטיב החומר שבו נעשה הכלי, ורק כלי שיש בו קבלת נוזלים מטמא. שתי המשניות אינן חולקות אלא שהיו בעבר חטיבה אחת. העורך של משנת מקוואות מצא לנכון לפצל אותן, אחת לדיני מילוי מקווה ואחת לדיני טבילת כלים בתוך כלים, ואגב הדיון בכלי קש לעניין זה מסר עוד הלכה באשר לכלי קש. משנתנו והמשנה הקודמת סדורות אפוא לפי טיב החומרים, מעין הסידור של משנת כלים<sup class="footnote-marker">9</sup><i class="footnote">ראו במבוא למסכת כלים.</i>.

Mishnah 6

<b>גצטרא</b> – בראנד מסביר שגיסטרא היא החצי התחתון של כלי שאותו מגביהים<sup class="footnote-marker">10</sup><i class="footnote">בראנד, כלי חרס, עמ' פח-צב.</i>, והיא נמנית יחד עם הכלים הגדולים. כלומר על האבניים יוצרים את חלקו התחתון של פיטס גדול, ואחר כך מדביקים אליו פסים של טיט להגביהו (איור 40). פסים אלו מכונים "לימודים". מפרשי המשנה, ראשונים ואחרונים, פירשו את המילה "לימודים" כנסרים או כקרשים של עץ. הסבר זה מתאים למשנה במועד קטן פ"ב מ"ב, אולם "לימודים" הנזכרים בספרות התנאית הם לעולם חיבור וקישור של כלי חרס, כאותה ששנינו במשנת כלים: "תנור שבא מחותך מבית האומן עשה בו למודין ונותנן עליו והוא טהור, ניטמא סילק את הלמודין טהור" (פ"ה מ"ט), כי בשעה שסילק את הלימודים התפרק הכלי ובטלה טומאתו. לדעתנו הוא חפץ בצורת האות היוונית למדה (Λ)<sup class="footnote-marker">11</sup><i class="footnote">ראו בראנד, כלי חרס, עמ' קנד, שכד, תקנא, תקנה, תקסה, תקצח, וראו פירושנו לחלה פ"א מ"ח.</i>. אבל הסבר זה קשה, שהרי הגיסטרא איננה דווקא בכבשן, אלא צורפים אותה ככלי שלם.
<b>איור 40.</b> פיטס. צילם ע' ספראי במוזאון בודרום.
לדעתנו יש לפרש שהמילה באה מיוונית מהשורש γάστρα (Gastra) שתרגומו העברי הוא בטן (בטן האדם), כלומר כלי קעור, והוא דוגמה לכל כלי שנשבר לרוחבו בזמן הצריפה, אפילו אם הוא גדול. בתוספתא שנינו: "גסטרא שנסדקה בכבשן, כיצד<sup class="footnote-marker">12</sup><i class="footnote">חסר בכתב יד וינה.</i> משערין אותה? אם היו שבריה שוין, ותוכה מאדים, בידוע משנגמרה מלאכתה נסדקה. אין שבריה שוין ותוכה מאדים, בידוע שעד שלא נגמרה מלאכתה נסדקה" (כלים בבא קמא פ"ב ה"ו, עמ' 571). נמצאנו למדים ששאלת המפתח היא האם הכלי היה פעם כלי צרוף ושלם. אם היא נשברה בצורה שווה (קו חיתוך ישר) הרי שצריפתה הושלמה, והיא הייתה כלי שלם ומקבל טומאה, ולכן גם השבר שהוא גדול ומהווה כלי קיבול כשלעצמו טמא. אבל אם היא נשברה לפני צריפתה אזי פס השבר אינו ישר, והיא מעולם לא הייתה כלי, ולכן אין היא מקבלת טומאה. <b>שבמקווה</b> – ייחודה של הגיסטרא הוא שפיה גדול מגופה והמים חודרים אליה בקלות יתרה,<b> והטביל בה את הכלים טהרו מטומאתן</b> – כמו כל הכלים שמותר להטבילם בתוך כלי אחר (לתרומה ולא לקודש), <b>אבל טמאין על גב כלי חרס</b> – הגיסטרא עצמה טמאה (אם היא טמאה) ולא עלתה מטומאתה אלא אם כן צפו המים מעליה. לפיכך ייתכן מקרה שהמים יטהרו את הכלים שבגיסטרא אבל הגיסטרא תישאר בטומאתה, ותטמא את כלי החרס. <b>אם היו המים צפין על גביו</b> – על גבי הגיסטרא,<b> כל שהן טהורין</b> – הגיסטרא נטהרה בטבילה. הגיסטרא אמנם מקבלת לעתים טומאה (משנה, כלים פ"ב מ"ו), עם זאת הכלל שכלי חרס נטמא "על גבי" כלי חרס אחר קשה.
המשנה בכלים קובעת שאין כלי חרס מטמא את חברו (פ"ח מ"ד). הכלל שכלי חרס אינו מטמא כלים מצוי במשנת פרה: "כל ולד הטומאות אינו מטמא כלים, אלא משקה. נטמא משקה טימאן, הרי זה אומר מטמאיך לא טמאוני ואתה טמאתני" (פ"ח מ"ה), ובמשנה הבאה: "אין כלי חרש מטמא חבירו, אלא משקה. נטמא משקה טמאתו, הרי זה אומר מטמאיך לא טמאוני ואתה טמאתני" (פ"ה מ"ו). נפתח בהיבט הספרותי. משנת כלים מכירה כנראה את משנת פרה. במשנת פרה הביטוי "הרי זה אומר מטמאיך." משרשר את כל המשניות ומשמש בסיס גם לתוספתא, ואילו במשנת כלים הוא תלוש מהשרשרת ומצוי לבד. בעל ספרי זוטא מביא את רוב הרשימה שבמסכת פרה (פרק יט יא, עמ' 306-305) ובחר לצטט את משנת כלים ולא את משנת פרה משום שמשנת כלים מורחבת ומוסברת טוב יותר. משנת כלים ערוכה מבחינה עניינית: יש בה דיון בכלים שונים הנמצאים בתנור, ובכולם הדין והתפיסה ההלכתית אחידים. אבל הביטוי "מטמאיך." מופיע רק במשפט אחד, לפיכך אנו מניחים שמקורו במשנת פרה והוא הועבר לכלים. לעומת זאת בעל ספרי זוטא בחר שלא להסתמך רק על משנת כלים והביא גם כמה מקרים נוספים.
אשר לפן ההלכתי, בפירושנו למסכת פרה הקדשנו למשניות אלו דיון ארוך. הכלל הראשון (מ"ה) יכול להיות הסבר לכלל השני (מ"ו), או שאלו שני כללים שונים שאכן חופפים ברוב המקרים אך לא בכולם. בסיום הדיון נצביע על כך שממקורות נוספים יוצא שכלי חרס מטמא את חברו ואף בגדים וכלים אחרים, ונציע כהשערה שלמעשה לפנינו שני ניסוחים:
1. אין כלי חרס מטמא את חברו, וחברו הוא כלי חרס אחר, או גם כל כלי אחר.
2. כלי חרס לא יהיה אב הטומאה, וממילא הוא ולד הטומאה ואינו מטמא.
שני הניסוחים דומים ביותר, שכן בדרך כלל כלי החרס איננו אב הטומאה, אבל יש גם מקרה דחוק (מעין נפקא מינה) בין שני הניסוחים והוא המקרה שהמת (חלק ממנו) מצוי בתוך כלי החרס, למשל בתוך תנור. משנת פרה מביאה את שני הכללים ואין מחלוקת ביניהם. אבל יש מהמקורות שסברו שכלל אחד מהווה הסבר לכלל השני, כגון הספרא ומקורות נוספים שהבאנו. קיימת אפוא מחלוקת בין המקורות, אך אי אפשר להכריע כיצד סבורה משנתנו. משנת כלים קובעת בהמשכה שתנור ששרץ בתוכו הוא "תחילה" (פ"ח מ"ה), כלומר אב הטומאה, וברור שהיא סבורה שהכלל שתנור אינו מטמא כלים אינו נובע מכך שאיננו אב הטומאה אלא מכך שכלי חרס אינו מטמא את חברו, אלא רק מאכלים ומשקים, ושני הכללים (שתי המשניות של מסכת פרה) מנותקים זה מזה.
במקרה שלפנינו הכלים הפנימיים נטמאו משום שיש מים בגיסטרא, והגיסטרא הטמאה מטמאה את המים להיות "תחילה" והמים מטמאים את הכלי, כמו שנאמר במסכת פרה ("מטמאיך לא טמאוני."). אבל הניסוח במשנה פשטני יותר, הכלי מטמא את חברו, ולא המים, וניתן לחוש שמסכת מקוואות משקפת מערכת שונה של דיני טהרה, מערכת פשוטה יותר מאשר זו המתוארת במסכתות כלים, טהרות ופרה. במבוא הרחבנו בכך.
<b>מעין שהוא יוצא מן התנור</b> – התנור ניצב על הקרקע ומתחתיו נובע מעיין. קשה להבין את הרֵאליה של המקרה: וכי מי זה מציב תנור על מעיין, ולשם מה? נחזור לכך להלן. <b>וירד וטבל בתוכו הוא טהור וידיו טמאות</b> – התנור כנראה טמא, ובעת שיצא מהמעיין נטמאו ידיו באוויר התנור. <b>אם היו</b> – המים במעיין,<b> על גביו רום ידיו אף ידיו טהורות</b> – הלכה זו תמוהה. אם נטהר נטהרו ידיו; אם התנור מטמא אותו ביציאתו הרי הוא מטמא את כל גופו, ואם הוא מטמא את ידיו מה יועיל שקודם לכן נטהרו ידיו? זאת ועוד. אם טבל אדם וידיו מחוץ למים לא עלתה לו טבילה כלל, ואם הכניס את ידיו למים (ככל טובל) הרי שאין כל הבדל בין מקרה שהמים גבוהים לבין מקרה שהוא התכופף והכניס את ידיו למים.
בתוספתא מצויה ההלכה הבסיסית שקדמה למקרה המורכב שבמשנה: "מעיין היוצא מן התנור והטביל בו צנון ודלעת, או שהיו מים צפין על גבו במלואן, הרי אלו טהורין" (פ"ה ה"ד, עמ' 657). עדיין איננו מבינים מדוע נבנה מעיין מעל התנור או מתחתיו, אבל ההלכה עצמה, שהמעיין כשר לטבילה, היא פשוטה. הקושי הוא שהיא פשוטה מדי: וכי מה משנה התנור לגבי כשרותו של המעיין. הרי ברור שמעיין שזרם לתוך כלי מימיו הם מים שאובים (פ"ה מ"א), ומדוע יש להדגיש הלכה זו? הר"ש מסביר שטבילה זו איננה לטהרה (שכן אוכלין אינם נטהרים בטבילה), אלא מדובר בהכשר טומאה: אף על פי שהירקות הוכשרו לקבל טומאה לא נטמאו בחלל התנור הטמא. עדיין לא ברור לשם מה מופיע כאן דווקא מעיין ולא סתם מים, ומה ההקשר של הלכה זו ברצף של המשנה. הגאון מווילנא מסביר שיש כאן גזרה מיוחדת שהידיים תיטמאנה. בלשוננו הרי שזו הלכה שאיננה לכידה, אין לה הסבר במונחים הלכתיים אחרים. מצב שבו אדם טהור וידיו טמאות מוכר כמובן, זה הבסיס לכל הלכות נטילת ידיים, אך מצב זה קשה מבחינה הלכתית, והסברנו זאת במבוא למסכת ידיים. למרות הקשיים ברור שיש מצב הלכתי כזה, אך הגדרתו אינה ברורה. אם כן כל הרקע למשנה תמוה, ואף ההלכה בעייתית. דומה שטרם ירדנו לעומקה של ההלכה.
ייתכן שהרקע הרֵאלי להלכה הוא בית המרחץ. המעיין הוא צינור המים, והוא נקרא "מעיין" משום שהמים זורמים באמה סגורה ונובעים בנקודה כלשהי ליד בית המרחץ. התנור נמצא מתחת לזרימת המים (לאמת המים), ובשלב כלשהו האמה יוצאת מהרצפה המוסקת ונשפכת לברכות רדודות של בית המרחץ (לחדרים הקרים). ההלכה המיוחדת היא שאם המים רדודים גזרו טומאת ידיים על הטובל בבית המרחץ, זאת משום שבכל הסביבה נכרים רבים, ויהודים טמאים וטמאות, על כן מן הסתם נגע בחפץ טמא, אבל אם הברכה עמוקה לא גזרו טומאת ידיים. אנו משתמשים עדיין בנימוק של "גזרה", כלומר של הלכה שאיננה לכידה ואיננה משפטית, אבל הרקע הכללי מקבל פרשנות ומסגרת רֵאלית.
פירושנו מקבל סיוע מהלכה נוספת הנמצאת בתוספתא בהמשך הקטע שציטטנו: "המת במרחץ, הקמין טמא. המת בקמין, המרחץ טמא [מפני האביק ה]נוגע<sup class="footnote-marker">13</sup><i class="footnote">ההשלמה לפי נוסח הר"ש.</i> באבק טמא, וטהור בעליתו. רבי שמעון אומר הנוגע באבק טהור, שלא נעשה אלא לשמש עם הקרקע" (פ"ה ה"ז, עמ' 657). לפי התיאור האביק הוא צינור או תעלה המקשרת את התנור (הקמין) אל המים. בבית המרחץ הרומי היה צינור או תעלה שפתחה האחד נפתח אל מוקד האש והשני נפתח אל המרתף שמתחת אולם הרחצה וחימם את האוויר בברכת הרחצה. אם המת בתנור הטומאה יוצאת דרך הקמין ו"זורמת" אל המרתף, והברכה היא גג המרתף ומאהילה עליו, וכל מי שבברכה טמא. אבל אם הטומאה בברכת השחייה היא יוצאת בפתח של אולם הברכה ואינה חודרת לקמין, "שדרך הטומאה לצאת ואין דרכה להכנס" (משנה, אהלות פ"ג מ"ז). מחלוקת אחרת היא על טומאת האביק עצמו, שרבי שמעון אינו רואה בו כלי (כי הוא משמש עם הקרקע). מחלוקת זו מתאימה לצינור תת-קרקעי (הטמון בקרקע) ומובן מדוע הוא ספק כלי. לאביק נחזור להלן מ"י.

Mishnah 7

<b>המשנה חוזרת ומציגה את הדין הבסיסי של עירוב מקוואות, דין הנדון במשניות א, ג, ובפרקים הקודמים.<b> עירוב המקוות</b> – שני מקוואות שיתערבו להיות מקווה אחד, כאמור לעיל במשנה ג, <b>כשפופרת הנוד</b> – מעבר המים ביניהם צריך להיות בצינור שגודלו כשפופרת הנוד. <b>כעובייה וכחללה כשתי אצבעות חוזרות למקומן</b> – שפופרת הנוד היא קנה המידה גם לעובי הצינור וגם לרוחבו ולחללו, כפי שאמרנו במשנה א. לעתים נקטו חכמים במידות של השוואה כשפופרת הנוד, כאגרוף אדם, כפי הנר וכו', ולעתים במידות כמותיות מדויקות: טפח, ארבעה טפחים וכיוצא באלו<sup class="footnote-marker">14</sup><i class="footnote">ראו כלים פי"ז מ"ב; לעיל פ"ו מ"א. </i>. במקרה זה המידה היא כשפופרת הנוד, ושיעורה הכמותי כשתי אצבעות הנעות באופן חופשי בתוך הצינור. התוספתא מסבירה: "1. שתי אצבעות שאמרו, בינונית של כל אדם" (פ"ה ה"ד, עמ' 657). את המשך התוספתא נצטט ונפרש להלן.</b>
<b>ספק שהיא כשפופרת הנוד ספק שאינה כשפופרת הנוד פסולה מפני שהיא מן התורה</b> – השיעור הוא מן התורה, ולעורך המשנה ברור שדבר תורה ספקו להחמיר.<b> וכן כזית מן המת</b> [<b>ו</b> ]<b>כזית מן הנבילה וכעדשה מן השרץ</b> – כולם הם דבר תורה וספקם להחמיר. אבל בתוספתא שציטטנו לעיל שנינו: "1. שתי אצבעות שאמרו, בינונית של כל אדם, 2. ולא אמר בעבט כזית מן הנבלה, וכעדשה מן השרץ, 3. ספק יש בהן כשיעור ספק אין בו ספקו טמא, שכל דבר שעיקרו מן התורה ושיעורו מדברי סופרים ספיקו טמא" (פ"ה ה"ד, עמ' 657).
ההלכה השלישית ברורה: היא חולקת על משנתנו וקובעת שהשיעור של "כשפופרת הנוד" הוא מדברי סופרים, כלומר דין עירוב מקוואות עצמו הוא מהתורה, ואולי גם דין ארבעים סאה הוא מהתורה, אבל "כשפופרת הנוד" הוא מדברי סופרים. משמעות הדבר היא שבספק דברי סופרים מקלים, כפי שנראה בהמשך. המשפט השני תמוה יותר, ולא ברור האם הוא חוזר על המשפט במשנה או חולק עליו. האם כוונתו שבניגוד ל"כזית מן המת", שהוא מן התורה, "כשפופרת הנוד" הוא מדברי סופרים, או שמא הוא חולק גם על המשנה ואומר שגם "כזית מן הנבלה" ו"כעדשה מן השרץ" הם מדברי סופרים.
מכל מקום, ברור מהמשנה שההבדל בין דברי סופרים לדברי תורה הוא שאלו ספקם לקולא ואלו (דברי תורה) ספקם לחומרא.
האבחנה בין דבר תורה לדברי סופרים מופיעה בהלכות רבות, בדברי תנאים, כמו במשנתנו ובמשנת טהרות (פ"ד מי"א), ובדברי אמוראים. דנו בכך לעיל פ"ב מ"ב. כפי שטענו במבוא הכללי לפירוש המשניות, בעקבות חוקרים שקדמו לנו, אבחנה זו אינה היסטורית. דבר תורה אינו מה שנאמר בתורה, או מה שמתפרש מן התורה, אלא הכוונה להלכה שהיא ברורה וחזקה, והיא מעיקר הדין. בדברי אמוראים, ובעיקר בתלמוד הבבלי, הופך "דבר תורה" להגדרה כרונולוגית, מה שנכתב בתורה או נלמד ממנה. אבחנה זו יוצרת קביעות שיש בהן מהאבסורד, ולא נרחיב בכך. כאמור, אין בידינו כלל משפטי להגדרת "דברי סופרים", אך יש בידינו פרטים ומנינו אותם בפירושנו לעיל.
אשר ל"כזית מן המת" ו"כעדשה מן השרץ". על השיעור הראשון מצינו מחלוקת על עצם השיעור, ולדעת שמאי הזקן המת מטמא בכלשהו<sup class="footnote-marker">15</sup><i class="footnote">ראו פירושנו לאהלות פ"ב מ"א.</i>. על ספקו של שיעור זה נחלקו חכמים. לפי משנת טהרות החולקים הם רבי יהושע המטמא וחכמים המטהרים (פ"ה מ"א). בכתב יד קופמן נכתב רבי עקיבא במקום רבי יהושע, ובפירושנו למשנה טהרות ראינו כי לשתי המסורות מקבילות איתנות. משנת טהרות חוזרת בתוספתא עדיות: "ששה דברים רבי עקיבא מטמא וחכמים מטהרין. השרץ והצפרדע ברשות הרבים, וכן כזית מן המת וכזית מן הנבילה. רבי עקיבא מטמא וחכמים מטהרין" (פ"א ה"ז, עמ' 455).
אם כן על שיעורים אלו נחלקו תנאים, ומן הסתם המחלוקת קשורה להערכה האם הם חמורים ("דבר תורה") או קלים ("דברי סופרים"). המחלוקת היא כנראה גם המחלוקת בין המשנה כאן, המחמירה, לבין התוספתא כאן, המקלה (פ"ה ה"ד, עמ' 657).
הירושלמי מניח בפשטות שאת השיעורים קבעו חכמים: "תנא רבי יסא קומי רבי יוחנן ראייה כל שהוא, חכמים הן שאמרו מעה כסף שתי כסף. אמר ליה ויש כן! זו אמר רבי יונה וכל השיעורין לא חכמים הן שנתנו?! כזית מן המת, וכזית מן הנבילה, וכעדשה מן השרץ, לא אתייא מישאול אלא כהדא דתני רבי הושעיא 'לא יראו פני ריקם' אפילו כל שהוא. חכמים הן שאמרו מעה כסף שתי כסף. וקשיא מן דו סמך לדבר תורה הוא, חכמים הן שנתנו: כזית מן המת, וכזית מן הנבילה, וכעדשה, מן השרץ. אמר רבי יוסי בירבי בון רבי יוחנן כדעתיה דרבי יוחנן אמר כל השיעורין הלכה למשה מסיני. דו אמר מעה כסף שתי כסף דבר תורה. רבי הושעיא כדעתיה, דרבי הושעיא אמר האוכל איסור בזמן הזה צריך לרשום עליו את השיעורין, שמא יעמוד בית דין אחר וישנה עליו את השיעורין, ויהא יודע מאי זה שיעור אכל" (ירו', פאה פ"א מ"א, טו ע"א-ע"ב). הקטע מאפשר פרשנויות שונות. אנו פיסקנו אותו כאילו אין מחלוקת בין האמוראים השונים וכולם סוברים שהשיעורים הם מדברי חכמים. רבי יוחנן אומר שהם "הלכה למשה מסיני", וספק אם הוא מתכוון לפירוש התנאי של המונח, כלומר שהם אמת מוצקה, או לפרשנות המקובלת של המונח בדברי האמוראים – שזו מסורת מימי משה<sup class="footnote-marker">16</sup><i class="footnote">ראו ספראי, הלכה למשה מסיני. </i>. אבל אפשר גם לפסק אחרת את הקטע: "ויש כן? זו אמר רבי יונה וכל השיעורין לא חכמים הן שנתנו!", ואז נוצרת מחלוקת משולשת – רבי יונה אומר שהם דבר תורה, רבי הושעיה שהם מהחלטות של בית דין וניתן לשנותן, ורבי יוחנן שבשמו נמסרו שתי דעות, האחת שהם מדברי חכמים והאחרת שהם מדבר תורה. מעניין שהירושלמי מתעלם מהמחלוקת במשנתנו וממשנת מקוואות וכאילו אינו מכיר אותן, או אינו מכיר בהן.
עוד נביא את דברי הספרי: " 'רק את דמו לא תאכל'. 'רק', ליתן שיעור כזית שאמרה תורה. 'על הארץ', ולא על העוקא, ולא על הגומא, לא על המים והנהרות המהלכים, אלא נכנס לתוך ביתו ושוחט חוץ לגומא והדם שותת ויורד לתוך הגומא, שלא יטנף את כל הבית ובשוק לא יעשה כן שלא יחקה את המינים" (ספרי דברים, קכו, עמ' 185; מדרש תנאים לדברים, טו כג, עמ' 89). העובדה שיש דרשה המבססת את השיעור אין משמעה שהשיעור הוא דבר תורה במובנו המשפטי, וכל שניתן ללמוד מהמדרש הוא שהוא הלכה ידועה.
<b>כל שיעמוד בשפופרת</b> – או אולי יש לקרוא <u>כ</u>שפופרת,<b> הנוד למעטה</b> – אם גרגיר או גוש חוסם את המעבר הוא ממעט אותו ומתחשבים בחלל הקיים נטו, ללא הסתימה. <b>רבן שמעון בן גמליאל אומר כל שהוא מבריית</b> [<b>ה</b> ]<b>מים טהור</b> – ואינו מהווה חסימה לצורך עירוב מקוואות<sup class="footnote-marker">17</sup><i class="footnote">וכן משמעותה במשנת ידים, פ"ב מ"ב.</i>. אפשר שדברי רבן שמעון בן גמליאל הם כלליים יותר, שאין הדגים מטמאים ולא עורם כמות ששנינו, ואכן כל חיות הים אינן מטמאות. במשנת כלאים נקבע שעצמות הדג ועורו אינם מקבלים טומאה (פ"י מ"א). בגדים מעורות ים (כגון עור תנין) אינם מטמאים בנגעים (משנה, נגעים פי"א מ"י). משנת כלאים (פ"ט מ"ב) המקבילה למשנת נגעים זו אינה מזכירה את בגדי העורות של חיות הים, אבל במשנת כלים בהמשך: "כל שבים טהור חוץ מכלב המים מפני שהוא בורח ליבשה, דברי רבי עקיבא. העושה כלים מן הגדל בים וחבר להם מן הגדל בארץ, אפילו חוט אפילו משיחה דבר שהוא מקבל טומאה טמא" (פי"ז מי"ג). הנימוק להלכה מיוחדת זו מופיע בברייתא שהיא מעין תוספתא על משנת כלאים הנזכרת, ומצויה במסכת כלים: "רבי יהודה אומר כלי ים ראויים לטומאה וטיהרום לכשתמצא להן עלא יהו טמאין" (תוס', כלים בבא מציעא פ"ז ה"ד, עמ' 586). אם כן ההיתר של עורות הים חלש, וכל עילה מספיקה כדי להחמיר בו. מסתבר שההלכה הועברה מטומאה לנגעים, והא ראיה שהיא נמצאת בשלמותה בהקשר של טומאה רגילה. אפשר גם שדברי רבן שמעון בן גמליאל במשנתנו אינם קשורים למיעוט כ"שפופרת" אלא להלכה כללית זו.

Mishnah 8

<b>מטהרין את המקוות</b> – סדרת מקוואות שאחד מהם טהור והאחרים אינם טהורים,<b> העליון</b> – הגבוה יותר,<b> מן התחתון</b> – אפשר גם לטהר את העליון בעזרת המקווה התחתון. כמובן אפשר גם ההפך (מהעליון לתחתון – מאפשרים למים לגלוש מהמקווה העליון לתחתון), וזו הדרך הקלה. אבל המשנה מחדשת שאפשר גם לטהר בסדר הפוך, להתחיל בהעלאת המפלס של המקווה התחתון עד שישיק לעליון. התנא רואה לפניו סדרת מקוואות במדרון. <b>הרחוק מן הקרוב</b> – את המקווה הרחוק מטהרים בעזרת הקרוב. משפט זה חסר משמעות הלכתית: הרי המקווה הרחוק זהה למקווה הקרוב, ומבחינה הלכתית אין ביניהם כל הבדל. <b>כיצד</b> – בדרך כלל "כיצד" הוא שלב שני המסביר את הקביעה הקודמת. במקרה זה הקביעה הקודמת מנוסחת מלכתחילה כך שנדרש לה ההסבר שבהמשך, וההסבר והקביעות שבמשנה הן מרובד ספרותי-כרונולוגי זהה. <b>מביאין סילון שלחרס</b> – "סילון" הוא ביוונית ומשמעו צינור. הסילון עשוי מחרס או ממתכת, כמו בהמשך, <b>או של אוור</b> [<b>אבר</b> ]<sup class="footnote-marker">18</sup><i class="footnote">ראו לעיל מ"ד.</i> – אבר הוא עופרת. הצינורות הקדומים בבתי מרחץ ובערים היו בדרך כלל מברזל או מעופרת (איור 41).
<b>איור 41א.</b> צינור עופרת. בית המרחץ בעיר בת (Bath) באנגליה. מתוך אתר ויקפידיה המוקדש לעיר זו.
<b>איור 41ב.</b> צינור עופרת עם כתובת (שם). מתוך אתר ויקיפדיה המוקדש לצינורות עופרת.
<b>ומניח את ידיו תחתיו עד שהוא מתמלא מים</b> – מאפשר למים לזרום לתוך הצינור ובידו סותם אותו כדי שהמים לא יישפכו,<b> ומושכו</b> – את הצינור,<b> ומשיקו</b> – למקווה השני,<b>אפילו כשערה דיו</b> – ואז המים בסילון מתחברים למי המקווה השני ואפשר להשליך את הצינור מלא המים לתוך המקווה (או אולי אך לשפוך ממנו את המים) וכך להרבות את מימי המקווה הבלתי מלא. <b>היה בעליון ארבעים סאה ובתחתון אין כלום ממלא בכתף</b> – מים שאובים,<b> ונותן לעליון עד שירדו</b> – יגלשו, <b>לתחתון ארבעים סאה</b> – לא נאמר שאסור לשפוך למקווה הטהור כמות גדולה מדי בבת אחת (יותר משלושה לוגים), אבל מן הסתם משנתנו מקצרת ואינה חולקת על כל המקורות האחרים בנושא זה.
מהתוספתא משמע שהדברים מסובכים מעט יותר: "מטהרין את המקואות העליון מן התחתון והרחוק מן הקרוב. כיצד? 1. מביא סילון של עץ, ושל עצם, ושל כלי זכוכית, ומניח ידיו התחתון, עד שתתמלא מים ומושכן והשיקן אפילו כבשעורה ודיו. 1א. ואם נכפף הסלון כל שהוא פסול. במה דברים אמורים בזמן שהיו זה על גבי זה. 2. אבל היו זה בצד זה מביא סילון של רכובא מכאן וסילון של רכובא מכאן וסילון אחד באמצע ומשיק ויורד וטובל" (פ"ה ה"ה, עמ' 657).
ההלכה הראשונה היא כמשנה, אלא שנוספו לה דוגמאות של צינורות מחומרים נוספים (1א). אבל ההלכה השנייה עוסקת במקרה של שני מקוואות באותו מפלס, ולכאורה אין כל בעיה להפעיל אותה שיטה גם במקרה זה. התוספתא מציעה דרך מורכבת יותר. חלקי הסילון נכנסים זה לזה, כאשר האחד יש לו פתח בקוטר רחב יותר ולאחר בקצהו עיגול בקוטר צר יותר (איור 42). הראשון הוא הרוכב או רכובא, והשני כונה בדרך שונה. התוספתא מציעה להרכיב צינור ארוך, רכובות משני הצדדים וצינור רגיל באמצע, וכך ייווצר סילון ארוך שיחבר בין המקוואות ותיווצר השקה. מן הסתם אין הצעה זו שוללת את ההסבר הקודם, אלא מהווה פתרון טוב יותר למקרה של מקוואות באותו מפלס. גם המשנה מציעה פתרון טוב יותר לטהר את המקווה התחתון.
<b>איור 42</b> . צינורות מוצגים במוזיאון ליון בצרפת. צילמה ד' ספראי.
מתקבל הרושם שהמשנה והתוספתא מקבלות את הפתרון הראשון, אבל מתוך תחושת אי נחת, ושתיהן מעדיפות פתרון שבו יזרמו המים למקווה השני בדרך טבעית.
הפתרון שבמשנה קשה. אמנם הצינור אינו כלי, כי יש לו שני פתחים והוא מחובר לקרקע, אבל כאשר מרימים אותו וסותמים אותו ביד הוא צריך היה להיחשב לכלי לכל דבר, לא פחות מצרורות שסתמו את הצינור. הרושם הוא שהחשש ההלכתי ממים שאובים היה קל ביותר, או שבמקרה זה הקלו. ייתכן שיש להבין את הדברים באופן שונה במקצת. מעבר לשאלות הפורמליות של כמות מים זורמים, כמות מים שאובים וכו' העניקו חכמים חשיבות למראה העין. מילוי בעזרת צינור הוא חלק מפעילות של מקווה, אבל מילוי בכלי מהווה חריגה מהמכשור ההלכתי. כך גם מתיר רבי אליעזר למלא מקווה בתנאים מסוימים רק בימי גשם (לעיל פ"ב מ"ז).
כידוע בימי הביניים, ואף בימינו, מוכר פתרון ה"אוצר", כלומר בניית מערכת קבועה שבה יש מקווה חילופי המשיק למקווה העיקרי. בדרך זו ניתן לנקות את המקווה, להזרים אליו מים שאובים ולטהרם באמצעות השקה עם מקווה אחר. המשנה אינה מכירה מתקן כזה, ולמעשה גם ההלכה מכירה בו רק כאלתור. הפיכת הסדר זה למתקן קבע מאוחרת לתקופת המשנה והתלמוד. ברוב המקוואות אין מתקן כזה<sup class="footnote-marker">19</sup><i class="footnote">ראו אדלר, טהרה, עמ' 160-148.</i>, והשאלה כיצד ניקו את המקווה וכיצד מילאו אותו לא הובהרה. כנראה חיכו למי גשמים או למים זורמים אחרים.

Mishnah 9

<b>כותל שבין שתי מקוות שניסדק</b> – ונוצר מעבר בין המקוואות. שני מקוואות צמודים ולהם קיר משותף הם תופעה תדירה, בעיקר בירושלים (לעיל איור 3 ואיור 20)). <b>לשיתי</b> – לאורך,<b> מיצטרף –</b> לחלל של כשפופרת הנוד,<b> ולערב</b> – לרוחב,<b>אינו מיצטרף עד שיהא במקום אחד כשפופרת הנוד</b> – הרוחב אינו מצטרף אבל המעבר נחשב כמעבר אם יש בו במקום אחד רוחב וגובה כשפופרת הנוד. הדברים ברורים, אך אין בהם כל הסבר מה בין סדק לאורך לבין סדק לרוחב. ואכן:<b> רבי יהודה אומר חילוף הדברים</b> – סדק לאורך מצטרף ולרוחב אינו מצטרף. <b>נפרצו זה בתוך זה על רום כקליפת השום ועל רוחב כשפופרת הנוד</b> – נוצר סדק בצורת צלב והוא מהווה חיבור בתנאי שהרוחב כשפופרת הנוד והגובה מינימלי, אבל מצטרף עם יתר הסדק. ההלכה חוזרת בתוספתא בשינוי שמות הדוברים: "כותל שבין שני מקואות שנסדק הערב מצטרף, והשתי אין מצטרף. רבי יוסי ברבי יהודה אומר חלוף הדברים נפרצו זה לתוך זה רבן שמעון בן גמליאל אומר טפח מלא רוחב הפירצה" (פ"ה ה"ו, עמ' 657).
חילוף מלא של העמדות מצביע על כך שאין הסבר הגיוני מוסכם להבדל בין סדק אורכי לסדק רוחבי.
מחלוקת דומה קיימת לגבי פתח טומאה: "1. כותל שנסדק בין שתי בין ערב ועשוי כמין משפך רחב מבפנים וצר מבחוץ, טומאה ברחב הבית טמא, ובצר נדון מחצה על מחצה. 1א. רחב מבחוץ וצר מבפנים, טומאה ברחב הבית טהור, ובצר נדון מחצה על מחצה. 2. נסדק כמין שתי ומפולש לכאן ולכאן רחב מלמעלה וצר מלמטה, טומאה בין ברחב ובין בצר הבית טמא. 3. נסדק כמין ערב מפולש לכאן ולכאן רחב מצד אחד וצר מצד אחד טומאה ברחב הבית טמא, ובצר נדון מחצה על מחצה. וכמה יהא הסדק הזה רבי אומר מלא אגרופו של בן בטי" (תוס', אהלות פ"ז ה"ה, עמ' 604). ההבדל בין סדק לאורך (כמין שתי) לבין סדק לרוחב (כמין ערב) אינה ברורה, לא כאן ולא שם<sup class="footnote-marker">20</sup><i class="footnote">לעומת זאת בבבלי, ראש השנה כז ע"ב, ההבדל בין אורך ורוחב מובן אך אינו נוגע לענייננו. </i>.
פירשנו את משנתנו כר"ש. אבל הרמב"ם מפרש ש"מצטרף" פירושו ששני המקוואות מצטרפים. עדיין אין בכך הסבר להיפוך הדעות ולהבדל בין סדק לאורך וסדק לרוחב. את הכיוונים פירשנו כרמב"ם. אבל הר"ש והרא"ש מפרשים ששתי הוא לרוחב וערב הוא לאורך. ברם לא כך דרכה של אריגה. באריגה תמיד חוטי השתי הם לאורך, ואין כאן מקום להתחבטות.

Mishnah 10

<b>משנתנו מדברת על מקווה מאולתר בתוך בית המרחץ ועוסקת בפרטים שנדונו באופן כללי במשנה לעיל (פ"ב מ"ד). שם נקבע שלדעת רבי אליעזר רביעית מים שאובים הנמצאת בתחילה במקווה ריק פוסלת אותו, וחכמים מתנגדים וקובעים שרק שלושה לוגים פוסלים את המקווה, ולא חשוב מתי ניתנו.
<b>האביק שבמרחץ</b> – "אביק" היא מילה עברית שורשית, כנראה משורש פו"ק שמשמעו להוציא, או משורש אחר<sup class="footnote-marker">21</sup><i class="footnote">ראו ערוך השלם, כרך א, עמ' 16.</i>. בעל הערוך, ועמו גם בעל פירוש הגאונים על אתר והר"ש, מפרשים שהאביק הוא צינור להכנסת מים ממוזגים לאמבטיה או להוצאתם. בבית המרחץ היו אמבטיות פרטיות או פרטיות למחצה, כלומר שישבו בהן קבוצות קטנות. האמבטיה עצמה הייתה נמוכה וגובהה לא עלה על מטר. המים בצינורות זרמו בדרך כלל בכוח הכבידה אל האמבטיה וממנה (איור 43). לצינורות הייתה מערכת פקקים וברזים שמנעו זרימת מים מן האמבטיה שלא במועד המתוכנן. כפי שהסברנו לעיל מ"ו אנו מעדיפים לפרש, על פי התוספתא, שהאביק הוא התעלה או הצינור להעברת האוויר החם מבית המוקד (התנור=קמין) אל מתחת לרצפת הברכה (איור 44).
<b>איור 43א.</b> אמבטיה בבית המרחץ עם צינור, בבית המרחץ בבית שאן. צילמה א' ממן.
<b>איור 43ב.</b> אמבטיה מבית המרחץ בטבריה. צילמה ד' ספראי.
<b>איור 44ב.</b> תנור בית המרחץ בטבריה(טרם פורסם). בתנור התת-קרקעי.
חדרי תנור. צילמה ד' ספראי.
כן שנינו בתוספתא: "המת במרחץ, הקמין טמא. המת בקמין, המרחץ טמאה. מפני נוגע באבק טמא, וטהור בעליתו. רבי שמעון אומר הנוגע באבק טהור, שלא נעשה אלא לשמש עם הקרקע" (פ"ה ה"ז, עמ' 657). ההלכה אינה נוגעת לעניין המשנה, אך יש לה השפעה על הבנתנו את הלכת המשנה. הקמין הוא תנור ביוונית (לעיל פ"ו מ"ד), ובעיקר תנור בית המרחץ (καμίνον – kamunuon), ובמקורותינו "קמין" או "יקימין" או "יקבים". הקמין הוא חלק בלתי נפרד מבית המרחץ: "המוכר את המרחץ מכר בתים הפנימיים ובתים החיצונים, בית היורות, בית הקמין, ובית האולייארין, אבל לא מכר לא את היורות ולא את הקמין ולא את המגדלים שבתוכו" (תוס', בבא בתרא פ"ג ה"ג<sup class="footnote-marker">22</sup><i class="footnote">הירושלמי, בבא בתרא פד ה"ו, יד ע"ג, סבור שמוכרים את הקמין, והבבלי שם (סז ע"ב) כתוספתא.</i>). בית הקמין הוא החדר שבו נמצא התנור, והקמין הוא התנור עצמו. בבית המרחץ היה תנור גדול שממנו הסתעפו תעלות תת-קרקעיות מתחת לברכות המים. התעלות חיממו את הרצפות, כל אחת במידת החום שנקבעה לה. הירושלמי מספר: "בראשונה היו סותמין את הקמין מערב שבת ונכנסין ורוחצין בשבת, נחשדו להיות ממלין אותו עצים מערב שבת והיא דליקה והולכת בשבת" (שבת פ"ג ה"ד, ו ע"א). בשלב הראשון סגרו את בית הקמין כדי שלא יטפלו באש בשבת ולא יוסיפו בו עצים; בשלב שני אסרו זאת מחשש שהם מוסיפים הרבה עצים בערב בשבת. את הברייתא עצמה הסברנו לעיל בפירושנו לפ"ו מ"ו.
שתי התופעות (מת במרחץ, מת בקמין) היו כנראה רגילות, כגון שאדם נפל בטעות לתנור ונשרף או שלקה בהתקף לב מחמת המים החמים. לדעת רבי שמעון האביק הוא כקרקע ולכן אינו נטמא; אם הוא כקרקע מן הסתם גם המים שעליו אינם נחשבים ל"גרורין על גבי כלים", וזו עמדת רבי אליעזר (אלעזר) בתוספתא שהבאנו, אם כי מנימוקים אחרים.
<b>בזמן שהוא באמצע פוסל</b> – לפי הפירוש הראשון (פירוש הגאונים והר"ש) האביק נחשב לכלי, ולכן אם המים הראשונים ממלאים את האביק הרי שהם מים שאובים ונמצאנו עוסקים במקווה שיש בו רביעית או שלושה לוגין מים שאובים, ואם המים השאובים הם תחילת המקווה המקווה פסול (לעיל פ"ב מ"ד). <b>מן הצד אינו פוסל</b> – אם הניקוז מהצד הרי שהוא גם לא במקום הנמוך במקווה, ואזי המים הראשונים נאגרים במקווה ורק לאחר מכן מתמלא האביק. <b>מפני</b> [<b>שהוא</b> ] – האמבט,<b> כמקוה סמוך למקוה</b> – ההנמקה איננה מדוע אין האביק פוסל אלא מדוע האמבטיה כשרה.<b> דברי רבי מאיר</b> – עד כאן פירשנו לפי הפירוש המסורתי. אבל לפי פירושנו האביק אינו צינור מים אלא תעלת אוויר. אם היא מגיעה מתחת לברכת המים, במרכזה, היא מחממת את כל המים והם מקבלים דין מים שאובים, משום שמי הברכה נשענים על חימום המים מהאביק. אבל אם האביק בצד אין הוא פוסל את כל הברכה, שכן תמיד יש מים שמתחממים פחות והאביק שבצד משפיע פחות על המים. את הרקע ההלכתי מסביר הר"ש (אף שקודם הוא פירש אחרת את המתקן "אביק", וכנראה שתי הפרשנויות היו ידועות לו). אם האביק הוא בתחתית המקווה הרי שהמים נעשו כמים הגרורים על גבי כלים. את ההלכה עצמה למד מהתוספתא לעיל: "גסטרא שמשוקעת בקרקע, ובור של גת שגלת, וירדו גשמים ונתמלאת, הרי אלו פסולים מפני שהן גרורין על גבי כלי. רבי אליעזר מכשיר שאין המים שאובין פוסלין את המקוה עד שיפול לתוכה" (פ"ג ה"א, עמ' 655). הגיסטרא היא שבר כלי חרס גדול ופתחה רחב. לדעת תנא קמא אין היא יכולה לשמש בסיס למי מקווה, ורבי אלעזר סבור שרק מים שאובים שנפלו למקווה פוסלים אותו. כפי שפירשנו (לעיל בפ"ב מ"ח) לדעת תנא קמא כל מים שנפלו לכלי פוסלים את המקווה, והוא מחמיר מרבי אליעזר (פ"ב מ"ד). הדעה המיוחסת לרבי אליעזר עצמו (או לרבי אלעזר, כדי שרבי אליעזר לא יסתור את עצמו בצרה קיצונית) היא שכל מים שהגיעו למקווה לא דרך נפילה אינם פוסלים את המקווה. תנא קמא יפסול את המקווה בכל המקרים שבמשניות ז-ט שבפרק ב, ורבי אלעזר ברבי צדוק יכשיר את המקווה. המשניות שלנו נוקטות דרך ביניים. בפירושנו לעיל (פ"ב מ"ח) דנו במשפט זה. לפי הסבר זה של הר"ש המחלוקת במשנתנו אינה קשורה כלל לכך שהמים הראשונים במקווה מגיעים דרך האביק אלא לכך שהאביק נחשב לכלי ומי הברכה מושפעים ממנו, והדעות השונות רואות בחומרה שונה את העובדה שכלי מצוי בתחתית המקווה. לפי הסברנו אין זה רק מקרה של מים גרורים על גבי כלים, אלא בעיקר שהכלי משפיע מאוד על המים וקובע את טיבם.
<b>וחכמים אומרים אם מקבלת האמבטי רביעית עד שלא הגיע לאביק כשר</b> – שאז המים השאובים (אלו שהתחממו על ידי האביק אינם תחילת המקווה,<b> ואם לאו פסול</b> – כי המים השאובים הם תחילת המקווה. הסברנו שרבי מאיר ורבנן אומרים אותו דבר, אלא שחכמים נוקבים בשיעור, והם כדעת רבי אליעזר לעיל (פ"ב מ"ד), ורבי מאיר נותן את הדוגמה ואינו נוקב בכלל. אם כן רק הבדלי ניסוח בין התנאים<sup class="footnote-marker">23</sup><i class="footnote">ראו פירושנו לפ"ה מ"ה.</i>. במקרה זה אין אלו רק הבדלי ניסוח אלא גם הבדלי מגמה ורמת ניסוח משפטית. <b>רבי אלעזר ברבי צדוק אומר אם מקבל האביק כל שהוא פסול</b> – אין הכרח לפרש שלדעת רבי אלעזר ברבי צדוק כל מים שאובים פוסלים במקווה, אלא שהאמבטיה כולה איננה מקווה כשר משום שיש בה חלק המכיל מים שאובים. נפילת מים שאובים הפוסלת את המקווה היא מקרה, תאונה שהתרחשה ופסלה את המקווה. אבל מלכתחילה המקווה תקני. אבל מקווה עם אביק, שיש בו קבלת מים, הוא מקווה שלא נבנה כהלכה. כאמור כך פירש הר"ש (שבאביק יש מים), ואנו הצענו פירוש אחר. ואכן בר"ש מובא גם הסבר נוסף המוצג ברצף עם הקודם.
אם אנו צודקים הרי שרבי אלעזר משקף רמה גבוהה יותר של מבנה המקווה. ברוב המשניות לעיל המקווה היה מאגר מים מאולתר. רבי אלעזר ברבי צדוק משקף מצב שבו לא רק שיש מקוואות מסודרים אלא שיש כבר סגנון בנייה מקובל. אמנם לא כל פרטיו הם מרכיבים הלכתיים, אבל לא ייתכן לבנות מקווה כזה שיש בו מרכיב הפוסל את המקווה.
ההגדרה של האביק ככלי גם היא אינה פשוטה. האביק הוא בסופו של דבר צינור, ולעיל הוא נתפס כמשהו שאיננו כלי ואפילו אין בו משום "תפיסת ידי אדם" (ראו פירושנו לפ"ד מ"א; פ"ב מ"ח). כאן האביק נסגר במקום כלשהו ולכן יש כאן קבלת מים, אבל אם הצינור מחובר לקרקע אין הוא שונה מאמת מים הנסגרת בסכר או בברכה. אפשר שגם כאן חכמים חשים שיש הבדל בין צינור במתקן מאולתר, שבו הוא נחשב לחלק מהקרקע, לבין האביק במקווה מסודר, ובמקווה מסודר כל חלקי המקווה צריכים להיות כשרים לחלוטין. ואכן בתוספתא שנביא בהמשך לדברי רבי שמעון האביק כשר תמיד כי הוא נעשה "לשמש עם הקרקע", ובתנאים רגילים צירוף כזה הופך אותו לטהור תמיד.
נמצאנו למדים שבמערך הלכות מקוואות שזורים מרכיבים משפטיים ביותר, אך גם מרכיבים בלתי "הלכתיים" כגון הרושם החיצוני, ההגדרה של מים שנפלו וכיוצא באלו.
הלכה נוספת הקשורה לענייננו שנויה בתוספתא: "צנור המקלח למקוה, והמכתשת נתונה בצדו. ספק מן הצנור למקוה, וספק מן המכתשת למקוה פסול, מפני שהפסול מוכיח, ואם יש בו רוב מקוה כשר מפני שזה ספק מים שאובין למקוה" (פ"ב ה"ב, עמ' 654). בעצם לפנינו לכל היותר ספק מים שאובים. המכתשת היא ספק כלי, משום שהמים עברו דרכה ולא הורמו או נשאבו, להפך, הם גלשו ממנה בלחץ המים האחרים. אבל אפילו אם כן הרי שאלו ספק מים שאובים. אבל הנימוק הוא "הפסול מוכיח". את המכתשת רואים, וכל העובר משוכנע שהמים עברו דרכה. זו הלכה נוספת מתחום מראית העין, ומתחום הדרישה שהמתקן יהיה ייעודי לטבילה ובנוי כך שלא יעלו חששות לטהרתו. כל בנייה שלא לפי הכללים פוסלת, גם אם מבחינה משפטית-הלכתית אין בכך פסול.

Mishnah 11

<b>המטהרת שבמרחץ</b> – הרמב"ם והר"ש מסבירים שאלו ברכות מים קטנות (שקתות) בצד הברכה הגדולה. הרמב"ם אף מתאר מערכת שבה שוקת אחת גבוהה מהשנייה ויש ביניהן נקב והמים זורמים בלחץ רב מזו לזו. המילה "מטהרת" אינה קשורה כנראה לענייני טהרה, אלא הייתה חלק ממתקני הברכה (איור 45). <b>התחתונה מליאה שאובין</b> – שהוזרמו לתוכה בעזרת מתקן שאיבה,<b> והעליונה מליאה</b> 
<b>איור 45.</b> שני מקוואות זה לצד זה עם נקב המאפשר מילוי הדדי. צילמה ע' כץ-ספראי
 בירושלים. ראו עוד איור 3.
<b>כשירים</b> – מים שזרמו באמות ובצינורות בכוח הכבידה, <b>ויש כנגד הנקב</b> – שבין הברכה העליונה
לתחתונה,<b> שלשת לוגים פסול</b> – אמנם כיוון זרימת המים הוא מלמעלה למטה (מהכשר לפסול), אבל אם בגובה הנקב יש שלושה לוגים יש חשש להשקה בין המים הפסולים (השאובים) למים הכשרים, ופסול. <b>כמה יהא בנקב ויהא בו שלשת לוגין</b> – כיצד ניתן להעריך את כמות המים שכנגד הנקב (כלומר עד גובה הנקב שממנו זורמים המים לברכה השנייה), <b>אחד משלש מאות ועשרים לבריכה דברי רבי יוסה</b> – שלושה לוגים הם אחד חלקי 320 של ארבעים סאה. רבי יוסה מתנסח כאילו בברכה הכשרה לטבילה בדיוק ארבעים סאה. בפועל הייתה זו רק מידת מינימום, ובברכה רגילה היו יותר מארבעים סאה. <b>רבי אלעזר אומר –</b> בעדי נוסח טובים ובדפוסים נוסף "אפילו",<b> התחתונה מליאה כשרים והעליונה שאובין ויש כנגד הנקב שלשת לוגים כשר שלא אמרו אלא שלשת לוגים שנפל</b> – אין כאן נפילת מים, כלומר שפיכת מים, אלא זרימה, ואין בכך לפסול את המקווה. לדעה זו אפשר תמיד להזרים מים ממקווה עליון לתחתון והמקווה התחתון לא ייפסל, אפילו אם המים במקווה העליון פסולים. זאת בניגוד למשנה ח לעיל. זו עמדתו המקלה של רבי אליעזר (אלעזר) שפגשנו גם בתוספתא לעיל: "רבי אליעזר מכשיר, שאין המים שאובין פוסלין את המקוה עד שיפול לתוכה" (פ"ג ה"א, עמ' 655).
המקרה ההלכתי נכון בכל מקרה של מערכת ברכות או מקוואות, ולא נקט תנא קמא במשנה "המטהרת שבמרחץ" אלא משום שדיבר הכתוב בהווה.
המשפט "שלשת לוגים שנפלו" כבר צוטט במשנה קודמת בפרק (מ"ד), והוא מאותה משנת מקוואות הקדומה שאנו משערים את קיומה.

Chapter 7



Mishnah 1

<b>המשנה ערוכה בסגנון ריבועי. הסגנון עצמו תדיר ורגיל, והוא יוצר תחושה או תודעה של שלמות וכיסוי כל המקרים. לעתים קרובות חסרה במרובע צלע נוספת, והיא הצלע הרגילה והתדירה ביותר שאין צריך למנותה.
<b>יש</b> – נוזלים,<b> מעלין את המקוה</b> – כפי שיוסבר להלן, אם המקווה חסר ואין בו ארבעים סאה, מעט נוזלים בלתי שאובים משלימים לארבעים סאה כנדרש,<b> ולא פוסלין</b> – אם נפלו מהם שלושה לוגים למקווה אין הם פוסלים את המקווה.<b> פוסלין ולא מעלין</b> – אין הם נחשבים למים להצטרף לארבעים סאה, אך גם אינם מצטרפים לשלושה לוגים לפסול את המקווה.<b> לא מעלין ולא פוסלין</b> – עד כאן שלושה סוגים. הסוג הרביעי הוא מעלים ופוסלים, והם מים רגילים, ואין צריך למנותם. <b>אלו מעלין ולא פוסלין</b> – המשנה מסבירה את הסוגים השונים.<b> השלג והברד</b> [<b>ו</b> ]<b>הכיפור</b> [<b>ו</b> ]<b>הגליד והמלח</b> – יש להניח שהכוונה לגוש של מי מלח,<b> וטיט הנרוק</b> – או הנדוק, שהוא ספוג מים. בכל אלה ניתן להשלים את המקווה, אבל אם השלג נעשה ממים שאובים, או שהעבירו אותו בכלים, אין הוא פוסל את המקווה בשלושה לוגים. קבוצה זו היא קבוצה ספרותית ידועה הנמנית לצרכים שונים.<b>אמר רבי עקיבה היה רבי ישמעאל דן כנגדי</b> – רבי ישמעאל, תלמיד וחבר לרבי עקיבא, מתדיין עמו,<b> לומר השלג אינו מעלה את המקוה</b> – בניגוד למשנה, שהיא דעת רבי עקיבא.<b> והעידו אנשי מידבא משמו שאמר להם צאו והביאו שלג –</b> בעדי נוסח טובים בדפוס נוסף "ועשו מקוה",<b> כתחלה</b> – מילאו את המקווה בשלג וכל המקווה יהיה משלג שנמס, או שלפחות התחלת המקווה תהיה משלג והתוספת באחד מדרכי התוספת המיוחדים. הדגש הוא שהשלג טוב גם להתחלת המקווה, ולעיל (פ"ב מ"ד ופ"ו מ"ט) הדגשנו את המרכיב הפומבי שלפחות המים בתחילת איגום המקווה יהיו טהורים. כאן רבי ישמעאל מוותר גם על עמדה זו. במשניות רבות מצוי מעשה, ולעתים קרובות הוא סותר את ההלכה המתוארת בראשית המשנה. הבבלי שואל לעתים קרובות "מעשה לסתור?" ומשלים שיש במשנה דעה אחרת או הסתייגות מההלכה. עם זאת, ריבוי המקרים מצביע על כך שיש בכך שיטה. עורך המשנה מבקש לחדד את ההבדל בין הלכה עקרונית ובין מעשה הנעשה בשעת דחק, בין המשפט לבין הבעיות הכרוכות ביישומו בחיי המעשה. כאשר לאנשי מידבא לא היה מקווה טהור, הרי שמי השלג היו פתרון שרבי ישמעאל הסכים לו. המעשה היה מרכיב מרכזי במסורת ההלכה. לא כל ההלכות נמסרו כחוק מופשט חלקן נמסרו כמעשים. התלמידים היו רגילים ללון בבתי רבותיהם ולשמשם, והדוגמה האישית שקיבלו מהם הייתה מרכיב מרכזי בתהליך הלימוד בחבורה; התלמיד שזכה לראות את התנהגות רבו סיפר לחבריו, ויחדיו דנו בנושא והסיקו ממנו את הראוי ללימוד.
ש' כהן אסף את כל המעשים שבספרות חז"ל<sup class="footnote-marker">1</sup><i class="footnote">כהן, מעשים.</i>, ולדעתו רק אלו משקפים את תחומי פעילותם הרֵאלית של חכמים, ואילו ההלכות העקרוניות שנמסרו בשמם אינם אלא לימוד תֵאורטי ומאוחר. יחד עם זאת הוא מודה כי אין הוא יודע מהי אמת המידה אשר לפיה החליטו עורכי החיבורים איזה סיפור ראוי לכלול בחיבוריהם. נראה שחלוקה זו בין הלכות ומעשים היא בעייתית, ותובעת מחקר. בספרות מופיע לעתים מעשה ספציפי והלכה עקרונית המתייחסת אליו. כך, למשל, התוספתא קובעת שבעל רשאי להתנות שאשתו "תהא זנתו ומפרנסתו ומלמדתו תורה" (כתובות פ"ד ה"ז), ומיד אחר כך מתואר מעשה מעין זה שאירע ליהושע בנו של רבי עקיבא<sup class="footnote-marker">2</sup><i class="footnote">ראו פלוסר וספראי, הלל.</i>. יש להניח שההלכה נוסחה בעקבות המקרה, או להפך, שהמעשה לפרטיו נוסח בעקבות ההלכה, אך קשה להאמין ש"במקרה" נוסחה הלכה ואירע סיפור נדיר הזהה לה. רבות הן הדוגמאות מעין אלו במקורותינו. יתר על כן, סביר שחלק מההלכות שבידינו הן פסקי דין במעשים שהובאו לפני חכמים, ופסקים אלו נוסחו כהלכה עקרונית<sup class="footnote-marker">3</sup><i class="footnote">כאמור במבוא הכללי לפירוש המשניות אנו מסיקים שהלכות קדומות רבות הן תוצאה של מעשה שבא להכרעה בפני חכמים, או שכך נהגו בציבור.</i>. אי לכך, ההבחנה בין סיפורים ובין הלכות היא במידה רבה ספרותית ולא היסטורית<sup class="footnote-marker">4</sup><i class="footnote">ראו פירושנו לברכות פ"ב מ"ח; פ"ו מ"ח; פ"ח מ"ג; פ"ט מ"ג; פאה פ"ב מ"ה ומ"ו; שבת פכ"ד מ"ה; פירושנו לגיטין פ"ו מ"ה (אחד מהפירושים האפשריים, כפי שנראה אם יזכנו החונן לאדם דעת); עדיות פ"ז מ"ז; יבמות פ"ו מ"ד; פט"ו מ"א; פט"ז מ"ג (השוואת המשנה לתוספתא); אהלות פט"ז מ"א; נדרים פ"ו מ"ו; פ"ט מ"י; נזיר פ"ב מ"ג; יבמות פ"ו מ"ד; עירובין פ"ו מ"ב ועוד.</i>. הווה אומר, גם המעשים וגם ההלכות המוצגות כתֵאורטיות משקפים באותה מידה את פעילותם המעשית של חכמים בציבור.
<b>רבי יוחנן בן נורי אומר אבן הברד כמים</b> – וגם פוסלת את המקווה.
מידבא היא עיר בעבר הירדן (איור 46), והיה באזור יישוב יהודי מימי החשמונאים. לא ברור מדוע לא היה לבני העיר מקווה מימי גשמים כרגיל. באזור היה יישוב יהודי גדול בכל ימי בית שני (לפחות מתקופת החשמונאים ואילך), ולאחר מרד בר כוכבא נפגע היישוב באזור.
<b>כיצד מעלין ולא פוסלין</b> – עתה באה המשנה להסביר את הצד ההלכתי שאותו הסברנו קודם (על סמך משפט זה).<b> מקוה שיש בו ארבעים סאה חסר אחת</b> [<b>ו</b> ]<b>נפל מהם</b> – מהשלג או מהברד וכו',<b> סאה לתוכו והעלתו</b> – המקווה עתה כשר, כי יש בו ארבעים סאה.<b> נמצאו מעלין ולא פוסלין</b> – המשנה אינה מסבירה מהו "ולא פוסלין", וההסבר מצוי לעיל בדברינו. עורך המשנה אורג את המשנה מעשה אמן מבחינה ספרותית. הוא איננו רוצה לפגוע ברצף הדברים, ושואף לפזר את צדדי ההלכה כל אחד במקומו. אם החומרים הללו אינם פוסלים, אין צורך להסביר מהי פסילה. אבל בהמשך שבו יאמר שחומר מסוים פוסל, אזי הוא יסביר מהי הפסילה.
<b>איור 46א.</b> מקווה במכוור שבעבר הירדן. צילם י' פיקסלר.

Mishnah 2

<b>אלו פוסלין ולא מעלין המים</b> – השאובין,<b> בין טמאים בין טהורים</b> – משום שהם שאובים הם פוסלים גם אם הם טהורים, ואם הם טמאים הם פוסלים גם אם הם זורמים (ברם ספק אם מציאות כזאת תיתכן).<b> ומיכבשין</b> – מי כבשים הם המים שבהם נכבשו ירקות, <b>ומישלקות</b> – מי שלקות הם מי השליקה, שהיא בישול בהשריה עם טעם (כפי שפירשנו במסכת תרומות פ"י מ"י).<b> והתמד</b> – את התמד מכינים מפסולת ענבים (זגים), שהם קליפות הענבים לאחר שנכבשו והופק מהם יין. התמד שימש בעיקר כחומץ, אך גם כיין מסוג משני. כיין אין הוא נחשב לאוכל של ממש, אך כחומץ הוא שימש כתבלין ותוסף מקובל (משנה, מעשר שני פ"א מ"ג). המתמד הוא מי שמוסיף מים על הזגים (משנה, מעשרות פ"ה מ"ו). הירושלמי מעמיד את המשנה "והוא שהחמיץ" (מעשרות פ"ה ה"ה, נב ע"א), אך יש גם המפרשים בירושלמי שם שגם תמד שלא החמיץ נחשב לאוכל לצורך מעשרות ותרומות, אף שאינו כאוכל לעניין מעשר שני וטומאת אוכלין, כמו שהבאנו. לפי הסבר זה ההלכה אינה שיטתית בתחום זה של הגדרת אוכל<sup class="footnote-marker">5</sup><i class="footnote">סוגיית הירושלמי מועברת ממעשר שני.</i>. <b>עד שלא החמיץ</b> – משנתנו סבורה שההחמצה היא ההופכת את התמד למזון. משהחמיץ דינו כיין וחומץ הנדונים להלן, וכן במשנת חולין: "התמד עד שלא החמיץ אינו ניקח בכסף מעשר [ופוסל את המקוה]<sup class="footnote-marker">6</sup><i class="footnote">משפט זה חסר בעדי הנוסח הטובים, ובדפוס ראשון (מנ) הוא נוסף בידי מעתיק אחר בשוליים. </i>. משהחמיץ ניקח בכסף מעשר ואינו פוסל את המקוה" (פ"א מ"ז). ההלכה בחולין זהה לזו שבמשנתנו, ומה שחשוב יותר היא יוצרת זיקה ברורה בין דין מעשר לבין דין מקווה, ומכאן שהמחלוקת האם תמד חייב במעשרות ובתרומה היא גם מחלוקת במשנתנו.
הבבלי (חולין כה ע"ב) מקשה ממשנת מעשרות: "המתמד ונתן מים במדה ומצא כדי מדתו פטור<sup class="footnote-marker">7</sup><i class="footnote">הענבים לא ספגו מאומה מהמים וכמות המים נשארה ללא שינוי, והוא הדין שאם יסנן את התמד תישאר בידו אותה כמות פסולת. פטור – ממעשרות על הזגים. הנחת המשנה שאת המעשר מפרישים רק מהיין ולפי כמות היין שיצאה מהם. הזגים פטורים ממעשרות שכן אין הם אוכל. במקרה זה אמנם התכוון לעשות מהם אוכל אך לא עלה הדבר בידו, ואין כאן אוכל. אנו מדגישים הנחה זו משום שיש החולקים וסבורים שאת המעשרות צריך להרים כבר בתחילת הכבישה ואז מרימים על הכול, שכן בשלב זה של העבודה אין עדיין זגים או פסולת, וראו פירושנו למעשרות פ"א מ"ז ומ"ז.</i>, רבי יהודה מחייב<sup class="footnote-marker">8</sup><i class="footnote">משום שהזגים עצמם חייבים במעשר. </i>. מצא יותר על כדי מדתו מוציא עליו ממקום אחר לפי חשבון" (פ"ה מ"ו). משנת מעשרות אינה מבחינה בין תמד שהחמיץ לתמד שלא החמיץ, והבבלי מקשה על כך ממשנת מעשרות על משנת חולין ומתרץ שמדובר בתמד שהחמיץ: "בשהחמיץ מחלוקת, ומתניתין רבי יהודה. וכן אמר רבי יוסי ברבי חנינא: בשהחמיץ מחלוקת" (שם כו ע"א), או בתמד שלקחו לפני ההחמצה ולבסוף החמיץ. בהמשך הסוגיה (שם) הגמרא מזהה בין דין תמד למעשרות לבין דין תמד לגבי מי מקווה. עם זאת, ההשוואה בין דין מעשר לדין מקווה אינה מופיעה במשנת חולין עצמה (פ"א מ"ז), והיא נוספה רק בדפוסים מאוחרים<sup class="footnote-marker">9</sup><i class="footnote">הבבלי בחולין אינו מזכיר את משנתנו וכנראה לא הכיר אותה, או לא הכיר בה כמשנה מוסמכת.</i>.
<b>כיצד פוסלין ולא מעלין</b> – המשנה באה להסביר את המונח ההלכתי שהוזכר בראשונה. <b>מקווה שיש בו ארבעים סאה חסר קורטוב</b> [<b>ו</b> ]<b>נפל מהם קורטוב לתוכו ולא העלהו</b> – ברוב עדי הנוסח "לא העלהו", שהרי אלו הם שאינם מעלים, כלומר אין הוא משלים לארבעים סאה, <b>פוסלו בשלשת לוגין</b> – אבל אם נפלו שלושה לוגים מהם למקווה הם פוסלים אותו כמים שאובים.
<b>אבל שאר משקין ומי פירות</b> – שהם אינם התוצר הרגיל, בניגוד ליין או שמן שהם התוצר הרגיל ולכן הם משקה כל דבר, ולעניין תרומה חלה עליהם חובת תרומה לכל דבר<sup class="footnote-marker">10</sup><i class="footnote">ראו תוס', טהרות פ"י ה"ב, עמ' 671. שם יש דיון האם המוהל (מוחל) הוא מי פרות או לא, אבל איש לא אמר ששמן הוא מי פרות. המוהל הוא המים שבפרי הזית. פרי הזית מכיל 20-25 אחוז שמן, והיתר מוהל. בתהליך הכבישה המוהל והשמן מעורבים, ואחר הכבישה יש צורך להפרידם. </i>. המשנה בתרומות נותנת דוגמאות למי פרות ומבהירה את המחלוקת לגביהם: "דבש תמרים ויין תפוחים וחומץ סתווניות ושאר כל מי פירות של תרומה רבי אליעזר מחייב קרן וחומש, רבי יהושע פוטר, רבי אלעזר מטמא משם משקה. אמר רבי יהושע לא מנו חכמים שבעה משקים כמיני פטמים<sup class="footnote-marker">11</sup><i class="footnote">כך בכי"ק וגם ב- ו, ל, נ, ץ, ת3 למסכת תרומות. בדפוס נכתב "לא מנו חכמים שבעה משקים כמוני פטמים אלא אמרו.", ובכמה עדי נוסח "כמונה" (א, ב, ג6, ז, ט, ס, ת, ת2).</i>, אלא אמרו שבעה משקין טמאין ושאר כל המשקין טהורין" (פי"א מ"ב).
רבי אליעזר רואה במי הפרות פרי לכל דבר ולכן מי שאכל מהם חייב קרן וחומש, ככל האוכל תרומה (משנה, תרומות פ"ו מ"א), ורבי יהושע סובר שמי הפרות אינם פרי ממש. בפירושנו למשנה שם הסברנו את דברי רבי יהושע ואת עמדתו לגבי שאלת התרומה וחובת המעשרות, ושאלות אלו אינן נוגעות לענייננו.
על מעמדם של מי הפרות מעידה ברייתא נוספת המבחינה בארבעה סוגי מוצרים נוזליים לפי רמת סמיכותם: "1. דבש הזב מכוורת דבורים, מטמא טומאת משקין. חישב עליו לאוכלין, מטמא טומאת אוכלין. 2. שמן לא אוכל ולא משקה, חשב עליו לאוכלין ולא למשקין, בטלה דעתו. 3. הדם שקרש לא אוכל ולא משקה. חישב עליו לאוכלין, מטמא טומאת אוכלין ולמשקין, בטלה דעתו. 3א. דבש תמרים לא אוכל ולא משקה, חישב עליו לאוכלין מטמא טומאת אוכלין, ולמשקין בטלה דעתו. 4. ושאר כל מי פירות לא אוכל ולא משקה. חישב עליו בין למשקין בין לאוכלין, בטלה דעתו" (תוס', טהרות פ"ב ה"ה, עמ' 662). המדובר בשאלה האם מי פרות הם אוכלין או משקין, וכאן ננקטת עמדת ביניים<sup class="footnote-marker">12</sup><i class="footnote">הרחבנו בכך בפירושנו לטהרות פ"ג מ"ב ופ"ח מ"ג.</i>. כמחלוקת לתרומה מחלוקת לטומאת משקין: "רבי אלעזר מטמא משם משקה. אמר רבי יהושע לא מנו חכמים שבעה משקים כמיני פטמים, אלא אמרו: שבעה משקין טמאין ושאר כל המשקין טהורין" (משנה, תרומות פי"א מ"ב לפי כי"ק). המפתח להבנת הקטע הוא דברי רבי יהושע, ונפתח בהם. המשפט בניסוחו זה קשה, אבל תוכנו ברור. חכמים מנו שבעה משקים שהם "מטמאים", כלומר פרות שהורטבו במשקים אלו "נגמרה מלאכתם" והם "מקבלים טומאה", כלומר אם תיגע בהם טומאה הם ייטמאו, אבל פרי יבש או שהורטב על ידי נוזל אחר אינו מקבל טומאה. הרשימה של המשקים מנויה במקום אחר (משנה, מכשירין פ"ו מ"ד), ומשנת תרומות רומזת לרשימה זו. אם כן, לפי הסבר זה רבי אליעזר חולק על הרשימה של שבעת המשקים ומוסיף לה דבש תמרים. אחד המשקים ברשימה של שבעת המשקים הוא הדבש, ורבי אליעזר מבין שדבש כולל דבש תמרים. בטענתו של רבי יהושע דנו בפירושנו לתרומות, ונחזור ונדון בה בפירושנו למשנת מכשירין.
משנת מקוואות מניחה בפשטות שמי הפרות הם מזון ואינם מים, אבל אין הם מזון מלא אלא רק כשהתמד יחמיץ יהיה מזון שלם, ועל כן היא כרבי יהושע. הדעת נותנת שרבי אליעזר חולק על משנתנו. אמנם אפשר להבחין בין השאלות ההלכתיות השונות, שכן משנתנו עוסקת בנושא שונה מיתר שלושת הנושאים שהזכרנו, ואפשר שהגדרת המים לצורך דיני מקוואות שונָה מיתר הנושאים, אם כי ראינו את הנטייה הספרותית-הלכתית שלא להבחין אבחנות משנה אלו אף על פי שיש להן (לפחות לכאורה) נימוק משפטי. על כן לכאורה סביר שרבי אליעזר יחלוק גם על משנתנו. מצד שני מתמיה שכל המקורות שהבאנו אינם מתייחסים לשאלת מקווה, ולא למשנה שלנו, וכאילו הירושלמי הדן בעניין מתעלם מתחום המקוואות. על כן יש מקום לטענה שחכמים עצמם רואים בתחום המקוואות תחום נפרד שאיננו חלק מהגדרת המים (ומי הפרות) בנושאים אחרים, ואינם עוסקים בשאלות הלכתיות של מקוואות. במבוא הרחבנו בכך. מכל מקום, ברור שהרשימה של שבעת המשקים קדמה לרבי אליעזר ורבי יהושע, שניהם כבר מכירים אותה ורואים בה מסמך מחייב. לעומת זאת משנתנו אינה רומזת אליה, והיא אולי מוקדמת יותר, או מאוחרת בהרבה כאשר המחלוקת בנושא כבר הוכרעה?
<b>הציר</b> – שמן הדגים,<b> והמורייס</b> – המורייס הוא רוטב הדגים, ונראה שנהגו להכניס לתוכו חומרים ממתקים (משנה, תרומות פי"א מ"א),<b> והתמד משהחמיץ</b> – והוא מזון של ממש,<b> פעמים מעלין ופעמים שאינן מעלין כיצד</b> – זה כנראה הסבר למשנה הקודמת. אנו מכנים משפטים כאלה "משניות תוספתא", והן מהוות שלב כרונולוגי ופרשני לסתם המשנה הקודמת<sup class="footnote-marker">13</sup><i class="footnote">ויס, משניות תוספתא.</i>.<b> מקווה שיש בו ארבעים סאה חסר אחת נפל מהן סאה לתוכו ולא העלתו</b> – כהשלמה למקווה פסול אין הם נחשבים משקים,<b> היו בו ארבעים סאה</b> [<b>ו</b> ]<b>נטל סאה ונתן סאה הרי זה כשר</b> – אבל אם היה המקווה כשר ונפסל והוסיפו משקים אלו, הם מעלים. זו החלטה שאין בה כל היגיון משפטי. אם הם משקה הם אמורים להשלים את המקווה, ואם אין הם משקה אין הם משלימים. החלטת הביניים היא פשרה בלתי משפטית בין שיטת רבי אליעזר לשיטת רבי יהושע, מעין ההחלטה שהם חייבים בתרומות אך לא במעשרות.
כל הדיון במי הפרות חורג ממבנה המשנה, ולפנינו אפוא שלושה או ארבעה שלבים כרונולוגיים:
א. המבנה הריבועי.
ב. הסברו של המבנה הריבועי.
ג. מי פרות והלכתם.
ד. הסבר ההלכה.
בתוספתא שנינו: "מי כבשים ומי שלקות ומי זיתים מטבילין בהן, ובלבד שאין בהן עקב שמן. והתמד עד שלא החמיץ אין מטבילין בו" (פ"ה ה"ט, עמ' 657). "אין מטבילין" הוא ניסוח אחר ל"פוסלין", אבל ניסוח זה אינו מציג מבנה ריבועי. יש להניח שההלכות קדמו למבנה הספרותי המשוכלל ולפיכך ניסוח התוספתא קודם למשנה.

Mishnah 3

<b>הדיח בו סלי זיתים וסלי ענבים ושינו את מראיו כשר</b> – המים לא השתנו, אלא ששימשו להדחת מאכלים והתלכלכו. שינוי המראה ולכלוך המים אינם משנים את מצבם ההלכתי. המשנה שלנו והמשנה הבאה תתמקדנה בשאלה זו של שינוי מראה. מרכיב הלכלוך כלל אינו מופיע ומצטייר כאילו אינו משמעותי. כך גם הטיט אינו מפריע מבחינה אסטטית אלא רק נדון לעניין חציצה (פ"ב מ"ט; פ"ז מ"ב ועוד). <b>רבי יוסה אומר מ</b> [<b>י</b> ]<b> הצבע פוסלין אותו בשלשת לוגין</b> – כמים רגילים,<b> ואינן פוסלין בשנוי מראה</b> – שינוי המראה אינו משמעותי להלכה. <b>נפל לתוכו יין –</b> היין משנה את הצבע לחלוטין, <b>ומוחל</b> – מוחל הוא המים הנסחטים מהשמן. נוזל השמן כולל בתוכו כ-25%-20% שמן, והיתר מים. לאחר תהליך ההצללה נותרים המים מתחת לשמן, אך לאלו ריח וטעם של שמן, ואף בהצללה טובה נשארים בהם "צחצוחי שמן" (תוס', פ"א ה"ג, עמ' 652), או "עקב שמן" כניסוח התוספתא המצוטטת לעיל. <b>ושינו</b> [<b>את</b> ]<b> מראיו פסול</b> – אפשר לקרוא משפט זה בשתי צורות: האחת שהאות וי"ו היא וי"ו התנאי, כלומר שאם לא השתנה המראה המים כשרים, והאחרת שאם התערבו משקים אלו במים מראם שונה, וגם אם אין הדבר ניכר (מעט מוהל) המים פסולים. על כל פנים מוהל משנה את מראה המים, שכן כתמי השמן יצופו תמיד למעלה ושינוי זה מספיק כדי לפסול את המים. מבחינה רֵאלית כתמי השמן אינם משנים את מראה המים, ולקושי רֵאלי זה נתייחס בהמשך.
המוהל הוא דוגמה למי פרות (משנה, טהרות פ"ח מ"ג), כפי שנראה בפירושנו למשנה בטהרות, אך העמדה שמוהל הוא מי פרות איננה דעת הכול. בירושלמי מתנהל דיון על המוהל לעניין טהרות: "חברייא בשם רבי לעזר: מודה רבי ליעזר לחכמים במשקה סרוח מעיקרו, שהוא טמא. והתנינן 'המוהל היוצא מהן רבי ליעזר מטהר וחכמים מטמאין'? רבי אילא בשם רבי לעזר, מודה רבי ליעזר לחכמים במי ים הגדול, שאפילו הן סרוחין התורה קרא אותן מים: 'ולמקוה המים קרא ימים'. רבי יעקב בר זבדי בשם רבי אבהו, מודי רבי ליעזר לחכמים במי תרדין ובמי שלקות שאינן מכשירין. רבי יוחנן בשם רבי שמעון בן יוחי, אם יאמר לך אדם 'שמונה משקין הן', אמור לו הרי טל ומים מין אחד הן ומנו אותן חכמים שנים, אילו הוה לון חורן לא מנוניה? ואין הוה חורן לא הוה מנוניה"<sup class="footnote-marker">14</sup><i class="footnote">אילו היה להם אחר (משקה נוסף) לא היו מונים אותו? והתשובה היא: אכן אילו היה משקה אחר לא היו מונים אותו. </i> (ירו', תרומות פי"א ה"ב, מז ע"ד).
רבי אליעזר אמר שמשקה סרוח מטמא, והסוגיה מתקשה, הרי מוהל לדעתו טהור. זו הסתירה בין משנת טהרות ומשנת תרומות (פי"א מ"ב, במיוחד לפי הפרשנות של הירושלמי שהבאנו) וחילוף שמות הדוברים. עוד בהמשך שם מופיעים דברי רבי יוחנן שמדגיש שיש רק שבעה משקים טמאים ולא יותר (זו טענתו של רבי יהושע במשנת תרומות). רבי יוחנן מדגיש שאילו היה משקה שמיני ניתן היה לצמצם את הרשימה, לאחד את המים עם הטל, להוסיף את המוהל (או מי פרות) ועדיין לשמור על המבנה של שבעה משקים. רבי יוחנן שואל שאלה רטורית: אם היה משקה נוסף לא היו מונים גם אותו? והסוגיה מסכמת שלא כך הוא, אלא גם אם היה משקה נוסף לא היו מונים אותו, כלומר הרשימה של שבעת המינים אינה אלא רשימה מייצגת, והמספר שבע הוא משמעותי, ולא רצו לחרוג ממנו אף על פי שיש משקים נוספים.
כל הדיון הוא פיתוח של דברי המשנה בתרומות. כבר רבי אליעזר ורבי יהושע מתווכחים בשאלה זו, כפי שראינו לעיל. הסוגיה בירושלמי אינה מתייחסת כלל למשנתנו. כאמור, גם משנתנו קובעת שהמוהל מטמא, אם כי מעמדו שונה מזה של מי פרות. בראשית המשנה התחבטנו האם דין מים במסגרת דיני מקוואות שונה מדין מים הרגיל ולא יכולו להכריע בדבר; לגבי המוהל והיין ודאי שיש במשנתנו הגדרה מיוחדת: אין קביעה שאין הם מים אלא קביעה עם הנמקה שרק שינוי מראה פוסל. אם שינוי הלכתי אין כאן, ודאי שיש כאן שינוי בסגנון ובשפת ההלכה.
שאלת המוהל נדונה במסכת טהרות גם בהקשר לנושא נוסף, הכשר טומאה, נושא הנדון כאמור במשנת מכשירין במפורש. במשנת טהרות נקבע שמוהל אינו משקה ואינו מטמא (מכשיר את הזיתים לקבל טומאה): "גמר מלמסוק. נפלו עליהן משקין טמאין אין טמא אלא מקום מגען והמוחל היוצא מהן טהור" (פ"ט מ"ב). בשלב זה הפרי אינו מקבל טומאה ולכן גם המוהל (מוחל) טהור. כנראה על כך מוסיפה התוספתא: "רבי יעקב אומר מוחל משקה הוא, ומפני מה טהרו מוחל היוצא מן הזיתים עד שלא תגמר מלאכתו? מפני שאין אדם רוצה בקיומו, ורבי שמעון אומר מוחל מי פירות הוא" (טהרות פ"י ה"ב, עמ' 671; בבלי, שבת קמד ע"ב). אם כן לדעת רבי יעקב הוא אמנם משקה, אבל עד גמר מלאכה זהו משקה שלא לרצון, ורק לאחר גמר המלאכה הוכשרו הזיתים לקבלת טומאה. לדעת רבי שמעון מוהל הוא כמי פרות, ומי פרות אינם אחד משבעת המשקים, כפי שכבר אמרנו וכפי שעולה ממקורות רבים<sup class="footnote-marker">15</sup><i class="footnote">משנה, תרומות פ"ה מ"א-מ"ג; חלה פ"ב מ"ב; כלים פ"י מ"ב.</i>. עם זאת, יש גם החולקים עליה: "עסה שהוכשרה במשקה ונילושה במי פירות ונגע בהן טבול יום רבי אלעזר בן יהודה איש ברתותא אומר משום רבי יהושע פסל את כולה. רבי עקיבא אומר משמו לא פסל אלא מקום מגעו" (משנה, טבול יום פ"ג מ"ד). משנת טהרות, אפוא, אינה בשיטת רבי יהושע, ולמעשה גם לא בשיטת רבי עקיבא<sup class="footnote-marker">16</sup><i class="footnote">זו גם מסקנת התלמוד בירו', חלה פ"ב ה"ב, נח ע"ג.</i>. בירושלמי (חלה, פ"ב ה"ב, נח ע"ג) עולה גם הצעה דחוקה יותר שמשנת טהרות היא כדעת הכול ואין דין חיבור לטומאה כדין הכשר לקבל טומאה<sup class="footnote-marker">17</sup><i class="footnote">עדיין יש לברר אם דין הכשר טומאה הוא כדין חיבור לטומאה, ולא כאן המקום לבירור זה. ראו למשל אור זרוע, רכה, המספר על עמדות חכמי דורו בנושא, וכאמור בירושלמי הצעה מעט דחוקה המבדילה בין שני מושגים קרובים אלו.</i>. במשנה הבאה בטהרות מובא המשך הדיון על המוחל ועל מעמדו. ברם כל אלו אינם לעניין משנתנו. שם מדובר במשקה לגבי הכשר טומאה, האם פרות שנשטפו במשקים אלו הוכשרו לקבל טומאה, ואילו אצלנו על הגדרתם לטהר ולטמא. מבחינה פורמלית אלו שאלות נפרדות, ובפועל יש למעשה קשר ברור ביניהן. לצורך מקווה המוהל איננו מים, הוא פוסל בתערובת כל זמן שהוא נראה, או ברוב, אבל הוא עצמו (מקווה שכולו מלא במוהל) ודאי שאינו כשר.
<b>כיצד יעשה ימתין לו עד שירדו גשמים ויחזרו מראיהן למראה המים</b> – אם כן השהיית מה מתקנת את מראה המים, ורק המראה פוסל ולא הרכב המים. <b>היו בו ארבעים סאה ממלא בכתף</b> – מעט מעט, כל פעם פחות משלושה לוגים,<b> ונותן לתוכו עד שיחזרו מראיהן כמראה המים</b> – ההלכה כאן מקלה מאוד ומאפשרת לשמור על טהרת המקווה, וגם להשתמש במים לשימוש נוסף.
בתוספתא שנינו: "גבי שנפל לתוכו יין דבש וחלב הולכין אחר הרוב. נפל לתוכו שמן, אף על פי שקיפוהו הרי זה טמא, לפי שאי אפשר לו לצאת ידי צחצוחי שמן" (פ"א ה"ג, עמ' 652; טהרות פ"י ה"ג, עמ' 671). המדובר במי גב שהם כמקווה שאין בו ארבעים סאה (פ"א מ"ג), ו"כשר" כאן הוא שאפשר להוסיף לו מים (בדרכים המותרות, כלומר ללא שאיבה) והמאגר יהיה כשר כמקווה. אם מי הגב כשרים להקוות עליהם הרי שהם מים כשרים למקווה, ולא סתם למקווה אלא גם כמים המתחילים את המקווה, וראינו שהיו חכמים שבכך החמירו במיוחד (פ"ב מ"ד; פ"ו מ"י). אין זאת אלא שהברייתא חולקת על המשנה. הברייתא אינה מתחבטת בבעיית מראה המים, אלא בודקת את שאלת טיב המים ובמים מעורבים הולכים אחר הרוב. אבל המוהל פוסל את המקווה, בגלל מעט השמן שבתוכו, ואין הדבר מותנה בשינוי פני המים. כתמי שמן כבר מהווים סיבה לפסול, ואפילו אם רק חושדים בקיומם, או חזקה שהם קיימים, ובמשנתנו, לפחות לפי אחד הפירושים, הם צריכים להיות מוחשיים ונראים. אם כן הרישא של הברייתא סותרת את המשנה בגלוי, ואילו את הסיפא ניתן בדוחק ליישב עם המשנה, אבל העריכה, וההדגש, הם בוודאי שונים. נחזור לכך במשנה הבאה.
נשוב למשנתנו. רבי יוסי אומר שמי הצבע פוסלים, ללא קשר לשינוי מראה, אבל היין פוסל בשינוי מראה בלבד. בשלב זה אין זה חשוב האם היין פוסל רק בתנאי ובזמן שמשנה את הצבע, או שהוא פוסל מפני שהוא משנה את הצבע. כך או כך, שינוי המראה הוא הגורם העקרוני. אבל לדעת רבי יוסי שינוי הצבע של מי המקווה אינו עילה לפסול, אלא עצם החומר השונה. מעתה פתוחות שתי דרכים. דרך אחת היא שלפנינו שתי דעות: תנא קמא סבור שהמראה פוסל, והוא אומר שהדחת סלי זיתים ויין פוסלים רק בשינוי מראה, ורבי יוסי אומר שכל חומר אחר פוסל את המקווה וחולק על שלפניו (הדחת סלים) וגם על ההמשך, על דין יין ומוהל. הדרך השנייה היא שמי הצבע יש להם דין מיוחד. מכיוון שאין הם משקים הם פוסלים בגופם, ללא קשר לשינוי מראה. מאחר שראינו שכבר בברייתא שבתוספתא יש דעה שהמראה אינו הגורם החשוב אלא שהפסול הוא בעצם החומר האחר, הרי שנוח יותר לפרש שרבי יוסי חולק על תנא קמא.
פירושנו (שיש מחלוקת האם המראה פוסל או שינוי החומר) מוכח ממשנה ה להלן<sup class="footnote-marker">18</sup><i class="footnote">ברם כפי שנראה בפירושנו למשנה ה השאלה אם רבי יוחנן בן נורי חולק על חכמים או לא שנויה במחלוקת בבבלי.</i>, וכן מהספרא: " 'מקוה מים', לא מקוה כל משקים כולם. 1. פרט לשנפל לתוכו מי כבשים ומי צבעים ושינו את מראיו דברי רבי מאיר. שהיה רבי מאיר אומר כל הפוסלו בשלשת לוגים פוסלים אותו בשינוי מראה. 2. מי כבשים ומי צבעים פוסלים אותו בשלשת לוגים מים, ופוסלים אותו בשינוי מראה. 3. רבי יוסי אומר כל הפוסל בשלשת לוגין אין פוסלין אותו בשנוי מראה" (שמיני פרשה ט ה"ד, נו ע"א). אם כן, שלוש דעות בספרא:
1. פסול הוא בשינוי מראה בלבד.
2. פסול הוא בעצם העירוב, וכל תוספת קטנה של שלושה לוגים פוסלת.
3. הפסול הוא בעצם העירוב, אבל רק ברוב.
כולם מסכימים ששינוי מראה פוסל, אבל יש סוברים שהוא רק אחת העילות לפסילת המים, והעירוב בכמות זו או אחרת הוא עילה נוספת.
הדעת נותנת שמי שסבור שתמד שהחמיץ אינו פוסל את המקווה מדגיש את עצם הפסול, ומה שהוא מזון אינו פוסל, אבל לדעת מי שמדגיש את שינוי המראה הרי שאין הבדל בין תמד שהחמיץ לתמד שלא החמיץ.
האפשרות השנייה היא שכל מה שהוא מזון אינו פוסל אלא בשינוי מראה, ותמד שלא החמיץ ומי צבע שניהם אינם מזון ולכן פוסלים לא בשינוי מראה אלא רק בעצם מהותם. פירוש הרמוניסטי זה בצורה זו קשה לקבלו, שהרי אם השתנה המראה מה משַנָה הסיבה לכך, מה לי תמד שהחמיץ ומה לי תמד שלא החמיץ. אין זאת אלא שמי שמדגיש את טיב החומר אינו מתחשב כלל בשאלת מראה המים. דרך הרמוניסטית אחרת היא לפרש שהחומר עצמו פוסל רק בשלושה לוגים, אבל שינוי מראה פוסל בכלשהו. שלוש העמדות שלנו הן הדגשים שונים (בקו מודגש הניסוח הקודם):
1. <u>פסול הוא בשינוי מראה בלבד</u> בכלשהו, ואין חשיבות לכמות.
2. <u>פסול הוא בעצם העירוב, וכל תוספת קטנה של שלושה לוגים פוסלת</u>, תוספת קטנה יותר פוסלת רק במי צבע.
3. <u>הפסול הוא בעצם העירוב, אבל רק ברוב (הברייתא)</u>.
הדעת נותנת שההגדרה של שינוי מראה היא השלב האחרון שבו ניתן ניסוח משפטי אחיד. ברם הדוגמאות הרבות שלפניו מעידות שכלל זה התגבש מאוחר יחסית, לאחר שנדונו הפרטים השונים.
גם הבבלי דן בשאלה זו של ההבדל בין מי צבע ליין. הוא עושה זאת אגב הדיון במשנה ה להלן. הבבלי (מכות ג ע"ב<sup class="footnote-marker">19</sup><i class="footnote">חלק זה של הסוגיה איננו במקבילה בעירובין כט ע"ב.</i>) מבדיל בין מי צבע, ששמם מעיד עליהם שהם מים, לבין יין מזוג ששמו הוא יין. בהמשך הסוגיה הוא אומר שמי שאומר שמי צבע פוסלים בגופם הוא חכמים החולקים על רבי יוחנן בן נורי האומר ש"הכל הולך אחר המראה". בספרא שציטטנו מיוחסת עמדה זו לרבי מאיר, ובמשנה ה להלן לרבי יוחנן בן נורי. כלומר אכן לפנינו מחלוקת האם הולכים אחר המראה או לא, כך מסיק הבבלי מהמשנה להלן, וזה פשטה. בהמשך הסוגיה הוא מעלה את האפשרות האחרונה שהעלינו בשם רב פפא ודן בה בהקשר של משנה ה, ונברר זאת להלן.

Mishnah 4

<b>נפל לתוכו יין או מוחל ושינו מקצת מראיו</b> – אם המראה השתנה במקצת, כלומר יש כתמי שמן או נראה יין בגוון בהיר,<b>אם אין בו מראה מים ארבעים סאה הרי זה לא יטבול בו</b> – אם יש פינות שבהן המים נראים נקיים ובמקומות אלו ארבעים סאה, המים מותרים. ההלכה מתאימה למוהל. כתמי השמן אפשר שיהיו מרוכזים בפינה, אבל צבע היין ודאי מתפשט בכל המקווה ואי אפשר לדבר על ארבעים סאה נקיים, אלא ברגע הראשון בלבד<sup class="footnote-marker">20</sup><i class="footnote">ודאי שאחרי שטבל אדם במים התפשט כתם היין בכל המים. </i>. ניסוח ההלכה משקף אפוא תנאים בלתי רֵאליים, והוא חשוד כספרותי ומכני. כהשערה אפשר להציע שהמשנה הקודמת עסקה ביין ומשנתנו במוהל, אבל בשלב עריכה מאוחר החליט מי שהחליט שיין כמוהל, והוסיף את היין במשנה הקודמת ואת המוהל במשנתנו. במשנתנו היין אינו רֵאלי ובמשנה הקודמת המוהל אינו רֵאלי, כפי שהצבענו. אבל העורך האחרון לא התייחס כל כך לרֵאליה, ומבחינה משפטית-ספרותית לשני המשקאות דין זהה. אם אכן אנו צודקים הרי שמשנתנו משקפת שלב מעניין בעיצוב ובניסוח ההלכה, שלב שבו המבנה הספרותי-משפטי כבר גובר על הרֵאליה שממנה צמחו ההחלטות עצמן.
משנתנו מהלכת בקו ההלכתי של המשנה הקודמת. שינוי מראה פוסל, וניתן להמתין להצללת המים או לגרום לכך. שינוי מקצת מראה הוא מצב ביניים, ותלוי במצב המים. בברייתא שהבאנו בסוף הפירוש למשנה הקודמת גם עמדה שונה, שפסול המראה אינו משמעותי.
עוד בתוספתא: "1. מקוה שאין בו ארבעים סאה, ונותן לתוכה יין ונשתנו מראיו, אינו נפסל בשלש לוגין. ולא עוד אלא אפילו חזרו מראיו לכמות שהיו כשר. 2. היו בו ארבעים סאה ונפל לתוכו יין ונשתנו מראיו, חציו הטבול בין במקום המים, בין במקום היין, כאלו לא נפלו. 3. היה שאוב והשיקו השיק במקום היין והזה, לא טהור. השיק מקום המים, במקום המים טהור מקום היין לא טהור" (פ"ה ה"י, עמ' 657). ההלכה הראשונה זהה למשנה הקודמת. אמנם נאמר שהמראה פוסל, אבל היין אינו פוסל בשלושה לוגים אלא רק שינוי המראה פוסל. ההלכה השנייה עוסקת במקרה של המשנה שלנו ומחריפה את ההעמדה שהחלק הנראה צלול טהור.
נמצאנו למדים שבכל אשר למקווה נדרשו מים זכים, אך לאו דווקא צלולים. יש להניח שעל ההלכה השפיעה המציאות. מים היו בשפע יחסי, ולכן ניתן לדרוש שמי המקווה יהיו מים נקיים. הבעיה התעוררה במקום שבו המוהל נמצא ומפריע, בזמן כבישת הזיתים, במקרה שהיין פגע במים (מן הסתם בטעות) ובמקרה שהענבים נרטבו ביין הזב מהם. אבל לגבי המקווה שאלות כאלה של עירוב היו בבחינת תאונה ולא מקרה רגיל.
עוד נציין שהבבלי מצטט ברייתא: "תנן התם: נפל לתוכו יין או חומץ ומוחל ושינה מראיו – פסול" (שבת קמד ע"ב). דומה שהברייתא עוסקת במקווה, שהרי שינוי מראה אינו משמעותי בהכשר טומאה (איזה מראה השתנה? מראה הזיתים בוודאי אינו משתנה ממוחל שנפל עליהם) ולא בטהרות. שתי מסקנות לכך. האחת הלכתית, שלפי הבבלי דין הכשר טומאה כדין מקווה, והאחרת שהבבלי אינו מציין למשנתנו אלא לברייתא, וכמו במקרים רבים אין הוא מכיר את המשנה או שאין הוא מכיר במשנה כמשנה מתורצת. מכל מקום לפי הבבלי קיימת מחלוקת על מוחל, ומשנתנו גם היא תהיה שנויה במחלוקת.
המשנה זנחה את המבנה הריבועי שבו החלה. היה עליה להסביר מהם ש"אינם מעלים ואינם פוסלים". הכוונה כנראה ליין ומוהל שלא שינוי את מראה המים, כגון יין בהיר, וכן משקאות אחרים שצבעם כיין (מי שעורים וכיוצא באלו). אבל המבנה הספרותי כבר משובש. נראה אפוא שההלכות קדמו למבנה. עורך המשנה סידר את הברייתות שהיו לפניו במבנה ריבועי, אך לא היו לו מספיק ברייתות ערוכות כדי להשלים את הריבוע על כל צלעותיו.

Mishnah 5

<b>שלשת לוגין מים</b> [<b>חסר קורטוב ו</b> ]<b>נפל לתוכן קורטוב יין והרי מראיהן כמראה היין ונפלו למקוה</b> – לולא היין היו פוסלים את המקווה,<b> לא פסלוהו</b> – כי יש להם דין יין, ויין אינו מעלה ואינו פוסל כשלעצמו אלא בשינוי מראה. <b>שלשת לוגין מים חסר קרטוב</b> – כשלעצמם אינם פוסלים את המקווה, שהרי הם פחות מכשיעור, [<b>ו</b> ]<b>נפל לתוכן קורטוב חלב</b> – ועתה יש בהם שלושה לוגים, כשיעור לפסול מקווה,<b> והרי מראיהן כמראה המים ונפלו למקוה לא פסלוהו</b> – כי חלב אינו מעלה ואינו פוסל אלא בשינוי מראה, וקורטוב חלב, אחד חלקי 1792 של סאה (0.007 ליטר – לעיל פ"ג מ"ד) אינו משנה את מראה המים. <b>רבי יוחנן בן נורי אומר הכל הולך אחר הנראה</b> – רבי יוחנן בן נורי אינו חולק אלא מדגיש את הכלל<sup class="footnote-marker">21</sup><i class="footnote">אמנם המשנה מנוסחת כמחלוקת, אבל ראינו שלעתים ניסוחים אלו הם רק הבדלי ניסוח, ובמקרה הזה הבדל בין ניסוח פרטני לבין הכלל המשפטי. </i>. אפשר גם שלדעתו הכול הולך אחר המראה של שלושת הלוגים. אם בגלל מעט החלב השתנה המראה, הרי הם נחשבים לחלב ופוסלים את המקווה כאילו השתנה מראה פני כל המקווה. הבבלי (חולין כו ע"א), אגב סוגיה הנוגעת למשנה ב לעיל, מבין שרבי יוחנן בן נורי חולק, והמראה הוא כנראה מראה כל המים שבמקווה.
הבבלי מצטט את משנתנו כברייתא שהביא רב<sup class="footnote-marker">22</sup><i class="footnote">כדרכו של הבבלי למקוואות בפרט, ולטהרות בכלל, שממעט להכיר את משנתנו, או שאינו מכיר בה כמשנה מתורצת. </i>: ".דבעי רב פפא: רב תני חסר קורטוב ברישא, אבל שלשה לוגין לתנא קמא פסלי, ואתא רבי יוחנן<sup class="footnote-marker">23</sup><i class="footnote">בן נורי.</i> למימר: הכל הולך אחר המראה. ורב אומר כרבי יוחנן בן נורי; או דלמא רב לא תני חסר קורטוב ברישא, ורבי יוחנן בן נורי כי פליג – אסיפא הוא דפליג, ורב דאמר כדברי הכל? לרב פפא מיבעיא ליה, לרבא פשיטא ליה. אמר רב יוסף: לא שמיעא לי הא שמעתא. אמר ליה אביי: את אמרת לה ניהלן, והכי אמרת ניהלן, דרב לא תני חסר קורטוב ברישא, ורבי יוחנן אסיפא פליג" (מכות ד ע"א).
הבבלי מציע אפוא את שתי הפרשנויות שבחנו לעיל במשנה ג, אלא שכנראה לא הכיר את משנה ג או לא הכיר בה כמשנה מתורצת, ואף ספק אם הכיר את משנה ה כמשנה או רק כברייתא, על כן צריך היה לדייק ממשנתנו מה הדין במקרה של שלושה לוגים יין שנפלו. הצעה אחת היא לשחזר את משנה ג ואזי משנה ג כרבי יוחנן בן נורי, וממילא רבי יוחנן בן נורי חולק רק על הסיפא של משנתנו (וטוען שהולכים אחר המראה של שלושת הלוגים), או שמשניות ג, ה סבורות שהפסול הוא בגוף החומר, ורבי יוחנן בן נורי סובר שהפסול נובע משינוי מראה. לפני הבבלי לא עמד כל החומר של הפרק, או שלא הכיר בו, וממילא דרך הדיון שונה, אך המסקנות הן אותן מסקנות<sup class="footnote-marker">24</sup><i class="footnote">מפרשים מאוחרים הוסיפו מרכיבים נוספים המוכרים מדינים אחרים של תערובת, כגון "שינוי טעם". ראו, למשל, תוספות לחולין כו ע"א ד"ה וטעמא דחזותא.</i>. אבל במקורות התנאיים גורם זה אינו מופיע בהקשר של מקוואות. הבבלי, כאמור, מטיל ספק בגרסה של משנתנו, אבל בכתבי היד כל הנוסחים הם כנוסח שלפנינו, וכפי שאמר הרשב"א: "כך היא הגירסא בכל הספרים שלשה לוגין מים שנפל לתוכן קרטוב יין ומראיהן כמראה יין ונפל למקוה לא פסלוהו" (פירושו לחולין כז ע"א).
הכלל שהכול אחר המראה או "אחר הנראה" חוזר גם בדין פרה אדומה (שמראיה צריך להיות אדום, משנה, פרה פ"ב מ"ה) ובנגעים (משנה, נגעים פי"א מ"ד). לגבי מי חטאת שנינו דיון מפורט יותר, "המים שנשתנו. כשרין" (משנה, פרה פ"ח מי"א), ומדובר שם שהשינוי הוא מחמת עצמם ואין הם מי תערובת אלא מים חיים, ובהמשך: "באר שנפל לתוכה חרסית או אדמה ימתין לה עד שתִצל, דברי רבי ישמעאל. רבי עקיבא אומר אינו צריך להמתין" (שם) – גם אם המים מלוכלכים ואינם צלולים הם כשרים. זה היתר מרחיק לכת, שכן לעיל נקבע שאם הצבע של המים השתנה בגלל גורם חיצוני המים פסולים. רבי ישמעאל ורבי עקיבא חולקים על כך. בתוספתא שנינו: "הכל שוין בבאר שירד לתוכה שטף של גשמים שהוא צריך להמתין לכמות שהיו. מעיין שיצא בתחלה צריך לבדק, דברי רבי יהודה, וחכמים אומרים אין צריך" (פרה פ"ט ה"ג, עמ' 638). "כמות שהיו" הוא מקביל ל"תִצל", ודין מעיין מתחבר לדין אמת המים, וגם כאן מחלוקת האם נדרשת בדיקה מיוחדת אם לאו.
אשר לנפילת חומר אחר: "נפל לתוכה שקצים ורמשים ונתבקעו או שנשתנו מראיהם פסולין" (משנה, פרה פ"ט מ"ב). המשפט משנה נושא. "פסולין" הם המים, "התבקעו" הם השקצים, ו"נשתנו מראיהם" הם כנראה גם המים. במשנת פרה פ"ט די אם נתבקעו או נשתנו, ואחד מהם פוסל את המים. בתוספתא נדרש ששני התנאים יהיו כאחד. אמנם אפשר שהאות וי"ו אינה וי"ו החיבור אלא וי"ו החילוק, אך להלן נראה שהסבר כזה בלתי סביר, וכן פיסקנו: "נפל לתוכן עכשוב, שיבאו, ביכאי, דגה, וצפרדע ונתבקעו ונשתנו, הרי הן פסולין. לא נתבקעו, ולא נשתנו מראיהן, כשרין. רבי יהודה אומר אף על פי שלא נתבקעו ולא נשתנו מראיהן פסולין, מפני שהן מודין" (פרה פ"ט ה"ו, עמ' 638). כנראה<sup class="footnote-marker">25</sup><i class="footnote">ליברמן, ירושלמי כפשוטו, עמ' 480, מציע "מוררין", וראו גם תוספת ראשונים, עמ' 246.</i> יש לגרוס "מורין" או "מוררין" (מורידים ריר), כמו בהמשך. אם כן המשנה מקלה מאוד, ורבי יהודה מחמיר יותר. גם לדעתו עצם נפילת השרץ אינה פוסלת את המים, אלא משום ששרצים אלו "מורין". משמעות המילה מתבררת מההמשך: "והכל מודים בחגב שהוא פסול, מפני שהוא מוריד (צ"ל מוריר), והכל מודים בפקיעתה שאינה פוסלת" (תוס', שם). על סמך ניתוח עמדות התנאים, וכפי שהראינו במבוא למסכת פרה, יש להניח שחכם כרבי יהושע היה פוסל את המים בגלל עצם נפילת השרץ. רבי יהודה מהלך בשיטת ביניים כדרכו, ותנא קמא מקל יותר. בהמשך התוספתא נקשרות שתי ההלכות שבמשנה: "מי חטאת שנשתנו מראיהן מחמת עצמן כשר, מחמת עשן או שנפל לתוכו סטיס קוץ ופואה פסול. זה הכלל כל הפוסל בשינוי מראה במעיין, פוסל בצלוחית" (שם ה"ז). אם כן הכלל של שינוי המים הוא הקובע, ולפי זה יש להבין שנתבקעו השרצים ונשתנו המים, וללא שני תנאים אלו המים כשרים.
אם כן, גם במי פרה מופיעים שני הגורמים. שינוי מראה פוסל, או לפחות דורש המתנה, ורוק של בהמות שנוי במחלוקת. מעניין שהשאלה של משנתנו על נפילת יין או מוהל אינה עולה בהקשר של מי חטאת<sup class="footnote-marker">26</sup><i class="footnote">אשר להלכה, בהחלט ייתכן שיחמירו במי חטאת יותר מבמי מקווה רגיל.</i>

Mishnah 6

<b>מקוה שיש בו ארבעים סאה מכוונות</b> – בדיוק, [<b>ו</b> ]<b>ירדו שנים וטבלו זה אחר זה הראשון טהור</b> – כיוון שטבל במקווה כשר,<b> והשני טמא</b> – ההנחה היא שהראשון העלה עמו מעט מים ועתה המקווה חסר קורטוב, או יותר. <b>רבי יהודה אומר אם היו רגליו שלראשון נוגעות במים אף השיני טהור</b> – רבי יהודה אינו חושש למים שנספגו בגוף הטובל הראשון אלא למים שייקח עמו מחוץ למקווה. בינתיים הראשון עדיין בתוך המקווה והמים שעליו נוזלים למקווה ומחוברים אליו (למי המקווה). גם משנה זו אינה משקפת תנאים רֵאליים של מקווה בנוי ורגיל. במקוואות רגילים, מעין אלו שמאות מהם נחפרו בארץ, יש הרבה יותר מארבעים סאה.
בדיון הבבלי (חגיגה יט ע"א) מובאת גם עמדה הנסוגה מעמדתו של רבי יהודה ומצמצמת אותה למקרים קלים בלבד, ואכן הדעה שהמים שעל גוף האדם כאילו מחוברים למים שבמקווה היא בעייתית. כידוע לפי חז"ל נצוק אינו חיבור (משנה, ידים פ"ד מ"ז); נצוק הם המים הזורמים באוויר, ודינם דומה למה שנדון כאן.
בתוספתא שנינו: "מקוה שיש בו ארבעים סאה מכוונת וירדו שנים וטבל זה אחר זה הראשון טהור, והשני טמא. כיצד הוא עושה עדהו הראשון במים אחד ממלא בכתף ונותן לתוכו וטהור. רבי יהודה אומר עודיהו רגלו של ראשון אחד יורד וטובל טהור" (פ"ה הי"ב, עמ' 657). אם כן התוספתא כמשנתנו, ולדעת תנא קמא של התוספתא אין לסמוך על כך שהראשון עדיין בתוך המקווה אלא שהראשון מוסיף מעט מים שאובים (פחות משלושה לוגים). הכמות של שלושה לוגים אינה נזכרת במפורש. לדעתנו זו השמטה של הברור מאליו, אך עדיין יש פתח לטוען לטעון שההשמטה מכוונת.
המעיין בתוספתא חייב לשאול את עצמו למה צריך להוסיף את המים מהר, בזמן שהראשון עודו במקווה; אם יוסיף אחר זמן המקווה ייפסל? מבחינה הלכתית השאלה מתי הוספו המים בלתי משמעותית. אבל כנראה יש כאן החמרה לא-הלכתית הנובעת מתחושה שאין ליצור מצב שהמקווה נפסל לזמן קצר. לפנינו פן אופייני להלכות טהרה של חומרות עממיות הנובעות מתחושת יראת שמים ולא מהלכה פורמלית. יש במשנה ביטוי לחרדה ממצב שהמים ייפסלו לזמן קצר, אף על פי שמבחינה הלכתית יש לכך תיקון פשוט.
<b>היטביל בו את הסגוס</b> – הסגוס הוא בגד עבה, הסגום הרומי (sagum) שהיה מעיל עבה במיוחד. בסגום כזה נספגים מים רבים. האמת היא שבכל בגד נספגים מעט מים, אבל בסגום זה בולט יותר. <b>והעלהו מקצתו נוגע במים טהור</b> – המקווה טהור. זו שיטת רבי יהודה, ואולי בבגד הכול יודו שהמים הספוגים בו מתחברים למי המקווה. בהמשך נציע פירוש אפשרי נוסף.<b> הכר והכסת שלעור כיון שהיגביהה שפתותיהן מן המים המים שבתוכן שאובין</b> – שכן הם נאגרים במיכל של העור ואינם נשפכים, לפיכך הם שאובים. אם ישפוך את המים למקווה יפסלו אותו (בשלושה לוגים), ואם המקווה מכוון הרי שמים אלה אינם מתחברים למקווה. <b>כיצד יעשה מטבילן ומעלה אותם דרך שוליהן</b> – מחזיק את תחתית הכלי כלפי מעלה וכל המים נשפכים. בתוספתא הדוגמה להלכה זו היא יורה גדולה: "הטביל בו יורה גדולה הרי זו טמאה, מפני שהמים מקלחין. כיצד הוא מורידה לתוך פיה והופכה ומטבילה ומעלה דרך שוליה" (פ"ה הי"ג, עמ' 657). מניסוח התוספתא משמע שהבעיה איננה החשש של שפיכת מים שאובים למקווה עצמו, אלא שהכלי אינו כשר. המים שבתוכו שאובים, והם מטמאים. הלכה זו קשה; וכי מים שאובים מטמאים כלי? הרי הכלי כבר הוטבל במים כשרים וטהר! אפשר שזו עוד החמרה הנובעת מתחושה. אמנם הכלי כבר טהור, אבל שהייתו במקווה בלתי כשר מטמאת אותו.
מאחר דאתינו להכא, מתברר שההימנעות מהוצאת מים מהמקווה והחשש שמים אלו שהפכו לשאובים יחזרו למקווה ויפסלוהו חוזרים כבר בהלכות קודמות. כך היה בפ"ב מ"ו בדין המסנק (מזיז) טיט ספוג מים, במ"ז שם במי שהיו לו קנקנים בראש הגג ובמ"ח בדין מי ששכח עציץ במקווה. בכל אלה פירשנו שהיו בכלי שלושה לוגים, אבל תנאי זה אינו אמור במפורש, והרושם הוא שההנחיה שלא להחזיר מים שאובים למקווה היא הנחיה כללית המבטאת חרדה ויראת שמים ופחות תחשיב הלכתי.
הרישא של המשנה עסקה במקווה שכמות המים בו מדויקת ובחשש שהמים התמעטו; הסיפא בחשש שמים שאובים יחזרו למקווה. מעתה, אפשר לפרש שגם הפִסקה האמצעית העוסקת בסגוס עוסקת במים שאובים, והחשש הוא שהמים שנספגו בבגד יחזרו למקווה (בשלב הוצאת הבגד זה בהכרח מתרחש, ואלו מים שאובים). אלא שחז"ל אינם רואים במים אלו מים שאובים אלא מים ספוגים.

Mishnah 7

<b>הטובל בו את המיטה אף על פי שרגליה שקיעות בטיט העבה</b> – החשש הוא שהטיט יוצר מחיצה והמים אינם מגיעים לרגלי המיטה (להלן פ"ט מ"א ואילך), <b>טהורה מפני שהמים מקדימים</b> – עוד לפני שהטיט נדבק למיטה טיהרו אותה המים בטבילה. הסבר זה אינו מספק. מה יהיה הדין במקווה רדוד שרק בגלל הטיט יש בו מקום למיטה כולה, והמים לא כיסו את גב המיטה עד שרגליה באו בטיט? דומה שלפנינו מגמת הקלה שלא להכביד בחיי היום יום. הטיט עצמו אינו פוסל את המקווה (תוס', פ"ג ה"ד, עמ' 655). ברם משנתנו עומדת בניגוד למשנה לעיל (פ"ב מ"י): "מקוה שיש בו ארבעים סאה מים וטיט רבי אליעזר אומר מטבילים במים ואין מטבילים בטיט רבי יהושע אומר בטיט ובמים". משנתנו כרבי יהושע, בניגוד לרבי אליעזר.
<b>מקוה שמימיו מרודדין כובש אפילו חבילי עצים אפילו חבילי קנים כדי שיתפחו המים ויורד וטובל</b> – בדרך זו מעלים את גובה פני המים. המדובר שוב במקווה מאולתר שאינו גבוה מספיק, אך יש בו מספיק מים. החשש שמא חלק מהמים ייספגו אינו עולה. <b>מחט שהיא נתונה על מעלות המערה היה מוליך ומביא במים כיון שעבר עליה הגל טהורה</b> – את המחט אין טובלים במקווה רגיל משום שהיא תלך לאיבוד, לכן מניחים אותה על המדרגות של המקווה ומנענעים את המים כך שהמחט תיטבל בשולי המים.

Chapter 8



Mishnah 1

<b>ארץ ישראל טהורה ומקוותיה טהורין</b> – במישור ההלכתי משמעותה של קביעה זו היא שסתם מקווה כשר, ואין לחשוש שמימיו שאובים. גם סתם שטח קרקע הוא טהור, עד שייוודע שהוא טמא מחמת קבר הנמצא בו או בית הפרס<sup class="footnote-marker">1</sup><i class="footnote">לבית הפרס ראו משנה, אהלות פי"ז מ"א-מ"ב ועוד. "בית הפרס" הוא שדה שאבד בו קבר, או שנחרש בו קבר ויש חשש שהעצמות התפזרו, או שיש חשש שנקברו בו נפלים או אנשים. אבל החשש צריך להיות מוצק, ודי בעדות קלה כדי לפסול (לטמא) בית פרס. ראו משנה, כתובות פ"ב מ"י.</i>. מעבר לצד הטכני-הלכתי ניתן לשמוע במשפט גאווה מקומית במידותיה של ארץ הקודש. היא טהורה, והמקוואות טהורים. <b>מקוות הימים</b> – ברוב כתבי היד "העמים",<b> שבחוץ לארץ כשרין לבעלי קריין</b> – לבעלי טבילה קלה. טומאת בעל קרי הייתה טומאה קלה ביותר, אדם צריך לטבול בבוקר והוא טהור. מעבר לכך הייתה זו גם הטבילה הנפוצה ביותר, וגם עמי הארץ שמרו עליה. <b>ואפילו ניתמלאו בקילון</b> – קילון הוא κηλωνήιον (keloneion) בפי הירודוטוס<sup class="footnote-marker">2</sup><i class="footnote">הירודוטוס, היסטוריה, מס' 193; פורבס, טכנולוגיה, עמ' 35.</i> או κήλων (kleon). זהו מכשיר שאיבה פשוט המופעל על עיקרון המנוף, במצרים הוא מכונה "שדוף" (איור 47)<sup class="footnote-marker">3</sup><i class="footnote">פליקס, דגנים, עמ' 301-306.</i>.
<b>איור 47ב.</b> ציור פסיפס. צילמה ד' ספראי במוזאון ברדו בתוניס.
<b>איור 47ג.</b> קילון צילם ח' ראעד בשנות הארבעים של המאה העשרים, באדיבות א' שילר.
יזיכיאוס במילונו אומר שהקילון הוא האנטליא הנזכרת כמה פעמים במקורותינו, והוא מכשיר הבנוי משני גלגלים, אחד אופקי המסתובב על ידי בהמה או אדם והשני אנכי ומסתובב על ידי הגלגל האופקי. לגלגל השני מחוברים דליים אשר מתמלאים בירידתם מים ונשפכים בהגיעם למעלה, לתוך תעלות. במדרש מתואר המעשה דרך משל: "הדין עלמא מידמי לגלגלא דאנטולייה דמתמלא מתרוקן, ודמתרוקן מתמלא" (ויקרא רבה, פל"ד ט, עמ' תשצב – העולם הזה דומה לגלגל של האנטליא, זה שמתמלא מתרוקן, וזה שמתרוקן מתמלא)<sup class="footnote-marker">4</sup><i class="footnote">פליקס, שם, עמ' 308-311.</i>. האנטליא הייתה בשימוש רב במצרים, וחכמים הכירוה כפי שהדבר משתמע במסורת הלכה מימי יהושע בן פרחיה (תוס', מכשירין פ"ג ה"ד). היא מכונה גם סתם "מכני", אף היא מילה שמוצאה ביוונית (μηκανή –mekane ). המכני היה בשימוש גם בארץ, ואף מצינו כתובת יוונית המעידה על כך<sup class="footnote-marker">5</sup><i class="footnote">ראו שובה, מתקן השקאה; בראנד, כלי חרס, עמ' לח-מ; ליברמן, תוספת ראשונים, ח"ד, עמ' 15; 115-116, ובפירושו לתוספתא, עמ' 1220-1221.</i> (איור 48).
<b>איור 48א.</b> אנטיליה "בדרום" בשנות העשרים. האנטיליה. המתקן שאיבה 'משוכלל' המבוסס על גלגל.
הגלגל הופעל על ידי חמור או על ידי זרם המים. מתוך ספריית הקונגרס, באדיבות א' איילון.
<b>איור 48ב.</b> באר אברהם באשקלון, כפי שניצבה בשנת 1925. צילם נוגה הראובני באדיבות "נאות קדומים".
מכני הוא מונח כולל לכלי הרמה, ובעיקר לכלי דמוי גלגלת<sup class="footnote-marker">6</sup><i class="footnote">השוו פירושנו ליומא פ"ג מ"י; כלים פי"ח מ"ב.</i>. כלי חרס האופייניים לאנטליא נמצאו בארץ<sup class="footnote-marker">7</sup><i class="footnote">ראו מילוא, אנטיליה.</i>. השאיבה באנטליא קלה, ואין טעם לאסרה בחול המועד (משנה, מועד קטן פ"א מ"א), בניגוד לעבודה בקילון, על כן לכאורה יש לשלול את זיהוי האנטליא עם הקילון. ברם בירושלמי מופיע כלי נוסף הקרוב לקילון, והוא מכונה "אגטרגטייא"<sup class="footnote-marker">8</sup><i class="footnote">בשרידי הירושלמי "אלון- גטרגטיה"; אפשר לפענח זאת כמילה אחת, או כ-"אילין גטרגטיה", הגטרגטיה הללו.</i>; השאלה היא האם מי האגטרגטייא הם "כמי קילון או אינן כמי קילון", והירושלמי אינו עונה על השאלה (ירו', מועד קטן פ"א ה"א, פ ע"א). "ארגטה" (Arggatta) היא המונח בפחלוית<sup class="footnote-marker">9</sup><i class="footnote">השפה הפרסית העתיקה, וראו פורבס, טכנולוגיה, עמ' 36.</i> לאנטליא, ופורבס מגדירה כגלגל מים המסתובב על זרם הנהר. גם אם סיבוב הגלגל נעשה על ידי בהמה הרי זו טרחה פחותה בהרבה מקילון (שדוף).
השאיבה בקילון נאסרה בחול המועד (משנה, מועד קטן פ"א מ"א), אבל הקילון הוא כלי שאיבה לכל דבר והמים שאובים. ייתכן שלכך הכוונה במשנתנו, שבעל קרי אינו חייב במים שאובים, שהרי היו גם שאפשרו טבילה בתשעה קבים בהתזה (ראו פירושנו לפ"ג מ"ד), וכך פירשו אבות העולם הרמב"ם, הר"ש ואחרים. אבל ההלכה מתאימה יותר לאנטליא שאין בה כמעט יד אדם, והזרם נמשך ברציפות ואינו שוהה בכדי האנטליא, לכן מי האנטליא הם כמים שאובים לטהרה קלה. נראה אפוא שלעתים השתמשו במונח "קילון" לתיאור האנטליא, והמונחים לא היו אחידים. פורבס בספרו<sup class="footnote-marker">10</sup><i class="footnote">פורבס, שם שם.</i> ריכז טבלה של מונחים לכלי השקאה, וניכר שאותם מונחים שימשו בשפות קרובות לכלים אחרים, או אולי עדיף להגדיר שבמחוזות שונים שימשו אותם מונחים לכלים מעט שונים זה מזה.
<b>שבארץ ישראל שבחוץ למפתח</b> – לשער של העיר,<b> כשרין אף לנידות</b> – זהו שנאמר שמקוואות ארץ ישראל טהורים ואיננו חוששים שכיבסו במי המקווה או שהוסיפו מים שאובים. <b>שלפנים מן המפתח</b> – בתוך העיר,<b> כשרים לבעלי קריין</b> – בלבד, כי טומאתם קלה, ואפילו אם השלימום במים שאובים הם כשרים,<b> ופסולין לכל הטמאין</b> – שמא פסלו בעל המקווה במים שאובים. הסברנו שהמפתח הוא מפתח שער העיר, שמה שנמצא בשטח פרטי שמור טוב יותר ושבעיר חוששים לשימושים זרים, זאת בהשראת המשך המשנה. אבל אפשר גם שהמפתח הוא מקווה נעול שבעליו משתמש בו כרצונו, ואם הוא עם הארץ לא הקפיד על שמירת מימיו בטהרה, כדברי המדרש המלבב: "ונמשלה תפילה במקוה. מה המקוה הזה פעמים פתוח פעמים נעול, כך שערי תפילה פעמים פתוחים פעמים נעולים. מה המקוה הזה אדם מבקש לטבול, ומצא אביו או רבו שם ונתבייש והולך לו, אבל הים הזה, מפליג קימאה ויורד וטובל" (פסיקתא דרב כהנא, כד ב, עמ' 349).
אם פירוש זה נכון הרי שזו הערה מאלפת לדמותם של עמי הארץ. חז"ל חושדים בהם באי שמירת טהרה, והם טמאים וכן הלאה, אבל בפועל הם שומרים על טהרה באופן כללי, אבל לא על פרטי ההלכה שתבעו חכמים, פרטים שרובם הם מדברי סופרים וספקם מותר. כך, למשל, עם הארץ מקפיד על טומאת מת וירא ממנה (משנה, טהרות פ"ח מ"א), אך לא על טומאות קלות יותר (משנה, טהרות פ"י מ"א)<sup class="footnote-marker">11</sup><i class="footnote">במבוא למסכת טהרות סיכמנו את הפן הזה של הלכות עם הארץ. </i>. עסקנו בכך במבוא למסכת חגיגה והסברנו בכך את ריבוי המקוואות משלהי ימי הבית השני, ואת טענותיהם של חכמים שהציבור אינו שומר על דיני טהרה.
הסברנו את המשנה כשלעצמה, אבל ייתכן שיש לפרשה לאור התוספתא: "1. מרחץ שבלניה גויים, בזמן שמטהרת שלה פתוח לרשות היחיד טמא. לרשות הרבים טהור. 2. מרחץ שבלניה גויים וישראל נכנס שחרית ומשיקה, אף על פי שזה נכנס וזה יוצא טהורה. נעלה או שנתיחדה מרשותו טמא. 3. נמצאת אומר בימים טהורה ובלילות טמאה" (פ"ו ה"ד, עמ' 658). המרחץ משמש גם כמקווה<sup class="footnote-marker">12</sup><i class="footnote">על כך ראו במבוא. </i>, במקרה זה המדובר במרחץ בפוליס נכרית שהבלן בו גוי. אם המקווה נמצא בחלק הפנימי הוא טמא, כי הגוי אינו מקפיד על כשרות המים, אבל אם מדובר במרחץ ציבורי ופתוח לציבור הגויים מכירים את מנהגי היהודים ולא יפגעו בכשרות המים. היהודים גם ימנעו טיפול לא נכון במי המאגר. הברייתא משקפת עיר כטבריה שיש בה יישוב יהודי גדול, אך השלטון נכרי. ההלכה השנייה עוסקת במרחץ שעובדיו מעורבים, ואזי היהודים משגיחים על כשרות המים, וזאת כל זמן שהיהודים מצויים בפועל בשטח המרחץ (3). אפשר אפוא שהמשנה תלויה בתוספתא ומסכמת אותה, והמדובר במקרה מיוחד זה שבתוספתא. מבחינה ספרותית עדיין ניתן גם להסביר שהתוספתא הכירה את המשנה הסתומה מעט, והבהירה את המקרה שבו מדובר. אין כאן אפוא דיון על עמי הארץ אלא הלכה מתחום החיים המשותפים בעיר המעורבת. היהודים, כולם, מצייתים להלכה, מכירים אותה ושומרים על האינטרס הציבורי היהודי, וזאת כנגד הנכרים הפועלים לפי תומם, אינם רוצים להכשיל את היהודים בכוונה אך אינם בקיאים במנהגיהם.
התוספתא (ואולי גם משנתנו) מעלה פן מעניין של החיים בקהילות מעורבות. יהודים השומרים על דיני טהרה ברמות שונות, אך אינם רוצים להכשיל את חבריהם וחיים בעיר מעורבת שבה הנכרים אינם מנסים להכשיל את היהודים בדווקא, אך גם אינם בקיאים במנהגי היהודים וללא השגחה הם עלולים לפגוע באפשרות לנצל את בית המרחץ כמעיין מקווה. בשילוב שבין בית המרחץ והמקווה עסקנו במבוא.
<b>רבי אלעזר אומר הקרובין לעיר ולדרך טמאין מפני הכביסה</b> – החשש הוא שישתמשו במקווה למטרות הפוסלות את המים. למעשה החשש אינו גדול. ניתן לראות האם המקווה מכיל מים צלולים, ואזי הוא טהור לרוב הדעות. גם אם כיבסו במי המקווה הרי שבפועל שינוי המראה יוכיח האם המקווה כשר או פסול. אם אכן המשנה שומרת על מבנה משפטי לכיד, הרי שמשנתנו כמאן דאמר שינוי החומר פוסל ולא שינוי המראה. <b>והרחוקין טהורין</b> – רק בעל השדה מגיע למקווה, הוא מעוניין בשמירת טהרה, לשם כך חצב את המקווה, ואינו משתמש בו לשימוש חול. הרקע להלכה הוא עשרות מקוואות המצויות בשדות חקלאיים ביהודה ובאזור בנימין (בגליל הרבה פחות).
בתוספתא שנינו: "ארץ הכותיים טהורה מקוותיה, ומדרותיה, ושביליה טהורות<sup class="footnote-marker">13</sup><i class="footnote">הירושלמי, עבודה זרה פ"ה ה"ד, מד ע"ד, אומר "תמן תנינן" וכו' ומצטט את המשנה ואת דברי התוספתא. עוד נוסף בירושלמי: "חזקה שאין (עולי הרגל או ספקי המקדש) בוררין להן שביל אלא מטהרה". לגרסה הנכונה של הירושלמי ראו אפשטיין, לשרידי הירושלמי, עמ' 240 ואילך.</i>. ארץ העמים טמאה, מקוותיה ומדרותיה ושביליה טמאין. מקואות העמים שבחוצה לארץ כשרים לבעלי קריין, ופסולין לכל ישראל הטמאין. ושבארץ ישראל שחוץ מן המפתח כשרין לכל הטמאין, ואין צריך לומר לישראל בעלי קריין, ושלפנים מן המפתח פסולין לבעלי קריין ואין צריך לומר לכל הטמאין דברי רבי מאיר. רבי יהודה אומר כשרין לבעלי קריין מפני שבעל קרי טובל בארבעים סאה בכל מקום, ושחוץ מן המפתח כשרין אף לנדותן" (פ"ו ה"א, עמ' 658-657). רוב ההלכות זהות למשנתנו, אלא שנוספה ההגדרה של ארץ הכותים שגם היא כשרה, ואכן גם בה נמצאו מקוואות הדומים לאלו שביהודה (איור 49)). לעומת זאת רבי יהודה מתנגד לכל ההקלות לבעלי קרי.
<b>איור 49ב.</b> המקווה באל חירבה. צילם ד' רביב.
בארץ שומרון נמצא מספר קטן של מקוואות, כגון אלו שבקדומים<sup class="footnote-marker">14</sup><i class="footnote">מגן, מקוואות. </i>. המשנה בחגיגה (פ"ג מ"ד) קובעת שביהודה נאמנים על טהרת הקודש יותר מאשר בגליל. בשני התלמודים נאמר כי הטעם שמאמינים לטהרת הקודש רק ביהודה ולא בגליל הוא "מפני שפסיקייא (רצועה) שלכותים מפסקת" (ירו', חגיגה פ"ג ה"ד, עט רע"ג; בבלי, שם כה ע"א), כלומר שנחלתם של השומרונים טמאה ואי אפשר להעביר את היין והשמן לירושלים אלא דרך ארץ הכותים, ומשום שזו טמאה אי אפשר לשמור על טהרת היין והשמן. בירושלמי המימרה נמסרת בשם רבי יהושע בן לוי בשם רבי פדיה ובבבלי בשם ריש לקיש (בשינוי קל של לשון). בשני התלמודים הבינו שמימרה זו באה ללמדנו שארץ הכותים טמאה, ולכן אין אנשי הגליל נאמנים על שמירת הטהרה לקודש. במיוחד מוברר הדבר בתלמוד הבבלי (שם). הסוגיה דנה במימרה ובסוף שואלים: הרי מעולא למדנו כי "חברייא מדכן בגלילא" (חברים מטהרים את הגליל), כלומר שומרים את יינם בטהרה, ומשיבים: "מניחין (את טהרותיהם) ולכשיבא אליהו ויטהרנה", ופירש רש"י: "ויראה להן שביל בה שאינו מארץ העמים".
פירוש זה אינו מתיישב עם כל מה שעולה מן ההלכות המרובות במשנה ובספרות התנאית ומן העדויות השונות מספרות התנאים והאמוראים, ובמיוחד לא מהתוספתא הקובעת ש"ארץ הכותיים טהורה" (פ"ו ה"א, עמ' 657).
רבינו אלחנן בתוספות<sup class="footnote-marker">15</sup><i class="footnote">ד"ה שרצועת.</i> הקשה על הסוגיה בבבלי מתוספתא זו ותירץ שהתוספתא נשנתה לפני שקלקלו הכותים, כמות שמצינו בירושלמי שהכותים בקיסריה שאלו את רבי אבהו: "אבותיכם היו מסתפקין (רוכשים/קונים) בשלנו, אתם מפני מה אינכם מסתפקין ממנו", והוא עונה להם: "אבותיכם לא קילקלו מעשיהם, אתם קילקלתם מעשיכם" (עבודה זרה פ"ה ה"ד, מד ע"ד). קשה לקבל הסבר זה שכן על "קלקול" מעשיהם של הכותים אנו שומעים רק בימים האחרונים של סוף ימי התנאים או ראשית ימי האמוראים, ואין בעובדה זו להסביר את ההלכות מימי המשנה המעלות הלכות מימי הבית.
במשנה ובתוספתא מנחות פ"ח-פ"ט מנויים המקומות שמהם היו מביאים את צורכי המקדש. בין המקומות נמנים מקומות בגליל שמהם הביאו יין ושמן אשר מקבלים טומאה. במשנה ו נאמר: "ומנין היו מביאין את היין קרותים והטולים אלפא ליין שניה להן בית רימה ובית לבן בהר וכפר סגנה בבקעה". כפר סגנה נזכר אצל יוסיפוס כרחוק עשרים סטדיה מגברה<sup class="footnote-marker">16</sup><i class="footnote">חיי יוסף פרק נא, ראו קליין, ארץ הגליל, עמ' 22; אביעם, מבצרים.</i>, גברה היא ערבה של היום וברור שסכני זו היא סכנין של היום. במשנה ג נאמר: "תקועה אלפא לשמן. אבא שאול אומר שניה לה רגב בעבר הירדן", ובתוספתא נוסף: "רבי אליעזר בן יעקב אומר שלישית היה לה גוש חלב בגליל" (מנחות פ"ט ה"ה, עמ' 526). תקוע זו היא בוודאי תקוע שבגליל העליון, ארץ השמן ("ולאשר אמר. וטֹבל בשמן רגלו" – דברים לג כד), ולא תקוע שביהודה על גבול המדבר. לכך תואמות המסורות על שפע השמן בגליל העליון<sup class="footnote-marker">17</sup><i class="footnote">ספרי דברים, פיסקא שנה, עמ' 420; בבלי, מנחות פה ע"ב. זיהויה המדויק של תקוע בעייתי. על כל פנים אין היא ח' שמע שליד מירון כפי שהציע כבר קליין, שם, עמ' 125.</i>. אם כן, אפשר היה להביא תוצרת מהגליל למקדש.
התלמוד הירושלמי עומד על סתירה זו ממשנת מנחות (לפנינו רק המשך דברי המשנה: "רגב בעבר הירדן", ומסתבר שנשמטה הרישא: "תקועה אלפא לשמן"), ומתרץ: "תיפתר במביא גרגרים וכותשן שם" (חגיגה פ"ג ה"ד, עט ע"ג), כלומר מביא גרגרי זיתים מהגליל וכותשם לשמן בירושלים. הגרגרים אינם מקבלים טומאה ולכן ניתן להעבירם גם בארץ טמאה, והדברים דחוקים. מסורות אמוראיות שונות מוסרות על ריבוי חנויות בגליל של מוכרי טהרות: "אמר רבי חייה בר בא שמונים חנויות שלמוכרי טהרות היו בכפר אימרא" (ירו', תענית פ"ד ה"ח, סט ע"א; איכה רבה, פ"ב, נד ע"א), ובשם רב הונא: "שלש מאות חנויות של מוכרי טהרות היו במגדל צבעיא" (איכה רבה, שם, חסר במהדורת בובר). במקור לא יהודי מסופר על מעשה מימי הבית כי בבית יהודי בכפר כנה היו שישה כדי אבן כדי לשמור על טהרת המים, שכן לפי ההלכה כלי אבן אינם מקבלים טומאה<sup class="footnote-marker">18</sup><i class="footnote">יוחנן ב 6.</i>.
אין בידנו אלא לומר שהיו טהרות בגליל והעלום בטהרה בימי הבית לירושלים, ולאחר החורבן המשיכו, אלה שנהגו בטהרה, לנהוג בטהרה. ה"פסיקייא של כותים" (לפי הירושלמי) או ה"רצועה של כותים" (לפי הבבלי) המפסקת אינה מתפרשת אלא שלא היה המשך יישובי יהודי רצוף בין ירושלים ויהודה לגליל. אנשי יהודה, בגלל קרבתם לירושלים ולמקדש, היו מודעים לנוהגי הטהרה ושמרו על תוצרתם בטהרה כדי שיוכלו לשווקה בשוקי ירושלים למקדש ולמקריבים קרבנות שנזקקו ליין ושמן. המביאים מעשר שני בירושלים שהו זמן ניכר בירושלים ונזקקו ליין ולשמן שנשמרו בטהרה. משום כך כל אדם נאמן על טהרת השמן והיין כל ימות השנה. המושג "רצועה של כותים המפסקת" שנאמר בדורות הראשונים לימי האמוראים נתפרש בדורות מאוחרים, אולי אף בהשפעת הטיעון שהכותים קלקלו מעשיהם, כהפסקה באדמת ארץ ישראל והפיכתה לארץ העמים.
מן הראוי עוד לציין שהכותים שמרו על טהרה, והם בוודאי לא פירשו שארצם טמאה. עדות לכך יש במקוואות שנמצאו בשומרון, בעיקר בקרבת בתי בד. את הערות התלמודים צריך לבאר כדיון ספרותי פולמוסי ואגדי בלבד. בפועל אכן נמצאו מקוואות בשומרון, אם כי מן הראוי להדגיש שמספרם, יחסית לאזור יהודה ולגליל, קטן הרבה יותר.
בתוספתא מופיעה סדרת מקרים המעידים על שמירת המקוואות על ידי גופים ציבוריים: "1. רבן שמעון בן גמליאל אומר הלכה אין לי, אלא מעשה בגינתו של מיצק (מציק)<sup class="footnote-marker">19</sup><i class="footnote">המציקים הם משתפי פעולה עם השלטונות שזכו בהענקות קרקע. על מציק זה שפעל ברמון או בדמון שבכרמל אנו שומעים גם בתוס', אהלות פט"ז הי"ג, עמ' 614.</i> ברמון, שהיו כהנים כובשין את הגדור יורדין וטובלין בתוכה. 2. אמר רבי יהודה מעשה (במקוה)<sup class="footnote-marker">20</sup><i class="footnote">מילה זו הוספנו לתוספת הסבר בלבד.</i> במקום שבין אושה לשפרעם, ושל שפרעם היה, והיה רבי דוסא משיב עליה שני תלמידי חכמים כדי שיהיו בו המים ארבעים סאה" (פ"ו ה"ב, עמ' 658). המציק היה יהודי, היה שם שטח טמא (חשוד כבית הפרס) והכוהנים האריסים של המציק היו מהלכים בשולי השדה על הגדר וטובלים. רבן שמעון בן גמליאל מתייחס אפוא למשפט שארץ ישראל טהורה, ואומר שלא כל המקומות טהורים. המקרה השני מסייג את המשפט שכל המקוואות טהורים, יש בהחלט חשש לכך שיוסיפו להם מים שאובים, או שהמים יפחתו, ולכן רבי דוסא הושיב עליו שומרים. במבוא למסכת נדרים עמדנו על ייחודו של המקרה שבו החכם מעניק לציבור שירותים טכניים.
בהמשך התוספתא מובא סיפור אחר: "שוב מעשה ברום בית ענת, שקוות יתר מאלפים כור, ובאו ושאלו את רבי חנניה בן תרדיון ופסל, שאני אומר נכנסו גויים וזלפוה בלילה, וחזרו ומלאו אותו בקילון, ומעשה ברבן גמליאל ואונקלס הגר שהיו באין באשקלון, וטבל רבן גמליאל במרחץ ואונקלס הגר בים. אמר רבי יהשע בן קבוסיי עמהן הייתי ולא טבל רבן גמליאל אלא בים" (פ"ו ה"ג, עמ' 658). בית ענת היא כנראה בעינה בבקעת נטופה, ורום בית ענת הוא כפר בת שלה. כאן החשש היה שהגויים רוקנו את הברֵכה ומילאו אותה במים שנאספו סביב הברכה, בעזרת קילון. כאן החכם אינו שומר על המקווה אלא רק פוסק בדבר אי כשרותו. המעשים ברבן גמליאל ואונקלוס מעידים על חששם של חכמים שמקווה רגיל אינו טהור מספיק.
נמצאנו למדים שההכרזה שארץ ישראל טהורה ומקוואותיה טהורים היא יותר הצהרה דתית המעוגנת בעומקי המחשבה והאמונה. במובן ההלכתי הצר היו שהחמירו על עצמם, והיו סיבות לחששות במקרים מסוימים. ההצהרה מנוסחת כאילו כל הארץ היא יהודית, ובפועל היו אזורים נכריים שלמעשה דינם כחוץ לארץ לעניין זה (לפחות לגבי החשש מהנכרים).

Mishnah 2

<b>אלו בעלי קריין צריכין טבילה</b> – הניסוח כבד; למעשה כל בעל קרי צריך טבילה, על כן היה ראוי לנסח "אלו הם בעלי קרי" או "אלו הם הצריכים טבילת קרי". קרי הוא שכבת הזרע הנפלטת מאדם בשעת מעשה המין, או מחמת התרגשות מינית. בגוף האדם שני גופים נפרדים. האחד הוא שלפוחית השתן שבה נאגרים הנוזלים המופרשים מגוף האדם. הגוף השני הוא האשכים היוצרים, בתנאים מסוימים, את נוזל הזרע. מהאשכים יוצא צינור המתאחד בדרכו עם צינור הזרע. במצב תקין יש לאדם שליטה (מודעת למחצה) המאפשרת לסגור את צינור הזרע, ובשעות של מתח מיני לסגור את צינור השתן ולהשאיר את צינור הזרע פתוח. זב הוא מי שמנגנון הוויסות הזה שלו מקולקל, ובעל קרי הוא מי שנפלטה ממנו שכבת זרע בגלל התרגשות ומתח מיני אף שבדרך כלל מנגנון הוויסות שלו תקין.
במצב תקין מנגנוני הגוף מונעים עירוב בין נוזל הזרע לבין נוזלי השתן. נוזלי השתן הם בצבע צהוב, עכור מעט, ומידת הבהירות או הכהות של הנוזל משתנית ותלויה במה שאכל אדם קודם, בסוג החומרים שהכליה סיננה וכן הלאה. לעומת זאת נוזל הזרע הוא לבן וצמיגי הרבה יותר. <b>ראה מים</b> – בתוך השתן,<b> חלוקים</b> – הרמב"ם מפרש שזורמים בחלקלקות, בעל פירוש הגאונים מפרש מלשון דביק, כלומר צמיג, <b>או עכורין</b> – צהוב כהה,<b> בתחלה טהור</b> – אם זה צבע השתן בתחילתו הרי שאין כאן מחלת זיבה. מן הראוי לציין שבעל פירוש הגאונים משקף את מראה שכבת הזרע כפי שאנו מכירים אותה.<b> באמצע ובסוף טמא</b> – אם השתן משנה את צבעו במהלך ההשתנה ונהיה עכור יותר או צמיגי יותר.<b> כתחלה ועד סוף טהור</b> – אם ראה בשתן במהלך כל ההשתנה,<b> לבנים הנימשכין</b> – זרעוני הזרע הם לבנבנים מאורכים, וביחד הם מעין עיסה צמיגית. אם ראה אותם מעורבים בשתן, <b>טמא</b> – שכן השתן מעורב בשכבת זרע.<b> רבי יוסה אומר הלבנים כעכורים</b> – כשלעצמם אין בהם איסור, אלא אם שינה השתן את צבעו.

Mishnah 3

<b>המטיל טיפים עבות מתוך האמה</b> – האמה היא אבר המין הזכרי,<b> טמא</b> – טיפה עבה אינה שתן אלא שכבת זרע,<b> דברי רבי אליעזר חסמה</b> – רבי אליעזר חסמא אינו מופיע בהלכות רבות. הוא בן דור יבנה, וזכה למינוי מרבן גמליאל. עד עכשיו עסקה המשנה במקרים מיוחדים ועתה היא עוברת למקרה הרגיל. <b>המהרהר</b> – במעשי מין,<b> בלילה ועמד ומצא בשרו חם טמא</b> – גם אם אין עקבות של פליטת זרע. אם הרהר או חלם והאבר קשה הרי שיש חשש שפלט זרע בבלי דעת בשנתו. המשנה עוסקת במקרה מיוחד, ובתוספתא: "המהרהר בלילה ועמד ומצא בשרו חם, טמא. הרהר ולא חם, חם ולא הרהר, טהור. רבי יוסי אומר בזקן ובחולה טהור, בילד ובבריא טמא" (פ"ו ה"ה, עמ' 658). פליטת זרע נגרמת עקב מעשה מין, ואזי ודאי טמא. היא נגרמת גם מפנטזיות וחלומות מודעים או בלתי מודעים. אם האדם חלם על מעשה מין ומצא את האבר קשה וזקוף, יש לחשוש שפלט, גם אם אין הוא מזהה רטיבות או לכלוך<sup class="footnote-marker">21</sup><i class="footnote">או שהוא רטוב אבל אינו יודע אם הרטיבות היא מזיעה או משכבת זרע.</i>. אם רק הרהר או שאינו זוכר חלומות פרועים אבל מצא את אברו קשה, לפי תנא קמא טהור, ולפי רבי יוסי בבריא טמא ובחולה טהור. המשנה משקפת מצב של ריבוי בגדים ולכלוך בבגדים. בדרך כלל פשפוש קל בבגדים יזהה את כתמי נוזל הזרע. ברור שהכתמים לא זוהו, או שהאדם אינו יודע להבחין בין כתמים ישנים לחדשים, ומכאן הספק. הספק ומגמת ההחמרה הובילו גם למנהג לטבול בכל בוקר, שמא בלילה אירע לו מעשה. הסברנו את ההלכה על רקע לכלוך ואי הבנה, אבל ייתכן שהרקע לה הוא חרדת הטומאה שבה גם התקרבות לכל מעשה מיני נחשבת למטמאת, גם אם אין כאן טומאה ממש.
משנתנו היא מדור יבנה, לפי שמות החכמים שבה. התוספתא היא מדור אושא, ויש בה סייגים ותוספות להלכות הקדומות.
<b>הפולטת שכבת זרע ביום השלישי</b> – לאחר מעשה מין,<b> דברי רבי אלעזר בן עזריה טהורה</b> – הזרע הוא הזרע הזכרי שלא נקלט. זרע מטמא רק בהיותו מחוץ לגוף (משנה, נידה פ"ה מ"א). נוזל הזרע (כ-5 סמ"ק בכל שפיכה) מוצאו מבלוטת הערמונית (פרוסטטה) והוא מורכב בעיקר ממים (90%) המכילים פרוקטוז (סוכר פֵרות) לשם אספקת אנרגיה לזרעונים, אבץ – המגן על החומר הגנטי שבתאי הזרע, ויטמין C – הנוגד תהליכים חמצוניים העלולים להזיק לתאי הזרע, חלבונים והורמונים שונים המגנים על תאי הזרע באופן מקומי מפני מערכת החיסון הנשית שעלולה לתקוף אותם, וכן פולי-אמינים ההופכים את הזרע לבסיסי על מנת לסתור את חומציות הנרתיק. בתוך הנוזל המרקי הזה שוחים הזרעונים המיוצרים באשכים (כ-20-80 מיליון לכל סמ"ק של נוזל זרע, בגבר פורה). אורך חיי הזרע תלוי בגורמים מספר: על משטח יבש, כגון בגד או סדין – הזרע ימות ברגע שהנוזל יתייבש, דהיינו תוך דקות אחדות. בהשארתו בכלי חשוף לאוויר – הזרע ימות לחלוטין תוך 5-6 שעות, אך יאבד מכושר הפרייתו כבר לאחר שעה. לעומת זאת במערכת המין הנקבית (נרתיק, רחם וחצוצרות) הזרע יכול להתקיים ולהישאר חיוני 3-5 ימים, כלומר, קיום יחסים חמישה ימים טרם הביוץ יכול להניב היריון, ולעתים גם עד שבוע. כפי שאמרנו, הזרעונים יכולים לשרוד גם בנרתיק במשך ימים מספר, בעיקר בריר שסביב הפה החיצוני של צוואר הרחם הבולט לנרתיק. עם זאת, רוב נוזל הזרע נשטף מעצמו במהלך השעות שלאחר קיום היחסים, ונשאר בעיקר חלק קטן מהזרעונים עצמם. שטיפה מכנית של הנרתיק בזרם מים חזק תשטוף כמובן את כל הנוזל ותאי הזרע החוצה. מהמשנה משמע שהפולטת זרע ביום הראשון או השני טמאה, כי הזרע שלו טמא, אבל ביום השלישי הזרע אינו פעיל ואינו מטמא.
<b>רבי ישמעאל</b> [<b>אומר</b> ]<b> פעמים שהם ארבע עונות פעמים שהם חמש פעמים שהם ששה</b> – עונה היא 12 שעות, או יום או לילה. לדעתו לאחר שלושה ימים הזרע נמאס וכבר אינו מטמא. אם שימשה ביום הרי שבלילה השלישי היא טהורה, כלומר שעברו חמש עונות ובשישי היא טהורה (יום השימוש, לילה ראשון, יום שני, לילה שני, יום שלישי, לילה שלישי). אם שימשה בראשית הלילה הרי שהלילה הראשון הוא עונה אחת, היום עונה שנייה, הלילה השני עונה שלישית, היום השני הוא עונה רביעית ובלילה השלישי היא מותרת. אם שימשה בסוף הלילה הרי שהיום הראשון הוא עונה ראשונה, הלילה שאחריו הוא עונה שנייה, היום השני עונה שלישית, הלילה השלישי עונה רביעית, היום עונה חמישית ובלילה הבא היא טהורה. <b>רבי עקיבה אומר לעולם חמש</b> – עונות ואין נכנסים לשאלה מתי בדיוק היה המעשה. בתוספתא נוסף: "רבי עקיבא אומר לעולם חמש ואם יצאת מקצת עונה ראשונה משלימין לה מקצת עונה השישית" (פ"ו ה"ו, עמ' 658). כלומר, אמנם תמיד אין סופרים את הלילה הראשון, אבל משלימין לה שעות.
דין הפולטת שכבת זרע מצוי במקורות מקבילים, והוא פרשנותם של חז"ל לאיסור להתקרב אל אישה שלושה ימים לפני מתן תורה: "אל תגשו אל אשה. מכאן אמרו, הפולטת שכבת זרע ביום השלישי שהיא טהורה, ראייה לדבר מסיני. דברי רבי אלעזר בן עזריה; רבי אליעזר אומר, פעמים שהם ארבע עונות, פעמים שהן חמש, פעמים שהן שש; רבי עקיבא אומר, לעולם חמש"<sup class="footnote-marker">22</sup><i class="footnote">מכילתא דרבי ישמעאל, בחדש, ג, עמ' 211; מכילתא דרבי שמעון בר יוחאי, יט טו, עמ' 142; ספרא, מצורע זבים פרק ו ה"ה, עז ע"ג.</i>, וכן: "מנין לפולטת שכבת זרע ביום השלישי שהיא טמאה? שנאמר (שמות יט) היו נכונים לשלשת ימים" (משנה, שבת פ"ט מ"ג). בהמשך המשנה בשבת מופיעה הדרשה המוכרת: "שנאמר: היו נכונים לשלושת ימים"<sup class="footnote-marker">23</sup><i class="footnote">המשך הפסוק הוא "אל תגשו אל אשה" (שמות יט טו).</i>. כך בדפוס, אבל בכתב יד קופמן: "מנין לפולטת שכבת זרע ביום השלישי שהיא (טהורה) [טמיאה]" – אם פלטה ביום השלישי היא טהורה. הגרסה "טהורה" באה גם בעדי נוסח אחרים<sup class="footnote-marker">24</sup><i class="footnote">מגק, מגקב, מגקל, מיל, מל, מנ, מפ.</i>, כולל בכ"י ליידן של הירושלמי (והוגה בידי סופר אחר: "טמאה"), וכן גרסת רבי יהוסף (מובא ב"מלאכת שלמה") בשם "ספרים ישנים", ואילו בסדרה של עדי נוסח, רובם בבליים, כולל המשנה שבבבלי, הגרסה היא "טמאה"<sup class="footnote-marker">25</sup><i class="footnote">א, דו, מ, מדלק, מפי, מרא, מרגב, מרת4, פא, ר, ש, ת3.</i>, כפי שתוקן בכתב יד קופמן. שתי הדעות תלויות בזיהוי התנא של משנתנו, שכן כאמור נחלקו התנאים בהלכה זו במשנתנו. רבי אלעזר בן עזריה מונה ימים וסובר שאם פלטה שכבת זרע ביום השלישי הרי היא טהורה, משום שכבר נפסד הזרע ושוב אינו מטמא, ואילו רבי אליעזר, רבי ישמעאל ורבי עקיבא מונים את ה"עונות" (חצאי ימים), ואם עברו ארבעה או חמישה חצאי ימים טהורה, לפיכך ברוב המקרים ללילה השלישי היא טהורה.
טומאת שלושת ימים אינה נזכרת בתורה, ואף לא במסורת החכמים. הטומאות הקלות מסתיימות בערב, והחמורות נמשכות שבעה ימים<sup class="footnote-marker">26</sup><i class="footnote">מקרה לילה – דברים כג יא-יב; נגיעה בכלי של זב – ויקרא טו ד-ו; טומאת שרץ – ויקרא יא כז-כח, וכיוצא באלו טומאת יום. טומאת מת – במדבר יט יד-טו; טומאת נידה – ויקרא טו כד, וכיוצא באלו טומאת שבעה ימים.</i>. את האיסור לגשת אל אישה שלושה ימים לפני מתן תורה פירשו חכמים כמכוון לשם טהרתה של האישה ולא לטהרתו של האיש, שאם יפרוש האיש מאשתו רק יום אחד או יומיים לפני מתן תורה, ותפלוט זרע ביום השלישי, לא תהא אשתו טהורה ביום מתן התורה. המדרש במכילתא חוזר ומדגיש את מקומן של הנשים בקבלת התורה, וידועה הדרשה: " 'כה תאמר לבית יעקב' (שמות יט ג) – אלו הנשים'. 'ויבא משה ויקרא לזקני העם. אשר צוה' (שמות יט ז) – אף לנערים ולנשים" (ראש פרשה ב, עמ' 207 ועמ' 209). אנשי כת קומראן פירשו את הכתוב כאיסור לאיש, שהמשמש את מיטתו טמא שלושה ימים. לא מצינו בספרות קומראן דיון מפורש בכתוב שלפנינו, אך נאמר במגילת המקדש: "ואיש כי ישכב עם אשתו שכבת זרע, לא יבוא אל כל עיר המקדש אשר אשכין שמי בה שלושת ימים" (מה, 11-12), ויש להניח כדעתם של חוקרים שיסוד איסור זה בכתוב האוסר לגשת אל אישה שלושה ימים לפני מעמד הר סיני<sup class="footnote-marker">27</sup><i class="footnote">ידין, מגילת המקדש, כרך א, עמ' 224.</i>. האיסיים פירשו פסוק זה כמכוון לאיש, שהוא טמא שלושה ימים, והרחיבו את האיסור האמור במעמד הר סיני והחילוהו על הכניסה לירושלים. לעומתם הפרושים חייבו את האיש לטבול בו ביום, ואת טומאת שלושת הימים הסבו על אישה הפולטת (לא באופן אוטומטי אלא רק אם גילתה לחלוחית באבריה האינטימיים). בשני המקורות הפסוק מוצג לא כמקור להלכה אלא כזכר לדבר.
מבחינה רֵאלית, אחרי מעשה אישות יש לאישה הפרשות קלות. הן אינן של זרע אלא של חומרי סיכה שונים. מכל מקום, הזרע מאבד את כוחו ו"סורח" זמן קצר לאחר מעשה האישות. הסיכוי שהפליטה תימשך שלושה ימים הוא קטן ביותר. נראה שבעניין זה אכן הדרשה יצרה את התפיסה ההלכתית. הפסוק היווה קושי של ממש, שכן הוא סותר את דיני טומאה וטהרה, וחכמים חיפשו משמעות ליום השלישי ומצאו אותו בתחום האפור שבין הרֵאליה לבין אי הידע בהליכים הביולוגיים, או ליתר דיוק הם העניקו למציאות הרֵאלית מסגרת זמן שאינה רגילה. יש גם לזכור שבכל מקרה שאריות מנוזל הזרע נותרו על גוף האישה מבחוץ, ואם לא היה נוהג מקובל של רחצה אינטנסיבית היה חשש שמשהו ממנו נותר, ומטמא כמובן את האישה.
נוסיף עוד שמדרש מאוחר מציע פרשנות אחרת להוראה של משה לא לקרב אל אישה, שמא לא ייטהרו מתשמיש המיטה ו"הוסיף להם יום אחד משלו" (פרקי דרבי אליעזר, פמ"א). בדרך כלל מדרש אינו חולק על משנה, אלא שבעל המדרש חש שהמשנה איננה הלכה אלא דרשה בלבד. לעומת זאת באבות דרבי נתן (נו"א פ"ב; נו"ב פ"ב, ה ע"א) מובא אותו רעיון תוך שילוב המדרש:
סייג שעשה משה (אבות דרבי נתן)
אם כן, לפי שני הדרשנים פליטה ביום השלישי מטמאת אלא שאין זה רגיל, ובדרך כלל אישה פולטת רק עד היום השני. גם מדרש זה מנוגד לקביעות שבמשנה שלנו, אך מתאים למשנת שבת לפי הגרסה "טמאה".
מכל מקום, ההלכה הרגילה היא שהפולטת אחר מעשה אישות חייבת בטבילה קלה. אבל בתוספתא שנינו: "רבי יוסי ברבי יהודה אומר הפולטת שכבת זרע, טהורה לחולין" (פ"ו ה"ח, עמ' 658) – טהורה לחולין אך לא לתרומה, וזו הלכה שאיננה אחידה משפטית. לכאורה אם היא טמאה הרי היא טמאה לכול, ואם היא טהורה – טהורה לכול. אלא שמעמדה ומקורה של כל טומאת הפולטת זרע מפוקפק ביותר, ולכן טהורה לחולין, אך טמאה לטהרות חמורות יותר. עמדתו של רבי יוסי ברבי יהודה מהפכנית ושונה מכל המקורות שראינו<sup class="footnote-marker">28</sup><i class="footnote">ראו עוד משנה, ברכות פ"ו מ"ג, שם פטר רבי יהודה נידה שפלטה זרע מטבילה נוספת, אך הדבר נובע מכך שממילא היא נידה וטמאה. </i>, עם זאת אין היא ברורה: האם כוונתו שפולטת זרע טהורה לחולין כבר ביום הראשון? או שרק ביום השלישי היא טהורה לחולין? כך או כך, הוא חולק ומציע שיטה לא אחידה מבחינה משפטית, אך גם בלתי ברורה.

Mishnah 4

<b>נוכרית שפלטה שכבת זרע מישראל</b> – ישראל בא על נכרית, באיסור, ולאחר מעשה פלטה האישה הפרשה. אחר מעשה האישות הפליטה אכן כוללת שאריות מנוזל הזרע. כאמור, מבחינה רֵאלית בדרך כלל ההפרשה איננה מזרעו של הגבר אלא מן האישה. זרעו של הגבר עשוי להיפלט רק מיד אחרי מעשה המין, אבל חכמים לא הבדילו בין השניים. עם זאת, ודאי שאחרי מעשה אישות נותרו שאריות מנוזל הזרע, זה שפלט הגבר, והם כמובן מטמאים. <b>טמאה</b> – הנכרית עצמה אינה מקבלת טומאה משום שהגוי אינו מקבל טומאה, אבל הפליטה היא מזרעו של ישראל ונתפסה כחלק מהפרשתו של היהודי, ומטמאת. <b>בת ישראל שפלטה שכבת זרע מן הנוכרי טהורה</b> – משום שאנו תולים את ההפרשה בגוי. מעמדו של דם הנידה של נכרית שנוי במחלוקת: "רבי יהודה אומר ששה דברים מקולי בית שמאי ומחומרי בית הלל. דם נכרית ודם טהרה של מצורעת בית שמאי מטהרין ובית הלל אומרים כרוקה וכמימי רגליה" (משנה, עדיות פ"ה מ"א; נידה פ"ד מ"ג; תוס', נידה פ"ה ה"ה, עמ' 645). מן הסתם פליטת הזרע שלה תהיה שנויה באותה מחלוקת, ומשנתנו היא כבית שמאי שכל הפרשה שיש לתלותה בגוי אינה מטמאת. מכל מקום, כבר הבבלי מקשר בין משנתנו למשנת בית שמאי (נידה לד ע"א), אלא שהוא מתקשה לקבל את דברי בית שמאי כפשוטם, שהרי כיצד זה ייתכן שבית שמאי יחלקו על הדרשה וההלכה הידועה ש"ואין הגוים מטמאין בזיבה, אבל גזרו עליהן שיהו כזבין לכל דבריהם"<sup class="footnote-marker">29</sup><i class="footnote">זו תוס', זבים פ"ב ה"א, עמ' 677; בבלי, שבת פג ע"א.</i>. ייתכן ששאלת הבבלי נובעת גם מכך שמשנתנו שנויה בסתם ונתפסת כהלכה, ואילו הדרשה שציטטנו מובילה למסקנה שזיבת הגוי מטמאה "מדבריהם". הבבלי מתרץ שאמנם האישה טהורה, אך רק מדאורייתא ואילו מדרבנן היא טמאה. למעשה הגמרא מסבירה את בית שמאי כבית הלל, וכפשוטה לפנינו מחלוקת וההלכה נקבעה כעמדת פשרה, הנוטה לדעת בית הלל, אך משנתנו היא כבית שמאי<sup class="footnote-marker">30</sup><i class="footnote">על משניות שנסתמו כבתי שמאי ראו ספראי, הכרעה כבית הלל.</i>.
<b>האשה ששימשה ביתה</b> – זו לשון נקייה למי שקיימה יחסי אישות. אברי המין החסויים מכונים כאן "בית" או "ביתה של האישה". בכל התרבויות נעשו ניסיונות שונים לעקוף את השימוש במילים מתחום מעשי האישות ולהשתמש בלשון נקייה יותר. כמובן ככל שהשימוש בכינוי נעשה תדיר יותר כך גדלים החיפושים אחרי כינויי כינויים. גם בפירושנו אנו מתחבטים בבעיה זו של שימוש בלשון נקייה, והתופעה טבעית<sup class="footnote-marker">31</sup><i class="footnote">ראו פירושנו לנדרים פ"א מ"א; נזיר פ"א מ"א, וראו סוטה פ"א מ"א ומ"ב, וראו אדמס, מילון המיניות; מיטשם, נידה, עמ' 240-231.</i>. הכינוי "בית הסתרים", או סתם "בית", וכן המונחים "חדר" ו"פרוזדור" לחלקי "בית הסתרים" (משנה, נידה פ"ב מ"ה), הם בהמשך לדימוי של כל אזור המין לבית. לרשימת דימויים אלו, שהם חלק מהשימוש בלשון "נקייה", מצטרף גם "הבית החיצון". בפן הרֵאלי של הדימוי הכוונה לבית (חדר) הנמצא מחוץ לקו תחום החצר. דימוי זה מתאים לאבר המין הזכרי והרבה פחות לנקבי, אך עם זאת משמעותו ברורה. מיטשם גם הראתה שלעתים תיארו חכמים את אברי הרבייה של האישה במונחים גבריים, ונרחיב בכך במבוא למסכת נידה.
<b>וירדה וטבלה</b> [<b>ו</b> ]<b>לא כיבדה את הבית</b> – טבלה מבלי ששטפה קודם את אברי המין. הנחת המשנה היא שהאזור מלוכלך, וכך יש חציצה והטבילה אינה כשרה. <b>כאילו לא טבלה</b> – וצריכה להתנקות ולטבול שנית.
הסברנו את הרישא בדין חציצה, אבל אפשר גם להסבירה שהמים אינם מסלקים את שכבת הזרע שדבקה לעורה, ולכן היא טמאה, וכך פירש הרמב"ם. הר"ש מביא את שני הפירושים. אנו מעדיפים את הסבר החציצה משתי סיבות. האחת שמבחינה רֵאלית הטבילה במים מסלקת את לכלוך הזרע שדבק בה. יתר על כן, המשנה הבאה עוסקת בדין חציצה וסביר שהדיון בכך התחיל במשנתנו.
באישה נאמר כאילו לא טבלה, וכן במשנה הבאה, ובבעל קרי נאמר "טמא". המשמעות ההלכתית זהה. הביטוי מופיע בדיבור על גברים ונשים כאחד (משנה, חגיגה פ"ב מ"ו; להלן פ"י מ"א ומ"ו). אין כאן אפוא הבדל מגדרי, אלא הבדל סגנוני הנובע מן הסתם ממשניות קדומות שנערכו בעריכות שונות.
<b>בעל קרי שטבל ולא הטיל למים</b> – כך בכתב יד קופמן וב-<b>מפ</b> , אבל ב-<b>מל</b> , <b>מנ</b> ובדפוסים מאוחרים "את המים", לפני הטבילה,<b> כשיטיל את המים טמא</b> – שכבת הזרע מצויה בצינור השתן, ורק עם הטלת השתן יוצאת החוצה. לפיכך צריך אדם קודם להתנקות משכבת הזרע, כלומר להטיל מים, ואז לטבול. המשנה יוצרת מצג של שוויוניות בדרישות, אך זו שוויוניות ספרותית ולא הלכתית. אצל האישה החשש הוא מחציצה ומשאריות זרע, ואצל הגבר משאריות זרע המצויות בתוך הגוף.
<b>רבי יוסה אומר בחולה ובזקן טמא</b> – כי הזרע מצוי בצינור השתן ואינו נפלט כהלכה,<b> בילד ובבריא טהור</b> – כל הזרע יצא בעת מעשה האישות. המחלוקת בין התנאים היא מחלוקת בנתונים הביולוגיים. הבבלי מסביר שילד הוא כל שעומד על רגלו האחת וחולץ מנעלו ונועל מנעלו: "אמרו עליו על רבי חנינא, שהיה בן שמונים שנה והיה עומד על רגלו אחת וחולץ מנעלו ונועל מנעלו. אמר רבי חנינא: חמין ושמן שסכתני אמי בילדותי הן עמדו לי בעת זקנותי" (בבלי, חולין כד ע"ב).
ספק אם הגדרה שובת לב זו מתאימה לכל המקרים וגם למקרה שלנו, או שזה הסבר סכֵמתי המתאים באופן כללי בלבד. משפט דומה נמסר מפיו של רבי יוסי במקבילות למשנה הקודמת, וייתכן שזו העברה ספרותית, או עמדה הלכתית קבועה של רבי יוסי.
החשש ההלכתי הוא שהחומר המטמא, שכבת הזרע, עדיין מצוי בצינור השתן ולא יצא. לדעת רבי יוסי רק לחולה עשוי הדבר לקרות ולא לבריא. השאלה מה סבור המחקר המדעי בשאלה זו היא שולית. חשוב יותר שמבחינה הלכתית אם הזרע טמון עדיין בנבכי גוף האדם הספק הוא רק אם הוא מטמא. ההלכה שהאדם טמא עד שיטיל את מימיו מצטיירת אפוא כהחמרה בלתי ראויה מבחינה משפטית. לכל היותר הזרע הוא בלוע, ובדרך כלל הבלוע אינו מטמא. הטומאה המתחייבת משכבת הזרע הנסתרת משקפת לדעתנו בעיקר את היראה מהטומאה ואת תחושת הסיאוב שיוצרת שכבת הזרע הפוטנציאלית.

Mishnah 5

<b>נידה שנתנה מעות בפיה</b> – המטבע ממתכת מגרה את בלוטות הרוק וגורם לריבוי רוק. לא ברור לשם מה הניחה הנידה מטבע בפה. אנו שומעים על הנחת מטבע על פצע (משנה, שבת פ"ו מ"ו), או סתם על הגוף, אך לא נאמר למה להניח מטבע בפה. אולי המקרה תאורטי, אולי נחשב הדבר לסגולה או לרפואה. <b>וירדה וטבלה טהרה מטומאתה</b> – כי הטבילה כשרה, <b>אבל טמאה היא על גב רוקה</b> – "על גב" משמעו בגלל, בשביל. אם ירקה הרוק מטמא, וכך יוצא מדברי הר"ש. מהרמב"ם משמע שהרוק הרב מטמא גם בפיה, שכן הרוק היה טמא לפני הטבילה ונגע בפיה מבפנים. מבחינת פשט המשנה אפשר גם שהיא טמאה רק אם הרוק נגע בה לאחר הטבילה, בגופה מבחוץ, אחרת ייווצר מלכוד טבעי. תמיד יש מעט רוק בפי הטובל, ואי אפשר יהיה לטהרו. להלן נחזור לכך. על כל פנים אין היא טמאה כנידה אלא כמי שנגע ברוק הנידה, כלומר כוולד הטומאה. <b>נתנה שערה בפיה</b> – או<b> קפצה ידה</b> – או<b> קרצה שפתותיה</b> – קרץ משמעו בדרך כלל חתך (משנה, פאה פ"ז מ"ד ועוד). במקרה זה משמעה שסגרה את שפתיה בכוח. משמע שהפה צריך להיות פתוח ואז הרוק נטהר, אם כן מה הבעיה אם נתנה מטבע בפיה? אלא יש לומר שהמטבע גורם לחציצה ולכן פיה ורוקה לא נטהרו, ואכן כל המשנה עוסקת בדיני חציצה. על כן אנו מציעים, כאמור, פירוש אחר לרישא. <b>כאילו לא טבלה</b> – כי המים לא נגעו בכל גופה. אבל ברישא אם המטבע בתוך פיה המים נגעו בכל הצד החיצוני של גופה ולכן בעצם הטבילה עלתה לה; אם כן למה ברישא האישה טמאה? רק משום שהרוק הרב לא נטהר בטבילה. לפיכך גם ברישא וגם בסיפא טמאה, אבל מסיבות אחרות. <b>האוחז באדם ובכלים ומטבילן טמאין</b> – היד מהווה חציצה והמים לא נגעו בפינה זו שבכלי, <b>אם הדיח את ידו</b> [<b>ו</b> ]<b>במים טהורין</b> – את היד האוחזת בכלים צריך להדיח ואז המים שעליה יתאחדו עם מי המקווה ויחד יטהרו את החפץ.<b> רבי שמעון אומר ירפה</b> – את האחיזה,<b> כדי שיבואו בהם</b> – בכלים,<b> המים</b> – מעט מים שיחדרו מבעד לאחיזה מהווים טבילה. המשפט מצוטט בירו', חגיגה פ"ג ה"א, עח ע"ד.
<b>בית הסתרים</b> – אברי המין. בעיקר נזכר בית הסתרים בקשר לאישה, אך גם לאיש בית סתרים (כגון להלן פ"ט מ"ג ועוד). [ו]בית הקמטים – במשנת נגעים פ"ו מ"ח מדובר על הקמטים של הצוואר ובבית החזה של האישה. עושה רושם שרק לאישה יש בית קמטים (בבלי, נידה סו ע"ב), כלומר מדובר בבית החזה מתחת לדדים. אינן צריכין שיבאו בהן מים – ואין צורך בטיפול מיוחד, אך יש צורך לרחוץ אותם מלכלוך ובעיקר משרידי טומאה, כדי שלא תהא חציצה כאמור במשנה הקודמת.

Chapter 9



Mishnah 1

<b>אילו חוצצין באדם</b> – בשעת טבילתו. "אדם" כאן הוא כינוי לשני המינים. <b>חוטי צמר חוטי פשתן והרצועות שבראשי הבנות</b> – הבנות שזרו בשערן חוטים שונים לנוי. במשנת שבת שנינו: "במה אשה יוצאה ובמה אינה יוצאה. לא תצא אשה לא בחוטי צמר ולא בחוטי פשתן ולא ברצועות שבראשה ולא תטבול בהן עד שתרפם" (פ"ו מ"א). ברי שמדובר בחוטי צמר ופשתן לנוי, אך לא נאמר למה היו קשורים. אבל מאחר שהמשנה מדברת בהמשך על קישוטים לשער ולראש, נראה שהכוונה לחוטים הקלועים בשער הראש או מושחלים לתוכו, אף שיש מפרשים האומרים שאין מדובר בקליעה ממש<sup class="footnote-marker">1</sup><i class="footnote">בעלי התוספות, רמב"ן, רשב"א, ריטב"א ועוד.</i>, שהרי יש בסתירת הקליעה (בשבת) משום סותר, כשם שהקליעה נחשבת לבנייה. ברם אין צורך בדיוק זה, משום שהנשים נהגו לרופף את הקליעה אך לא להתירה כליל, ובכך ודאי אין משום סותר. יתר על כן, כפי שנעלה בהמשך דברינו, חשש הטבילה אינו היסוד לאיסור לצאת בחוטים הללו בשבת.
במשנתנו נאמר שלא תטבול עם חוטים אלו, ובמשנת שבת שנינו שלפני שהיא טובלת היא צריכה לרפות את התסרוקת כדי שייכנסו המים לכל מקום בראשה ובשערותיה. הקשר בין שני המשפטים במשנת שבת אינו ברור. הבבלי אומר שהלכה זו באה להסביר את מה שנאמר בהלכות שקדמו לה: אסור לאישה לצאת לרשות הרבים בחוטים וברצועות בשבת, שמא תזדמן לה טבילה ותצטרך לרפות את שערותיה, ותבוא לטלטל את החוטים והרצועות ברשות הרבים (בבלי, שבת נז ע"א). ברור שלפנינו הסבר שאינו פשטה של המשנה, שהרי האפשרות שתזדמן לאישה טבילה דווקא בשעה שהיא יוצאת בשבת נראית רחוקה. ועוד, אם מזדמנת לה טבילה בצירוף מקרים נדיר כל כך, תצטרך להתפשט ולהסיר גם את כל תכשיטיה האחרים המחוברים כהלכה, וחזקה שתעשה זאת בחדר סגור. יתרה מזו, בימיהם, שגם האנשים טבלו, עשוי היה הדבר לקרות גם לאיש, והיה גם הוא צריך להסיר את תכשיטיו, ולא שמענו שאסרו עליו חז"ל ללבוש בגדים או לענוד תכשיטים<sup class="footnote-marker">2</sup><i class="footnote">מפרשים עסקו בשאלה למה המשנה מדגישה נשים, ובדרך כלל הסכימו שתכשיטים משמשים בעיקר לנשים, אך ההלכה שווה גם לגברים. ברם היו שראו בכך הלכה מיוחדת לנשים, שכן גברים אינם חשודים להסיר את תכשיטיהם ולהראותם לאחרים. ראו ספר הישר לרבנו תם, סימן רד; רשב"א, עמ' רעא; רמב"ן בראש הפרק, ועוד. ברם נראה שזו אינה שאלה, שהרי בהמשך מסכת שבת נזכרים תכשיטי הגבר, אלא שאלו תכשיטים שאופיים שונה.</i>. נוסף על כך, הטבילה אינה פעולה מזדמנת הנעשית בדרך אגב אלא במכוון. ראוי לציין שגם כמה מן הראשונים, שפירושי התלמוד הבבלי היו עבורם פרשנות בלתי מעורערת, לא הסתפקו בפירוש הזה. דרך משל, הריטב"א מביא את הפירוש בתלמוד רק כתוספת להסברו, ואומר שכל דבר שהאישה מרפה לפני שהיא טובלת דרכה לשלפו ולהראותו לחברותיה. אם כן, האיסור לצאת בשבת בחוטים או ברצועות הוא משום שדרך הנשים לשלפם כדי להראותם לחברותיהן.
הירושלמי אומר שאף שהטעם לאיסור היה החשש שתרופף האישה את החוטים הוא מעדיף טעם אחר: "על ידי שהיא מתרתן, שהן חָצין בנידתה" (שבת פ"ו ה"א, ז ע"ד). גולדברג (בפירושו לשבת על אתר) רואה בטעמו של הירושלמי את הטעם הבבלי. ברם, ייתכן שיש לפרש את המשנה פירוש פשוט יותר. הנשים מרופפות את שערן לפני הטבילה ומהלכות בתסרוקת מרופפת כשהחוטים נעוצים בשערן, והחוטים או הרצועות הלא מהודקים עלולים להישמט וליפול. משום כך אמרו חכמים שלא תצא האישה בחוטים או ברצועות, מפני שהם מרופפים לאחר הטבילה. מכל מקום, החשש הוא מהתרופפות הקשר והישמטות החוט או הרצועה וטלטולם בשבת על ידי האישה. אפשר גם שנאסר לצאת בחוט או ברצועה שאינו מחובר לשער כהלכה.
ממשנתנו וממשנת שבת משמע שהשער היה גלוי ומקושט. בפירושנו לשבת עסקנו בשאלה זו.
<b>רבי יהודה אומר של צמר ושל סער אינם חוצצין מפני שהמים באין בהן</b> – הם עצמם מחלחלים, ודי בכך. בתוספתא שנינו: "ושאמרו חוצצין ושאמרו אין חוצצין, לא מטמא ולא מטמאין חוץ מקרום שעל גבי המזבח והאגד שעל גבי המכה, והקשקשים שעל גבי השבר, והשירים, והנזמים, והקטלאות, והטבעות אוצין (אפוצין?)<sup class="footnote-marker">3</sup><i class="footnote">כך מוצע לתקן. אפוץ הוא הדוק בניגוד למחולחל, ראו משנה, אהלות פ"ט מ"א ואילך. </i> חוצצין רפין אין חוצצין. רבי שמעון שזורי אומר בית הסתרים באשה חוצץ ופיגיע (בפניה)<sup class="footnote-marker">4</sup><i class="footnote">בסוגריים נוסחת כתב יד וינה היוצרת מובן לטקסט. השער בפניה (פנים של מטה) אינו חוצץ. </i> אינו חוצץ" (פ"ו ה"ח, עמ' 658). רבי שמעון חולק אפוא על המשנה הקודמת, וייתכן שההלכה במשנה ד היא לדעתו.
בתלמוד הבבלי (שבת נז ע"א) מובאים הדברים כברייתא. ברייתא זו באה למקוטעין גם בתלמוד הירושלמי (שבת פ"ה ה"ד, ז ע"ד), והיא משנתנו. ספק אם התלמודים הכירו אותה כמשנה, ובמבוא דנו בשאלה זו בקצרה.

Mishnah 2

<b>קילקי הלב</b> – שער בית החזה. כך מסביר בעל פירוש הגאונים. במשנה הבאה מדובר בקילקי הראש ולכן סביר שמדובר בזקן. בירושלמי שקלים מסופר שהגזברים היו עוקבים אחר התורמים של השקלים: "תני הגיזברין היו מפספסין בקילקין" (פ"ג ה"ב, מז ע"ג). על הגרסה של משפט זה דנים בסוגיה אחרת בירושלמי: "אית תניי תני מפספסין בקלקים, אית תניי תני אין מפספסין. אמר רב חסדא מאן דאמר מפספסין בבריא, מאן דאמר אין מפספסין בתש" (ביצה פ"ד ה"ב, סב ע"ג). על נדב ואביהו נאמר ששער ראשם "לא התחרך", והסוגיה מסבירה: "רבי לעזר בשם רבי חנינא. כמה דתימר 'ושער רישיהון לא התחרך', מהו 'מחרכין לין'? מפספסין לין" (ירו', שבת פ"ב ה"ה, ה ע"א). אם כן, "מפספסין" משמעו חורכים את השער באש קלה (או אולי בדונג חם כנהוג היום?). עושים כן בשער עבות שיש בו "קשרים" רבים. במדרש נאמר: "בבשר הזב ולא בצואה שעליו ולא בקילקיס שעליו" (ספרא, זבים פרק ג ה"ג, עו ע"ג) – כלי שנגע בחפץ שהזב שפשפו בשערותיו, או בחלק גוף המכוסה בצואה, אבל אם גופו של הזב לא נגע בו אין הוא טמא<sup class="footnote-marker">5</sup><i class="footnote">המקרה כנראה תאורטי למדי. </i>. כן שנינו: "כיצד חמור וכליו אני מוכר לך מכר את המרדעת ואת האוכף ואת השליף ואת הקלקי" (תוס', בבא בתרא פ"ד ה"ב). כאן הקילקי הוא שטיח משערות החמור.
<b>והזקן</b> – זקן הלחיים,<b> ובית הסתרים באשה</b> – זקן בית הסתרים, אינם חוצצים משום שהמים מחלחלים בהם.<b> לפלוף שחוץ לעין</b> – לפי ההקשר הכוונה לגידול על העין, תבלול או גידול עור אחר. בעל ערוך השלם גוזרו מרומית, lippus, שהוא עור דבוק או גידול, או אולי זו הפרשה של העין (רמב"ם), וכן משמע מהסוגיה בבבלי: "מר עוקבא: לפלוף שבעין, לח – אינו חוצץ, יבש – חוצץ אימתי נקרא יבש – משעה שמתחיל לירק" (נידה סז ע"א). אם כן מדובר בהפרשה שבימים הראשונים היא לחה ואחר כך מתייבשת ומקבלת גוון ירוק. אגב, דברי עוקבא מנותקים ממשנתנו ואינם מזכירים אותה. על תופעה זו של התעלמות התלמוד ממשניות מקוואות הערנו פעמים מספר.
<b>וגלד שחוץ המכה</b> – הקרום המכסה את המכה במהלך תהליך ההבראה,<b> והרטיה שעליה</b> – רטייה היא תחבושת בלשון ימינו. בלשון חז"ל רווחים שני מונחים, "רטייה" או "אספלנית", שניהם כינויים לתחבושת בלשוננו. המונחים אינם זהים, שכן פעם אחת הם מופיעים יחד. אמנם דין אחד לשניהם, אך ברור שאלו מונחים שונים (תוס', פ"ז ה"י, עמ' 660; כלאים פ"ה הכ"ה). מכמה מקורות משמע לכאורה שרטייה היא תחבושת ללא תרופה, ואילו האספלנית היא רטייה שעליה משחה רפואית. ברם פעמים מספר נזכרת אספלנית שמשחה עליה, כך למשל: "נותנין קילור לעין ואספלנית למכה בערב שבת עם חשיכה והן מתרפין והולכין כל השבת כולה" (תוס', שבת פ"א הכ"ג), כלומר האספלנית מרפאת ולא רק שומרת ממכה, וכן יוצא ממקורות נוספים (תוס', כלים בבא בתרא פ"ו ה"ט, עמ' 596). לעומת זאת נזכרת הרטייה ללא תוספת, ולכאורה פעם אחת נזכרת רטייה ומשחה עליה: "הממרח רטיה בשבת – חייב משום ממחק" (בבלי, שבת עה ע"ב; עירובין קב ע"ב). ברם אין הכוונה למניח רטייה במשחה; לו כך היה, אסור היה להניח רטייה במקדש (משנה, עירובין פ"י מי"ג), שהרי גם במקדש לא התירו איסורי תורה שלא לצורך הקרבה ישירה, כפי שנראה להלן. הכוונה היא למי שמעסה את המכה שמונחת עליה רטייה. העיסוי מורח את המוגלה של הפצע, וזה אסור כתולדה של ממרח (ירו', עירובין פ"י הי"ג, כו ע"ג). אותה מימרה מצויה גם בירושלמי שבת (פ"א ה"ה, ג ע"ד), אלא שכאן נאמר במפורש שאיסור ממרח הוא באספלנית. את הרטייה הירושלמי מגדיר: "רבי יוסי בי רבי בון בשם רבי יסא, מכה שנתרפאת נותנין עליה רטייה, שאינו אלא כמשמרה. רבי בון בשם רבנן דתמן, נותנין רטייה על גבי מכה בשבת, שאינו אלא כמשמרה. אמר רבי תנחומא, חוץ מעלי גפנים שהן לרפואה" (עירובין פ"י הי"א, כו ע"ג; שבת פ"ו ה"ב, ח ע"ב). אם כן הרטייה אינה תרופה, אלא רק הגנה למכה.
מצד שני, בכמה מקורות נזכרת הרטייה שעליה משחה לרפואה. כך, למשל, בתוספתא פסחים נותנים קמח לרטייה (פ"ג ה"ג), וכן במקורות נוספים (תוס', דמאי פ"א הכ"ה). אם כן יש לסכם שלעתים הרטייה היא עם תרופה, אך עיקרה להגן על המכה. במשך הזמן היטשטש כנראה ההבדל בין הרטייה והאספלנית. בתוספתא שנינו: "סם יבש שעל גבי מכה והכוחל שבעין הרי אלו אין חוצצין. הדם, והדיו, והדבש, והחלב. הרי אלו חוצצין" (פ"י ה"ט, עמ' 658). אם כן התוספתא כמשנה, ויש בה דוגמאות נוספות.
<b>ושרף היבש</b> – השרף מצוי בקליפה החיצונית של עצים מספר ולעתים בפרי (בתאנה), והוא נדבק לגוף וקשה להסירו. בתוספתא יש פירוט נוסף: "ושרף התות, ושרף התאינה, ושרף השקמה, ושרף החרוב, יבשין חוצצין, לחין אין חוצצין. ושאר כל השרפין בין לחין בין יבשין הרי אלו חוצצין, שהן של שעף. לכלוכי פירות והכוחל שחוץ מן העין הרי אלו חוצצין" (פ"י ה"ט, עמ' 658). השרף היבש שבמשנה הוא רק בחלק מהמקרים, ובמקרים אחרים כל שרף חוצץ. ההבדל הוא במידת הדביקות של השרף. שרף תותים, למשל, יורד עם הטבילה חוץ ממעט שרף שנספג ממש בעור, ומשנה את גוון העור.
<b>וגלדי צואה שעל בשרו</b> – לכלוך של הפרשת אדם, <b>ובצק שעל הצפורן</b> – ברוב עדי הנוסח "שתחת", וכן צריך לגרוס. הבצק חודר מתחת לציפורן והוא לחוץ ודבוק היטב. ניתן להסירו רק בניקוי פרטני בעזרת מחט או כלי דומה. בתוספתא שנינו: "צואה שתחת הצפורן שלא כנגד הבשר, והטיט והבצק שתחת הצפורן, אפילו כנגד הבשר, אין חוצצין. כתות של גדיל שאינו מקפיד עליה, והאבר והבשר המדולדלין באדם, הרי אלו אין חוצצין. רבי יוחנן בן יוסף אמר צפורן שפירש רובה הרי זה אינה חוצצת" (פ"י ה"י, עמ' 658). בתוספתא מובאות הלכות נוספות, מעבר לכך היא מקלה בצואה ובבצק שתחת הציפורן.
<b>והמלמולין</b> – לכלוך גס שעם שפשוף הגוף הוא נעשה כגרגירים גליליים. הדבר תדיר בידיים, אך אפשרי גם במקומות אחרים בגוף. <b>וטיט היוון</b> – המשנה להלן תסביר שהכוונה לטיט הנמצא בבורות ודבק לידי אדם,<b> וטיט היוצרים</b> – הטיט שבו משתמש יוצר כלי החרס והוא נדבק לידי היוצר, <b>וגיץ יווני</b> – יוסבר להלן. כל אלו חוצצים, ויש להסירם לפני הטבילה במקווה. המשנה משקפת תרבות של היגיינה נמוכה, אדם מהלך תדיר עם לכלוך ובעל מקצוע עם הלכלוך האופייני לו, טיט או בוץ הנדבק לרגליו. כך גם הצובעים מהלכים כשידיהם צבועות (משנה, מגילה פ"ד מ"ז). המשנה שם אמנם מדגישה עד כמה חריג ויוצא דופן הדבר, אבל בפירושנו למשנה זו ראינו שבמקומות של צביעה היה זה נוהג רווח. כן משמע ממשנה נידה פ"א מ"א, כפי שנפרשה.
<b>איזהו טיט היון</b> – זו משנה משלב כרונולוגי מאוחר יותר המסבירה את המשפט הקודם.<b> זה טיט הבורות שנאמר</b> (תהלים מ ג) <b>ויעלני מבור שאון מטיט היוון ויקם על סלע רגלי</b> – אם כן טיט היוון הוא מהבור. המשנה רואה בטיט היוון חומר פשוט, אבל בספרות האמוראים הוא מתפרש כרמז לגיהינום ולמקום איום שהרשעים נשפטים בו: "שבעה שמות יש לגיהנם, ואלו הן: שאול, ואבדון, ובאר שחת, ובור שאון, וטיט היון, וצלמות, וארץ התחתית" (בבלי, עירובין יט ע"א). דרשה זו נרמזת גם בירושלמי (סנהדרין פ"י ה"ג, כט ע"ב), וכן: "ולמה נקרא שמו טיט היון? שהן נוטלין אותן ומשליכין אותן לאש, והן צווחין ווי. ואחר כך הן מקלעין אותם לשלג, והן צווחין ווי. לכך נקרא שמו היון, מקום שאומרים שם ווי ווי" (תנחומא בובר, בראשית לג, עמ' יב; תנחומא, ראה יג ומקבילות נוספות). דברי מדרש אינם חייבים לעלות בקנה אחד עם הפרשנות שבמשנה, ושבעים פנים לתורה, אך במקרה זה מצטרפות דרשות אלו לתמונה הכללית שבה המקורות המאוחרים מתעלמים ממשנתנו בפרט, וממשניות טהרות בכלל, ועסקנו בכך במבוא.
לעיל זיהינו מחלוקת בשאלה האם ניתן להטביל במי מקווה שבתחתיתם טיט (לעיל פ"ז מ"ו), ואותה מחלוקת משתקפת כאן. המשנה מניחה שהטיט מונע טבילה, והתוספתא מניחה שהטיט אינו מונע טבילה: "לגין שהוא מלא מים שאובין ונתון על פיו טיט טופח, אם היו המים שוקעין בטיט והטבילן טהור, ואם היה טיט יון וחיברו כאלו לא טבל" (פ"ו הי"ג, עמ' 658). אם כן לפי התוספתא הטיט מהווה חיבור וסותם את הלגין, ואז המים השאובים שבלגין מעכבים את הטבילה, אף על פי שכמותם קטנה.
<b>טיט היוצרין</b> – מהו טיט היוצרין?<b> כשמועו</b> – הטיט של יוצרי כלי החרס.<b> רבי יוסה מטהר בשליוצרין</b> – העובדים רגילים לחתיכות טיט הדבוקות לגופם ואין זו חציצה, <b>ומטמא בשל מרקה</b> – "למרק" בלשון חכמים הוא לסיים, והוא מופיע בהקשר של סיום עבודות שחיטה: "מירק את ההפשט, קרע את הלב." (משנה, תמיד פ"ד מ"ב; עוקצין פ"ב מ"ה; יומא פ"ג מ"ד ועוד). הכוונה אפוא שהטיט של סיום העבודה חוצץ. הכוונה אולי לתופעת ה"זיגוג", כלומר מריחת הכלי הגמור במעט טיט אחר, ברם טכניקה זו הייתה נדירה מאוד בתקופות הרומית והביזנטית ומקובלת בתקופה ההלניסטית התוספתא מבהירה את השימוש בטיט זה: "ורבי יוסי מטמא בשל מריקה מפני ששפין בו סידקי כלים" (פ"ו הי"ג, עמ' 658). אם כן, מדובר בטיט מיוחד ודביק ביותר שבו מתקנים סדקים בכלים, ודנו בכך בפירושנו לכלים פ"ה מ"ה ואילך.
<b>גיץ יווני אלו יתדות הדרכים</b> – רוב השבילים היו בלתי סלולים, ובימי הגשם הפכו השבילים לבוציים. בזמן ההליכה בשבילים נוצרו בשולי הדרך גושי אדמה שהתקשו. בתוספתא מופיע רובד כרונולוגי מאוחר עוד יותר המסביר מה הן יתדות הדרכים: "ואלו הן יתידות הדרכים אלו שמהלכין עליהן בימות הגשמים, והן מתמעכין" (פ"ו הי"ד, עמ' 659-658)<sup class="footnote-marker">6</sup><i class="footnote">ליברמן, תוספת ראשונים.</i>. התוספתא מסבירה את המונח ומוסיפה מחלוקת, האם הבוץ חוצץ רק כשהוא מצוי בשני הצדדים של הבגד או גם אם הבגד מלוכלך מצד אחד בלבד. משנתנו סוברת כנראה שתמיד חוצץ, כדעת רבי ישמעאל, אבל באופן כללי אין היא עוסקת בכתמי בגדים וכלים אלא רק באדם, ולכן לא נכנסה לאבחנה שבתוספתא. היא תידון להלן במשנה ו.
יתדות הדרכים היוו מפגע תחבורתי. לאחר ימי הגשמים התקשה הבוץ והיתדות הפריעו לתנועה. זה הבסיס להיתר שבבבלי להלך בצדי הדרכים אף אם יש בכך סטייה מהשביל והליכה בשדה חברו: "ומסתלקין לצידי הדרכים מפני יתידות הדרכים" (בבא קמא פא ע"א). התקנה מנויה בתוך תקנות יהושע, אך חסרה במקבילות המונות תקנות אלו. בימות הגשמים היתדות מלכלכות בגדים ונדבקות לרגלי ההולך יחף, בימי הקיץ הן מתקשות ומפריעות להליכה<sup class="footnote-marker">7</sup><i class="footnote">בחלק מהראשונים המצטטים את הברייתא מתוספתא מקוואות מודגש "מתמעכין בימות הגשמים", וליברמן (ראו ההערה הקודמת) מתחבט בנוסח. אבל הרקע הרֵאלי פשוט. בימי הגשם הן מלכלכות ולאחר ימי הגשם מתקשות ומפריעות להליכה, וחווינו זאת לא פעם בעת הליכה בדרכים קדומות.</i>.
בכל אלו <b>שאין טובלין בהן ולא מטבילין אותן ושאר כל הטיט מטבילין בו כשהוא לח</b> – וטרם התקשה. אבחנה זו איננה ברישא, וייתכן שזו מחלוקת, מעין המחלוקת שבין פשט משנתנו לדברי הבבלי (נידה סז ע"א) לגבי לפלוף. <b>לא יטבול באבק שעל רגליו</b> – המשנה משקפת נוהג רווח להלך ללא נעליים, בסנדלים או אף יחפים, והרגליים מלוכלכות באבק. קשה להבין למה טיט רגיל אינו חוצץ ואבק חוצץ.<b> לא יטבול את הקומקום בפח</b> [<b>ה</b> ]<b>מים</b> – הה' נמחקה, אין לטבול כלי העומד על האש כשהוא מלוכלך בשרידי פחם,<b>אלא אם כן שיפשף</b> – והוריד את הלכלוך. בכפר הערבי המסורתי מקובל שקומקום העומד ישירות על האש מפויח ללא תקנה, והחלטה שאין טובלים אותו אלא לאחר שפשוף מעידה על שמירתו בניקיון רב. עם זאת נאמר רק שישפשף ולא נאמר שאכן הקומקום יהא נקי ויבריק, כלומר שאין הבעלים חייב להצליח בשפשוף, אלא רק להוריד את הפיח היורד בקלות. משנתנו היא אחת הדוגמאות למה שכינינו במבוא "תרבות של לכלוך".

Mishnah 3

<b>אלו שאינן חוצצין קילקי הראש</b> – שער הראש שנעשה מפותל, זאת בניגוד לקלקי שער החזה שנזכרים במשנה א,<b> ובית השחי</b> – שער בית השחי, [<b>ו</b> ]<b>בית הסתרים באיש</b> – בניגוד לשער בית הסתרים של אישה. לא ברור האם המילה "באיש" מתייחסת רק לבית הסתרים או גם לבית השחי. שער בית השחי דומה אצל שני המינים, אבל מבנה בית הסתרים שונה. באישה עלול השער לחסום את כניסת המים לאברים הפנימיים, ובאיש אין שם אברים פנימיים. <b>רבי לעזר אומר אחד האיש</b> [<b>ו</b> ]<b>אחד האישה כל המקפיד עליו חוצץ ושאינו מקפיד עליו אינו חוצץ</b> – הכלל של רבי אליעזר מסכם את כל ההלכות ומציע ניסוח משפטי כללי. השאלה היא האם הוא חולק על חלק מהדוגמאות או לא. כך, למשל, האם המילים "אחד האיש ואחד האישה" חלות גם על בית הסתרים (בניגוד למשפט הקודם במשנה), או שמא הזהות היא רק בכלל שכל מה שמקפיד עליו חוצץ. איננו מכירים את החברה הקדומה, ואיננו יודעים על מה הקפידו ועל מה לא. דומה שהמשפטים הקודמים במשנה גם הם מבטאים גישה דומה, ולפיהם אנו לומדים על מה הקפידו. מכל מקום, כפי שאמרנו המשנה משקפת חברה שההקפדה על הניקיון האישי בה ירודה.

Mishnah 4

<b>לפלוף שבעין</b> – הפרשה בשולי העין שהתייבשה,<b> וגלד שעל המכה</b> – קרום שעל הפצע,<b> וס</b> [<b>ש</b> ]<b>רף</b> – מעל המילה "סרף" תוקן ל"שרף", ובדפוס "שרף".<b> הלח ולכלוכי צואה שעל בשרו וצואה שתחת הצפורן</b> – כל אלה בניגוד למשנה ב, וראו בטבלה. <b>וצפורן המדולדלת</b> – ציפורן שטרם נשרה כולה. <b>כשות של קטן</b> – לפי ההקשר כשות היא שער דק המאפיין ילדים קטנים<sup class="footnote-marker">8</sup><i class="footnote">כך הרמב"ם, ובעקבותיו רבי עובדיה מברטנורא. אבל בעוקצין פ"ב מ"א הוא מפרש כפירוש הגאונים. בעל אור זרוע (הלכות נידה שסג) מביא את רבי יצחק סמפונטה: "כשות זה איני יודע מהו. אלא לפי הסברא דבר לח, ומודבק בו, ועושין אותו לנשרפין. משימין אותו על פי המכה כדי שלא תסתום המכה", כלומר זו משחה לכוויות. </i>, בניגוד לקלקי בית הסתרים שהוא שער עשיר ומדובלל. בעל פירוש הגאונים על אתר פירש שכשם שיש לכשות (קישוא) שורש דק, כך היא כשות של קטן. הגאון מחבר אפוא את צמח הכשות עם הכשות של משנתנו. כך מפרש גם בעל ערוך השלם<sup class="footnote-marker">9</sup><i class="footnote">כרך ד עמ' 354, וראו בדברי ערוך השלם שם בהמשך. להערכתנו אלו מילים נפרדות ואין להן קשר זו עם זו.</i>, שכשות היא שער הקישוא והמונח הושאל לשער נערים. כל אלו אינם חוצצים, כאמור בראש משנה ג.
אלו החוצצים או שאינם חוצצים בטבילה
בתוספתא צואה שתחת הצפורן שלא כנגד הבשר, והטיט והבצק שתחת הצפורן אפילו כנגד הבשר, אין חוצצין כתות של גדיל שאינו מקפיד עליה, והאבר והבשר המדולדלין באדם, הרי אלו אין חוצצין<sup class="footnote-marker">10</sup><i class="footnote">ויש ראשונים הגורסים "חוצצין", ראו ליברמן, תוספת ראשונים על אתר.</i> רבי יוחנן בן יוסף אמר צפורן שפירש רובה הרי זה אינה חוצצת" (פ"ו ה"י, עמ' 658). התוספתא חולקת אפוא בפרטים כגון בבצק שתחת הציפורן, ומבחינה בין מצב שהלכלוך כנגד הבשר לבין מצב שאינו כנגד הבשר.
<b>לא מיטמא ולא מטמא</b> –אפשרויות מספר לפירוש משפט זה:
א. המדובר באלו שאינם חוצצים, ואם נגעה טומאה בהם אין הם מטמאים את האדם, ואם הורידו לכלוכים אלו מאדם טמא אין הם טמאים בעצמם (לא נטמאו בטומאת האדם שכן לא היו חיבור לו). אבל אלו החוצצים מטמאים ונטמאים (בניגוד לתוספתא שציטטנו לעיל).
ב. המדובר בכל אלו שנשנו בארבע המשניות, כדברי התוספתא (להלן).
ג. המדובר רק בכשות של קטן. חלק מהפרשנים נאחזו בכך שיש לגרוס "<u>ו</u>כשות של קטן", ומכאן שדינה שונה. אכן שתי הנוסחאות לפנינו, אבל הנוסח בלא וי"ו החיבור הוא המופיע בכל עדי הנוסח הטובים<sup class="footnote-marker">11</sup><i class="footnote">מ, מל, מנ, מפ ועוד.</i>. עם זאת, אין זו שאלה של נוסח. הווי"ו עשויה לחבר את הכשות למה שלפניה, ואפשר שתפריד בין הכשות למה שלפניה.
עד כאן באשר לחלות המשפט. באשר לתוכנו הוצעו שתי הצעות:
ד. "לא מיטמא ולא מטמא" הוא מינוח אחר לאינו חוצץ, או ליתר דיוק אם אדם טבל עם מה שאינו חוצץ הוא טהור.
ה. אם טבל גם במה שהוא חוצץ בפועל הוא טהור.
ביטוי זה ("לא מיטמא ולא מטמא") הוא ביטוי לא מדויק, שהרי טמא שטבל במקווה עם אלו שחוצצים אינו נטמא אלא שלא נטהר, אבל כביטוי כללי הדבר מובן. אנו מעדיפים את שני הפירושים האחרונים, משתי סיבות. הראשונה רֵאלית: אם נגע אדם טמא בחפץ טהור בזקן שעליו, או בשער בית החזה (או בקרום שעל הפצע או ליד הפצע), בוודאי גם נגע בגופו. יתר על כן, הרי שער בית החזה מחובר לגוף האדם ומטמא; יתר על כן, טומאה מאן דכר שמיה, הרי משנתנו עוסקת בחציצה!
בתוספתא שנינו: "ושאמרו 'חוצצין' ושאמרו 'אין חוצצין' לא מטמא ולא מטמאין, חוץ מקרום שעל גבי המכה<sup class="footnote-marker">12</sup><i class="footnote">כך בכתב יד וינה, ובכתב יד ערפורט "המזבח".</i> והאגד שעל גבי המכה, והקשקשים שעל גבי השבר, והשירים, והנזמים, והקטלאות, והטבעות, אוצין<sup class="footnote-marker">13</sup><i class="footnote">אפוצין שמשמעו הדוקים, בניגוד למחולחל. ראו פירושנו לטהרות פ"ט מ"א ואילך.</i> חוצצין רפין אין חוצצין. רבי שמעון שזורי אומר בית הסתרים באשה חוצץ ופיגיע<sup class="footnote-marker">14</sup><i class="footnote">משמעו אינו ברור. הר"ש גרס "בית הסתרים באשה נשואה חוצץ בפנויה אינו חוצץ", והרי זו דוגמה ל"המקפיד" ול"שאינו מקפיד". הנשואה מקפידה שבית הסתרים שלה יהא נקי, ואילו הבלתי נשואה מזניחה את ניקיונו. הראבי"ה מחק את המילים הקשות. שתי ההצעות נראות כתיקונים ולא כגרסה מקורית.</i> אינו חוצץ" (פ"ו ה"ח, עמ' 658)<sup class="footnote-marker">15</sup><i class="footnote">ראו ליברמן, תוספת ראשונים על אתר (עמ' 32-31). גם ראשונים התלבטו במשמעות המשפט בתוספתא ובמשנה.</i>. אם כן התוספתא קובעת שבדיעבד אין החציצה מעכבת, חוץ מתכשיטים ומקרים מסוימים נוספים. אפשר שמשנתנו חולקת בקבעה את המשפט לאחר אלו שאינם חוצצים בלבד (פירוש ג), ובדוחק ניתן להסב את המשפט על כל אלו שנזכרו בארבע המשניות, כתוספתא וכפירוש ד שמנינו.
<b>קרום שעל המכה טמא ומטמא<b> – אף על פי שאינו חוצץ, וכך נאמר גם בתוספתא. 

Mishnah 5

<b>אלו חוצצין בכלים הזפת</b> – את הקנקנים מצפים היו לעתים בזפת כדי לחזקם (משנה, כלים פ"ג מ"ה מ"ז ועוד), ברם כאן אין מדובר בזפת לחיזוק, שהיא חלק מהכלי ומהווה חיבור לו, אלא בזפת הדבוקה לכלי כלכלוך. <b>והמור</b> – מור הוא צמח בושם. כנראה מדובר בבקבוק זכוכית שהיה בו בושם (שמן מבושם) ושרידי המור דבוקים לבקבוק. <b>בכלי זכוכית</b> – מילים אלו מוסבות על ה"מור" או גם על הזפת. <b>בין מבפנים בין מבחוץ</b> – חוצצים. בתוספתא שנינו: "זפת שבכוס, ושבצלוחית, מתוכן חוצצת ומאחוריו אינו חוצצת. במה דברים אמורים מבית האומן. אבל מבית בעל הבית בין מתוכן בין מאחוריו הרי זה חוצצת. בתמחוי ובקערה בין מתוכם בין מאחוריהן בין מבית האומן בין מבית בעל הבית הרי זו חוצצת" (פ"ו הט"ו, עמ' 659).
אפשר שהמשנה (שלפיה הזפת תמיד חוצצת) מדברת רק על כלי בעל הבית, או שהיא חולקת על האבחנות שבתוספתא וסוברת שדין מור כדין זפת.
הכוס והצלוחית חריגים משום שייתכן שהזפת היא לצורך הכלי, ולכן הזפת מאחורי הכלי אינה חוצצת משום שהיא לצורך הכלי. בכל יתר המקרים הזפת היא לכלוך או אלתור, וחוצצת. עוד בהמשך התוספתא: "המור והקומוס, בין בכוס בין בצלוחית, בין בתמחוי בין בקערה, בין מתוכן בין מאחוריהן, בין מבית האומן בין מבית בעל הבית, בין מלמטה בין מצדדין, הרי אלו חוצצין. על הסנדל מתוכו ומעלה חוצץ, ומלמטה אינו חוצץ. ועל הספסל מלמעלה מן הצדדין חוצץ ולמטה אין חוצץ" (פ"ו הט"ז, עמ' 659). קומוס הוא שרף אילן ((Gum, השתמשו בו בין השאר לכתיבה (משנה, שבת פי"ב מ"ד). התוספתא מפרטת הרבה יותר מהמשנה ומעלה את כל האפשרויות, אף שאין לדעתה הבדל הלכתי בין המקרים השונים.
חציצה בכלי לפי התוספתא
<b>על השלחן</b> – השלחן הוא לוח עץ או מתכת בעל רגליים,<b> ועל הטבלה</b> – לוח ישר ממתכת או מעץ,<b> ועל הדרגש</b> – המיטה היא מיטת השינה או ההסבה, והדרגש הוא לכאורה הדום קטן הנמצא לפניה (איור 50)
<b>איור 50.</b> שולחן. גבע, הרובע היהודי, מס' 203.5.
אבל דיוני התלמודים מהלכים בדרך שונה במקצת ומסבירים מה ההבדל בין מיטה לבין דרגש: "תני דרגש נזקפת ואינה ניקפת, רבי שמעון בן אלעזר אומר שומט קלונטרין שלה ודייו. רבי יוסה בשם רבי יהושע בן לוי הלכה כרבי שמעון בן אלעזר. רבי יעקב בר אחא בשם רבי איסי מיטה שנקליטיה עולין ויורדין בו, שומטו ודיו. אי זו היא מיטה ואי זהו דרגש? אמר רבי ירמיה כל שמסרגין על גופה זו היא המיטה, ושאין מסרגין על גופה זהו דרגש. והא תנינן 'מיטה ועריסה משישופם בעור הדג'. ומסורג על גופה לאי זה דבר הוא שפה? א"ר לעזר תיפתר באילין ערסייתא קיסרייתא דאית להון ניקבין"<sup class="footnote-marker">16</sup><i class="footnote">ירו', נדרים פ"ז ה"ה, מא ע"ג; מועד קטן פ"ג ה"ה, פג ע"א; ברכות פ"ג ה"א, ה ע"ד.</i>. שתי הלכות לפנינו. האחת קובעת שבימי אבל אין צורך לכפות את הדרגש כשם שכופים את המיטה. "לכפות" משמעו לפרקה מרגליה, ואין צורך לעשות זאת, אלא די לזקוף אותה, כלומר להעמידה על שתי רגליה, כדי שיהיה ברור שאין משתמשים בה. כך מתפרשת הסוגיה בבבלי (נדרים נו ע"ב; מועד קטן כז ע"א; סנהדרין כ ע"א). במסכת שמחות נוסף שדין זה חל רק על סוג אחד של דרגש: "דרגש הניכסת אינה נכפת, רבי שמעון בן אלעזר אומר מוריד את קלמנטרין שלה ומניחה כמות שהיא" (שמחות פי"א ה"י, עמ' 190). רבי שמעון בן אלעזר דורש לפרק מהדרגש את הנקליטים. נקליטים הם מוטות שעליהם הרכיבו את הכילה שעל המיטה (משנה, סוכה פ"א מ"ג כפי שהתפרשה בבבלי, שם י ע"א). אם כן לדרגש יש נקליטים כמו למיטה. הלכות שני הכלים קרובות, אך אין צורך לכפות את הדרגש וכבר סימן קל מעיד כי האבל אינו משתמש בה.
הסוגיה השנייה עוסקת בהבדל בין דרגש ומיטה. המיטה (והדרגש) היא מסגרת עץ מלבנית שעליה סרגו חבלים, ועליהם פרשו מצע. את החבלים קשרו מסביב למסגרת המיטה. על כך שואלת הגמרא ממשנת כלים פט"ז מ"א שממנה יוצא שגם את חבלי המיטה לא קשרו מבחוץ, שהרי אחרת לא היה טעם לשייף ולהחליק את מסגרת המיטה. ההסבר הסופי הוא שבמיטה קושרים את החבלים בחורים הנעשים במסגרת המיטה ובדרגש קושרים תמיד את החבלים מבפנים, וכלפי חוץ היא יפה יותר. מסוגיה זו משתמע שהדרגש משמש כמיטה, ועשוי כמיטה, רק מהודר יותר. גם הבבלי (שם ושם) דן בשאלה זו. הוא מתחבט מהו דרגש ומציע הצעות שונות, ומסכם שהוא "ערסא דצלא", עריסה של עור. אגב הדיון אנו שומעים נוסח קרוב להלכה שציטטנו ממסכת שמחות.
ערסא דצלא היא מיטה שסירוגיה מעור. את העור מחברים למיטה במסמרים, או בקשירה ללולאות המוכנות על מסגרת המיטה. כדברי הגאון: "וששאלתם מהו דרגש שפורש ערסא דצלא, אחרי שנאמר ערסא דגדא? היא מטה זו שנסרין קבועין עליה במסמרים. וערסא דצלא היה כמטה המפורשת במסכתא דכלים בטהרות שהיא מתפרקת יש לה שתי ארוכות ושתי רחבות ונקליטין וסירוג באמצעיתה. ופתרון 'צלא' הוא הבורסי<sup class="footnote-marker">17</sup><i class="footnote">מעבד העור.</i>, ובלשון ארמי הוא וכן מטות שלבורסים שסירוגן מן העור המעובד וסירוגו מתוכו ולפיכך אין צריך לכפותו"<sup class="footnote-marker">18</sup><i class="footnote">תשובות הגאונים הרכבי, שנז, והשוו פירוש הר"ן על אתר המסביר את "העור" לא כמיטות המשמשות את עושי העור אלא כמיטה שסירוגיה מעור. </i>. הירושלמי מדבר על שתי צורות של סירוג, האחת דרך נקבים במסגרת המיטה והאחרת כריכת החבלים על מסגרת המיטה. ממשנת כלים (פי"ב מ"ב) משמע שלעתים חיברו את החבל שבו סירגו את המיטה למסגרת הדרגש באונקלים, ואלו טמאים כי הם נחשבים לכלי. התקן כזה נחשב כנראה לעומד על רמה גבוהה יותר מזו של דרגש רגיל.
אם כן, לפי התלמודים "דרגש" הוא ממש מיטה אלא שעשוי טוב יותר. השאלה במשנה היא האם הנודר ממיטה התכוון גם למיטות מסוג שונה במקצת, ולמתקן שהוצב לפני המיטה כדי לעלות עליה, ובכך נחלקו התנאים. מן הראוי להדגיש שבציורים רומיים המתארים את המיטה מופיע לעתים קרובות דרגש לפני המיטה. צורתו של הדרגש הייתה כשל מיטה, אך היה קטן הרבה יותר ונמוך יותר ושימש כמעין הדום לרגליים (איור 51), ואכן בציור אחד נראה שבמיטה הסירוג הוא מסביב המיטה מבחוץ והדרגש הוא מיטה קטנה יותר המוצבת למרגלות המיטה הראשית ומסורגת מבפנים. אבל בארץ ישראל התפרש המונח "דרגש" מעט אחרת, בהתאם לנוהגי המזרח.
<b>על הנקוים –</b> בדפוסים ובעדי הנוסח הטובים "הנקיים",<b> חוצצין על הבלוסין אינן חוצצין</b> – המשנה מהלכת לפי הכלל ש"כל המקפיד עליו חוצץ" (לעיל מ"ג). על כלים נקיים הזפת והמור מהווים חציצה, על כלים שאינם נקיים אין הם מהווים חציצה. כלים שאינם נקיים הם "בלוסין", ובעל פירוש הגאונים מפרש שהם בגדים שאינם נקיים. מהמקבילות עולה שבלוס איננו סתם בלתי נקי, אלא מה שיש בתוכו תערובת של כל מיני פריטים: "מטה של תלמידי חכמים כיצד? כל שאין תחתיה אלא סנדלין בימות החמה, ומנעלין בימות הגשמים. ושל עם הארץ – דומה לאוצר בלוס" (בבלי, בבא בתרא נח ע"א). האוצר מלא כל מיני "מציאות", מיני אשפה וסמרטוטים בלתי נחוצים. כמו כן: "אמר רבי אלעזר משל למלך שהיו לו אוצרות בלוסים, והיו בני המדינה מליזין אחרי המלך, לאמר מזגו של מלך רעה. מה עשה המלך פתח להם המאושרים שבהם, ומלאו את כל המדינה סריות, התחילו גורפים ומשליכים ליאור" (בראשית רבה, כח ד, עמ' 262). למלך היו אוצרות שבני המדינה חשבו שיש בהם כל טוב, ולמעשה היו בהם קוצים וחפצים בלתי נחוצים, ואף אשפה. כן מסביר הבבלי: "אמר אביי: שכן עני אוכל פתו בעיסה בלוסה" (שבת עו ע"ב), וכפי שמסביר הגאון: "[בעיסה בלוסה (שבת עו ע"ב): או]כל פיתו כשאינה נקייה, ואין נפין [אותה יפה] וסובה ומורס[נה מעורבין בה]"<sup class="footnote-marker">19</sup><i class="footnote">תשובות רב נטרונאי גאון (אופק), תשובות פרשניות תפה.</i>.
<b>על מיטות בעל הבית חוצץ</b> – כי בעל הבית מקפיד על צורתם ועל ניקיונם,<b> ועל שלעני אינו חוצץ</b> – העני מצטייר כמלוכלך וכמי שאינו יכול להדר אחר אוכל או כלים נקיים. פת העני בלוסה, מיטתו בלוסה, ומתחתיה בלגן ולכלוך. בדרך כלל העני זוכה בספרות חכמים לסימפטיה ואהדה, וסתם אדם מישראל הוא עני, אך במשנה זו ובמקבילות נשמעת נימה של זלזול בעני ובהתנהגותו.
<b>על אכוף של בעל הבית חוצץ</b> – אכוף או אוכף הוא מושבו של הפרש, <b>ועל של זקקין</b> – המושב של מזקקי הזפת, שהוא מטיבו מלוכלך הרבה יותר, <b>אינו חוצץ</b> – שכן אינו מקפיד על כך.<b> ועל המרדעת חוצץ</b> – השטיח על גב החמור (איור 52),<b> רבן שמעון בן גמליאל אומר עד כאסר האיטלקי</b> – אינו חוצץ, מעבר לעובי זה גם בכלי מלוכלך הלכלוך חוצץ. התוספתא מוסיפה ומקלה: "כל החוצצין בכלים חוצצין בנדה, ובגוי<sup class="footnote-marker">20</sup><i class="footnote">הטובל לגרותו, וכך בנוסח הדפוס.</i> בשעת טבילה, ובחולין אין חוצצין" (פ"ו הי"א, עמ' 658). אם כן משנתנו עוסקת בכלים ובנידה, וגם בנטהר מטומאת גוי (הטובל בשעת גיורו), אבל בטבילה לשם אכילת חולין בטהרה אין הם חוצצים. הלכה זו שבתוספתא מהווה נסיגה מהחומרה שבמשנה והכרה, פעם נוספת, בכך שאין טבילה מטומאה קלה קלה יותר מטבילה מטומאה חמורה.

Mishnah 6

<b>על הבגדים</b> – חומר שדבק לבגד, כגון זפת או טיט,<b> מצד אחד אינו חוצץ</b> [<b>משני צדדין</b> ]<b> חוצץ</b> – אין הנמקה להלכה זו; אולי ההלכה נובעת מכך שמים יחדרו לכל צדי הבגד דרך צד אחד. <b>רבי יהודה אומר משום רבי ישמעאל אף מצד אחד</b> – חוצץ.<b> רבי יוסה אומר של בנווים –</b> בדפוס "בנאים", <b>מצד אחד ושל בור משני צדדין</b> – בבגד מקושט אם הכתם הוא על החלק הנאה והמצויר הוא חוצץ, ואם הוא על החלק הבלתי מקושט (מעין שדה בור שאינו זרוע) אין הוא חוצץ. הלכה זו נובעת מכך שכתם על הקישוט מקפידים עליו, בניגוד לכתם סתם על בגד. הלכה זו מצויה בתוספתא בהקשר ליתדות הדרכים: "ואלו הן יתידות הדרכים אלו שמהלכין עליהן בימות הגשמים, והן מתמעכין<sup class="footnote-marker">21</sup><i class="footnote">כך יש לגרוס וראו ליברמן, תוספת ראשונים על אתר, עמ' 78. הדיון המלא מצוי אצל ליברמן, מחקרים, עמ' 9-7, ולהלן.</i> על הבגדים מצד אחד. אינו אחד אינו חוצץ, משני צדדין חוצץ דברי רבי מאיר. רבי יהודה אומר משום רבי ישמעאל אף מצד אחד. רבי יוסי אומר משום רבי ישמעאל של בנאין אף כשל בור גדולה מצד אחד והקטנה משני צדדין" (פ"ו הי"ד, עמ' 659-658). תנא קמא של משנתנו הוא רבי מאיר. הבדל מעניין בגרסאות יש בסיפא.
המשנה והתוספתא המקבילה
ברור שלפנינו אותו משפט, אלא שבתוספתא הוא מצוי בהקשר אחר. בוץ על בגד של בַּנָאים חוצץ גם אם הוא טיט של בור, והלכה שנייה היא שבגד גדול (גדולה) חוצץ כבר מצד אחד, ובגד קטן רק אם הבוץ בשני הצדדים. מכל מקום ההתייחסות ההלכתית הנפרדת לבגדים של בעלי מקצוע "מלוכלכים" תידון בהמשך המשנה הבאה.
אם כן, אותו משפט משמש במשנה ובתוספתא לנושאים שונים, ובכל אחד מהציטוטים נפלו שיבושים קלים. זו דוגמה חשובה לתופעה שדברי תנאים הועתקו ממקומם ושובצו בידי עורכים שונים כל אחד במקומו. תופעה זו נדירה בדברי תנאים, אך מצינו לה מקבילות<sup class="footnote-marker">22</sup><i class="footnote">ראו פירושנו לכתובות פ"ה מ"ד, לסוטה פ"ו מ"ד, לנדרים פ"ה מ"ו ועוד. אין זה דומה לשאלת התלמוד "תנא היכא קאי", כיוון ששם נאמר רק שהניסוח של משנה מושפע ממקומו המקורי של המשפט המשובץ, ואילו אצלנו השיבוץ השונה יוצר משמעות אחרת למשפט. ל"תנא היכא קאי" ראו בבלי, ברכות ב ע"א; תענית ב ע"א, וראו ליברמן, תנא היכא קאי, בתוך: מחקרים, עמ' 110-116. </i>. עם זאת מספר המקרים שבהם חשד זה עולה מועט, ואין טעם להפוך "תאונה" כזאת לקו מאפיין של כל עריכת המשנה.
עד כאן פירושנו. אבל ליברמן מציע לפסק את התוספתא כך: "ואלו הן יתידות הדרכים אלו שמהלכין עליהן בימות הגשמים, והן מתמעכין<sup class="footnote-marker">23</sup><i class="footnote">כך יש לגרוס וראו ליברמן, תוספת ראשונים על אתר, עמ' 78, שאליו הפנינו לעיל.</i>. על הבגדים מצד אחד, אינו אחד אינו חוצץ, משני צדדין חוצץ דברי רבי מאיר. רבי יהודה אומר משום רבי ישמעאל אף מצד אחד. רבי יוסי אומר משום רבי ישמעאל של בנאין אף כשל בור גדולה מצד אחד, והקטנה משני צדדין" (פ"ו הי"ד, עמ' 659-658; אנו מפסקים את התוספתא לפי הבנתנו את ליברמן). כך אין המשפט על הבגדים קשור למתמעכים אלא פותח משפט חדש. אבל לפי פירושנו (שהוא גם פירוש רוב הראשונים) ההמשך עוסק במפורש בטיט, ולכן כל המשפט עוסק בבוץ של היתדות. ליברמן פירש שבסיפא היה כתוב רק "ברכין מצד אחד", וזה תיקון גדול. יתרונו בכך שהוא עוקף את הבעיות של הרכבת התוספתא שהעלינו. לפי קריאה זו גם התוספתא אינה קושרת את ההלכה שבמשנה ליתדות הדרכים אלא היא דין בפני עצמה. לדעתנו פרשנות זו איננה פשט הדברים, היא באה מתוך תפיסה הרמוניסטית, שהתוספתא לא תימצא חולקת על המשנה אלא משלימה אותה. מכל מקום, עדיין אפשרות זו קיימת. מעתה עלינו לחזור לפירוש המילים "בנאים" (בנָווים) ו"בור גדולה".
נפתח בפרשנות הבבלי. הבבלי מבין את המשנה אחרת, ואולי יש לו גם נוסחה אחרת: "ועל הבגדים, מצד אחד – אינו חוצץ, משני צדדין – חוצץ. רבי יהודה אומר משום רבי ישמעאל: אף מצד אחד חוצץ. בעא מיניה רבי שמעון בן לקיש מרבי חנינא: מרדעת, מצד אחד או משני צדדין? אמר ליה: זו לא שמעתי, כיוצא בה שמעתי; דתנן, רבי יוסי אומר: של בנאין – מצד אחד, ושל בור – משני צדדין, ולא תהא מרדעת חשובה מבגדו של עם הארץ. מאי בנאין? אמר רבי יוחנן: אלו תלמידי חכמים, שעוסקין בבנינו של עולם כל ימיהן" (בבלי, שבת קיד ע"א). הבבלי מתחיל בשאלה מה דין המרדעת, שהיא השטיח המונח על גוף החמור לחימום ולמניעת חיכוך, ואומר שדינה לפחות כשל עם הארץ. לכאורה, עם הארץ מאן דכר שמיה? ברם מההמשך ברור שהבבלי הבין ש"בנאים" הם תלמידי חכמים, ו"בור" הם עמי הארץ. בגד של תלמידי חכמים מטמא כשהתלכלך בטיט כבר מצד אחד, ובגד של בור טמא רק אם התלכלך משני הצדדים. הבבלי אינו מסביר האם תלמידי חכמים לובשים בגדים נאים יותר (דקים יותר, או שמקפידים יותר על ניקיונם), או שמא זו חומרה המוטלת על תלמידי חכמים. הבגד הוא אותו בגד, אבל חכם חייב להקפיד יותר על מצוות וגם על ניקיון בגדיו, כמו ששנינו באותו עמוד בגמרא: "אמר רבי חייא בר אבא אמר רבי יוחנן: גנאי הוא לתלמיד חכם שיצא במנעלים המטולאים לשוק. והא רבי אחא בר חנינא נפיק! אמר רבי אחא בריה דרב נחמן: בטלאי על גב טלאי. ואמר רבי חייא בר אבא אמר רבי יוחנן: כל תלמיד חכם שנמצא רבב על בגדו – חייב מיתה" (בבלי, שם). לרבי יוחנן מייחסים אפוא עמדה עיליתנית שלפיה לתלמידי חכמים חובות מיוחדות והם צריכים להתנהג ולהתלבש בצורה מיוחדת כאנשי מעלה. למגמה זו ראיות נוספות, וכולן מהתלמוד הבבלי. הן מעידות על עלייה במעמדם של חכמים בחברה היהודית, או לפחות על תביעה מצד חכמים לציבור שיכירו במעמדם המיוחד. לכך יש, כאמור, ביטויים נוספים בתלמודם של בני בבל.
נשוב לתוספתא. בתוספתא שלוש גרסאות, ואנו ניסינו לפסקן לפי פרשנותנו:
כתב יד וינה – "של בנאין מצד אחד, אף בשל בור מצד אחד, וקטנה משני צדדין"<sup class="footnote-marker">24</sup><i class="footnote">וכן בפירוש הגאונים לטהרות, עמ' 124, ובר"ש למשנה שם.</i>.
כתב יד ערפורט – "של בנאין <u>אף</u> כשל בור: גדולה מצד אחד, והקטנה משני צדדין".
דפוס – "ברכין אף מצד אחד, כשל בור – גדול, והקטנה עד שתהא משני צדדין".
לפי כתב יד וינה לפנינו שתי אפשרויות:
1. בגד של בנאים אינו יכול להיטהר גם אם יש כתם טיט מצדו האחד, וכן אם הכתם הוא מבוֹר של טיט הוא חוצץ כבר אם הוא בצד אחד של הבגד. אבל אם חתיכת הבגד קטנה מאוד (או שהכתם קטן מאוד) רק כתם משני צדדים חוצץ. כך ניתן להבין את צורת הנקבה: "חתיכת בגד גדולה".
2. בגד של בנאים אינו יכול להיטהר גם אם יש כתם טיט מצדו האחד, וכן אם הכתם הוא מבוֹר גדול של טיט הוא חוצץ כבר אם הוא בצד אחד של הבגד. אבל אם הבגד נפל לבוֹר קטן, שהטיט בו מועט, הוא חוצץ רק אם הכתם ניכר בשני צדי הבגד. כך מפרש ליברמן את כתב יד וינה, ולפירוש זה קשה צורת הנקבה, שכן בור הוא זכר ולא נקבה.
לפי כתב יד ערפורט ניתן להציע רק את הפירוש השני<sup class="footnote-marker">25</sup><i class="footnote">המילה "אף" נוספה לעתים גם כשאין לה תפקיד של הדגשה מיוחדת. אפשר גם לפרש שבגד של בנאים אף הוא כשל בור. </i>, שכן התוספתא מבחינה במפורש בין בור גדולה לקטנה.
לפי נוסח הדפוס התוספתא אינה מתייחסת למילה "בנאים" שבמשנה כלל, אלא מחדשת דין המבחין בין בגד רך לבגד קשה וקובעת שבגד שנפל לבור טיט גדול חוצץ כבר מצד אחד, ואם נפל לבור קטן חוצץ משני הצדדים<sup class="footnote-marker">26</sup><i class="footnote">ראו פירושו של אלבק בהשלמותיו וליברמן, שם, עמ' 9-7.</i>. ליברמן פירש שהמילים "של בוּר" כוונתם לבגד של אדם פשוט (בור = עם הארץ), והוא אינו מקפיד על כתם קטן ולכן רק כתם משני הצדדים (כתם גדול) מהווה חציצה.
ליברמן מיסב כנראה את פירושו לבּוּר (בגד של איש בור = פשוט) על כל נוסחאות התוספתא, וכך התוספתא היא כבבלי. מה שיותר חשוב הוא שזו תהיה העדות התנאית הראשונה לגישה עיליתנית של שכבת החכמים. לפי פירושו של ליברמן חכמים מתארים את עצמם כלבושים אחרת מעמי הארץ ומקפידים על לבושם, בניגוד לסתם בן אדם, כדבריו: "אבל בוּר אף בנאים (בבגדים יפים) אינו מקפיד עליהם".
ספק בעינינו אם אכן יש לחלוקה הזאת בין התנהגותם של חכמים להתנהגותם של עמי הארץ בסיס. האומנם ניתן לקבוע בפשטות שעמי הארץ לא הקפידו על בגדיהם? ניתן היה לצפות לכך שבגדים נאים ונקיים יאפיינו את מעמד האמידים, והיו עמי הארץ אמידים, והיו גם חכמים אמידים ובלתי אמידים. מעבר לכך, לפי פירוש הבבלי (וליברמן) האבחנה בין בור גדולה ובור קטנה אינה מובנת. מבחינה לשונית ודאי שהיה צריך לומר "בוֹר גדול".
נשוב למשנתנו. הנוסחאות השונות והפרשניויות השונות יצרו סדרה של פירושים:
1. "בנאים" (בנווים) – בגדים נאים – הב' היא קיצור של "בבגדים" והיא קידומת לשם התואר נאים (נווים).
2. "של בנאים" – בגד של אנשי מקצוע הבנייה. בעל פירוש הגאונים מציע גם "של בלנים", וזו הגרסה שהכיר לדעתו ריש לקיש<sup class="footnote-marker">27</sup><i class="footnote">בבבלי, שבת קיד ע"א, מציע ריש לקיש "של אוליירין". אולייר הוא מחלק השמן בבית המרחץ ולכן הבין בעל פירוש הגאונים שהכוונה לבלנים, וסבר שכך גרס ריש לקיש בשבת. ברם ליברמן (מחקרים, עמ' 9-8) הראה שאולייר הוא צבע שחור, או צבע כהה שאיננו שחור. מכיוון שביוונית "אולה" הוא שמן הרי שצבע האולייר צריך להיות ירוק כהה. כתם טיט על בגד בצבע כהה אינו נראה ולכן כבר מצד אחד הבגד מטמא, והחמירו בבגד כזה כדי שלא יטעו הטובלים ויתעלמו מהכתם שקשה לזהותו. על ידי איסור זה מתחייבת בדיקה קפדנית יותר, וזו מטרת ההלכה. </i>.
3. של תלמידי חכמים (בבלי).
לדעתנו הפירוש של הבבלי הוא בבחינת דרשה למשנה, מעין הדרשה: "אמר רבי אלעזר אמר רבי חנינא: תלמידי חכמים מרבים שלום בעולם, שנאמר 'וכל בניך למודי ה' ורב שלום בניך', אל תקרי בָנָיך אלא בוּניך" (ברכות סד ע"ב; כריתות כח ע"ב)<sup class="footnote-marker">28</sup><i class="footnote">בדרך כלל מפרשים "בוֹניך" בחולם, מלשון בניין, משום שתלמידי חכמים הם בנאי העולם. ברם זו דרשה בפני עצמה, ולוּ לכך התכוון האמורא היה צריך להשלים את דבריו: ואין בוֹניך אלא תלמידי חכמים. אבל נראה שהוא התכוון לומר "אין בנייך אלא בוּניך", בשורוק, מלשון בינה. על הצעה זו אני חייב בתודה ובכבוד אב.</i>. הבבלי היסב את משנתנו כדי להדגיש דרכה את מעמדם העיליתני (או תביעה להתנהגות ולמעמד עיליתני והדר) של חכמים. הוא גרס, אפוא, בּוּר (עם הארץ), אבל המשנה והתוספתא עוסקות בבגדו של אדם ששהה בבּוֹר טיט גדול או קטן. עוד נוסיף שלפי חלק מנוסחאות המשנה פירשו התוספתא והמשנה אחרת את המילה "בנאים": בתוספתא המילה פורשה כבגדים של בַּנָאִים ובמשנה לפי נוסח אחד כבגדים נאים (בְּנָאִים), ולפי הנוסח השני פירוש המשנה כתוספתא.
מתוך הדיון ה"יבש" בנוסחאות המשנה והתוספתא התבררו כמה נושאים עקרוניים:
א. היחס בין המשנה לתוספתא. שני המקורות משתמשים במשנה קדומה כלשהי ומפרשים אותה אחרת. כך לפי רוב כתבי היד של שני המקורות, אבל ניכרת תופעה של האחדת המשנה והתוספתא, ואפשר שזה אכן הנוסח המקורי של שתיהן. הבעיה כאן היא בעיית נוסח, האם יש לגרוס "בנאים" או "של בנאים".
ב. הפירוש העיליתני המדבר על תלמידי חכמים לעומת בורים הוא בבלי, אבל ראינו פרשנים שניסו להכניסו כבר לתוספתא. לפי פירושם הגישה העיליתנית מתחילה כבר בתקופת התנאים, וזה חידוש היסטורי-חברתי שאנו דחינו אותו מסיבות של ניקוד ונוסח.
ג. מעבר לכך, גם במשנה הבאה מדובר בבגדים של בעלי מקצוע, וטבעי לפרש את המשנה כך (פירוש 2).

Mishnah 7

<b>מטפחת של זפתין</b> – מטפחת היא חתיכת בד גדולה ששימשה כסינר, או לאריזת חפצים. במקרה זה מדובר בשימושה כסינר. כתם זפת על מטפחת של זפתים העובדים כל היום בזפת אינו חוצץ, משום שאין הם מקפידים עליו. בגד העבודה הוא תמיד מלוכלך. <b>ושל יוצרין</b> – וכן מטפחת של יוצרים, העושים כלי חרס מטיט, <b>ושל מפסלי אילנות</b> – מפסלים מופיעים בין העבודות המותרות ערב שביעית (משנה, שביעית פ"ב מ"ג). פירוש המונח "מפסלין" הוא כריתת חלק מענפיו הגדולים של העץ לשם עיצוב צורתו<sup class="footnote-marker">29</sup><i class="footnote">וכפירוש השני של הערוך בערך זבל (כרך ג, עמ' 265). כן פירש הראב"ד כפי שהובא בתוספות הרא"ש למועד קטן (מהדורת וילמן, עמ' קעט). ראו עוד באונומסטיקון לאווסביוס, עמ' 18, מס' 43, המתרגם את "אשדות הפסגה" כמקום שאותו פיסלו. הר"ש פירש "נוטלין את הפסולת", וניכר שאין זו מסורת חקלאית אלא פרשנות מילולית חריפה. </i>, וכפי ששנינו: "גידעו ופסלו לשם עבודה זרה" (משנה, עבודה זרה פ"ג מ"ז). הרא"ש (למשנתנו) מפרש: "שהפסול נעשה בכלי בפסל ובקרדום והפיסוג ביד". מלאכות אלו באילן אינן, לדעת החכמים, לשם השבחת הפרי לשנה הבאה, אלא לטובת האילן לטווח ארוך, ולכן מותר לעשותן עד ראש השנה. אולם אין לעשותן בשנה השביעית. העיצוב נחוץ לשם פיזור הענפים המרכזיים כך שהשמש תחדור למעבה העץ. עבודת הפיסול עצמה אינה מלכלכת, אלא שלאחר הפיסול היו מורחים משחה או זפת על העץ הכרות כדי למנוע חדירת תולעים. משיחה זו מלכלכת, והעובדים לא הקפידו על ניקיון המטפחת. בתוספתא שנינו: "על המטפחת של מפסלי אילנות, רבי עקיבא אומר אף על חלוקן. רבי שמעון אומר אף על שמרים כיוצא בהן" (פ"ו הי"ז, עמ' 659). רבי עקיבא מרחיב את ההיתר מהמטפחת לחלוק שהוא בגד הגוף שלובשים מתחת לבגדים. בשעת העבודה הוריד כנראה האדם את בגדיו העליונים ונותר עם החלוק, והוא התלכלך. רבי שמעון מוסיף את השמרים, מן הסתם על מטפחת האישה<sup class="footnote-marker">30</sup><i class="footnote">ראו הערתנו להלן פ"י מ"ג.</i>.
<b>אינן חוצצין</b> – כי אין מקפידים על כך. דומה שהמשנה משקפת לא רק תרבות שבה הלכלוך איננו בבחינת מפגע, אלא שלכלוך מסוים הוא מעין "תג יחידה" וסמל מקצועי שגאים בו. על תרבות היעדר הניקיון מעידות גם ההלכות בתוספתא: "לכלוכי צואה שבכסא, ושבקתדראות, והמכושים בין מתוכן בין מאחוריהן, בין מלמטה בין מן הצדדין, הרי אלו חוצצין. על מטת בעל הבית רבי עקיבא אומר על הגשיש החצון חוצץ, ועל הפנימי אינו חוצץ" (פ"ו הי"ז, עמ' 659), וכן: "לכלוכי שמרים שבכיס שבצלוחית, והמוך שבשירים ושבזוג, והטיט והבצק שעל ידי הקורדום, ושעל ידי המגריפה, הרי אלו אין חוצצין, הגלידו הרי אלו חוצצין" (פ"ו הי"ח, עמ' 659). שיירי לכלוך שלא הגלידו אינם חוצצים, והם נסבלים. שיירי צואה נסבלים פחות, אך עצם הצורך לפרט את סוגי הלכלוך מוכיח שדרישות ההלכה לא היו מובנות מעצמן. יתר על כן, צואה שאינה נראית (על מיטת בעל הבית) אינה חוצצת, ואין מקפידים עליה.
<b>רבי יהודה אומר אף של קייצין כיוצא בהן</b> – גם לכלוך על מטפחת העבודה של קוטפי פֵרות קיץ אינו מהווה חציצה. כל פרי יש בו הלכלוך האופייני לו: לתאנים שרף התאנים, לענבים מיץ הענבים וכן הלאה.<b> זה הכלל כל המקפיד עליו חוצץ ושאינו מקפיד עליו אינו חוצץ</b> – הכלל מופיע, כאמור, לעיל במשנה ג, והוא כלל מנחה של הלכות רבות בפרק.

Chapter 10



Mishnah 1

<b>כל ידות הכלים</b> – לכלי עבודה שראשם ממתכת הותקנו ידיות. כך, למשל, למעדר או לקרדום היו ידיות עץ. <b>שהיכניסן שלא כדרכן</b> – בכלי הברזל היה מקום להכנסת הידית או הקת (איור 53).
<b>איור 53.</b> כלי ברזל עם קת, חיבור 'קדוח'. טישלר, כלי ברזל.
המדובר במקרה שהקת חוברה שלא כדרכה, בצורה מאולתרת כלשהי,<b>או שהיכנסן כדרכן ולא מירקן</b> – "למרק" בלשון חכמים משמעו לסיים (ראו פירושנו לפ"ט מ"ב), כלומר שהכנסת הידית טרם הסתיימה,<b>או שמירקן ונשברו</b> – ובזמן הטבילה הידית אינה תִקנית,<b> הרי אלו חוצצין</b> – הידית חוצצת, כלומר המקום שהידית מוכנסת בו לכלי לא הוטבל, וכדי להכשיר את הכלי יש להוציא את הידית. אבל ידית תקנית של כלי אינה חוצצת והיא חיבור לטומאה לכלי, ויחד עם הברזל הם כלי אחד.
בתוספתא מובאת סדרת דוגמאות להלכה: "כל ידות הכלים שהכניסן כדרכן הרי אלו אין חוצצין, נתן הזפת והשעוה, בין במקום הנקב בין במקום הניצוק, הרי אלו אינן חוצצין. הכניסן שלא כדרכן הרי אלו חוצצין. נתן הזפת והשעוה בין במקום הנקב בין במקום הניצוק הרי אלו חוצצין" (פ"ו הי"ט, עמ' 659).
בהמשך התוספתא מופיעות דוגמאות נוספות וכלל נוסף העוסק בידית שנשברה: "יד המגל ויד הסכין אם משמשין מעין מלאכתן ראשונה חוצצין ואם לאו אין חוצצין" (שם ה"כ), וכלל נוסף בהלכה הבאה.
<b>כלי שהטבילו דרך פיו</b> – שפיו כלפי מטה,<b> כאילו לא טבל</b> – משום שיש חשש שהמים לא נכנסו לתוך הכלי. במקרה כזה האוויר שהיה בכלי נלכד ומונע את כניסת המים.<b> הטבילו כדרכו ולא</b> – ברוב עדי הנוסח "בלא",<b> הזבורית</b> – בעל פירוש הגאונים גרס "ולא זוברית" ופירש "ולא עלתה לו טבילה"; הפירוש חסר ואיננו יודעים למה הכוונה. בעל ערוך השלם פירש שהוא בית האחיזה של הכלי, ועל כך היקשה הר"ש מה תעזור ההטיה על הצד, צריך היה לומר עד שיטביל את כולו. הרמב"ם פירש שיש לכלי זוויות ושיפועים, ואולי הכוונה למעין משפך שממנו מוזגים את הנוזלים שבכלי (כמו פירוש הגאונים). הטבלת הכלי עדיין אינה מבטיחה שמי המקווה יגיעו לתוך המשפך. לדעתנו אין ההלכה עומדת אלא אם יש לכלי מעין "אף" סגור; אם ה"אף" פתוח ומשמש כפּייה הרי שהמים נכנסים ויוצאים דרכו, אבל אם ה"אף" סגור אין המים חודרים לחללו (איור 54). <b>עד שיטנו על צדו</b> – ואז המים נכנסים לכל פינות הכלי.
<b>איור 55א</b> . כלי צר מכאן וצר מכאן ורחב באמצע. מתוך זבולוני ואולניק, מס' 80, באידיבות מוזיאון הארץ.
<b>איור 55ב</b> . כלי צר מכאן וצר מכאן ורחב באמצע. שטרן, עין גדי 2, 273.55.
<b>כלי שהוא צר מיכן ומכן ורחב באמצע</b> – יש חשש שהמים שחדרו דרך הפתח הצר לא מילאו את כל רוחב הכלי (איור 55),<b>אינו טהור עד שיטנו על צידו</b> – כדי שהמים יגיעו לכל חלקיו. בתוספתא שנינו:
כלי שצר מכאן ומכאן ורחב מן האמצע, כגון רובע וחצי רובע, אין לו טהרה עולמית, עד שיטנו על צדו. צלוחית שאוגנה מעוך לתוכה וכתפותיה גבוהים, וכך לגין שאוגנו מעוך לתוכו וכתפתיו גבוהין, אין לו טהרה עולמית עד שיטנו (פ"ו הכ"ב, עמ' 659). האוגן, או הוגן<sup class="footnote-marker">1</sup><i class="footnote">בראנד, כלי חרס, עמ' ח-ט.</i>, הוא טבעת המהווה את שפת הכלי. טבעת כזאת אפשר שתיווצר עם הכלי, אבל גם אפשר שתעוצב לחוד ותודבק לכלי בחלקו העליון. החיבור בין הטבעת לכלי הוא נקודת תורפה, אבל אם הכלי נשבר הטבעת עומדת בפני עצמה, על כן מתגלים בחפירות ארכאולוגיות לעתים קרובות שברי ההוגנים (שפות הכלי). שפת הכלי כפופה לתוך הכלי והכתפיים גבוהות יותר, כך שהמים מתקשים לחדור לכתפיים בגלל האוויר שנלכד בהן. הניסוח נשמע חריף, "אין לו טהרה", אבל למעשה כל שנדרש הוא הטיה ונענוע הכלי כך שכל האוויר יצא.
<b>צלוחית</b> – היא כלי זכוכית או מתכת<sup class="footnote-marker">2</sup><i class="footnote">אפשר כמובן שהצלוחית תהיה מחרס, אך אז אין מה לדבר על טבילתה, שאין מטבילים כלי חרס.</i> קטן שפיו צר ביותר, והוא משמש לשמירת בשמים ושמנים מבושמים, והפה הצר נועד למנוע התנדפות (איור 56). הנשים נהגו לשאת את הצלוחית על צווארן בתוך בגדיהן. חכמים התירו לצאת בצלוחית זו בשבת (פ"ו מ"ג). הכלי שימש גם לשמירת מי חטאת מוכנים (משנה, פרה פ"ט מ"א ועוד), משום שגם כאן נדרשה זהירות מרבית לבל יתבזבזו מי החטאת,
<b>איור 56.</b> צלוחית זהב. מתוך אוסף מוסאיוף. צילם ע' פטנקין, ובאדיבותו.
כשם שבושם שמרו בצלוחית לבל יבוזבז הבושם היקר. המידה המזערית של נייר שמעבר לה אין לצאת עמו בשבת היא נייר לצור על פי צלוחיתו; הנייר הדחוס בפי הבקבוקון שימש כפקק, ומכאן שלצלוחית פה דקיק. <b>שפיה שוקע</b> – שפיה צר ושקוע ונהיה צר עוד יותר כלפי פנים, כלומר שהצוואר שלה דק עוד יותר מהפייה. אפשר לפרש שרק בצלוחית כזאת דיברו, או שמא אלו מילות הסבר. צלוחית יש להטות, כי פיה שוקע ((איור 57). <b>אינה טהורה עד שיקבינה מצדה</b> – ההלכה קשה; הרי הנקב ממש מקלקל את הכלי, ודי בהטיית הכלי. רק אם הכלי ממש סגור יש לנקבו. הרמב"ם אומר שרוב הצלוחיות אינן כן, כלומר שאין שפתותיהן שוקעות, אבל עדיין הפתרון נראה קיצוני מדי. בכתב יד פרמא (<b>מפ</b> ) נוסף "או עד שייטינה", וב<b>מל</b> רק "עד שייטינה". נראה שהיו שתי גרסאות, האחת "עד שייטינה" והאחרת "עד שייקבינה" או "שיקבינה" (כי"ק, כי"מ; ב-<b>מנ</b> נכתב "עד שינקבנה" ותוקן "שיטינה מן הצד"). בעל <b>מפ</b> חיבר את שתי הנוסחאות. מן הסתם נוסח <b>מל</b> ו-<b>מנ</b> (התיקון) הם המקוריים, שהרי אין זה סביר שלצורך הטהרה יש לקלקל ולו במקצת את הכלי. קלמרין שהיא מזכוכית גם אי אפשר לתקנה.
<b>איור 57.</b> צלוחית שצווארה צר מפיה. מתוך אוסף מוסאיוף. צילם ע' פטנקין.
ואכן בתוספתא מוצגת עמדה מנוגדת: "צלוחית ששפתה שופעת לאחוריה, מורידה דרך פיה והופכה ומטביל ומעלה אותה דרך שוליה, דברי רבי עקיבא. רבי יוחנן בן נורי אומר מטביל כדרכו ואינו חושש מפני שהוא כבית הסתרים" (פ"ו הכ"ג, עמ' 659). אם כן ניתן להטבילה, ורק לדעת רבי עקיבא נדרשת זהירות יתר בטבילה, אך לא קלקול הכלי. לפנינו מחלוקת, ואולי השתרבבה ההלכה של משנתנו מתוך ההלכה הבאה העוסקת בקלמר. ההלכה של רבי יוחנן בן נורי חוזרת גם בתוספתא הבאה: "לגין שהוגנו חוזרת לתוכו: רבי יהודה אומר משום רבי יוחנן בן נורי מטביל כדרכו ואינו חושש, מפני שהוא כבית הסתרים" (שם הכ"ד).
<b>קלמרין</b> – הקלמר הוא הכלי שמחזיקים בו את הדיו, "קסת" בלשון חכמים הרגילה (פירוש הגאונים, עמ' 13), אלא שהקסת הייתה כלי פשוט, והקלמר כלי משוכלל יותר ומקצועי יותר. מהבבלי משמע שיש בו גם כלי כתיבה, שכן שנינו: "תנא: שתי אותיות בדיו, ושתי<sup class="footnote-marker">3</sup><i class="footnote">לעתים בלי וי"ו החיבור, והוא הוא. </i> אותיות בקולמוס, שתי אותיות בקלמרין" (בבלי, שבת פ ע"א). המונח היווני הוא Καλαμάριον (קלמריון – kalamarion), ולוי במילונו פירש שהוא בקבוק הדיו (מחרס או מזכוכית) ועל המכסה העליון מוברגת ציפורן שהיא גם כלי כתיבה (איור 58). במשנתנו הקלמר הוא דוגמה לכלי שפיו צר ואין המים (של המקווה) חודרים לתוכו בטבילה, בגלל הציפורן המורכבת עליו.
מדרש נאה קושר את הקלמר לבנו של המלך ההולך לבית הספר: "למלך שהיה נשוי למטרונה ולא היה לו ממנה בן, פעם אחת נמצא המלך עובר בשוק, אמר טלו מילנין וקלמין וקונדלין<sup class="footnote-marker">4</sup><i class="footnote">דיו ביוונית הוא μέλαν (מלן – melan), וקונדילין הם נרות ביוונית.</i> אילו לבני. והיו אומרים: בן אין לו, למה מבקש מילנין וקונדילין? אתמהא, חזרו ואמרו המלך אסטרולוגוס הוא וצפה שעתיד להעמיד בן<sup class="footnote-marker">5</sup><i class="footnote">אפשר שיש לקרוא משפט זה בלשון ודאי, המלך הוא אסטרולוג (חוזה בכוכבים), או בלשון שאלה, האם המלך אסטרולוג? הרי איננו כזה, ומשאלתו טיפשית. </i> אתמהא" (בראשית רבה, א ד, עמ' 6).
בדפוסים מאוחרים נוסף "הדיוטות" – של הדיוטות, אך כנראה אין קלמרין של הדיוטות. עצם קיומה הוא בשירות האומן בלבד.<b>אינה טהורה עד שיקבנה מצדה</b> – אבל קלמרין של בעל מקצוע ניתן כנראה לפרק, מוציאים את הציפורן והמים נכנסים בקלות. <b>קלמרין של יוסף הכהן היתה נקובה מיצדה</b> – יוסף הכהן הוא דמות עלומה מימי בית שני, אך בספרות חז"ל השתמרו מעשים מספר ממנו. לא ברור היכן חי ופעל, אך נראה שהתגורר בחוץ לארץ וביקר בארץ לעתים קרובות. את ביכוריו לא קיבלו משום שביכורים יש להפריש רק בארץ (משנה, חלה פ"ד מי"א). הסברנו זאת כפשט המשנה שהדיון הוא על ביכורי חוץ לארץ, ואין המשנה מעלה את השאלה של הבאת ביכורים כיין ושמן<sup class="footnote-marker">6</sup><i class="footnote">כך פירשו רבים, ראו מאירי ומלאכת שלמה למסכת חלה.</i>. עוד מסופר
<b>איור 58ב.</b> קסת דיו מקומרן. מתוך אשל, קומרן.
<b>איור 58ג.</b> קסת מאוסף יסלזון. צילמה ד' ספראי.
<b>איור 58ד.</b> קופסת כלי כתיבה ממוזאון בון. צילמה ח' ספראי.
<b>איור 58ה.</b> קסת (מס' 55,56) וקולמוסין (58-61) צ'צ'י כלי ברונזה עמ' 44.
שם: "אף הוא העלה בניו ובני ביתו לעשות פסח קטן בירושלים והחזירוהו, שלא יקבע הדבר חובה" (משנה, חלה שם). על יוסף הכהן בידינו כמה סיפורים על ויכוחים-עימותים עם חכמים. לא ברור האם היה חכם או שמא נמנה עם חוגי הכוהנים והוויכוח הוא בין חכמים לכוהנים, מכל מקום ודאי שהיה אמיד ושהתגורר בחוץ לארץ, אך לאו דווקא בבבל<sup class="footnote-marker">7</sup><i class="footnote">משנה, חלה פ"ד מי"א; ספרא, אמור פרשתא א הי"ב; בבלי, מועד קטן כג ע"א; שמחות פ"ד ה"ו, עמ' 117.</i>. בנוסח הדפוס הוא מכונה "יוסף הבבלי", וזו פרשנות למשנת חלה שהזכרנו, אם כי גם בה לא נאמר שיוסף זה היה מבבל. רק המעשה הקודם במשנת חלה שם (בבן אטיטס) עוסק ביהודי בבלי. היה גם תנא בשם יוסף הבבלי (בבלי, פסחים קיג ע"א), והבלבול האפשרי בין השניים מסביר כיצד נדד התואר "בבלי" ליוסף שבמשנתנו. במשנת חלה הוא מתואר כמי שהשתתף בעליות לרגל והביא את אשתו במיוחד לפסח שני<sup class="footnote-marker">8</sup><i class="footnote">וכן תוס', שבת פי"ג [יד] הי"א.</i>. יוסף נזכר עוד כאיש אמיד ומקפיד. יוסף היה כוהן וסירב להיטמא כאשר מתה אשתו באחת העליות לרגל, וחכמים טימאוהו בכוח (תוס', שבת פי"ג [יד] הי"א). במשנתנו מסופר על חפץ מיוחד שהותקן כך שניתן יהיה לטהרו, על כן מסתבר שהיה מקורב לחוגי חכמים, שכן לא היו מטמאים כל אדם שלא נהג כהלכתם. אחד מתלמידי רבן יוחנן בן זכאי היה רבי יוסי הכהן, אך נראה שאינו יוסף הכהן. יוסי היה אחד מהשמות הנפוצים ביותר בסוף ימי בית שני, תקופה הידועה בריבוי השמות החוזרים, ללא קשר משפחתי. תלמידו של רבן יוחנן בן זכאי מכונה תמיד רבי יוסי, תואר שהתחדש רק בדור יבנה, וגם מבחינה כרונולוגית אין הוא מתאים לסיפורים על יוסף הכהן. בסדרת מקורות נזכר יוסף הכהן כמי שיצא לחו"ל ללמוד אצל רבי יוסי<sup class="footnote-marker">9</sup><i class="footnote">תוס', עבודה זרה פ"א ה"ח, עמ' 461; בבלי, עבודה זרה יג ע"א; ירו', ברכות פ"ג ה"א, ו ע"א.</i>. לכאורה זה אדם אחר שחי בדור אושא. ברם במקבילות ברור שמדובר בסיפור מן העבר ורבי יוסי רק מוסר אותו, ולא שהוא היה הרב<sup class="footnote-marker">10</sup><i class="footnote">בבלי, עירובין מז ע"ב; עבודה זרה יג ע"א; ירו', ברכות פ"ג ה"א, ו ע"א; נזיר פ"ז ה"א, נו ע"א.</i>. במקרה זה המסורות המאוחרות הן המדויקות, ולא התוספתא. מהסיפור ברור שהוא היה תושב הארץ שירד לציידן (צידון שבדרום סוריה) רק ללמוד תורה, ואולי השתקע שם. במקבילה במסכת שמחות הוא מכונה יוסף הבבלי (שמחות פ"ד הי"ד, עמ' 122). ייתכן גם שהיה חכם נוסף, ממוצא כוהני, המכונה יוסף הבבלי, ועליו מספר רבי יהודה הנשיא<sup class="footnote-marker">11</sup><i class="footnote">בבלי, מנחות יא ע"א, וראו עוד פסחים קיג ע"א; יומא נב ע"ב.</i>.

Mishnah 2

<b>הכר והכסת של עור הרי אלו צריכין שיבואו בהם המים</b> – לתוך חלל הכר והכסת. הכר והכסת מלאים בנוצות או בצמר (מוכין), והמים צריכים לבוא לתוכם, אף על פי שתהליך הייבוש במקרה זה יהיה ארוך. <b>כסת עגולה</b> – שהיא כסת קטנה וציפויה בדרך כלל מעור,<b> והכדור</b> – כשמו, גוף כדורי, ובהקשר של המשנה זהו עור העשוי ככדור ממולא בצמר או בחומרים אחרים. התוספתא מציגה את המוכין כמילוי רגיל לכדור: "מוכין – כדי ליתן בתוך כדור קטנה, כמה כדור קטנה כאגוז" (שבת פ"ט ה"ו). מוכין הם פירורי הצמר טרם עיבודו וטווייתו. אגב ברייתא זו שמענו גם על גודלו המינימלי של כדור (כאגוז), אבל ודאי שהיו גם כדורים גדולים יותר. בשני אלו אין צורך שהמים יטהרו את פנים הכלי, כנראה משום שהם לא נועדו לפתיחה ולמילוי חוזר. כסת עגולה בהקשר זה היא כנראה כסת עור דחוסה, וכאמור היא לא נועדה לפתיחה. בימינו ובכפר המסורתי כרים כאלה משמשים לישיבה.
<u>כדור</u>
הכדור שימש בעיקר למשחק: "כגון אילו שמשחקין בכדור ברשות הרבים, ויצאה כדור מתחת ידו של אחד מהן חוץ לארבע אמות, חייב" (תוס', שבת פ"י ה"י). המשחק בכדור נזכר במקורות רבים נוספים (כגון בבלי, סנהדרין עז ע"ב), ובמיוחד מזכירים המקורות את הכדור של בנות ומתואר משחק קבוצתי שבו מוסרים את הכדור מיד ליד ואסור לכדור ליפול לארץ (אולי היו אלו שתי קבוצות שנאבקו זו כנגד זו: "ככדור הזה בין הבנות, מה הכדור הזה מקלטת מיד ליד וסופה לנוח ביד אחד, כך משה קיבל תורה מסיני ומסרה ליהושע."<sup class="footnote-marker">12</sup><i class="footnote">משל אינו זהה תמיד לנמשל. אין להסיק מהמשל הזה שהייתה קבוצה שפעלה נגד חכמים "לחטוף" את הכדור (דברי תורה), או שהמשחק היה חד-קבוצתי. למשחקי כדור בכלל ראו שוורץ, כדור. </i> – ירו', סנהדרין פ"י ה"א, כח ע"א). כמו כן: "צנף יצנפך צניפה גלו בתר גלו, 'כדור', מה כדור הזה מתלקט מיד ליד ואין נופל לארץ, כך הוא"<sup class="footnote-marker">13</sup><i class="footnote">הכוונה כך הוא – כך יהיה שבנה. המשחק הוא במסירוֹת במטרה להימנע מלהפיל את הכדור. קבוצה אחת משחקת במטרה להגיע למספר מסירות מרבי, או שתי קבוצות שהאחת מפריעה לחברתה.</i> (ויקרא רבה, ה ה, עמ' קטז-קיז), וכן: ".מה כדרבונות אמר רבי ברכיה כדור של בנות, כהדא ספירא דמינוקייתון שהן (מלקטות) [מקלטות] בם זו זורקת לכאן וזו זורקת" (פסיקתא רבתי, ג, ח ע"א)<sup class="footnote-marker">14</sup><i class="footnote">לדרשה זו מקבילות רבות. ראשיתה תנאית (תוס', סוטה פ"ז הי"א), וגלגוליה אמוראיים. הכדור מופיע רק בחלק מהפיתוחים האמוראיים.</i>, וכן משמע ממקורות נוספים (איור 59). משחקי כדור היו מוכרים בחברה הרומית, בכל שכבות האוכלוסייה. ההעמדה כאילו זה משחק נשים דווקא נראה כזלזול של חכמים זקנים בתרבות הפנאי של השכבות ה"עממיות" (אלו שמחוץ לבית המדרש) (איור 60). במקביל מופיע הכדור גם ככלי שתפקידו לשמש כפקק הדוק לכלי חרס (לעיל פ"י מ"ד).
מבחינה הלכתית הכדור הוא כלי, וייחודו בכך שאפשר להטבילו בשלמותו ואין צורך שהמים יגיעו לחומרי המילוי שבתוכו (משנתנו).
<b>איור 59א.</b> משחק כדור. א-ב. ראו משנת ארץ ישראל, מסכת שבת, עמ' 341.
<b>והאימון</b> – בעדי נוסח אחרים "האימום". האימום הוא הבסיס שעליו מעצבים נעליים או חפצים אחרים, והוא עשוי בדרך כלל מעור (איור 61). המשנה בכלים קבעה שהאימום טהור ואינו נחשב לכלי (פי"ד מ"ג; ט"ז מ"ז), ושם נזכרו סוגים שונים של אימומים. במשנה שם ניתנה להכרעה זו הנמקה עקרונית: האימום נחשב למשמשי משמשיו של אדם, כלומר הוא כלי המשמש להכנת כלים ואינו
<b>איור 61ב.</b> נפח מכה על אמום, ריץ, מילון עמ' 104.
משרת את האדם עצמו. לכאורה האימום צריך היה להיות טהור, אבל משנתנו מניחה שהאימום טמא, אפילו אם נקרע, כפי שנראה להלן. בדיוננו במשנה שם (כלים פט"ז מ"ז) ראינו כי הכלל שמשמשי משמשיו של אדם אינם מקבלים טומאה אינו כלל המקיף הכול אלא מוגבל, ויש לו יוצאי דופן רבים. עתה מתברר שהוא גם שנוי במחלוקת, וליתר דיוק המחלוקת היא על מעמדו של אימום רגיל, ובמשנתנו אין התייחסות לכלל הנדון, ולא הוא עומד במרכז הדיון. משנה אחרת בכלים (פכ"ג מ"א) קובעת כמשנתנו שהאימום מקבל טומאה, וראו דיוננו למשניות אלו.
<b>והקמיע</b> – בתקופת המשנה והתלמוד נהגו כמה סוגי קמעות. היו קמעות ממתכת שעליהם נכתבו דברי השבעה למלאכים או לכוחות אחרים; היו קמעות מעור שהיוו מעין תיק שבתוכו הניחו דף או פפירוס כתוב ובו תפילות או השבעות או שמות קדושים, והיו תיקים דומים שבהם הטמינו שורשים או חצים. קמעות מסוג זה גם נקשרו על צוואר בהמה (בבלי, סב ע"א)<sup class="footnote-marker">15</sup><i class="footnote">ראו פירושנו לשבת פ"ה מ"ד. </i>. הקמע יכול אפוא להיות המתכת, תיק העור או הקלף שעליו נכתבו ההשבעות. לפי ההקשר של משנתנו מדובר בכלי עור שהוא מקופל ובתוכו קמע, או שהוא עצמו הקמע אך הוא מקופל.
<u>קמעות</u>
הקמעות נזכרים מעט בספרות חז"ל. מן המקורות התלמודיים עולה שהשימוש בקמעות היה תופעה מקובלת אך לאו דווקא נפוצה, ואולם מן הממצאים הארכאולוגיים עולה שהעדויות שבתלמוד אינן משקפות לאשורו את המצב ששרר בארץ באותם ימים. עד עתה נמצאו עשרות קמעות מארץ ישראל וסביבתה, כולם מימי האמוראים ואילך, זאת לצד מאות קמעות מבבל היהודית. הקמעות היהודיים מבבל הם בשלב זה העדות הארכאולוגית היחידה ליצירה היהודית המפוארת של יהודי בבל<sup class="footnote-marker">16</sup><i class="footnote">ריכוז של קמעות ראו נוה ושקד, קמעות; מקלוג, קמעות; לקמעות מבבל ראו מונטגומרי, קמעות. מאות קמעות רוכזו באוסף מוסיוף בלונדון וטרם פורסמו.</i>. נוסף על כך יש בידינו כמה ספרים קדומים, כגון "חרבא דמשה" ו"ספר הרזים", ובהם הנחיות לכתיבת קמעות. הקמעות נכתבו על לוחות מתכת, רובם נתלו על הצוואר וקצתם הוטמנו בקיר הבית או ברצפתו או ברצפת בית הכנסת. כמו כן נכתבו קמעות על צלחות חרס וכדומה. אין צריך לומר שנכתבו קמעות גם על חומרים המשתמרים פחות, כגון פפירוסים, והם נשתמרו רק במקומות שאקלימם יבש, אך לא בארץ ישראל. הקמעות, כולל קמעות אישיים, בולטים בהיעדרם מספרות כת קומראן; בה נשתמרו מזמורים ותפילות ציבור בלבד. על הקמע נכתבה תפילה למלאכים או לשדים. אחד המרכיבים הקבועים בקמעות היה השם המפורש או שמות כוחות אלוהיים אחרים. ראוי להדגיש שבקמעות אחדים באים שמות אליליים או אליליים למחצה, על כן נראה שהיו קמעות עממיים שחז"ל הסתייגו בוודאי מתוכנם. אף נמצאו בקשות על קמעות לשמירה ולרפואה ושאר בקשות מקובלות, כולל בקשות לזכות בשלטון או באהבת אישה, ונראה שגם מאלו הסתייגו חז"ל. הקמעות שימשו באופן כללי רבדים עממיים בחברה, אך ייתכן בהחלט שגם כמה מבאי בית המדרש נשאו קמעות.
חכמים אינם מפקפקים בכוחו של הקמע. כך, למשל, מותר לצאת בשבת עם קמע "מן המומחה" (משנה, שבת פ"ו מ"ב), ומעין זה מצינו גם בתוספתא: "אי זהו קמיע מומחה? כל שריפא ושנה ושלש. אחד קמיע של כתב ואחד קמיע של עיקרין יוצאין בו, ואין צריך לומר שניכפה, אלא אפלו שלא יכפה, ואין צריך לומר דבר שיש בו סכנה, אלא אפילו דבר שאין בו סכנה" (פ"ד ה"ט). אם כן, הקמע מסוגל לרפא ואפילו טוב למניעה, עם זאת ניכרת גם מידת הספקנות. הקמע צריך להוכיח את עצמו, ואפילו קמע שנקנה מ"מומחה לקמעות" צריך להוכיח את יעילותו. היחס הדו-ערכי לקמעות והסתייגות חכמים מהם נדונו במבוא למסכת חגיגה.
<b>ותפלא</b> – או והתפלה, <b>ב-מפ</b> ובעדי נוסח אחרים: "<u>והתפילה</u>". גם התפילין הן תיק עור שעוצב בצורה מיוחדת ובתוכו קלף עם חומר כתוב. התפילין הן כמובן כלי ומקבלות טומאה, ודרך טהרתן מיוחדת, כפי שהוסבר לעיל (פי"ח מ"ח) (איור 62).<b>אינן צריכין שיבואו בהם המים</b> – הן כלי סגור ונטבלות ככלי סגור.<b> זה הכלל כל שאין דרכו להכניס ולהוציא</b> – שהכלי סגור ואין מוציאים ממנו,<b> טובלין סתומין</b> – בתוספתא שנינו: "הכידור, והאימן, והקמיע, והתפלין, וכסת עגולה שנקרעו, אם מקבלין את מה שבתוכן טמאין. רבי יהשע בן קרחה אומר משום רבי אליעזר בן עזריה מטבילן כל שהן" (כלים בבא בתרא פ"ב ה"ו, עמ' 592). אם כן, התנאי הוא שעדיין הם מחזיקים את ההתקן הפנימי או
<b>איור 62א.</b> קציצות תפילין. ממערת מורבעת במדבר יהודה, מילין מורבעת ב, עמ' 49.
<b>איור 62ב</b> . קציצת תפילין אשל, קומראן, עמ' 51–52.
את חומר המילוי, ואז הם נחשבים עדיין לכלי וטמאים. מן הסתם גם המשנה מסכימה לכך. הכלל "מטבילן כל שהן" מתייחס למשנתנו. "כל שהן" מצוטט בתוספות לסנהדרין סח ע"א בתור "כמות שהן", כלומר סגורים ללא פתיחה נוספת, וכן משמע מהמקבילה מאבות דרבי נתן (להלן) (איור 63).
קבוצה זו, מכסת עגולה ועד התפילה, חוזרת במקורות נוספים (משנה, כלים פכ"ג מ"ב). כאן ייחודה של קבוצה זו הוא בכך שאפשר לטבול את הכלי כשהוא סגור ואין צורך לפתוח אותו כדי שייכנסו המים לתוכו. טבילה של תפילין או של קמע שבתוכו קלף בעייתית מאוד, שכן המים יקלקלו את הקלף הפנימי, אבל אולי הניחו חכמים שבטבילה קצרה וחד-פעמית המים לא יחלחלו. במשנת כלים הקבוצה מיוחדת בכך שאם חפצים אלו נקרעו ונטמאו הנוגע במילוי טהור.
<b>איור 63א.</b> נרתיק קמע. מתוך אוסף יסלון ובאדיבותו. צילמה ד' ספראי.
<b>איור 63ב.</b> נרתיק קמע מזהב, מתוך אוסף מוסאי. צילם ע' פטנקין. ובאדיבותו.
סיפור אחר הקשור לכלים אלו מופיע בהקשר למותו של רבי אליעזר: "אמר רבי אלעזר בן עזריה: חמשה דברים למדנו מרבי אליעזר, ושמחנו בהן יותר ממה ששמחנו בהן בחייו. אלו הן. [כסת] עגולה, והכידור, והאימום, והקמיע והתפלה שנקרעו שאמרת לנו מה הן? אמר להם טמאים הם, והזהרו בהן והטבילו אותן כמה שהן. שהן הלכות קבועות שנאמרו לו למשה בסיני" (אבות דרבי נתן, נו"א פי"ט, עמ' 70). דברי רבי אליעזר כוללים את שתי המשניות כאחת, משניות שבעריכה המאוחרת יותר פורקו. אמירתו המיוחדת של הרב החשוב, לפני מותו, מעידה שהשאלה הייתה בעייתית וטעונה, ואכן, כפי שראינו, לפחות על חלק מהחפצים הנזכרים הייתה מחלוקת<sup class="footnote-marker">17</sup><i class="footnote">ראו פירושנו לכלים פכ"ג מ"א.</i>. סיפור נוסף באותו חיבור מתאר את האירוע ביתר פירוט: "כיון שראו חכמים שדעתו מיושבת עליו נכנסו וישבו לפניו ברחוק ד' אמות<sup class="footnote-marker">18</sup><i class="footnote">ההתרחקות אינה ברורה. יש להניח כי היה זה בבניין, אך אז מה תועיל ההתרחקות, הרי מת מטמא באוהל. אם האירוע היה בחוץ יש לו בסיס הלכתי מסוים, שכן היו דעות שטומאה מטמאת עד מרחק של ארבע אמות, ראו פירושנו לאהלות פט"ו מ"ח. הכוונה כנראה שיצאו מתוך תחום החדר. </i>. אמרו לו רבי." (אבות דרבי נתן, נו"א פכ"ה, עמ' 80). בבבלי (סנהדרין סח ע"א)<sup class="footnote-marker">19</sup><i class="footnote">בשני הסיפורים לא נרמז שרבי אליעזר היה עדיין בנידוי. הם לא ישבו לידו שמא ימות לפתע והם ייטמאו, אבל כלל לא חששו לנידוי. נושא זה כמובן מחייב הרחבה, האם רבי אליעזר נותר בנידוי, ולמה כונה "שמותי" (ראו מחלוקת הפרשנים סביב בבלי, נידה ז ע"ב).</i> הסיפור מופיע בנוסחתו הקצרה, אך בתוספת שאלה על "מנעל שעל האמום" (משנה, כלים פכ"ו מ"ד), וניכר שהבבלי צירף בכך עוד הלכה נוספת למכלול השאלות.
הביטוי "הלכה למשה מסיני" המופיע כאן מצטרף לתחושה שההלכות הללו היו במחלוקת טעונת רגשות. ביטוי זה מופיע בכמה מקורות תנאיים, אך אין הוא הכרזה היסטורית אלא דתית. כל מה שהחכם רוצה לומר הוא שההלכה היא איתנה ואמִתית כדברי תורה. פירוש זה יוצא מן המקבילות התנאיות למשפט זה<sup class="footnote-marker">20</sup><i class="footnote">ראו פירושנו לפאה פ"ב מ"ו.</i>. כך, למשל, במסכת ידים חכמים נחלקים בשאלה אילו מעשרות יש להפריש בשנת שביעית בעמון ומואב. מהדיון משמע שזו הלכה מחודשת, והשאלה היא האם עמון ומואב דומים למצרים שעליה חלה הלכה זו מזה זמן רב, או שהיא דומה לבבל שעליה החילו חומרה זו רק לאחרונה בבחינת "מעשה חדש". אף על פי כן אומר רבי אליעזר על ההחלטה: "בכה רבי אליעזר ואמר 'סוד ה' ליראיו ובריתו להודיעם' (תהלים כה יד), צא ואמור להם, אל תחושו למנינכם! מקובל אני מרבן יוחנן בן זכאי ששמע מרבו, ורבו מרבו עד הלכה למשה מסיני, שעמון ומואב מעשרין מעשר עני בשביעית"<sup class="footnote-marker">21</sup><i class="footnote">משנה, ידים פ"ד מ"ג, ואם יזכנו החונן לאדם דעת והקוצב זמני אנוש וקצו נפרשנה במקומה. </i>. אי אפשר שלא לתמוה כיצד זה קובע רבי אליעזר שעמון ומואב זו הלכה למשה מסיני, אף שלדעת המתווכחים במשנה עצמה היא מעשה חדש ביותר. ועוד, וכי היו לו לרבי אליעזר מסורות שלא היו לחבריו? אין זאת אלא שהמשפט "הלכה למשה מסיני" מבטא אמת דתית בלבד, זו מסורת איתנה, הלכה אמינה וטובה, ותו לא. על כן אל נופתע אם נמצא הלכה למשה מסיני ועליה מחלוקת<sup class="footnote-marker">22</sup><i class="footnote">משנה, עדויות פ"ח מ"ז. ראו ספראי, הלכה למשה מסיני, ופירושנו לסוכה פ"ד מ"י. </i>.
כפי שהדגשנו זו המשמעות של המשפט "הלכה למשה מסיני" בתקופת התנאים. בתקופת האמוראים הובן המשפט, לעתים, בצורה פורמלית יותר: "הלכה למשה סיני" היא הלכה שנמסרה בסיני, אך לא נכתבה. כוחה כדבר תורה, אך אין לה מקור בתורה, ואינה נלמדת בדרשה, ואף אינה תקנת חכמים. כך הציגו אמוראים, ובעיקר אמוראי בבל, את ההלכות. כך נוצרו סוגיות אמוראיות המתחבטות בנושא ומקשות כיצד ייתכן שהלכה פלונית מוצגת כהלכה למשה מסיני ובמקבילות היא נלמדת בדרשה, או שהיא "תקנת נביאים", או שהיא שנויה במחלוקת. לפי דרכנו אין להתחבט בשאלות אלו, אך ברור שבכמה סוגיות הבינו את המשפט במשמעותו הפורמלית. מכל מקום, במעשה שציטטנו ההלכה מוצגת כמסורת קדומה אך בלתי ידועה לציבור.
ההחלטה להטביל כלי כמו קמע ללא פתיחתו היא החלטה חריגה. ברור שזו הדרך היחידה להטבילו, שכן פתיחת הקמע מסובכת והטבלת הקלף תגרום לו נזק. זו אפוא הלכה חריגה, וכאמור היחס אליה במקורות הוא כאל הלכה חריגה מאוד.

Mishnah 3

<b>אילו שאינן צריכין שיבאו בהם המים קישרי העני</b> – על העני הקלו, וקשריו אינם חוצצים כדי שלא יבוא לידי הפסד. הקשרים שעליהם מדובר הם קשרים שעושים לשם התקנת הבגד. הבגדים היו בדרך כלל ללא תפירה, וכיסים או שרוולים נוצרו כתוצאה מקיפולים ומקשרים, ודוגמאות לכך תובאנה להלן. בתוספתא נאמר: "קשרי עני שמקפיד עליהן, ושל בעל הבית. הרי אלו חוצצין. ושל בעל הבית שאינו מקפיד עליהן, ושל עני. הרי אלו אינן חוצצין" (פ"ז ה"ג, עמ' 659).
קשרים לפי התוספתא
התוספתא קשה, ולמעשה לפי החלוקה שלה קשרי עני כקשרי בעל הבית, וצריך לקרוא "קשרי עני שמקפיד עליהם ושל בעל הבית – חוצצין". בדוחק ניתן לפרש שבתוספתא יש אבחנה לשלוש קבוצות: מקפיד, אינו מקפיד, וסתם קשרים.
קשרים
בסוגריים מרובעים השלמות לתוספתא
לפי זה המשנה מדברת על סתם קשרים, ועני בדרך כלל מקפיד ובעל הבית אינו מקפיד, והתוספתא שונה ההפך. בדרך זו אין במשנה או בברייתא חידוש, עדיין הכלל הוא מקפיד או אינו מקפיד, ורק ביישום הכלל יש חידוש. ואכן אפשר להסביר או שהעני שאין לו תחליף מקפיד על הקשרים בבגדים, או שהעני אינו מקפיד על לבושו ולא אכפת לו מהקשרים, ודיברו חכמים בהווה, אך הדין עצמו (מקפיד או אינו מקפיד) חל אולי גם על עשיר.
<b>והנומין וחבט שלסנדל</b> – היו כמה סוגי סנדלים. הסנדל נידון בפירושנו למשנת יבמות פי"ב מ"א סביב השאלה האם חליצה כשרה בסנדל.
<b>הסנדל</b> 
כפי שפירשנו שם ברור מהסוגיה (ירו', יבמות פי"ב ה"א, יב ע"ג) שהנוהג הרווח בארץ ישראל בתקופת האמוראים היה לחלוץ בסנדל, שהיה המנעל ה"רגיל". כפי שראינו שם גם המשנה מניחה שסתם חליצה היא חליצת סנדל, ורק מתירה, בדיעבד, לחלוץ גם בנעליים. לעומת זאת בבבל נהגו להלך בנעליים ולא הילכו בסנדלים, לכן היה רבי יהודה בן בתירא חולץ בנעל. מסורת התנאים פחות ברורה. הירושלמי מדווח על מחלוקת תנאים בנושא, שרבי מאיר סבר שלכתחילה אין חולצים אלא בסנדל. מכל מקום בבבלי "עדכנו", פירשו וגרסו את המסורות התנאיות בהתאם למנהגם. עוד אנו שומעים שחלו שינויים במבנה הסנדל, ושסנדל של עץ שונה וטיבו עולה עתה (בימי האמוראים) על הסנדל הקדום. על כך שונה התוספתא: "אמר רבי יהודה אילו ראה רבי ליעזר בסנדל של עץ של עכשיו, היה אומר עליו הרי הוא כסנדל לכל דבר" (יבמות פי"ב הי"א). כאמור, דין הסנדל נדון בהקשר לחליצה ולהקשרים הלכתיים נוספים בפירושנו ליבמות.
בירושלמי מובאת סדרת הגבלות להלכה וממנה ניתן ללמוד על מרכיביו של סנדל העץ: "סנדל שלעץ, חברייא בשם רב והן שיהו חובטין שלעץ, רבי בא בשם רב והן שהיו מעמידין שלעץ. תמן אמרין בשם רב והן שיהו תרסיותיו שלעץ. רבי הילא בשם רבי יוחנן, אפילו כולו שלעץ כשר." (יבמות פי"ב ה"ב, יב ע"ג-ע"ד). במהלך הדיון הירושלמי מצטט את התוספתא: "סנדל של קש רבי עקיבא מטמא והאשה חולצת בו ויוצאין בו בשבת, ולא הודו לו. סנדל שנתפסקו אזניו ונתפסקו טרסיותיו או שפרש ממנו רוב כף אחת טהור, נפסקה אחת מאזניו או אחת מטרסיותיו או שפרשה ממנו כל כף אחת טמא, רבי יהודה אומר הפנימית טמא החיצונה טהור" (כלים בבא בתרא פ"ד ה"ה, עמ' 594).
בהמשך שם נזכרות גם האוזניים של הסנדל ומתנהל דיון ארוך, שאינו מענייננו, האם מותר לצאת בשבת בסנדל פגום. בהמשך התוספתא אף נזכרות רצועות הסנדל והאונטלית (שם ה"ו, עמ' 594).
לפי רבי הילא אפילו כולו מעץ כשר. אם כן, לדעת האמורא הקודם רק אם חלק מהסנדל הוא מעץ הוא כשר, כלומר שלסנדל העור התקינו אבזם (חבט) או מעמידים או תרסיות מעץ. המעמידים הם אולי מעין דפנות לסנדל שנועדו להחזקת הרגל (איור 64 ).
<b>איור 64ב.</b> סנדל עם מעמידים. קולב, הרומאים.
ה"אוזן" היא הלולאה המחוברת לגוף הסנדל, ואליה חוברו הרצועות העוטפות את הרגל ומהדקות את הסנדל. הנומין של הסנדל הן סופי רצועות העור שנותרו מחוץ לתפירה של הסנדל. נומים אלו ניתן לקשור זו לזו ולהדק בהן את הסנדל לרגל. עוד נזכר במשנתנו החבט של הסנדל. במשנה נמנים קשרים מהודקים, בני קיימה, שבזמן הטבילה אין צורך לרופף אותם. החבט של הסנדל הוא אחד מהם, ונראה שהוא הקשר שבין האוזן לרצועה, או אבזם שבו מתחו את הרצועה. כל זאת לעומת הרצועות של הסנדל, בסתם, שצריך לרופפם לפני טבילה (תוס', פ"ז ה"ב, עמ' 659). בסנדל עץ גם החבט הוא של עץ, כאמור בירושלמי.
התרסיות נזכרות בקרבה לאוזני הסנדל בתוספתא כלים שציטטנו ובמקורות אחרים. עם זאת, ניכרת גם האבחנה ביניהם. כך פוסקת הברייתא לעניין יציאה בשבת בסנדל פגום: "סנדל שנפסקה אחת מאזניו, או אחת מתרסיותיו, יוצאין בו. שתים אסור מפני מסוי שבת" (תוס', שבת פי"ב הי"ד). על כך נאמר בגמרא: "אמר רב יהודה אמר שמואל: לא שנו אלא לחזק, אבל לנוי – מותר. וכמה לנוי? רבי יוחנן אמר: חמש בזה וחמש בזה, ורבי חנינא אמר: שבע בזה ושבע בזה. אמר ליה רבי יוחנן לרב שמן בר אבא: אסברא לך, לדידי – שתים מכאן ושתים מכאן ואחת בתרסיותיו, לרבי חנינא – שלש מכאן ושלש מכאן ואחת בתרסיותיו. מיתיבי: סנדל הנוטה עושה לו שבע, דברי רבי נתן, ורבי מתיר בשלש עשרה" (בבלי, שבת ס ע"ב). אם כן, לסנדל אוזניים רבות. שתיים מהן הן לחיזוק, כלומר לחיבור הרצועות לגוף הסנדל, והשאר הן לנוי. אלו, אם כן, לולאות שחוברו לשולי הסנדל ואליהן נקשרו הרצועות. לסנדל גם לפחות שתי תרסיות, אבל בסך הכול מספרן קטן משל האוזניים, ולכן לפי רבי יוחנן אם ניטלה תרסית אחת כבר אין הסנדל ראוי ללבוש. מאחר שראינו לעיל שהתרסית עשויה להיות מעץ הרי שיש לפרש שהיא לולאת מתכת או עץ, בניגוד לאוזן הרגילה שהיא מעור.
בירושלמי נאמר: "סנדל שנפסקו אזניו שנפסקו חבטיו נפסקו תרסיותיו או שפירשה אחת מכפיו טהור. נפסקה אחת מאזניו, אחת מחבטיו, אחת מתרסיותיו או שפירשה רוב כפיו טמא. רבי יהודה אמר הפנימית טמיאה והחיצונה טהורה" (יבמות פי"ב ה"ב, יב ע"ד; שבת פ"ו ה"ב, ח ע"א; בבלי, שבת קיב ע"א). התלמודים מוסיפים על ידיעותינו שבסנדל גם יותר משני חבטים (חבתים). עוד הם מוסיפים לנו שיש לסנדל גם "כפות", אחת פנימית ואחת חיצונית.
ברייתא אחרת מוסיפה לנו שיש לסנדל גם "שנץ": "יוצא אדם בקיסם שבשנץ שבסנדלו לרשות הרבים, אם נפל לא יחזיר." (תוס', שבת פ"ה ה"א). בדרך כלל השנץ הוא שיירי החוטים הנותרים בעת האריגה ומבצבצים מתוך האריג. יש להניח שהשנצים היו בשולי רצועות הסנדל שנעשו מאריג, והקיסם היה התקן פרימיטיבי שנועד לאפשר את מתיחת הרצועה. אבל בתרגום יונתן (לדברים כה ט) נזכרים השנצים כתחליף לרצועות: "סנדלא דליה עקיבה דחייט בשנצי ובפום סנדלה שנצי קטירן. ותקום אינתתא ותשרי שנציה." (סנדל שלו עקב שתפור ברצועות ובפי הסנדל רצועות קשורות ותקום האישה ותתיר רצועותיו). אם כן, השנץ הוא מונח ארמי לרצועה<sup class="footnote-marker">23</sup><i class="footnote">ראו סוקולוף, מילון, עמ' 560. </i>, בעברית משמע המילה שונה במקצת, ובתוספתא זו תופעה רגילה של "ארמאיזם", כלומר שימוש במילה במובנה הארמי אף שיש לה גם משמעות עברית שונה במקצת.
עוד למדנו מהתרגום שיש להבחין בין רצועות הרוחב לבין הרצועה היוצאת מפי הסנדל (בין האצבעות). ייתכן שללולאה של רצועה זו (המחברת את הרצועה לגוף הסנדל) קראו תרסית, ואם היו שתי רצועות כאלו קראו ללולאות ברבים "תרסיות" (טרסיות).
אם כן הסנדל כולל את גוף הסנדל, רצועות עד לברך או אפילו עד לירך, כפות (פנימית וחיצונית), אוזניים, תרסיות, חבטין (חבתים) ומעמידים. היו סנדלים עם עקב ובלעדיו.
מכל המקורות עולה שבדורות יבנה-אושא חל שינוי בנוהגי ההנעלה. הסנדל התפשט, עוצב סנדל עץ נוח יותר שהפך לנעל של ממש, ובמקביל אף נעקר, או צומצם, השימוש בסנדל המסומר האופייני לחייל הרומי<sup class="footnote-marker">24</sup><i class="footnote">ראו בהרחבה בפירושנו לשבת פ"ו מ"ב. שם דנו בהסברים השונים לאיסור יציאה בסנדל מסומר. במקורות ניתנים הסברים שונים הקשורים לדיני שבת או לאיסור לחקות את נוהגי הצבא הרומי. לאור דיוננו ייתכן שלפנינו עדות לשינוי באופנת ההנעלה, שינוי שההלכה העניקה לו משמעויות עקרוניות והלכתיות.</i>.
<b>ותפילה של ראש בזמן שהיא חוצה</b> – במשנה הקודמת נאמר שהתפילה היא כלי שלם ואין צריך לפתוח אותה לטבילה. על כורחך כאן הכוונה לרצועת התפילין בקטע שהיא בתוך התפילין. "חוצה" הוא אולי כמו "לחוצה", כלומר אם הרצועה לחוצה לתפילה אין צורך לרופף אותה, והתפילה והרצועה הן כלי אחד. אך הר"ש פירש שהיא כמו "אוצה", ואוצין הם מה שמהודק, בניגוד ל"מחולחלת" שהיא רפויה. <b>ושל זרוע</b> – רצועת התפילין של זרוע, <b>בזמן שהיא עולה ויורדת</b> – שתי גרסאות עיקריות ומנוגדות לפנינו:
1. שהיא עולה ויורדת (כי"ק), וכן תוקן ב-<b>מפ</b> ;
2. שאינה עולה ויורדת (<b>מל</b> , <b>כי"מ</b> , <b>מנ</b> ).
הנוסח הראשון הוא הפשוט. מדובר בזיקה שבין רצועת התפילין לתפילה של יד, ואם הרצועה אינה צמודה לתפילה אין צורך לרופף אותה. במשנה מוצג ניגוד בין רצועת הראש שהיא הדוקה (וצריך לרופפה) לבין רצועת היד שהיא רופפת ואין צריך לרופפה.
הנוסח השני זהה מבחינה הלכתית, אבל הניסוח במשנה שונה. גם רצועה של ראש וגם רצועה של יד הדוקה (חוצה – אוצה) צריך לרופף, ושאינה הדוקה ("עולה ויורדת") צריך לרופף. עד כאן פירשנו כפי שפירש כנראה הרמב"ם. גם בתפילין של ראש וגם בתפילין של יד מצויה רצועה המושחלת לקופסת התפילה. בתפילין של ראש הרצועה חופשית, והקציצה מושחלת על מרכז הרצועה, כך שמשני צדדי הקציצה יוצאים שני קצות הרצועה. במרחק מה מהקציצה נעשה קשר המחבר את שתי צדדי הרצועה, וכך נוצרת מעין טבעת שאותה מניחים על הראש. מהקשר יוצאות שתי הרצועות וממשיכות בחופשיות כלפי מטה. בתפילין של יד הקציצה (קופסת התפילין) מצויה בקצה הרצועה, הרצועה מושחלת בקציצה ובצד השני של הקציצה נעשה קשר המהדק את הרצועה לקציצה. לפי מסורת חז"ל יש לקשרים צורה מוגדרת ומדויקת, כדמות אותיות עבריות, אך צורת הקשר אינה ענייננו. לדעת הרמב"ם דין הרצועות (הרצועה) בטבעת שווה; בדרך כלל כנראה שתיהן לחוצות, ולעתים הן רופפות.
כן פירש ר"ש שכל המשנה עוסקת בקשר התפילין עצמן. אם הקשר הדוק אין צריך לרופפו, ואפשר להטביל את התפילין עם הרצועה כמות שהן, וכן בקשר הזרוע.
בשני ההסברים אין הסבר להבדל הניסוח בין התפילין של ראש לתפילין של יד, בין "חוצה" (אוצה) לבין "אינה עולה ויורדת". אפשר להסביר ששוב לפנינו עדות לשתי עריכות קדומות, שכל אחת השתמשה בלשונה ועורך המסכת צירף את שתי העריכות ליחידה אחת בשלב מאוחר יותר, ואפשר שלפנינו הבדל הלכתי הקשור לטיב הקשר שברצועה.
לפי הסבר כתב יד קופמן השאלה הלשונית ברורה, והדין שונה. רצועה של ראש בדרך כלל לחוצה ושל יד רופפת ונעה, וכך גם התפילין שאנו מניחים כיום.
<b>קשרי תפילין</b> 
קשר התפילין מופיע רק במקורות אמוראיים, ושם הוא מיוחס להלכה למשה מסיני: "קשרי תפילין הלכה למשה מסיני" (ירו', מגילה פ"א הי"א, עא ע"ד, ומעינו בבבלי, ברכות ז ע"א; עירובין צז ע"א ועוד). גם כאן אנו מפרשים ש"הלכה למשה מסיני" איננה תיאור כרונולוגי אלא קביעה תאולוגית שאלו הלכות קבועות, ידועות וחמורות<sup class="footnote-marker">25</sup><i class="footnote">ראו במבוא הכללי לפירוש המשניות.</i>. הקשירה עצמה נזכרת כמובן כבר בתורה: "וקשרתם לאות על ידך" (דברים ו ח), אלא ששם מדובר על עצם הנחת התפילין, שתפילין של יד קשורות ליד. משנתנו היא המקור התנאי הראשון לכך שהיו בתפילין קשרים, ואין כל ביטחון שאלו נעשו בצורה המוכרת מימי הביניים ועד עתה, ונרמזת בזוהר.
בסיפור אחד בבבלי מופיע קשר התפילין במשמעות שונה: "וכן היה רבי שמעון בן אלעזר אומר: מעשה באשה אחת שנשאת לחבר והיתה קושרת לו תפילין על ידו, נשאת למוכס והיתה קושרת לו קשרי מוכס על ידו" (עבודה זרה לט ע"א<sup class="footnote-marker">26</sup><i class="footnote">במקבילה בבכורות ל ע"א "קומעת לו תפילין", והאמורא שידע קשר מהו תיקן את הנוסח, שהרי אין קושרים תפילין בזמן ההנחה, וכך תוקן הרקע ההלכתי על חשבון החידוד הלשוני. </i>). הסיפור בנוי על משחק מילים. קשר מוכסים הוא קבלה על נייר (ראו פירושנו לשבת פ"ח מ"ב), ויש להניח שלשם הנחת תפילין לא נזקק חכם לאשתו, ואין זה אלא השוואה סיפורית (הנגדה בין קשר התפילין שהוא דבר מצווה לקשר המוכסים שהוא דבר עברה). עם זאת קשה להניח שהתפילין לא היו מוכנות עם הקשר, ושהיה צורך שהאישה תקשור את קשרי התפילין לבעלה. במקבילה במסכת כלה (פ"א ה"ד) שנינו שהייתה קושרת לו "קשרי תפילין בכל יום", אם כן הקשר נעשה דבר יום ביומו, ודומה שהכוונה לעצם הנחת התפילין על היד, או שהקשירה הייתה מאולתרת.
עוד נעיר שחלק מהראשונים, ובראשם הרמב"ם, קישרו בין קשר הדוק לקשר של קיימא. קשר של קיימא הוא מונח בהלכות שבת (קשר כזה אסור לקשור ולהתיר בשבת), אך בהלכות מקוואות אין לו הד. השאלה היא אם הקשר הדוק, ולא תמיד הדוק הוא קבוע. באופן טבעי ניסו פרשנים לאחד קטגוריות משפטיות, אך ראינו כי בתחומים אחרים יש למקוואות קטגוריות שונות ואבחנות משפטיות שונות גם אם נעשה לעתים שימוש באותם מונחים הלכתיים, קל וחומר כאשר מדובר במונח שאינו מופיע במקוואות כלל ועיקר.
<b>ואוזני החמת ואוזני התורמל</b> – האוזניים הן ידיות. החמת והתורמל שניהם כלי עור והם דומים זה לזה (החמת גדולה יותר – משנה, כלים פ"כ מ"א). שניהם מעין שקים, אולי עם רצועות, לנשיאת חפצים, וניתן להחליף ביניהם (משנה, כלים פכ"ח מ"ה), ולמעשה הם בני אותה משפחה (משנה, כלים פכ"ד מ"א). בתורמל יש כיסים פנימיים ולחמת אין כיסים כאלה (משנה, כלים פי"ט מ"ח). כל אלו חוצצים.
בתוספתא שאת ראשיתה כבר ציטטנו נאמר: "קשרי עני שמקפיד עליהן ושל בעל הבית הרי אלו חוצצין ושל בעל הבית שאינו מקפיד עליהן ושל עני הרי אלו אינן חוצצין. רבי יהודה אומר צריך להטביל את כולו מפני החתך, וכן היה רבי יהודה אומר משום רבי טרפון צריך להטביל את כל הטבעת" (פ"ז ה"ג, עמ' 660-659). לא ברור על מה נסובים דברי רבי טרפון ותלמידו רבי יהודה.
עוד שנינו בתוספתא: "סלין של גת ושל בד: אוצין<sup class="footnote-marker">27</sup><i class="footnote">אפוצין, כלומר מהודקים, ראו פירושנו לעיל פ"ט מ"א.</i> צריך לחטחט<sup class="footnote-marker">28</sup><i class="footnote">לנער היטב או לרפות את הקשר ההדוק. </i> ורפין צריך לנער<sup class="footnote-marker">29</sup><i class="footnote">די בניעור קל שכן אינם הדוקים והמים חודרים בהם, כמו לעיל פ"ט מ"א.</i> קשרי פונדא, ופסיקיא, וקשרי מנעל וסנדל, וקשרי מפתח חלוק של אשה, הרי אלו חוצצין. קשרי נימי פונדא, ופסיקיא, וקשרי רצועות ומנעל וסנדל, והקשר שבאפקריסין שבכתף, וסדין שקשר את נימיו, הרי אלו חוצצין, נתקשרו מאליהן אינן חוצצין" (שם ה"ב, עמ' 659). התוספתא מסבירה מהם הקשרים שעליהם מדובר ברישא של המשנה. לדעת התוספתא סתם קשרים הנידונים הם דבר שמקפיד עליו, וכאמור המשנה והתוספתא נחלקות האם הקשר שמקפיד עליו הוא של בעל הבית או של העני.
הבגדים הנזכרים שונים באופיים. הפונדה היא Funda בלטינית, מעין חגורה ובה כיס לנשיאת כסף, ולכן אסרו חכמים להיכנס עמה להר הבית (משנה, ברכות פ"ט מ"ה). מלשון התוספתא שם עולה בבירור שמדובר בחגורה, וזה לשונה: "לא יכנס אדם להר הבית במעות צרורין לו בסדינו ובאבק שעל רגליו ובאפנדתו חגורה עליו מבחוץ." (ברכות פ"ו הי"ט). מהלכה אחרת בתוספתא (בבא מציעא פ"ח ה"ד) ניתן להסיק שהחזקת חפצים בפונדה שפיה כלפי מעלה נחשבת לשמירה מעולה. הפונדה נזכרת לעתים יחד עם הפסיקייא, שאף היא מין חגורה, כגון בתוספתא: "הנודר מן הכסות אסור בפונדא ופסקיא" (נדרים פ"ד ה"ג), וכן בתוספתא שלנו (פ"ז ה"ב, עמ' 659) ועוד<sup class="footnote-marker">30</sup><i class="footnote">כגון שמחות פ"ז ה"י, עמ' 140; ספרי במדבר, פיסקא קנז, עמ' 213; בבלי, שבת קיג ע"א.</i>. נמצא שהפונדא (הפונדה) היא רצועה רחבה של בד והיו בה כיסים שנסגרו על ידי קשירת חוטים. היא אינה בגד ממש, אך היא טוויה וארוגה כבגד (ספרי במדבר, פיסקא קנז, עמ' 213), והדברים הולמים את ההקשר שבמשנתנו. בגד מעין זה מופיע בציורים רומיים של פשוטי עם, משרתים ועבדים, והוא מעין רצועה או חגורת בד שרוחבה 8-5 ס"מ וכנראה כיסים בתוכה, וליפפו בה פעמים מספר את חלקו התחתון של גוף האדם. צריך לומר שמספר הציורים של בגדי פשוטי העם מעטים הם ביחס מפני שהרומאים מיעטו לצייר אותם (איור 65). עם זאת כאשר צוירו עובדים פשוטים, או עבדים, הם לובשים את הפונדה הזאת. בציורים היהודיים הפועל לבוש לעתים בגדים של ממש (איור 66), וכנראה בשעות החום הוריד העובד
<b>איור 66א</b> . שני סבלים, עם בגדים מלאים. פסיפס בית הכנסת בחורבת חמאם. באדיבות ע' ליבנר.
<b>איור 66ב.</b> הנגר (נח בונה את התיבה?) מחורבת חמאם, לבוש בגדי עבודה מלאים. באדיבות ע' ליבנר.
<b>איור 66ג.</b> פועל בלבוש מלא, על רצפת פסיפס בצ'רצ'ל, אלג'יריה (מתוך אתר ויקיפדיה המוקדש לאתר).
את הבגד העליון ונותר בחלוק ואפקריסין בלבד, כפי שהדגשנו בפירושנו לשבת (פט"ז מ"ד), אבל לעתים הפועל הארץ-ישראלי לבוש בפונדה בלבד. הגברים הרומיים המכובדים נראים בציורים כשהם לבושים בדרך כלל פליום בלא חגורה, שהיא תלבושת האופיינית בעיקר לגברים עובדים. מכל מקום, כשמצוירת חגורה הרי שהיא על המותניים. החגורה שכיחה יותר בציורי הנשים, עתים על המתניים ועתים מתחת לחזה. נסיים בדברי המדרש: "ויעש להם חגורות משלל למה הדבר דומה לאיש עני שלא היה לו אלא סמרטוט אחד. קשרו על ערותו וההלך ערום. כך הם עשו להם חגורות והלכו ערומים" (מדרש ביאור לבראשית ג ז)<sup class="footnote-marker">31</sup><i class="footnote">מובא אצל כשר, תורה שלמה, כרך א, עמ' רס. לחגורות אחרות ראו אצל שפרבר, תרבות חומרית ב, עמ' 146-148.</i>.
פסיקיה היא סתם חגורה, fasciei בלטינית. החלוק הוא בגד הגוף הרגיל והפשוט. החלוק היה עשוי שני מלבנים של בד, "שני דפין" בלשון הירושלמי (שבת פט"ו ה"ב, טו ע"א), קדמי ואחורי, והיו מחברים אותם בעזרת שרוכים בקשרים על כתף ימין ועל כתף שמאל. קשרים אלו הותר לעשותם בשבת, בין לדעת רבי מאיר, המתיר קשר שיכול להתירו ביד אחת, בין לדעת רבי יהודה, שהרי אינו קשר של קיימא (משנה, שבת פט"ו מ"ב). האפרקסין יידון במשנה הבאה.
הלכות קשרים מופיעות גם במסגרת הלכות שבת (משנה, פט"ו מ"א-מ"ב), אלא ששם הגורם הקובע הוא האם הקשר הוא קבוע או זמני, אבל רשימת הבגדים עם הקשרים דומה למדי.
<b>עני ובעל הבית</b> 
הצירוף של עני ובעל הבית אינו צירוף רגיל. "עני" בלשון חכמים יש שפירושו אדם סתם, שאינו עשיר או שאינו רם מעלה<sup class="footnote-marker">32</sup><i class="footnote">משנה, כתובות פ"ה מ"ח; פ"ו מ"ד; פאה פ"ח מ"ה; שביעית פ"ה מ"ג; שקלים פ"א מ"ז. ראו פירושנו לשביעית פ"ט מ"א, במבוא למסכת מעשרות ועוד. </i>. כל זאת משום ש"עניות מצויה" (ירו', נדרים פ"ט ה"ד, מא ע"ג). אבל לעתים, כמו אצלנו, העני עומד בניגוד לאדם רגיל שהוא אמיד יותר. אין כאן סתירה בין המקורות, אבל זו התייחסות ומודעות עצמית אחרת של העורך. יש להניח ששני התיאורים משקפים, כל אחד בדרכו, אמת מסוימת, והאבחנה היא בעיקר בתחום המודעות העצמית. האם ההשוואה היא כלפי חוץ, כלפי החברה בכללה, ואזי סתם יהודי הוא "עני", או כלפי החברה פנימה שבה יש ריבוד מסוים. בעל בית אינו עשיר, ואינו רק מי שיש לו רכוש ובית מגורים, אלא אדם מסודר הגר בביתו.
הצירוף המנוגד "עני" לעומת "בעל הבית" מופיע בעוד מקורות, והוא מחייב אותנו להגדיר מבחינה חברתית את שני המושגים. ל"עני" הגדרה הלכתית ברורה ביותר. הוא הנזקק למתנות עניים וזכאי לתמיכת הקהילה. המדובר באנשים חסרי כל רזרבה כספית שוטפת (משנה, פאה פ"ח מ"ה), אם כי ייתכן שיש לו רכוש קרקעי מסוים (כנראה לא כזה המאפשר להתקיים ממנו). כאמור בספרותנו סתם אדם מכונה "עני", אך ה"עני" לצורך ההגדרות ההלכתיות הוא בוודאי לא רוב האוכלוסייה אלא מיעוט. לעומתו "בעל הבית" פחות מוגדר, והשאלה היא האם זו שכבה דקה של עשירים, או שמא כלל ישראל שאינם עניים באותו זמן ומועד.
בעל הבית מופע בהקשרים מספר:
א. הוא מחלק מתנות עניים, כלומר הוא בעל קרקעות ויבול, ללא קשר לגודל השדה והיקף הכנסתו
כגון "הפאה ניתנת במחובר לקרקע, בדלית ובדקל, בעל הבית מוריד ומחלק לעניים" (משנה, פאה פ"ד מ"א); "איזהו לקט? הנושר בשעת הקצירה. היה קוצר, קצר מלא ידו תלש מלא קמצו, הכהו קוץ ונפל מידו לארץ הרי הוא של בעל הבית" (משנה, שם מ"י), וכן: "קנובת ירק שבגנה הרי זו מותרת. של בעל הבית, ושבתוך ביתו, הרי זו אסורה" (תוס', דמאי פ"ד ה"ד). לכאורה קרובה לכך היא משנה אחרת: "האומר לשלוחו 'צא ותרום' תורם כדעתו של בעל הבית. אם אינו יודע דעתו של בעל הבית תורם כבינונית אחת מחמשים. פיחת עשרה או הוסיף עשרה, תרומתו תרומה. אם נתכוין להוסיף אפילו אחת אין תרומתו תרומה" (תרומות פ"ד מ"ד). ברם כאשר פירשנו משנה זו הסקנו שהשליח אינו שליח מקרי אלא מי שהוסמך מראש לתרום בשביל בעל הבית, מעין אפיטרופוס או נציג של בעל הבית, ו"בעל הבית" בהקשר זה אינו סתם אדם אלא עשיר המפעיל את שדהו בשיטת "הבעלות הנעדרת", כלומר על ידי נציגים, וזו שיטה המאפיינת בעלי קרקעות עשירים<sup class="footnote-marker">33</sup><i class="footnote">ראו הנספח למסכת דמאי. </i>. בעל הבית כפי שהוא מופיע בשלושת המקורות הראשונים אינו בהכרח אמיד. עם זאת במשמעות זאת נעשה שימוש בעיקר בהקשרים של חלוקת פאה, וביתר חלקי המשנה השימוש במשמעות זו נדיר ביותר.
ב. הוא שוכר פועלים
כגון "העומר ששכחוהו פועלים ולא שכחו בעל הבית, שכחו בעל הבית ולא שכחוהו פועלים, עמדו עניים בפניו או שחיפוהו בקש, הרי זה אינו שכחה" (משנה, פאה פ"ה מ"ז), וכן: "פועל שאינו מאמין לבעל הבית" (משנה, דמאי פ"ז מ"ג), ובהמשך שם: "רבן שמעון בן גמליאל אומר לא יחשוך מפני שהוא ממעט מלאכתו של בעל הבית."; "השוכר את האומנין וחזרו בהן ידן על התחתונה. אם בעל הבית חוזר בו ידו על התחתונה" (משנה, בבא מציעא פ"ו מ"ב). במקורות אלו "בעל הבית" הוא איש אמיד המפעיל פועלים, ואיננו חקלאי זעיר. אין כאן עדות לעושר מופלג, אבל מצבו הכלכלי איתן. לא ייתכן שרוב תושבי הכפר היו "בעלי בתים" כאלה, שכן אז לא הייתה אוכלוסייה מספקת של פועלים, אלא זו שכבה אמידה מעט יותר. אפשר לשער שבכפר רגיל היו 20%-10% בעלי בתים כאלה לכל היותר.
ג. בעל הבית בניגוד לעני
העני עומד בחוץ ובעל הבית בפנים (משנה, שבת פ"א מ"א). לקבוצה זאת שייכת גם משנתנו. דוגמה מעניינת למצבו הכלכלי יש במשנת פאה: "בעל הבית שהיה עובר ממקום למקום, וצריך ליטול לקט שכחה ופאה ומעשר עני, יטול, וכשיחזור לביתו ישלם, דברי רבי אליעזר, וחכמים אומרים עני היה באותה שעה" (פ"ה מ"ד). בעל בית היוצא למסעיו הוא כעני. אין לו עמו כסף מזומן לקנות מזון, והוא חייב להיסמך על שירותי התמיכה הקהילתיים. בעל בית כזה אמנם אינו עני, אך רחוק מאמידות, ואם יצא מביתו הוא מוגדר כעני. אנו שומעים גם על בעל הבית שהוא בעל שדה, אבל הוא עצמו עני: "דרבי יהושע בן לוי אמר בבעל הבית עשיר נחלקו, אבל בבעל הבית עני מאחר שהוא ראוי ליטול זכה" (ירו', פאה פ"ד ה"ו, יח ע"ב). סתם בעל הבית איננו עני, ובו עוסקת ההלכה שם, אך גם ייתכן שבעל הבית הוא עני.
ד. בעל הבית הוא סתם חקלאי עצמאי
כגון "הלוקח מבעל הבית וחזר ולקח ממנו שניה, מעשר מזה על זה, אפילו משתי קופות אפילו משתי עיירות. בעל הבית שהיה מוכר ירק בשוק." (משנה, דמאי פ"ה מ"ז). כאן אפשר היה להחליף את המונח "בעל הבית" בסתם אדם, אבל דרכו של עולם שאריס או עני אינם מוכרים בשוק. כמו כן: "בעל הבית שהיה שותף לשכנים, לזה ביין ולזה ביין, אינם צריכים לערב. לזה ביין, ולזה בשמן, צריכים לערב. רבי שמעון אומר אחד זה ואחד זה אינם צריכים לערב" (משנה, עירובין פ"ו מ"ה). אין כאן בעל בית עשיר במיוחד, ואף לא אמיד, אלא סתם חקלאי (אדם) המקיים את עצמו. כמו כן: "יתומים שסמכו אצל בעל הבית" (משנה, גיטין פ"ה מ"ד). גם כאן אילו היה כתוב "אדם" הייתה המשמעות דומה, אבל בעל הבית קצת יותר מבוסס ולכן רגיל שהוא זה שיתמוך בעניים. כמו כן: "הכניס שורו לחצר בעל הבית שלא ברשות, ונגחו שורו של בעל הבית, או שנשכו כלבו של בעל הבית, פטור. נגח הוא שורו של בעל הבית, חייב" (משנה, בבא קמא פ"ה מ"ג). כאן בעל הבית הוא כמשמעו, בעליו של בית מגורים רגיל.
ה. סתם אדם, בניגוד לבעל מקצוע או אומן
בהקשר זה בעל הבית בא בניגוד לכובס המקצועי (משנה, בבא קמא פ"י מ"י) או לנחתום המקצועי (משנה, בבא מציעא פ"ב מ"ב; ערלה פ"ג מ"ז), בניגוד לבורסקי מעבד העור (כלים פכ"ו מ"ח), בניגוד למוכר הסיטונאי (תוס', דמאי פ"ג הי"ג) ובניגוד לבעלי מלאכה דומים.
ו. סתם אדם
כגון "אמר לחנוני תן לי בדינר פירות, ונתן לו. אמר לו תן לי את הדינר, אמר לו נתתיו לך ונתתו באונפלי, ישבע בעל הבית" (משנה, שבועות פ"ז מ"ו). בעל בית זה אינו סוחר ממולח, ואת כספו הוא שומר בגרבו. הוא סתם אדם. כמו כן: "בעל הבית שהיה מסב ואוכל, קראו חברו לדבר עמו, אין צריך לברך למפרע" (תוס', ברכות פ"ד ה"כ). אמנם הסבה היא סעודה מסודרת המאפיינת את האמידים, אבל ההלכה עוסקת בכל אדם.
ז. עשיר המפעיל אריסים ושולט בחברתו
מקור אחד המשקף תמונה זו צוטט לעיל, וכן שם: "אריס שתרם ובא בעל הבית ועיכב" (תוס', תרומות פ"א ה"ז). כן הוא מופיע ביגוד לאריס בסוגיות אחרות (ירו', בבא בתרא פ"ט ה"ד, יז ע"א), וכן: "למה הדבר דומה? לבעל הבית שהיה לו כרם, נתנו לאריס." (דברים רבה, וזאת הברכה, עמ' 128; פסיקתא רבתי, נספחים א, עמ' 446, ומקבילות נוספות). במשלים דומים במקום בעל הבית מופיע המלך עצמו. כמו כן: "בעל הבית שנתן כליבה לעני למלות לו מים, אין בו משום לקט שכחה ופיאה, וחייב במעשרות" (תוס', פאה פ"ב הי"ז). בין בעל הבית לעני יחסי תלות שבהם העני מגיש שירותים לבעל הבית החזק ממנו מבחינה חברתית, ובבבלי: "רב אחא בר יעקב אמר: אין עניות במקום עשירות. אלא: שכן בעל הבית שיש לו נקב בבירתו וסותמו" (שבת קב ע"ב). כן משתמש הבבלי במונח "בעל הבית" בדרשה לפסוק "עשיר ורש נפגשו" (משלי כב ב) – רש הוא העני, והעשיר הוא בעל הבית (בבלי, תמורה טז ע"א).
השימוש במונח "בעל הבית" לתיאור עשיר רווח בעיקר במקורות הבתר-תנאיים, אך כאמור מופיע גם בתוספתא. מתקבל אפוא הרושם שמראשיתו תיאר המונח סתם אדם ביישוב שאינו בעל מקצוע ואינו עני מובהק, אבל אט אט קיבל המונח משמעות נוספת של איש אמיד יותר. ייתכן שההתפתחות היא חברתית-כרונולוגית. כלומר, עם גידול פערי הרכוש בכפר היהודי התפתחה קבוצה של אמידים בתוך הכפר, ולאלו יוחס הכינוי "בעל הבית" או "עשיר". ואכן אנו יודעים שלקראת המאה הרביעית התבסס תהליך השחיקה של המעמד הבינוני החקלאי. הריבוד החברתי גדל, ועמו מספר העשירים הגדולים ומספר העניים המרודים. במסגרת זו התעצב גם מעמד בעלי הבתים שבלטו בחוסנם הכלכלי מבין יתר תושבי הכפר העניים יותר<sup class="footnote-marker">34</sup><i class="footnote">ספראי, המאה החמישית, עמ' 50-37.</i>.
במשנתנו נעשה שימוש בשני מונחים, האחד "חוצצין" או "אין חוצצין" והאחר "צריך שיבואו בהם מים". לשני המונחים אותה משמעות הלכתית, ובחנו שאלה זו לעיל. מן הסתם שני המונחים משקפים עריכות שונות. במשנתנו ובתוספתא המונחים מעורבים ומכאן שמשנתנו היא מעריכה מאוחרת יחסית, אקלקטית, שבה מעורבים מקורות שונים. "חוצצין" ו"אין חוצצין" הם מושגים מתחום הטהרה בכלל ותדירים במשניות מקוואות ואהלות (ראו משנה, אהלות כל פרק ח, ותוס', שם פ"ט ה"ד, עמ' 606), אך מופיעים גם במסכתות כלים ידים וכיוצא בהן. המונח "צריך שיבואו בהם מים" ודומיו הם בענייני מקוואות בלבד, והם ייחודיים למשנתנו.

Mishnah 4

<b>אלו שהן צריכין שיבואו בהן המים<sup class="footnote-marker">35</sup><i class="footnote">או אולי יש לגרוס "במים", ובכל עדי הנוסח "המים".</i> הקשר</b> [<b>ש</b> ]<b>בפרקסין שבכתף</b> – האפקריסין או אפרקסין הם בגד גוף נוסף, דומה לחלוק שבמשנה הקודמת: "הנכנס למרחץ. וקודם שיכנס כיצד יעשה? חולץ את מנעליו, ומסלק את כובעו, ומסלק את טליתו, ומתיר את חגורו, ופושט את חלוקו, ואחר כך מתיר את אפיקרסו התחתונה. רחץ ויצא והביאו לו את המפה, מקנח את ראשו, ואחר כך מקנח את כל האיברים. הביאו לו את השמן סך את הראש, ואחר כך סך את כל האיברים. ואחר כך מניח את אפיקרסו התחתונה, ולובש את חלוקו, וחוגר את חגורו, ומתכסה בטליתו, ומניח את כובעו" (מסכת דרך ארץ פ"י ה"א). כאן האפיקרס הוא בגד גוף לחלק התחתון. אבל מהברייתא שלנו משמע שהאפיקרס היה מגיע לכתפיים ונקשר בקשר על כתף אחת, כמקובל בבגדים רומיים (איור 67). נראה, אפוא, שמדובר ביריעה ריבועית<sup class="footnote-marker">36</sup><i class="footnote">חכמים נחלקו אם חייבת בציצית, מסכת ציצית פ"א. </i> שאדם עטף בה את עצמו, מתחת לכל בגדיו<sup class="footnote-marker">37</sup><i class="footnote">בראנד, כלי זכוכית, עמ' 177-176.</i>.
<b>איור 67א.</b> בגד הנקשר על הכתף בסיוע פריפה. מתוך רצפת .הפסיפס בצויגמה שבסוריה. דונצ'ל-ווט, עמ' 69.
בתוספתא שנינו: "והקשר שבאפקריסין שבכתף, וסדין שקשר את נימיו, הרי אלו חוצצין. נתקשרו מאליהן אינן חוצצין" (פ"ז ה"ב, עמ' 659).
<b>ושפה שלסדין צריך למתח</b> – השפה היא הקו החיצוני של הסדין שבדרך כלל היה מקופל ונתפר במהודק כדי שהסדין לא יתחיל להתפורר. בשעת הטבילה אין צורך לפתוח את הקפל, אך יש צורך למתוח את הסדין. אפשרות אחרת היא שהשפה היא קשירת הנימים הנזכרת בתוספתא לעיל, והתוספתא כמשנה, אלא שהמינוח שונה: בתוספתא "חוצצין" ובמשנה "צריכים שיבאו בהם מים". אלא שבכל זאת יש הבדל בין הניסוח החיובי של המשנה, שיש פתרון לחציצה (צריך למתח), לבין הניסוח השלילי של התוספתא, שאם לא עשה כן הרי אלו חוצצין.
<b>ותפילה של ראש בזמן שאינה חוצה</b> – שקשר התפילין רפוי (ראו בפירוש המשנה הקודמת), <b>ושל זרוע בזמן שאינה</b> – כך גם ב-<b>מל</b> , אבל ב-<b>מפ</b> ובדפוסים מהדפוס הראשון ואילך "שהיא", וראו במשנה הקודמת.<b> עולה ויורדת</b> – אלא הקשר קבוע והרצועה גם היא קבועה כתוצאה מכך. זו הלכת "ראי" להלכה שבמשנה הקודמת. <b>ושנץ שלסנדל</b> – כפי שאמרנו במשנה הקודמת. השנץ הם שיירי החוטים הנותרים בעת האריגה ומבצבצים מתוך האריג. יש להניח שהשנצים היו בשולי רצועות הסנדל, ונעשו מאריג. <b>ובגדים שהיטבילן מכובסין</b> – כחבילה לאחר שכובסו. בגדים אלו רטובים, בניגוד לבגדים "נגובים" שבהמשך.<b> עד שיבעבעו</b> – הבעבוע מעיד על כך שהמים דחקו את האוויר שבין הבגדים, ואין צורך לטבול כל בגד לחוד.<b> הטבילן נגובים</b> – יבשים,<b> עד שיבעבעו וינוחו מביעבוען</b> – כשהבעבוע נגמר צריך להניח שהמים חדרו לכל הכיסים, ולכיסי האוויר שנוצרו.
ברקע הרֵאלי של הנחת תפילין ובתפוצתה של המשנה עסקנו לעיל בפירושנו לעירובין פ"י מ"א. עמדנו שם על כך שמצווה זו הייתה רופפת, ולא כולם קיימוה, כל זאת ברצונם של חכמים, אם כי גם מצינו בספרות הסתייגות מכך.

Mishnah 5

<b>כל ידות הכלים שהם ארוכין</b> – הבעל התקין ידית לכלי והשתמש לשם כך בעץ מצוי. עתה הוא יקצץ את הידית לגודל המתאים. הידית והכלי הם כלי אחד, חיבור לטומאה ולטהרה, גם אם בגלל החיבור לא יגיעו המים לכל הפינות של הכלי. כך, למשל, אין צורך לפרק את ידית הכלי, אבל אם הידית ארוכה מדי החלק העודף אינו חיבור. אין מדובר כאן בחציצה אלא בחיבור, כלומר אין צורך להטביל את כל הידית אלא עד היכן שהיא חלק מהכלי. "חיבור" מוגדר אפוא לא כמה שמחובר אלא כמה שמחובר ונחוץ. "חיבור", אם כן, אינו תיאור של מציאות אלא הגדרה הלכתית טכנית. הגדרה דומה מצינו במסכת כלים, ושם מופיעה רשימה ארוכה של אורכי הידיות של כלים שונים (פ"ט מ"ג-מ"ח). משנת מקוואות מסתמכת על ההנחה הסמויה שהלומד מכיר את משנת כלים, או לפחות את דיני "חיבור". <b>ועתיד לקוצן</b> – לקצצן,<b> מטבילן עד מקום המידה</b> – כפשוטם של דברים יש כאן תנאי נוסף. הוא עתיד לקצצן כדי להראות בכך שאכן אין זה צורך הכלי, אבל אם אינו עתיד לקצצן הידית הארוכה היא חיבור. קיצוץ הידית איננו צורך שימושי. אין כל פגם בכך שהידית ארוכה יותר, והעובד מחזיק את הכלי היכן שירצה. אבל המשנה דורשת סימן ברור שלדעתו אין זה חיבור לכלי. תנאי זה איננו במשנת כלים, ומשנתנו חלוקה על משנת כלים בנושא זה. כל זאת אף על פי שהיא חולקת אתה אותם מונחים הלכתיים. <b>רבי יהודה אומר עד שיטביל את כלו</b> – למעשה רבי יהודה חולק על כל העיקרון של חיבור לטומאה שהוא רק עד היכן שהוא לצורך הכלי, ודורש שיטביל את כל הידית.
המשך המשנה כולל דוגמאות לכלל שברישא: <b>שלשלת דלי גדול ארבעה טפחים</b> – לעניין חיבור לטומאה. כלומר, אם נטמא הדלי נטמאה גם שרשרת באורך ארבעה טפחים, וכאשר מטהרים את הדלי יש להטביל את השרשרת רק עד אורך זה. מעבר לכך אין זה חלק מהדלי. דיון זה משתלב בכל הידוע והמוכר על "ידות כלים" (משנה, כלים פכ"ט).<b> ושלקטן עשרה</b> – לדלי קטן הייתה שרשרת תִקנית גדולה יותר. שתי מידות אלו חוזרות במשנת כלים פי"ד מ"ג ובמקבילתה בתוספתא (כלים בבא מציעא פ"ד ה"ט, עמ' 582). עם זאת, כאמור, התוספת של "עתיד לקוצצן." איננה במשנת כלים, וכן לא מובאים שם דברי רבי יהודה. מבחינה רֵאלית לא ברור מדוע לדלי קטן שרשרת גדולה יותר. אבחנה זו חוזרת כאמור בתוספתא כלים, בתוספת שכל זה כשאין לדלי חבל ארוך. חבל כזה הוא חיבור בכל מצב: "שלשלת דלי גדול ארבעה טפחים, ושל קטן ושל עולי בבל<sup class="footnote-marker">38</sup><i class="footnote">אולי הכוונה לדלי שהמסורת שימרה שבו השתמשו אז. להצעות נוספות ראו ליברמן על אתר. </i> עשרה טפחים. קשר בו חבל או משיחה בין מלמעלה ובין מלמטה אפילו מאה אמה כולו חיבור" (תוס', כלים בבא מציעא פ"ד ה"ט, עמ' 582).
<b>מטבילן עד מקום המידה</b> – עד אורך זה, וזו שיטת חכמים,<b> רבי טרפון אומר עד שיטביל את כל הטבעת</b> – רבי טרפון הוא מורו של רבי יהודה ולכן סבור שיש להטביל את כל השרשרת, ויהא אורכה אשר יהא. ואכן בתוספתא נאמר: "רבי יהודה אומר צריך להטביל את כולו, מפני החתך. וכן היה רבי יהודה אומר משום רבי טרפון, צריך להטביל את כל הטבעת<sup class="footnote-marker">39</sup><i class="footnote">בכתב יד וינה "טבעות".</i>" (פ"ז ה"ג, עמ' 660).
הנימוק "מפני החתך" אינו נהיר, ואולי הכוונה שמא יחתוך את השלשלת והרי היא כלי כשלעצמה המחייב טהרה בטבילה של כל הכלי.
<b>החבל שהוא קשור בקופה אינה חיבור אלא אם תפר</b> – קופה שונה אפוא מדלי. בדלי החבל הוא צורך הדלי וצורך דליית המים, אך בקופה הוא תוספת בלתי חיונית לכלי.

Mishnah 6

<b>בית שמי אומרים אין מטבילין</b> – המשנה עוסקת בהטבלת המים עצמם. הטבלה זו איננה הטבלה רגילה. בהטבלה רגילה מכניסים את הכלי למקווה, אבל אם יכניסו מים למקווה יתערבבו במי המקווה, והרי זו שאלה הלכתית נפרדת, ובעיקר, המים שהוטבלו יאבדו. אם הם חמים הם יתערבבו במי המקווה הצוננים. אין זאת אלא שמדובר בהשקה, דהיינו הורדת הכלי עם המים כך שפני המים בכלי ישיקו קלות לפני המים במקווה. ההשקה היא מעין עירוב המקוואות ששנינו לעיל (פ"ו מ"ח). עם זאת, משונה שאין במשנה אזכור להלכה עצמה וכל מורכבותה שתתברר בהמשך.<b> חמים בצונין</b> – מים חמים במקווה שבו מים צוננים,<b> ולא צונין בחמים</b> – מים קרים במי מקווה חמים. האפשרות למי מקווה חמים היא נדירה. הדבר אפשרי במים "מוכין", שהם מי גפרית חמים, או במקווה שהשליכו אליו אבנים מלובנות. אבל ודאי שהייתה זו אפשרות נדירה. <b>לא יפים ברעים</b> – מים יפים במקווה שבו מים רעים (בלתי צלולים),<b> ולא רעים ביפים</b> – הטעם של בית שמאי לא נאמר במשנה, [<b>ו</b> ]<b>בית הלל אומרים מטבילין</b> – כנראה בית שמאי חוששים שמא לא יטביל את הכלי עד שפתו כדי למנוע השקה. ההלכה דורשת השקה, אבל בעל הבית חרד שהמים בדלי יינזקו, או להפך, שמי המקווה יינזקו, ולא יטבול כהלכה, ונמצא שמתוך שיחוס על המים המיוחדים שבכלי יימנע מהשקה אמִתית הגורמת לערבוב (הר"ש). נימוק מעין זה אופייני לדרך החשיבה של התלמוד הבבלי (וממילא גם של לומדיו ומפרשיו). במקרים מעין אלו לעתים קרובות הציע הירושלמי טעם עצמאי שאיננו רק "גזירא שמא."<sup class="footnote-marker">40</sup><i class="footnote">ראו המבואות למסכת שבת ולמסכת ביצה. </i>. אפשר שהחשש הוא שמא מים מסוגים שונים אינם מתערבים, או שכלפי חוץ אין ההתערבות נראית. <b>כלי שהוא מלא משקין</b> – שאינם מים,<b> והטבילו כאילו לא טבל</b> – גם טבילה זו היא בהשקה, והנוזל שבדלי הוא כמו מים פחות טובים ממי המקווה. המשנה קובעת שאין טבילה בהשקה למשקים אלא רק למים. לא ברור האם בנוזלים אחרים גם בית הלל יודו, או שהמשפט הוא מדברי בית שמאי. לפי שני הפירושים קשה, משום שהמחלוקת אינה נאמרת במפורש ולמעשה ברישא לא נאמר שמדובר במים בלבד, וראו להלן. <b>מלא מי רגלים רואין אותן כאילו הם מים</b> – לפי מבנה המשנה אם מי רגליים הם כמים, ומדובר על טהרת המים, הרי שמי הרגליים יטוהרו בהשקה כמים רגילים, כלומר מי הרגליים יהיו טהורים. מי רגליים סתם נחשבים לתולדה של מים – הם מכשירים לקבל טומאה (משנה, מכשירין פ"ו מ"ד), ובהמשך שם (מ"ה) נקבע שמי רגליים הם "תולדות" של מים. כמו כן: "מי רגלים שנתערבו ביין אין רואין אותן כאלו הן מים. נתערבו במים רואין אותו כאלו הן מים. נתערבו במי רגלים אחרים רואין אותו כאלו יין במים" (תוס', טהרות פ"ה ה"ב, עמ' 664). אם כן, המשנה מחמירה במי רגליים ומקבלת את עמדת בית שמאי בנושא, שמא יימנע המטביל מהשקה מלאה כדי שלא לזהם את מי המקווה, ואין כאן בעיה לא של הכשר טומאה (שכן מי רגליים נחשבים למים לעניין זה) ולא של טומאה ממש (שכן הם כשרים ואינם מטמאים). להלן נבחן הצעה אחרת.
מי הרגליים נחשבים טהורים אלא אם כן הם מי רגליים של זב (משנה, כלים פ"א מ"ג ומקבילות), או שמי הרגליים נטמאו בנגיעה ככל חפץ אחר, ולא עוד אלא שסתם מי רגליים טהורים וחז"ל קובעים שנידות (וזבים שהם בכלל במיעוט) אינם שומרים את מי הרגליים, לכן בכל מקום שמוצאים מי רגליים הם טהורים: "לוקחין ושואלין מימי רגלים מכל מקום, ואין חוששין שמא של נדות הן, שלא נחשדו בנות ישראל להיות מכנסות מימי רגליהן בשעה שהן נדות" (תוס', תרומות פ"י הי"ד). המשנה משקפת את הפן ההלכתי הטהור של הלכות טומאה. הסלידה ממי הרגליים אינה מתבטאת בהלכה, ואין בה ביטוי למיאוס אלא רק לפן ההלכתי.
במי הרגליים השתמשו כחומרי ניקוי (משנה, נידה פ"ט מ"ו; שבת פ"ט מ"ה) או לעיבוד עורות. אמנם הם נמאסים, מסריחים ואין להתפלל לידם (תוס', ברכות פ"ט הט"ז ומקבילות), אך הם טהורים. מבחינה הלכתית המשנה מובנת, ועדיין אנו חשים חוסר נחת מהצד הרֵאלי של הצורך לטהר מי רגליים. לשם מה מטהרים אותם? הרי אינם אב הטומאה, וממילא אינם מטמאים אדם או כלים, ובאוכלים ודאי לא עירבו מהם, וכל הצד הרֵאלי קשה במקצת. להלן נציע פתרון לשאלה. האפשרות שתהיה השקה קלה בין מי רגליים למי המקווה נשמעת באוזנינו כבלתי אסטטית, אך היא משתלבת ברמת הניקיון הנמוכה של קדמונינו.
ההלכה בדבר מי רגליים היא, מן הסתם, כבית הלל, ובית שמאי יראו בהם "מים רעים". הלכה זו מצוטטת בבבלי (זבחים עח ע"ב) אך לא ממשנתנו, אלא מברייתא אנונימית, וכבר במבוא בחנו תופעה זו שממנה משמע שחכמי בבל (ואולי גם חכמי ארץ ישראל) לא הכירו את המשנה, או שלא הכירו בה, וראו בה משנה שאינה מוסמכת.
<b>מלא מי חטאת עד שירבו המים על מי חטאת</b> – יש להכניס את הכלי עם מי החטאת למקווה עד שהמים שמעל הכלי יהיו בגובה כפול מהכלי עצמו, או מגובה מי החטאת שבו. כך יש להסביר לכאורה, וזאת לפי דרך ההסבר שנקטנו בה עד עתה. הסבר זו הוא הצעה אבסורדית. מעולם לא שמענו על טיהור מי החטאת. במסכת פרה דנה המשנה בדרכים שונות להוספת אפר וטיפול במים; תמיד מדובר שם במי חטאת שנפסלו, וברור שטומאתם היא פסילתם. יתר על כן, הדרך המוצעת במשנה מאפשרת ליטול כלי עם מעט מי חטאת ולהוסיף עליהם מים רגילים (שאינם שאובים), אבל במשנה שנינו: "צלוחית שנפל לתוכה מים כל שהן רבי אליעזר אומר יזה שתי הזיות וחכמים פוסלין" (פרה פ"ט מ"א) – לפי קנה מידה הלכתי רגיל המים הבלתי מקודשים מתערבים ומתבטלים ברוב, או ברוב גדול. אבל בדיני חטאת החמירו ורבי אליעזר תובע שיזה שתי הזיות, כך שלפחות אחת מהן תהיה כשרה. הרמב"ם פירש שיזה שתי הזיות על הרצפה ואחר כך המים כשרים, ועסקנו בכך בפירושנו לפרה.
מכל מקום, כל התנאים מדברים על תוספת קטנה ומקרית ולא על הוספה של כמות מים גדולה. על כן נראה שאם נפרש את משנתנו (משנת מקוואות) בדרך שהצענו, יש בה חידוש עקרוני ומרחיק לכת. אמנם ייתכן שמשנתנו חולקת על כל דיני פרה המנויים במסכת פרה, אך הדבר קשה ואין להציעו אלא אם כן אין פירוש אחר.
ואכן המפרשים המסורתיים (רמב"ם, ר"ש ואחרים) מסבירים בפשטות שבפִסקה זו במשנה מדובר בהכשר הכלי. הכלי שבו היו מי החטאת נטמא, שכן מי החטאת מטמאים את מי (מה) שהיה טהור. הבעל מטהר אותו בטבילה, והשאלה היא האם מי החטאת שנותרו בכלי חוצצים מהטבילה. לשם כך חייבים לפרש את הסיפא, ויחד עמה את הרישא, בכלי שאינו כלי חרס. אם כן המשנה שלנו משנה את נושא הדיון מטהרת המים לטהרת הכלי. בכך יש קושי מסוים, אך עדיין הדבר אפשרי. מאחר דאתינו להכא, הרי שניתן להסביר את כל המשנה בדין חציצה. כבר מחלוקת בית שמאי ובית הלל היא האם סוג שונה של מים מהווה חציצה ולא נחלקו במקרה של מים רגילים (זהים למי המקווה), וברור שאינם מהווים חציצה. כך לא נצטרך להסבר הקשה (מבחינה רֵאלית) של טיהור מי רגליים. אין מטהרים את מי הרגליים אלא את הדלי שבתוכו מעט מי רגליים שהבעל שכח לשפוך. מי חטאת הם, מבחינה פיזית, מים רגילים, אבל מפאת ייחודם וקדושתם הם מהווים חציצה. ההחמרה אינה הולמת מבחינה משפטית, אבל מובנת לאור ההחמרות בדיני מי חטאת<sup class="footnote-marker">41</sup><i class="footnote">ראו המבוא למסכת פרה. </i>. כך גם מובנת שיטת בית שמאי: אין כאן חשש שמא לא יטבול כהלכה אלא שמים מסוג אחר מהווים חציצה, והכול אתי שפיר.
בתוספתא שנינו: "כלי שמלא יין והטבילו אם בטל מראיו טהור, ואם לאו טמא. מלא יין לבן וחלב, אם רבו עליו טהור, ואם לאו טמא. רבי יהודה אומר רואין אותו כאלו הוא במים, אם בטלו מראיו טהור, ואם לאו טמא. אמר רבי יוסי, שמעתי שאפילו כי מחזיק כור ואין בו אלא רביעית, כאלו לא טבל" (פ"ז ה"ד, עמ' 660). אם כן, התוספתא עוסקת רק בתערובת ובמי המקווה. אבל אין הכרח להסביר שהתוספתא עוסקת בנושא של המשנה, שכן היא עוסקת בבירור בשאלת תערובת ושינוי מראה, נושא שאינו עולה כלל במשנה, לפי כל הפירושים.
הברייתא הבאה שנביא שנוייה בבבלי במסגרת דיני טהרה של ערבוב חומרים במקווה, אבל הברייתא הזאת עצמאית ורק עורכי הסוגיה הביאו אותה לעניין הסוגיה: "דלי שיש בו יין לבן או חלב והטבילו, הולכין אחר הרוב. רבי יהודה אומר רואין אותו כאילו הוא יין אדום, אם דיהה מראהו כשר, ואם לאו – פסול. ורמינהי: דלי שהוא מלא רוקין והטבילו, כאילו לא טבל, מי רגלים רואין אותו כאילו הן מים, מלא מי חטאת – עד שירבו המים על מי חטאת" (זבחים עח ע"ב). הברייתא הראשונה מקבילה לתוספתא והיא עוסקת בדיני ערבוב, והשאלה היא מה דינם של מי המקווה. הברייתא השנייה הובאה גם היא מתוך הנחה שהיא עוסקת בטהרת הרוק או מי הרגליים, שאגב הטהרה יש חשש תערובת. כך הבין הבבלי את הברייתא, ולשם כך הובאה לסוגיה. הבבלי לא הביא את משנתנו, וניתן להסביר שהוא העדיף ברייתא העוסקת בטהרת מים על פני המשנה העוסקת בחציצה, ולפי פירושנו לא יכול היה להביא את המשנה. עם זאת נראה שכל זה פלפול יתר, ודרכו של הבבלי להעדיף ברייתות על פני משנת מקוואות משום שלא הכיר את המשנה, או שלא הכיר במשנה כמתורצת. במבוא ריכזנו את העדויות לכך. הבבלי הבין את ראשית המשנה (או הברייתא) בטהרת המים עצמם, ואת המשפט במי חטאת כעוסק בדיני חציצה, ואנו מציעים לפרש את כל המשנה בדיני חציצה.
במסכת ביצה שנינו: "ושוין שמשיקין את המים בכלי אבן לטהרן אבל לא מטבילין" (פ"ב מ"ג). בפירושנו למסכת ביצה דנו במשנה בהרחבה ובחנו גם את מקבילותיה; בכל הדיונים שם המדובר על טיהור הכלים והאוכלים במקביל, ומדובר בשבת ויום טוב, ולא בדרכי טיהור המאכלים או בחציצה.
במסכת ביצה מופיעים שלושה משפטים, כפי שנצטט להלן. הם עוסקים במים או במשקים שבתוך הכלי, וגם בכלי עצמו (כלי אבן). כאשר מדובר במשקים המשנה מדגישה שמדובר בכלי אבן שאינו מקבל טומאה, וודאי שאין צריך לטהר אותו. המשנה משנה אפוא את נושא הדיון מהמים או מהמאכלים שבכלי לכלי שבו טבלו את המאכלים. היא מביעה אפוא את ההנחה שאת המים אפשר רק להשיק, ואת הכלי להטביל או להשיק. לנוחות הקורא העתקנו שנית את המשנה, ובמודגש (בקו) הוספנו את נושא המשפט:
משנת ביצה (כתב יד קופמן) – "שווים שהם משיקים את המים בכלי אבן לטהרה [<u>את המים</u>], אבל לא להטביל [<u>את הכלי שאיננו כלי אבן</u>]" (פ"ב מ"ג)<b>.</b> 
תוספתא ביצה – "אין מטבילין את כלי [<u>לטהר את הכלי</u>] על גב מימיו ביום טוב, ואין משיקין את המים בכלי אבן לטהרן [<u>את המשקים או את המים</u>] בשבת, דברי רבי, וחכמים אומרים מטבילין את כלי על גב מימיו ביום טוב [<u>לטהר את הכלי</u>], ומשיקין את המים בכלי אבן לטהרן [<u>את המים</u>], אבל לא להטבילן [<u>את הכלי</u>]. כלים שנטמאו באב הטומאה אין מטבילין אותן ביום טוב [<u>לטהר את הכלי</u>], ואין צריך לומר בשבת, אבל ממלא הוא כוס, דלי או קיתון לשתות, וחושב עליהן ומטבילן [<u>כדי לטהר את הכלי</u>]. וטובל כדרכו מטומאה חמורה, ואין צריך לומר מטומאה קלה" (פ"ב ה"ט).
תוספתא שבת – "אין מטבילין את המים ביום טוב [<u>לטהר את הכלי אגב המים</u>], ואין משיקין את המים בכלי אבן לטהרן [<u>את המים</u>] בשבת, דברי רבי, וחכמים אומרים מטבילין את המים ביום טוב [<u>לטהר את הכלי אגב המים</u>], ומשיקין את המים בכלי אבן לטהרן [<u>את המים</u>] בשבת, אבל לא להטבילן [<u>את הכלי</u>]" (פט"ז הי"א).
חילוף הנושא הוא משום שהשאלה העיקרית שהמשנה מתמודדת עמה היא ההבדל בין ההשקה להטבלה, ולא בעיית הטהרה. המשנה מציגה מצג כאילו אין כל בעיה לטהר את הכלי יחד עם המים, אדרבה, השקת כלי עם אוכל היא קלה יותר (למסקנה, או כ"הוה אמינא") משום שיש בה היבט של הכנת אוכל נפש. כמו כן אין המשנה מתייחסת לשאלה של טיב המשקים שבכלי – האם אלו מים, או כל משקים אחרים. אבל במשנתנו שאלת שבת ויום טוב אינה עולה, כנגד זה משנת ביצה אינה עוסקת בשאלות של משנתנו – לא בשאלת החציצה, ולא בהבדל בין טהרת מים בהשקה לבין טהרת משקים אחרים בהשקה.
שתי המשניות עוסקות אפוא באותה תמונה רֵאלית. האחת בדיני שבת ויום טוב, והאחרת בדיני טהרה. שתיהן שאובות ממקור קדום אחד, משום שיש בהן שיתוף נושאים ומונחים, אבל כל אחת עוסקת בשאלות אחרות. נראה שבמקור הקדום היו שתי המשניות (ביצה ומועד קטן) רצופות והשלימו זו את זו. כך מובן מדוע האחת אינה מתייחסת לחברתה. אבל בעריכה המאוחרת הן נותקו, ונוצרו שתי משניות דומות שאחת מתעלמת מחברתה.
<b>רבי יוסה אומר אפילו כלי מחזיק כור ואין בו אלא רביעית כאילו לא טבל</b> – אפילו מעט מים בכלי גדול מהווים חציצה. לא ברור האם רבי יוסי מדבר על הסיפא ומחמיר בדין מי חטאת, ולדעתו לא מספיק שהמים הרגילים ירבו, או שמא הוא חולק על כל ההלכות שבמשנה וסבור שתמיד המים הם חציצה. בתוספתא נאמר: "אמר רבי יוסי, שמעתי שאפילו כי מחזיק כור ואין בו אלא רביעית, כאלו לא טבל" (פ"ז ה"ד, עמ' 660), ועדיין לא ברור על מה נאמרו הדברים.

Mishnah 7

<b>כל האכלים מיצטרפין לפסול את הגווייה בכחצי פרס</b> – אדם שאכל חצי פרס של אוכל טמא נטמא, ואם אכל מעט מאוכלים שונים הם מצטרפים. ההלכה חוזרת במשנת מעילה בהקשר רחב יותר: "כל האוכלין מצטרפין לפסול את הגויה בכחצי פרס, במזון שתי סעודות לערוב בכביצה, לטמא טומאת אוכלין בכגרוגרת, להוצאת שבת בככותבת ביום הכפורים. כל המשקין מצטרפין לפסול את הגויה ברביעית ובמלא לוגמיו ביום הכפורים" (פ"ד מ"ה). הכלל שכל האוכלים מצטרפים חל אפוא על סדרת הלכות שאחת מהן היא משנתנו. כמו כן: "נבלת העוף הטמא צריכה מחשבה והכשר ומטמאה טומאת אוכלין בכביצה, וכחצי פרס לפסול את הגויה" (משנה, טהרות פ"א מ"ג). "אכילת פרס" או "חצי פרס" הם אפוא שיעור כמותי מקובל, ו"כדי אכילת פרס" הוא שיעור למדידת זמן, הזמן שנדרש לאכילת הפרס (משנה, נגעים פי"ג מ"ט).
בתוספתא ניתן הסבר מהו "כדי אכילת פרס": "וכמה הוא פרס? חצי ככר משלש ולקב. ושלשה שיעורין היה רבי שמעון אומר בה: בה<sup class="footnote-marker">42</sup><i class="footnote">המילה מיותרת.</i> שתי ידות מזון שתי סעודות שאמרו חכמים בערובי תחומין, רביעי נקרא חצי פרס לפסול את הגויה, חציו נקרא פרס לאכול בבית המנוגע. מסב ואוכלה בלפתן בבינונית של כל אדם" (נגעים פ"ז ה"י, עמ' 627). אם כן "פרס" משמעו חצי, וכן במקורות נוספים (משנה, יומא פ"ד מ"ד ועוד). ביוונית משמעו מסביב, ליד (πρóς – פרוס – pros), ובהשאלה ל"בערך" או ל"לפני". משנתנו משתמשת במונח היווני לא במשמעותו המילונית אלא במשמעותו בשפת היום-יום במזרח<sup class="footnote-marker">43</sup><i class="footnote">לתופעה לשונית זו ראו פירושנו לשבת פ"ו מ"ב; פט"ז מ"ד ועוד.</i>. במשנה שנינו: "אנטיגנוס איש סוכו קבל משמעון הצדיק, הוא היה אומר אל תהיו כעבדים המשמשין את הרב על מנת לקבל פרס, אלא הוו כעבדים המשמשין את הרב שלא על מנת לקבל פרס, ויהי מורא שמים עליכם" (אבות פ"א מ"ג). כאן הפרס הוא מתנה, וכנראה היה זה נוהג מקובל להעניק מתנת סעודה. מכל מקום, "כדי אכילת פרס" הוא כדי סעודה. בגודל הפרס ובגודל כיכר הלחם דנו בפירושנו לנגעים פי"ג מ"ט ולפאה פ"ח מ"ה, ולא נעסוק בכך כאן<sup class="footnote-marker">44</sup><i class="footnote">ובתוספתא כאן: "התירו למעוברת שתהא טועמת דבר מועט מפני סכנות נפשות. וכמה היא פרס? שתי ביצים חסר קימעא, דברי רבי יהודה, רבי יוסי אומר שתי ביצים שוחקות, רבי שיעור שתי ביצים ועוד" (פ"ז ה"ו, עמ' 660). מן הסתם צריך לתקן "רבי אומר" או "רבי x" אומר. </i>.
<b>כל המשקין מיצטרפין לפסול את הגווייה ברביעית</b> – השותה משקה בנפח רביעית הלוג (אחד חלקי 96 של סאה, כ- 100 גרם לערך), נטמא.<b> זה חומר בשותה משקים טמאים מבמקוה שעשה בו שאר משקין כמים</b> – במקווה כל המשקים הם כמים. כלומר, משקה הנופל למקווה אינו מטמא אותו אלא בשינוי מראה (התוספתא למשנה הקודמת), ורק מים שאובים פוסלים את המקווה, ואילו במשקים כל משקה מצטרף לפסול. המשנה אינה מתכוונת להשוות בין כלל ההלכות של פסול אכילה לבין כלל ההלכות של מקווה, אלא רק להדגיש פרט מסוים. בתוספתא מוצגת הגבלה נוספת למשנה, והיא הגבלת זמן: "כל האוכלין מצטרפין לפסול את הגויה בכחצי פרס בתוך כדי אכילת פרס. אכל חזר ואכל, וחזר ואכל, אם יש מתחילת אכילה ראשונה ועד סוף אכילה אחרונה כדי אכילת פרס מצטרפין, ואם לאו אין מצטרפין. ואין מחייבין אותו להיות אוכל פחות מכשיעור לירד וטובל, אלא אוכל כשעור ויורד וטובל. אכל פחות מכשיעור ויורד וטובל באמצע, טמא" (פ"ז ה"ה, עמ' 660).

Mishnah 8

<b>אכל אכלים טמאים ושתה משקין טמאין טבל</b> – ועתה הוא טהור,<b> והקיאן טמאין מפני שאינן טהורין בגוף</b> – בזמן ההקאה הטומאה נוגעת בגופו ומטמאת אותו. רמת הטומאה של המאכלים צריכה כמובן להיות כזאת שמטמאת, ולא רק פוסלת (משנה, טהרות פ"ב מ"ד ומ"ז). הבלוע עצמו אינו מטמא, וזו עמדת רוב המקורות, אם כי מצינו גם את הדעה שבלוע מטמא<sup class="footnote-marker">45</sup><i class="footnote">ראו פירושנו לאהלות פ"ג מ"ב; פי"א מ"ז. </i>.
מקבילה לדין שבמשנתנו הוא הדיון במסכת אהלות. המשנה קובעת: "כלב שאכל בשר המת ומת – [בדפוסים נוסף 'הכלב ומוטל על האסקופה']."<sup class="footnote-marker">46</sup><i class="footnote">כך בדפוסים, וראו פירושנו לאהלות פי"א מ"ז.</i> (פי"א מ"ז). לפי ההמשך ברור שהבלוע מטמא, והמחלוקת במשנה להלן היא רק להיכן יוצאת הטומאה. ההלכה השלמה מצויה בתוספתא: "1. כלב שאכל בשר המת ונכנס לבית, הבית טהור, שכל הבלועין באדם ובבהמה, בחיה ובעופות טהורין. 2. הקיאן, הבית טמא מת." (אהלות פי"ב ה"ג, עמ' 609). הווה אומר: הבלוע אצל כלב חי טהור, לעומת זאת הבלוע אצל כלב מת טמא. אם כן הבלוע אינו מטמא, אבל הוא איננו טהור, אלא שהטומאה סגורה. אבל אם יצאה הטומאה היא מטמאת.
<b>שתה מים טמאין טבל והקיאן טהורין מפני שהם טהורין בגוף</b> – המים נחשבים לטהורים גם בעת היותם בגוף. המשנה מניחה הלכה זו בפשטות, אבל אין לכך מקור המוכר לנו. אפשר להסביר שהמים שיצאו החוצה אינם אותם מים שנכנסו, ואי אפשר לזהות את המרכיב הטמא. אפשר שההנחה היא שהמים מתעכלים מיד, ואכן בהמשך התוספתא שציטטנו נעשה חישוב כמה זמן מתעכל האוכל במעי הכלב. מכל מקום לפנינו חידוש בתחום הלכות בלוע שאין לו מקבילה אלא בתוספתא דילן (בהמשך). <b>בלע טבעת טהורה</b> [<b>ו</b> ]<b>ניכנס לאהל המת הזה</b> [<b>ו</b> ]<b>שנה</b> – היזה ביום השלישי,<b> וטבל</b> – ביום השביעי וכנראה גם היזה, ולכן הוא עתה טהור, <b>והקיאה הרי היא כמות שהייתה</b> – הטבעת לא נטמאה. בהיותה בגוף האדם היא נטמאה, אך היא נטהרה עם האדם שבתוכו היא נמצאת ועתה היא טהורה, שכן יצאה מבטנו של אדם טהור. <b>בלע טבעת טמאה טובל ואוכל בתרומתו</b> – הוא נטמא מהטבעת בטומאת ולד הטומאה וטובל בערב והוא טהור, או אולי הבלוע אינו מטמא ולכן האוכל (הכוהן) טהור לחלוטין.<b> הקיאה טמאה</b> – טומאת הטבעת אמנם אינה יוצאת החוצה כי היא בלועה, אבל לכשתצא היא חוזרת למצבה הקודם, חפץ טמא שלא נטהר. אמנם הבעל טבל, אבל כשם שהבלוע אינו נטמא ואינו מטמא, כך גם אין הוא נטהר.<b> וטימתו</b> – במהלך ההקאה נגע בטבעת ולכן היא מטמאת אותו. <b>חץ שהוא תחוב באדם</b> – חץ שנתקע קשה היה להוציאו. לרופאים הרומאים היה כלי מיוחד לחליצת החץ (איור 68).
<b>איור 68.</b> הוצאת חץ מפצוע בעזרת 'מחץ הרופא'. ציור קיר מפומפי. ראו גם קונצל, רפואה, עמ' 62.
אבל לא תמיד עמד כלי משוכלל כזה לרשות הכפריים ביהודה. יש לזכור שבימים קדומים לא ידעו על החשש הגדול מזיהום, ולכן אם היה בחץ רסיס קטן לא התאמצו במיוחד לשלוף אותו בהקדם. אפשר גם שהחץ היה תקוע עמוק ולא היה אפשר לשלוף אותו. <b>בזמן שהוא נראה חוצץ ואם אינו נראה אינו חוצץ</b> – החציצה נקבעת לפי המראה החיצוני. זו הלכה יוצאת דופן, אין לה הסבר משפטי, והיא שייכת לקבוצת הלכות בדיני מקוואות שיש בהן ביטוי למראה החיצוני של המצווה<sup class="footnote-marker">47</sup><i class="footnote">ראו לעיל פירושנו לפ"ב מ"ט. </i>. שאלה זו הופיעה גם בתוספתא למשנה הקודמת, אבל שם מדובר בעיקרון משפטי ברור שאם השתנה מראה המים במקווה המים נפסלו, ואין הם נחשבים עוד ל"מים". מכל מקום, אם החץ אינו חוצץ אזי:<b> טובל</b> – כדרכו,<b> ואוכל בתרומתו</b> – למרות החץ שבגופו.
המשנה כולה עוסקת בשאלת ה"בלוע" אבל המונח אינו מופיע במשנה, ומנגד יש בה חידוש או מחלוקת על כל המשניות האחרות העוסקות בבלועים, והוא שמים טמאים שנבלעו בגוף האדם (או הבהמה) אינם טמאים כלל, ולכן גם ביציאתם הם טהורים. במקורות העוסקים בבלוע יש ביטוי ברור נגד חידוש זה. ההלכה העקרונית היא שהבלועים אינם מטמאים: "שלשה דברים מצילין באהל המת, הבלועין וצמיד הפתיל ואוהלין" (תוס', כלים בבא קמא פ"ו הי"ב, עמ' 576), וכן משמע במקורות נוספים (כגון תוס', פ"ז ה"ח, עמ' 660, שתצוטט להלן). במשנה יש מחלוקת תנאים על דין זה, אבל משמע ממנה שלגבי משקים החמירו יותר מאשר לגבי אוכל מוצק: "מי חטאת שנפסלו לא יגבלם בטיט, שלא יעשם תקלה לאחרים. רבי יהודה אומר בטלו. פרה ששתת מי חטאת בשרה טמא מעת לעת, רבי יהודה אומר בטלו במעיה" (משנה, פרה פ"ט מ"ה). רבי יהודה הוא בעל ההלכה שהבלועים בטלו, ותנא קמא חולק וסובר שהם בטומאתם קיימים. יתר על כן, כאן זמן העיכול של מים הוא מעת לעת ובתוספתא שציטטנו (ובמשנה להלן) שלושה ימים, ומן הסתם ההבדל הוא בין אוכל למים.
בדור אושא עדיין נאבקו על ההלכה, אך במסורת אחרת אנו שומעים כיצד הוכרעה ההלכה. הדיון הוא בתוספתא ברצף אחד לאחר ההלכה העקרונית שציטטנו שבלועים אינם מטמאים: "פרה ששתתה מי חטאת ושחטה בתוך מעת לעת, זה היה מעשה והיה רבי יוסי הגלילי מטהר ורבי עקיבא מטמא. סייע רבי טרפון את רבי יוסי הגלילי, סייע רבי שמעון בן ננס את רבי עקיבא. סלק רבי שמעון בן ננס את טרפון, סלק רבי יוסי הגלילי את רבי שמעון בן ננס, סלק רבי עקיבא את רבי יוסי הגלילי, אחר זמן מצא לו תשובה. אמר לו: מה אני לחזור? אמר לא לכל אדם אלא לך, שאתה יוסי הגלילי. אומר לך, הרי הוא אומר 'והיתה לעדת בני ישראל למשמרת למי נדה חטאת היא', כשהם שמורים – מי נדה, ולא ששתתן פרה. זו היה מעשה, ונמנו שנים ושלשים זקנים בלוד וטהרוהו. באותה שעה קרא רבי טרפון המקרא הזה: 'ראיתי את האיל מנגח ימה וצפונה ונגבה וכל חיות לא יעמדו לפניו ואין מציל מידו ועשה כרצונו', והגדיל רבי עקיבא: 'ואני ראיתי והנה צפיר עזים בא מן המערב על פני כל הארץ ואין נוגע בארץ והצפיר קרן חזית בין עיניו', זה יוסי הגלילי. ותשובתו: 'ויבא עד האיל בעל הקרנים אשר ראיתי עומד לפני האבל וירץ אליו בחמת כחו וראיתיו מגיע אצל האיל ויתמרמר אליו ויך את האיל וישבר את שתי קרניו', זה עקיבא ושמעון בן ננס, 'ולא היה כח באיל לעמוד לפניו וישליכהו ארצה וירמסהו', זה יוסי הגלילי. 'ולא היה מציל לאיל מידו', אלו שלשים ושנים זקנים שנמנו בלוד וטהרוהו"<sup class="footnote-marker">48</sup><i class="footnote">תוס', פ"ז הי"א, עמ' 661-660; ספרי במדבר, קכד, עמ' 158; בבלי, פסחים יז ע"א; יח ע"א. המסורת בבבלי שימרה את ההלכה אבל לא את הרקע הסיפורי המרתק, ועיינו שם.</i>. אם כן היה ויכוח גדול בבית המדרש, והועלו טיעונים שונים. בסופו של דבר הוכרעה ההלכה ביבנה, במעמד שלושים ושמונה זקנים. לא נאמר על איזה בסיס הוכרעה ההלכה, אבל הטיעון על כל הבלועים אינו נזכר, כל שנזכר הוא טיעון מדרשי שקשה להניח שהיה הבסיס לקביעת ההלכה. הוויכוח היה כה חשוב עד שהפך לבסיס לתיאור מדרשי העומד בפני עצמו.
אם כן ההלכה הוכרעה בדור יבנה, אך בדור אושא עדיין נחלקים בנושא. יתר על כן, נראה שהמונח "כל הבלועין" מאוחר יותר ואינו מופיע בוויכוח מדור יבנה<sup class="footnote-marker">49</sup><i class="footnote">לסוג אחר של בלוע ראו משנה, אהלות פ"ג מ"ב, וראו הדיון בוולד שגם הוא סוג של בלוע, שם פ"ז מ"ד-מ"ה. במשנה, בכורות פ"א מ"ב, יש דיון בבליעה אחרת, דג טהור שבלע גד טמא ונלכד ברשת ומצאו במעיו את הדג הטמא בלתי מעוכל, וראו תוס', שם פ"א ה"ז, עמ' 534.</i>. זאת ועוד; במשנת זבים מתנהל דיון אחר, ושם משמע שהבלוע מטמא (פ"ה מ"ט; תוס', שם פ"ה ה"ט-הי"א, עמ' 680, ומקבילות). ההלכה בנושא לא הוכרעה, למרות התיאור המרגש של מעמד ההכרעה בדור יבנה.
אם כן, משנת מקוואות שונה מהכיוון הכללי של המשניות האחרות במינוח, והיא קרובה לדעת רבי יהודה שהמים בטלו במעי הפרה, אבל לא מהנימוק של המשנה אלא מטעמים אחרים, והמשנה שלנו מציגה אפוא קו ייחודי הן בהלכה והן במינוח.
לעומת כל זאת, בתוספתא למשנתנו מופיע המונח "בלוע": "בלע כזית מן המת ונכנס לבית הבית טהור, שכל הבלועין באדם ובהמה ובחיה ובעוף טהורין. נסרח או שיצא מלמטה, טהור. שתה מים טמאים והקיאן, טמאין, מפני שנטמאו בו ביציאתן. טבל או שנסרחו או שיצאו מלמטן, טהורין. שתה שאר המשקין אף על פי שטבל והקיאו, טמאין, לפי שאינן טהורין בגוף. נסרחו או שיצא מלמטה, טהורין" (פ"ז ה"ח, עמ' 660). אם כן ההלכה בברייתא אינה מבחינה בין נוזלים למוצקים, ומשתמשת במינוח הרגיל "בלוע". הברייתא מדגישה אפוא עד כמה משנתנו חריגה.
בהמשך התוספתא שנינו: "פרה ששתת מים טמאין והקיאתן טמאין, מפני שאין טהורין בגוף. נסרחו או שיצאו מלמטן, טהורין. נכנס לו חץ ביריכו, רבי אומר אינו חוצץ וחכמים אומרים הרי זה חוצץ. במה דברים אמורים בשל מתכת, אבל בשל עץ הרי זה חוצץ. ואם קרם עליו העור מלמעלה הכל מודים שאינו חוצץ, שכל הבלועין באדם ובבהמה, בחיה ובעופות טהורין. נכנסו צרורות וקיסמין בסידקי רגליו מלמטה, רבי עקיבא אומר אינו חוצץ, מפני שהוא כבית הסתרים" (פ"ז ה"ט, עמ' 660). התוספתא חולקת אפוא על משנתנו לגבי מעמד הנוזלים, כמו גם הברייתא הקודמת. עוד היא מוסיפה פרטים חיים על האפשרויות של חדירת גופים זרים לגוף.
המשך הדיון בתוספתא הוא בפרטים נוספים החוצצים לטבילה, כולל הסיפור על פרה ששתתה מי חטאת שציטטנו לעיל, וגם הוא חולק כאמור על משנתנו.

ביבליוגרפיה

אבות דרבי נתן, מהדורת שכטר, ש"ז, וינה, תרמ"ז.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.</i>
אביגד, העיר העליונה – אביגד, נ', 1980, העיר העליונה של ירושלים: פרשת החפירות הארכיאולוגיות ברובע היהודי של העיר העתיקה בירושלים, ירושלים.
אביגד, העיר העליונה – אביגד, נ', 1980, העיר העליונה של ירושלים: פרשת החפירות הארכיאולוגיות ברובע היהודי של העיר העתיקה בירושלים, ירושלים.
אביגד, הרובע היהודי – Avigad, B., 2000-1010, Jewish Quarter Excavations in the Old City of Jerusalem Conducted by Nahman Avigad, 1969-1982 (ed. H. Geva), Jerusalem,
אביעם, מבצרים – אביעם, מ', תשמ"ג, "על תפקידם וזיהויים של ביצורי יוסף בן-מתתיהו בגליל", קתדרה 28, עמ' 46-33.
<i>אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.</i>
אדלר, טהרה – אדלר, י', תשע"ב, הארכיאולוגיה של הטהרה, עבודת דוקטור, אוניברסיטת בר-אילן, רמת גן.
אדלר, מקוואות בהר הבית – Adler, Y., 2006, "The Ritual Baths Near the Temple Mount and Extra-Purification Before Entering the Temple Courts: A Reply to Eyal Regev", <I>IEJ</I> 56, pp. 209-215.
אדלר, מקוואות ובתי כנסת – אדלר, י', תשס"ח, "בתי כנסת עתיקים ומקוואות טהרה: הממצא הארכיאולוגי וזיקתו להלכה קדומה", קתדרה 128, עמ' 51–72.
אדלר, מקוואות וקברות – Adler, Y., 2009, "Ritual Baths Adjacent to Tombs: An Analysis of the Archaeological Evidence in Light of the Halakhic Sources", <I>JSJ</I> 40, pp. 55-73.
אדמס, מילון המיניות – Adams, J.N., 1990, <i>The Latin Sexual Vocabulary</i>, Duckworth.
אדרת, מחורבן לתקומה – אדרת, א', תש"ן, מחורבן לתקומה, דרך יבנה בשיקום האומה, ירושלים.
<i>אהבת ציון וירושלים, ראטנער, ד', וילנא, תרס"א-תרע"ג.
אווסביוס, מהדורת מלמד – מלמד, ע"צ, תרצ"ג, האונומסטיקון של אבסביוס, ירושלים.</i>
אווסביוס, מהדורת נוטלי וספראי –Notley, R.S. and Safrai, Z., 2005, <i>Eusebius, Onomasticon</i>, Boston-Leiden.
אווסביוס, מהדורת קלוסטרמן – Klostermann, E., 1966, <i>Eusabius das Onomastikon der Biblischen Orstnamen</i>, Hildesheim.
אופנהיימר, חבורות – אופנהיימר, א', תשמ"א, "חבורות שהיו בירושלים", בתוך: אופנהיימר, א', רפפורט, א' ושטרן, מ' (עורכים), פרקים בתולדות ירושלים בימי בית שני: ספר זיכרון לאברהם שליט, ירושלים, עמ' 178–190.
אופנהיימר, עם הארץ – Oppenheimer, A., 1977, <i>The Àm Ha-aretz: A Study in the Social History of the Jewish People in the Hellenistic-Roman Period</i>, Leiden.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.</i>
אורבך, סופרים – אורבך, א"א, תשי"ח, הדרשה כיסוד ההלכה ובעית הסופרים, ספר היובל לג' שלום, ירושלים, עמ' מ-נו.
<i>איכה רבה, מהדורת באבער, ש', וילנא, תרנ"ט.</i>
אילן ודמתי, מרות – אילן, צ' ודמתי, ע', תשמ"ח, מרות: הכפר היהודי הקדום, תל אביב, עמ' 52-44.
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, עריכת המשנה – Albeck, Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלגביש, שקמונה – אלגביש, י', 1994, שקמונה לחוף הכרמל, תל אביב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אליאב, בית המרחץ – Eliav, Y.Z., 2000, "The Roman Bath as a Jewish Institution: Another Look at the Encounter between Judaism and the Greco-Roman Culture", <I>JSJ</I> 31, pp. 416-454.
אליצור, מקוואות – אליצור, י', תשנ"ט, "מקוואות לטבילת ידים", קתדרה 91, עמ' 172-165.
אלמן, תוספתא פיסחה – Elman, J., 1999, "Orality and the Transmission of Tosefta Pisha in Talmudic Literature", in: Fox, H. and Meacham, T. (eds.), <i>Introducing Tosefta</i>,<i> </i>New York, pp. 123-180.
אלקוק, חיים – Alcock, J.P., 1996, <i>Life in Roman Britian</i>, London.
אמלינג, כתובות – Ameling, W., 2003, <i>Inscriptiones Judaicae</i>, II, Tübingen.
<i>אסתר רבה, קושטא, רע"ד או ר"פ.</i>
אפשטיין, לשרידי הירושלמי – אפשטיין, נ', תשמ"ד-תשנ"א, לשרידי הירושלמי, מחקרים ב, עמ' 290-251.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים – אפשטיין, י"נ, תשמ"ג, פירוש הגאונים לסדר טהרות, ירושלים (תרפ"א-תרפ"ד, ברלין).
<i>ארבעה טורים, רבי יעקב ברבי אשר, מהדורת וארשה, תרמ"ב.
אשל, טהרות</i> – Eshel, E., 1997, "4Q414 Fragment 2: Purification of a Corpse-Contaminated Person", in: Bernstein, M., García Martínez, F. and Kampen, J. (eds.), <i>Legal Texts and Legal Issues: Proceedings of the Second Meeting of the International Organization for Qumran Studies, Cambridge 1995: Published in Honour of Joseph M. Baumgarten (STDJ 23)</i>, Leiden, pp. 3-10.
אשל, מדריך קומראן - אשל מדריך קומראן, אשל, ח', 2009, קומראן, מדריך כרטא, ירושלים.
באומגרטן, טהרה – Baumgarten, J., 2008, "4QToharot A–C", <I>DJD</I>, vol. 35, Oxford, pp. 79-122.
באומגרטן, משקין – Baumgarten, J.M., 1995, "Liquids and Susceptibility to Defilement in 4Q Fragments", <I>JQR</I> 85, pp. 91-101.
באומרגרטן, פרושים וצדוקים – Baumgarten, J., 1980, "The Parisaic-Sadducean Controversies about Purity and the Qumran Texts", <I>JJS</I> 30, pp. 157-190.
בוט, טהרה – Booth, R.P., 1986, "Jesus and the Laws of Purity", <I>JSNTS</I> 13, Sheffield.
בורקט, דת הלניסטית – Burkert, W., 1985, <i>Greek Religion</i>, Cambridge.
ביכלר, בית הלל – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), 1905, <i>Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch</i>, Budapest, pp. 21-30.
ביכלר, נטילת ידיים – Büchler, A., 1909-1910, "The Law of Purification in Mark 7.1-23", <i>ExpTim</i> 21, pp. 34-40.
בלומנר, קדמוניות – Blümner, H., 1911, <i>Die Römischen Privataltetumer</i>, München.
בנדויד, לשון מקרא ולשון חכמים – בנדויד, א', תשכ"ז, לשון מקרא ולשון חכמים, ירושלים.
בניהו, מנהגים – בניהו, מ', תשמ"ה, "גילגולי מנהגים ששורשם מטעם רוח הטומאה", בתוך: בניהו, מ' (עורך), ספר זכרון להרב יצחק ניסים זצ"ל הראשון לציון הרב הראשי לישראל: מעמדות ומושבות, ירושלים, עמ' שה–שיב.
בנקס, ישו והלכות טהרה – Banks, R., 1975, <i>Jesus and the Law in the Synoptic Tradition</i>, Cambridge.
בעל המאור על הרי"ף, הודפס בתלמוד ש"ס וילנא.
בראנד, כלי זכוכית – בראנד, י', תשל"ח, כלי זכוכית בספרות התלמוד, ירושלים.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
בראשית רבה, מהדורת טהעאדאר-אלבק, הוצאת צילום, ירושלים, 1965.
ברודי, רב נטרונאי – <i>ראו תשובות רב נטרונאי בר הילאי גאון</i>.
ברנרד, פירוש – Bernard, J.H., 1985, <i>A Critical and Exegeticl Commentary on the Gospel According to St. John, New International Critical Commentary</i>, Edinburgh.
בר-נתן וסקלר-פרנס, שועפט – בר-נתן, ר' וסקלר-פרנס, ד', תשס"ח, "יישוב יהודי באורינה בין שתי המרידות", חידושים בארכיאולוגיה של ירושלים וסביבותיה, א, עמ' 64-57.
גבע הרובע היהודי, ראו אביגד ברובע היהודי
גודמן, המעמד השליט – Goodman, M., 1987, <i>The Ruling Class of Judaea</i>, Cambridge.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
<i>גיאוניקה – </i>Ginzberg, L., 1968, <i>Geonika</i>, New york (Second edition)<i>.</i>
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
גרוסברג, מושגי מקוואות – גרוסברג, א', תשנ"ז, "המקוואות בירושלים בימי בית שני ודרכי הכשרתם: 'עירוב מקוואות' ועירבוב מושגים", קתדרה 83, עמ' 168-151.
גרוסברג, מקוואות – גרוסברג, א', תש"ס, "מקוואות לטבילת ידים במצדה", קתדרה 95, עמ' 171-165.
גרין, לוקס – Green, J.B., 1997, <i>The Gospel of Luke, The New International Commentary on Luke, </i>Grand Rapids.<i></i>
דה פריס, תולדות ההלכה – דה פריס, ב', תשכ"ב, תולדות ההלכה התלמודית, תל אביב.
דוגלס, טהרה וסכנה – Douglas, M., 1966, <i>Purity and Danger: An Analysis of the Concepts of Pollution and Taboo</i>, London.
דונצ'ל-ווט, כנסיות – Donceel-Voûte, p., 1988, <i>Les pavements des églises byzantines de Syrie et du Liban. Décor, archéologie et liturgie.</i> Louvain.
דונצ'ל-יוט, פסיפסים סוריה - Donceel-Voute, P. 1988, Les Pavements des èglises Byzantines de Syrie at du Liban, Louvain -la-Neuve
דינרי, חילול הקודש – דינרי, י', תשמ"ג, "חילול הקודש ע"י נידה ותקנת עזרא", תעודה ג, עמ' 37-17.
דינרי, נידה – דינרי, י', תש"ם, "מנהגי טומאת הנידה – מקורם והשתלשלותם", תרביץ מט, ג-ד, עמ' 324-302.
דקדוקי סופרים – ראו רבינוביץ.
דר, יישובי כרמל – דר, ש', ישובים כפריים על הכרמל בעת העתיקה, ירושלים.
הופ,Hope, T1962, Costumes of the Greeks and Romans, New York, no.95.
הירודוטוס, היסטוריה – הירודוטוס, היסטוריה, 1998, שימרון, ב' וצלניק-אברמוביץ, ר' (תרגום ומבואות), תל אביב.
הירשפלד, רמת הנדיב – Hirschfeld, Y., 2000, <i>Ramat Hanadiv Excavations Final Report of the 1984–1998 Seasons</i>, Jerusalem.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
<i>הרינגטון, טהרת חולין – </i>Harrington, H.K., 1995, "Did the Pharisees Eat Ordinary Food in a State of Purity?", <I>JSJ</I> 26, pp. 42-54.
ויזר, סעודה – Visser, M., 1991, <i>The Rituals of Dinner: The Origins, Evolution, Eccentricities and Meaning of Table Manners</i>, London.
ויס, משניות תוספתא – ויס, מ', תשנ"ד, "פרקי משנה בעלי אופי תוספתאי", <i>קעמ"י</i> 11, עמ' 62-55.
ויס, פוגמא – Weis, P.R., 1956-1957, "A Note on PUGMHI",<i> NTS</i> 3, pp. 233-236.
ויס, שרידים – ויס, מ', תשנ"ב, "שרידי שקלא וטריא מן התקופה שקדמה לבית שמאי ובית הלל", <i>סידרא</i> ח, עמ' 51-39.
ון סטרטן, עבודת הקודש – Van Straten, F.T., 1995, <i>Hiera Kala,</i> <i>Images of Animal Sacrifice in Archaic and Classical Greece</i>, Leiden.
זוסמן, טהרות – זוסמן, י', תשכ"ט, סוגיות בבליות לסדרים זרעים וטהרות, עבודת דוקטור, האוניברסיטה העברית בירושלים.
זידמן, תוספתא ומשנה – Zeidman, R., 1999, "An Introduction to the Genesis Nature of Tosefta, the Chameleon of Rabbinic Literature", in: Fox, H. and Meacham, T. (eds.), <i>Introducing Tosefta</i>,<i> </i>New York, pp. 40-73.
זיסו וגנור, בית כנסת – זיסו, ב' וגנור, א', תשס"ד, "המבנה הציבורי בחורבת עתרי – בית כנסת (?) מן התקופה שבין מרד החורבן למרד בר-כוכבא", בתוך: אשל, י' ואחרים (עורכים), ועשו לי מקדש, אריאל, עמ' 42-31.
זיסו, יהודה – זיסו, ב', תשס"ב, הישוב הכפרי בהרי ושפלת יהודה משלהי תקופת הבית השני עד לדיכוי מרד בר כוכבא, עבודת דוקטור, האוניברסיטה העברית בירושלים.
<i>חדושי הר"ן על מסכתות מגילה ומועד קטן, ירושלים, תשכ"ו.</i>
חילופי מנהגים – מהדורת לוין, ב"מ, תשמ"ז, אוצר חילוף מנהגים בין בני ארץ ישראל ובני בבל, בני ברק; מהדורת מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
<i>טור שלחן ערוך – ראו ארבעה טורים.</i>
ידין, מגילת המקדש – ידין, י', תשל"ז, מגילת המקדש, תל אביב.
יוסף בן אפרים קרו – בתוך ארבעה טורים.
<i>ילקוט המכירי, ישעיהו ומשלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.
יתרון האור, פערלמן, ר' יי"ל, הודפס במשניות מהדורת וילנא.</i>
כהן, מעשים – Cohen, S.J., 1992, "The Place of the Rabbi in Jewish Society of the Second Century", in: Levine, L.I. (ed.), <i>The Galilee in Late Antiquity</i>, New York - Jerusalem, pp. 157-174.
כשר, תורה שלמה – כשר, מ"מ, תש"ט-תשנ"ב, חומש תורה שלמה, א-מג, ירושלים - ניו יורק.
לוי, מילון – Levy, J., 1924, <i>Woerterbuch ueber die Talmudim und Midrashim</i>, Vienna.
לחם שמים, רבנו יעב"ץ, ירושלים, תשי"ח.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, כדרך ירידתן – ליברמן, ש', תשכ"ז-תשכ"ח, "זוטות: שלא כדרך ירידתן (שלא כירידתן) עלייתן", בתוך: רוזנטל, א"ש (עורך), פרקים: ספר השנה של מכון שוקן למחקר היהדות ליד בית המדרש לרבנים באמריקה, א, ירושלים, עמ' 98-97.
ליברמן, מהלכה לאגדה – ליברמן, ש', תשנ"א, "מהלכה לאגדה", בתוך: ליברמן, מחקרים, עמ' 122-118.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
לידל-סקוט, מילון – Liddle, H.G. and Scott, R., 1968, <i>Greek-English Lexicon, </i>Oxford.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur judisch- Hellenistechen Gesschichte", <I>HUCA</I> VIII-IX, pp. 257-351.
לינדרס, מזון טהור – Lindars, B., 1988, "All Foods Clean: Thoughts on Jesus and the Law", in: Lindars, B. (ed.), <i>Law and Religion</i>, Cambridge, pp. 61-72.
למר, תרבות – Lamer, H, 1919, Kultur im Bilde, Leipzig, no. 111.
<i>לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.</i>
לקסיקון העתיקות - Konrat, Z., ed. <i>Lexicon der Antike</i>, Leipzig 1979 \
מגיד משנה – מגיד משנה על הרמב"ם, הודפס על גיליון משנה תורה לרמב"ם.
מגילות מדבר יהודה –Balliet, M. et al. (eds.),<i> Discoveries in the Judean Desert</i> (<I>DJD</I>), 1953-1995, Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית; נעם, מגילת תענית.
מגן, טהרה – Magen, Y., 2008, "Immersion in Ritual Purity Baths and the Maintenance of Purity Among the Samaritans", in: Magen, Y. (ed.), <i>The Samaritans and the Good Samaritan</i>, <I>JSP</I> 7, Jerusalem, pp. 183-196.
מגן, מקוואות – מגן, י', תשמ"ה, "המקוואות בקדומים ושמירת הטהרה אצל השומרונים", קתדרה 34, עמ' 16-15.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מונטגומרי, קמעות –Montgomery, J.A., 1913, <i>Aramaic Incanation Texts From Nippur</i>, Philadelphia.
מורקהרדט, החיים הפרטיים ברומא – Marquardt, J., 1879, <i>Das Privatleben der Römer</i>, Leipzig.
<i>מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.
מיטשם, נידה – מיטשם, ת"ז, תשמ"ט, מסכת נדה עם מבוא, עבודת דוקטור, האוניברסיטה העברית, ירושלים.</i>
מילגרום, תהילים – Milgrom, J., 1991, <i>Leviticus 1-16, Anchor Bible</i>, Doubleday.
מילוא, אנטיליה – מילוא, א', תשס"א, מיתקן האנטיליה והשימוש בו בארץ ישראל בתקופה הרומית והביזנטית לאור המקורות והממצא הארכיאולוגי, עבודה לתואר שני, אוניברסיטת בר-אילן, רמת גן.
<i>מילון בן יהודה – בן יהודה, א', 1959, מילון הלשון העברית, ירושלים - תל אביב.</i>
מילקובסקי, נטילת ידיים – Milikowsky, Ch., 2000, "Reflections on Hand-Washing, Hand Purity and Holy Scripture in Rabbinic Literature", in: Poorthuis, M.J.H and Schwartz, J. (eds.), <i>Purity and Holiness: The Heritage of Leviticus</i>, Leiden, pp. 149-162.
<i>מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, אפשטיין, י"נ ומלמד, ע"צ, ירושלים, תשט"ו.
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.
מסכת דרך ארץ, מהדורת היגער, מ', ירושלים, תרצ"ח.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.</i>
מקובי, טקס – Maccoby, H., 1999, <i>Ritual and Morality</i>, Cambridge.
מקובי, שטיפת כוס – Maccoby, H., 1982, "The Washing of Cups", <I>JSNT</I> 14, pp. 3-15.
מקלוג, קמעות – McCullough, W.S., 1967, <i>Jewish and Mandaen Incanation Bowls</i>, Toronto.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
משנה שלמה, מהדורת ורטהימר, ש"א, ירושלים, תשנ"ב.
נוה ושקד, קמעות – Naveh, J. and Shaked, S., 1985, <i>Amulets and Magic Bowls</i>, Jerusalem.
נויסנר, החברות – Neusner, J., 1960, "The Fellowship in the Second Jewish Commonwealth", <I>HTR</I> 53, pp. 125-142.
נויסנר, טהרה – Neusner, J., 1994, <i>Purity in Rabbinic Judaism: A Systematic Account</i>, Atlanta.
נויסנר, טומאת מדף – Neusner, J., 1978-1979, "Scripture and Mishna: The Exegetical Origins of MADDAF", <I>PAAJR</I> 46-47, pp. 99-111.
נויסנר, סדר טהרות – Neusner, J., 1974, 1977, <i>History of the Mishnaic Law of Purities</i>, 22 vols., Leiden.
ניומן, מעשים – ניומן, ה', תשמ"ז, המעשים לבני ארץ – ישראל ורקעם ההיסטורי, עבודה לתואר שני, האוניברסיטה העברית בירושלים.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
נצר, ארמונות יריחו – Netzer, E. and Rozenberg, S., 2008, <i>Hasmonean and Herodian Palaces at Jericho: Final reports of the 1973-1987 Excavations</i>, Jerusalem נצר, ארמונות
נצר, מקוואות – נצר, א', תשל"ח, "מקוואות הטהרה מימי בית שני ביריחו", קדמוניות יא, עמ' 56-55.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סוקולוף, מילון – Sokoloff, M., 1990, <i>A dictionary of Jewish Palestinian Aramaic of the Byzantine Period</i>, Jerusalem.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
סנדרס, ההלכה עד למשנה – Sanders, E.P., 1990, <i>Jewish Law from Jesus to Mishna</i>, London and Philadelphia.
סנדרס, ישו ויהדותו – Sanders, E.P., 1965, <i>Jesus and Judaism,</i> London and Philadelphia.
ספר האשכול, מהדורת אלבק, ח', ירושלים, תשד"ם; מהדורת אויערבך, צ"ב, האלברשטאט, תרכ"ו.
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי ולין, גבע – ספראי, ז' ולין, מ', תשנ"ד, "גבע בימי החשמונאים", קתדרה 69, עמ' 36-18.
ספראי ולין, גבע פרשים – ספראי, ז' ולין, מ', 1988, "חפירות וסקרים באיזור משמר העמק", בתוך: מזר, ב' (עורך), גבע – חפירות במשמר העמק, ירושלים, עמ' 214-167.
ספראי וספראי, עילית – ספראי, ז' וספראי, ח', תשס"ה, "האם היו חכמים עילית שלטת?", בתוך: גרא, ד' ובן זאב, מ' (עורכים), אוהב שלום: מחקרים לכבודו של ישראל פרידמן בן-שלום בהגיעו לגבורות, באר שבע, עמ' 440-373.
ספראי וספראי, תפקידי ציבור – ספראי, ח' וספראי, ז', תשע"ב, "תהליך השתלטותם של חכמים על מעמדות ציבוריים בתקופת המשנה והתלמוד", בתוך: אופנהיימר, א' ומוסטיגמן, ר' (עורכים), בארץ ובתפוצות בימי בית שני ובתקופת המשנה, ספר הזכרון לאריה כשר (תעודה כה), תל אביב, עמ' 274-223.
ספראי ורגב, ארץ ישראל – ספראי, ז' ורגב, א', 2011, ארץ ישראל בתקופת הבית השני המשנה והתלמוד, ירושלים.
ספראי, בימי הבית – ספראי, ש', תשנ"ד, בימי הבית ובימי המשנה, א-ב, ירושלים.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: ספראי, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= ספראי, בימי הבית, ב, עמ' 578-548).
ספראי, המאה החמישית – Safrai, Z., <i>The Missing Century, </i>Leuven.
ספראי, הקהילה – ספראי, ז', תשנ"ה, הקהילה היהודית בארץ-ישראל בתקופת המשנה והתלמוד, ירושלים.
<i>ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש.
ספרי זוטא לדברים, מהדורת כהנא, מ"י, ירושלים, תשס"ג.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל.</i>
עמית, מקוואות – עמית, ד', תשנ"ז, "מקוואות טהרה מימי בית שני בהר חברון", עבודה לתואר שני, האוניברסיטה העברית בירושלים.
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
פויריאר, טהרה – Poirier, J.C., 2003, "Purity Beyond the Temple in the Second Temple Era", <I>JBL</I> 2, pp. 247-265.
פויריאר, נטילת ידיים – Poirier, J.C., 1996, "Why Did the Pharisees Wash Their Hands?", <I>JJS</I> 46, pp. 217-233.
פורבס, טכנולוגיה – Forbes, R.J., 1964–1972, <i>Studies in Ancient Technology</i>, Leiden.
פיצ'ירילו, ירדן – Piccirilo, M., 1993, <i>The Mosaics of Jordan</i>, Amman.
פירוש הגאונים לסדר טהרות – ראו אפשטיין, פירוש הגאונים.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פלוסר וספראי, הלל – פלוסר, ד' וספראי, ש', תשס"ה, "הלל הזקן ובטחונו בה' ", בתוך: זוסמן, י' ורוזנטל, ד' (עורכים), מחקרי תלמוד; קובץ מחקרים בתלמוד ובתחומים גובלים, כרך ג: מוקדש לזכרו של פרופ' אפרים א' אורבך, ירושלים, עמ' 629-626.
פליקס, דגנים – פליקס, י', תש"ן, החקלאות בארץ-ישראל בימי המקרא המשנה והתלמוד, ירושלים.
<i>פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד.
פסיקתא רבתי, מהדורת איש שלום, מ', וינה, תר"מ.</i>
פרידמן, ברייתות – פרידמן, ש', "הברייתות שבתלמוד הבבלי ויחסן לתוספתא", בתוך: בויארין, ד' ואחרים (עורכים), עטרה לחיים, מחקרים בספרות התלמודית והרבנית לכבוד פרופסור חיים זלמן דמיטרובסקי, ירושלים, עמ' 201-163.
פרידמן, התהוות – פרידמן, ש', תשנ"א, "להתהוות שינויי הגירסאות בתלמוד הבבלי", סידרא<i> </i>ז, עמ' 102-67.
פרידמן, מקבילות – פרידמן, ש', תשנ"ד, "מקבילות המשנה והתוספתא", דברי הקונגרס העולמי למדעי היהדות, עמ' 22-15.
פרידמן, משנה ותוספתא – Friedman, S., 1999, "The Primacy of Tosefta to Mishna in Synoptic Parallels", in: Fox, H. and Meacham, T. (eds.), <i>Introdusing Tosefta, </i>New York, pp. 99-122.
פרידמן, תוספתא – פרידמן, ש', תשנ"ג, "תוספתא עתיקתא: ליחס מקבילות המשנה והתוספתא [א] – כל כתבי הקדש (שבת טז א)", <i>תרביץ</i> סב, עמ' 338-313.
פרידמן, תוספתא עתיקתא – פרידמן, ש', תשנ"ה, "תוספתא עתיקתא: ליחס מקבילות המשנה והתוספתא [ב] – מעשה רבן גמליאל וזקנים", <i>בר-אילן</i> כה-כו (ספר גילת), עמ' 288-277.
פרקר, טהרה – Parker, R., 1983, <i>Miasma: Pollution and Purification in Early Greek Religion</i>, Oxford.
צ'צ'י, כלי ברונזה – Ceci, De C., 1854, <i>Piccoli Bronzi del Real Museo Borbonico distinti per categorie in dieci tavole descritte e disegnate</i>, Museo Nazionale di Napoli, Napoli
קאסוטו, מקווה – Cassuto, D., 2002, "Il 'Miqweh' di Casa Bianca a Siracusa: confronto con il 'Miqweh' ebraico tradizionale", in: Bucaria, N. et al. (eds.), <i>Ebrei e Sicilia</i>, Palermo, pp. 201-208.
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט.
קולב, הרומאים - P. Kolb, 2006, Die Römer bei uns, München.
קונצל, רפואה – Kunzel, E., 2002, <i>Medizin in der Antike, Aus einer welt ohne Narksos und Aspirin</i>, Stuttgart
קינסי, דוחות – Kinsey, A.C. et al., 1998, <i>Sexual Behavior in the Human Male</i>, Indiana University.<i> </i>
קלונר וזיסו, קבורה – קלונר, ע', וזיסו, ב', תשס"ג, עיר הקברים של ירושלים בימי הבית השני, ירושלים.
קלונר, מרשה – Kloner, A., 2003, <i>Maresha Excavations Final Report Subterranean Comples 21,44, 70</i>, Jerusalem.
קליין, ארץ הגליל – קליין, ש', תשכ"ו, ארץ הגליל, ירושלים.
קלרק, מנהגים יהודיים – Clarke, W.M., 1992, "Jewish Table Manners in the CenaTrimalchonis", <i>Classical Journal</i> 87, pp. 257-263.
קרויס, ארכאולוגיה תלמודית –Krauss, S., 1966, <i>Talmudische Archaeologie</i>, 3 vols., Hildesheim.
קרויס, מילון – Krauss, S., 1899, <i>Griechische und Latiniusche Lehnwoerter Talmud, Midrash und Targum</i>, Budapest.
קרום, תלבושת – Croom, A.T., 2002, <i>Roman Clothing and Fashion</i>, Port Stroud.
ר"ן בפירושו לרי"ף, הודפס בתלמוד ש"ס וילנא.
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רגב, אינדיבידואליזם – Regev, E., 2000, "Pure Individualism: The Idea of Non-Priestly purity in Ancient Judaism", <I>JSJ</I> 31, pp.176-202.
רגב, טהרה ללא כוהנים – Regev, E., 2000, "Non-Priestly Purity and its Religious Aspects according to Historical Sources and Archaeological Findings", in: Poorthius, M.J.H.M. et al. (eds.), <i>Purity and Holiness: The Heritage of Leviticus</i>, Leiden, pp. 321-374.
רגב, מקוואות – רגב, א', תשנ"ה, "מקוואות טהרה של מעמדות וכתות בישראל בימי בית שני", קתדרה 79, עמ' 21-3.
רגב, מקוואות הר הבית – Regev, E., 2005, "The Ritual Baths Near the Temple Mount and Extra-Purification Before Entering the Temple Courts", <I>IEJ</I> 55, pp. 194-204.
רגב, צדוקים – רגב, א', תשס"ה, הצדוקים והלכתם: על דת וחברה בימי בית שני, ירושלים.
רוזנטל, מסורת – רוזנטל, א"ש, 1994, "מסורת-הלכה וחידושי-הלכות במשנת חכמים", תרביץ סג, עמ' 374-321.
<i>רות רבה, מהדורת לרנר, מ"ב, תשל"א, עבודת דוקטור, האוניברסיטה העברית בירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן.</i>
רייך, בית מרחץ – רייך, ר', 1989, "בית-המרחץ החם והקהילה היהודית בתקופה הרומית הקדומה (ימי הבית השני)", בתוך: כשר, א', פוקס, ג' ורפפורט, א' (עורכים), יוון ורומא בארץ-ישראל: קובץ מחקרים, ירושלים, עמ' 211-207.
רייך, מקוואות – רייך, ר', 1989, מקוואות-טהרה יהודיים בימי הבית השני ובתקופת המשנה והתלמוד, עבודת דוקטור, האוניברסיטה העברית בירושלים.
רייך, מקוואות ובתי כנסת – רייך, ר', תשמ"ח, "בית-הכנסת ומקווה הטהרה בארץ-ישראל בימי הבית השני, המשנה והתלמוד", בתוך: אופנהיימר, א', כשר, א' ורפפורט, א' (עורכים), בתי-כנסת עתיקים: קובץ מחקרים, ירושלים, עמ' 212-205.
רייך, מקוואות ובתי מרחץ – רייך, ר', 1989, "בית-המרחץ החם והקהילה היהודית בתקופה הרומית הקדומה (ימי הבית השני)", בתוך: כשר, א', פוקס, ג' ורפפורט, א' (עורכים), יוון ורומא בארץ-ישראל: קובץ מחקרים, ירושלים, עמ' 211-207.
רייך, מקווה מחולק – רייך, ר', תשמ"א, "משנה, שקלים פ"ח מ"ב והממצא הארכיאולוגי", בתוך: אופנהיימר, א', רפפורט, א' ושטרן, מ' (עורכים), פרקים בתולדות ירושלים בימי בית שני: ספר זיכרון לאברהם שליט, ירושלים, עמ' 256-225.
ריינך, תמונות – Reinach, S., 1897-1904, <i>Répertoi͗re de Reliefs Grecs et Romains</i>, I-III, Paris.
ריכטר, ריהוט - Richter, G.M.A. 1959, A Handbook of Greek Art, London
ריץ, מילון – Rich, A., 1893, A dictionary of Roman and Greek Antiquities :with Nearly 2000 Engravings on Wood from Ancient Originals Illustrative of the Industrial Arts and Social life of the Greeks and Romans, London.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שגיב, עבר הירדן – שגיב, נ', תשס"ד, היישוב היהודי בפראיה (עבר הירדן) בתקופה ההלניסטית והרומית, עבודת דוקטור בשכפול, אוניברסיטת בר-אילן, רמת גן.
שובה, מתקן השקאה – שובה, מ', תש"ב, "כתובת יונית על מתקן השקאה מדרום ארץ-ישראל", ידיעות ב, עמ' 93-89.
שוורץ, כדור – שוורץ, י', תשנ"ה, "המשחק בכדור בחברה היהודית בימי הבית השני ובתקופת המשנה והתלמוד", ציון ס, עמ' 276-247.
שיפמן, טבול יום – Schiffman, L.H., 1994, "Pharisaic and Sadducean Halakha in Light of the Dead Sea Scrolls – The Case of TEVUL YOM", <I>DSD</I> 1, pp. 285-289.
שכטר, קטעי גניזה – Schechter, S., 1898, "Genizah Fragments", <I>JQR</I> X, p. 636.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח.
שפרבר, תרבות חומרית – שפרבר, ד', תשנ"ד, תרבות חומרית בארץ-ישראל בימי התלמוד, רמת גן.
שרידי ירושלמי – ראו גינצבורג, שרידי ירושלמי.
שרמר, חכמים ושלטון – שרמר, ע', תשס"ז, "מדרש והיסטוריה: כוח האל ותקוות גאולה בעולמם של התנאים בצל האימפריה הרומית", ציון עב, עמ' 36-5.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד.
<i>תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.</i>
תרגום השבעים – Rahlfs, H. (ed.), 1935, <i>Septuaginta</i>, Stuttgart.
<i>תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב.
תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.</i>
תרגום ניאופיטי – Dies-Macho, A., 1968-1979, <i>Targum Palestinese</i> I-IV, Madrid.
<i>תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, י"ד, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
תשובות רב שר שלום, מהדורת וינברג, ר"ש, ירושלים, תשל"ו.</i>