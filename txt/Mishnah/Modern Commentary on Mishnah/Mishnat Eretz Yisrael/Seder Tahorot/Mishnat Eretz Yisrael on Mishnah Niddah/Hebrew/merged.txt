Mishnat Eretz Yisrael on Mishnah Niddah
משנת ארץ ישראל על משנה נדה
merged
https://www.sefaria.org/Mishnat_Eretz_Yisrael_on_Mishnah_Niddah
This file contains merged sections from the following text versions:
-Mishnat Eretz Yisrael, Nidah, Elon Shvut, 2019
-https://www.nli.org.il/he/books/NNL_ALEPH997007950037605171/NLI

משנת ארץ ישראל על משנה נדה

הקדמה

<b><big>משנת ארץ ישראל</big></b>
<b><big>עם פירוש ספראי</big></b>
<b><big>מסכת נידה</big></b>
<b><big>עם מבוא ופירוש</big></b>
<b><big>מאת</big></b>
<b><big>זאב ספראי, חנה ספראי ודניאל רוזנק</big></b>
<b><big>משנת ארץ ישראל</big></b>
<b><big>עם פירוש ספראי</big></b>
<b><big>מסכת נידה</big></b>
<b><big>עם מבוא ופירוש היסטורי־חברתי</big></b>
<b><big>מאת</big></b>
<b><big>זאב ספראי, חנה ספראי ודניאל רוזנק</big></b>
<b>טקסט על פי כתב יד קופמן ודפוס נפולי</b>
<b>הוצאת</b> <b>מכללת</b> <b>הרצוג</b><b> – </b><b>תבונות</b>
אלון שבות
תשע"ט
 
הספר יצא לאור בסיוע:
מרכז יסלזון לאפיגרפיה של ההיסטוריה היהודית באוניברסיטת בר־אילן
ד"ר דוד וימימה יסלזון
הוצאת הכרך נתמכה על ידי קרן המחקר של רקטור בר אילן
<b>עורך ומהדיר: אב"י ונגרובר</b>
עיצוב, עימוד ועיצוב כריכה: סטודיו ולדמן
על הכריכה: מקווה ביודפת צילם: מוטי אביעם

כל הזכויות שמורות להוצאת תבונות
המכללה האקדמית הרצוג
אלון שבות, גוש עציון 9043300
טל': 02-9937333
פקס': 02-9932796
2019
מסת"ב 978-965-7086-82-7 ISBN
<b><big>תוכן העניינים</big></b>
<b>הקדמה	יא</b>
<b>מקראות	15</b>
<b>מבוא	17</b>
<b>פרק א	98</b>
<b>פרק ב	139</b>
<b>פרק ג	172</b>
<b>פרק ד	225</b>
<b>פרק ה	279</b>
<b>פרק ו	320</b>
<b>פרק ז	360</b>
<b>פרק ח	398</b>
<b>פרק ט	417</b>
<b>פרק י 	476</b>
<b>נספח רפואי	546</b>
<b>ביבליוגרפיה וקיצורים	584</b>
<b><big>עד עתה יצאו לאור בסדרה זו:</big></b>
1.	מסכת שביעית, תשס"ח (מהדורה שנייה – תשע"ד)
2.	מסכת שבת א, תשס"ט
3.	מסכת שבת ב, תשס"ט
4.	מסכת עירובין, תשס"ט 
5.	מסכת פסחים, תשס"ט
6.	מסכת שקלים, תש"ע
7.	מסכת יומא, תש"ע
8.	מסכת סוכה, תש"ע 
9.	מסכתות תענית ומגילה, תש"ע 
10.	מסכת ביצה, תשע"א
11.	מסכת ראש השנה, תשע"א
12.	מסכת ברכות, תשע"א
13.	מסכתות ערלה וביכורים, תשע"א 
14.	מסכתות חגיגה ומועד קטן, תשע"ב
15.	מסכת פאה תשע"ב
16.	מסכת כלאים, תשע"ב
17.	מסכת תרומות, תשע"ב
18.	מסכת כתובות א, תשע"ג
19.	מסכת כתובות ב, תשע"ג
20.	מסכת דמאי, תשע"ג
21.	מסכתות מעשרות ומעשר שני, תשע"ג
22.	מסכת אבות, תשע"ג
23.	מסכת חלה, תשע"ו
24. מסכת נדרים, תשע"ט
<b><big>הקדמה</big></b>
מסכת נידה עוסקת בתופעה ביולוגית של הופעתו המחזורית של דם הנידה. התורה קבעה שדם זה טמא ומטמא בצורה חמורה. התורה לא פירשה ממה נובעת הטומאה, ולמה שונה דם זה מכל פצע או הפרשה אחרת. שיבוצה של מסכת נידה בסדר טהרות נובע מכך שטומאת הנידה נתפשת כמו כל טומאה אחרת. גורם טכני שיש לו כללים משפטיים מתי הוא מטמא ועד כמה. כן מוצגים במסכת תנאי ההיטהרות שגם הם טכניים (זמן וטבילה). הנידה קשורה כמובן לאישה בלבד אך המסכת לא שובצה בסדר נשים אלא בסדר טהרות, זאת למרות ההקשר החברתי לנשים. יתר על כן, שיבוצה של מסכת זבים בסדר טהרות, יוצר רושם כאילו הזיבה אצל הגבר היא תופעה מקבילה לנידה של האישה. רושם חיצוני כזה הוא כמובן מוטעה. זיבה היא מחלה שיש לגבר, וגם לאישה זיבה שמעמדה שונה וסיבותיה שונות מזו של הגבר. נידה היא תופעה שונה, היא איננה מחלה אלא חלק משגרה ברוכה.   
עבור הרופא, ובעולם הביולוגי, מחזור ההולדה הוא כמו כל מחזור גופני. אם הנידה איננה מחלה, ואיננה עונש, היא איננה מכובדת או מגונה, היא תופעה טבעית. אבל בעולם ה'אמיתי' מבחינה חברתית, העיסוק בנושא עמוס בתכנים בעלי רגישות דתית ומוסרית אינו פשוט. אין מדברים בפומבי על נושאים אלו והעיסוק בהם משיק לתחומים שהצנעה יפה להם. גם אנחנו כלומדים, פרשנים וחוקרים, וגם הקוראים את החיבור, איננו משוחררים מכבלים אלו של רגישות תרבותית. יתר על כן, גם איננו רוצים להשתחרר מהם. מה שמתאים לשיחת לומדים או רופאים איננו מתאים לשיחת שולחן חברתית. מצב זה השפיע על בחירת סגנון הדיון, ואולי גם על הצגת התמונות, אך מבחינה תוכנית - 'תורה היא וללמוד אנו צריכים'. אנו מתקשים לקבל שינוי מילים רגישות בשלל כינויים מגבירי צניעות. כל כינוי יהפוך בעצמו לשפה בלתי ראויה. השתדלנו לכתוב בשפה מובנת לכל.
מסכת נידה נלמדה במסגרת פירושנו פעמָיים. בפעם הראשונה למדנו את המסכת אני ואחותי. השתדלנו למצוא את פשוטם של דברים, ולמצוא את דרכנו ללא הנחות פרשניות וללא אפולוגטיקה או פולמוס, שני מרכיבים שהם טבעיים בלימודם של עניינים כאלה. לאחר מותה של אחותי, פרופ' חנה ספראי ז"ל, למדנו את המסכת בשנית, ד"ר דניאל רוזנק, גניקולוג בכיר בבית החולים, שבקיא גם בהלכות נידה, ואנוכי. נדרשתי לכך משום שרציתי שהפירוש יהיה מבוסס על אדנים מקצועיים בתחום הריאליה הרפואית. כשם שבלימוד מסכת כלים נזקקתי למידע מתחום הקרמיקה הארכיאולוגית. 
על התחום הרפואי ניתן למצוא מידע אינטרנטי רב. חלקו נכתב מתוך מבט המבוסס בעיקר על ההלכה היהודית לדורותיה, זאת על חשבון הדיוק העובדתי-ריאלי. כתוצאה מכך המידע איננו בטוח ואיננו מקצועי. התערבבו בו לא מעט אמונות תפלות. המידע הרפואי שבחיבורנו מבוסס על מחקר וניסיון רפואי רב היבטי, שמציג ד"ר רוזנק. הוא עדיף בהכרח על המידע הרווח בציבור, וכן על המידע שיש לנשים עצמן, שכל אחת מהן מכירה את ניסיונה האישי בלבד. 
מסכת נידה מציבה לפני החוקר והלומד הדתי אתגר מיוחד. העולם הקדום ניצב לפני תופעת הלידה והמחזור הביולוגי של האישה בפליאה. סביב דם המחזור נקשרו אגדות, וגישה ריאלית התערבבה עם פחדים, חששות מאגיים, ואמונות תפלות. מה שנראה עבור חוקר מודרני כתופעה ביולוגית ברוכה, תנאי הכרחי ללידה, וחלק מהגלגל הביולוגי של האישה היה בימי קדם גם מבעית ומפחיד.<sup class="footnote-marker">1</sup><i class="footnote">ראו דוגלאס, טומאה ופחד.  </i> בתנאים אלו יש לצפות גם להשתלבות מרכיבים מסוג זה בהלכה, או לפחות לחדירתם אליה. במצב כזה יש לצפות להופעתם של מרכיבים עממיים שיכללו השקפות רבות מעבר להלכה, מתוך שילוב של יראת שמים וחרדה. אנו נָראה שבהלכה התנאית נעשה מאמץ רב שלא לכלול מרכיבים חוץ הלכתיים בהלכה. בתקופות מאוחרות חדרו מרכיבים כאלה. במקביל, חלק מההסברים האמוראיים אינם עומדים במבחן התצפיות הרפואיות בנות זמננו. בספרות חז"ל הקנונית, הגישה המאגית נדחקה לשוליים, אך לא נעלמה.
כך נחלקים חז"ל, האם הופעת דם המחזור היא קללה או ברכה. ביטוי לכך יש במשנה להלן בפ"ט מ"א ובדיונים סביבה. המשנה מציינת שיש נשים שדמן מרובה ויש שדמן מועט. ונראה שבעיני המשנה זו תופעה טכנית, אך בתלמודים המפרשים את המשנה מתקיים דיון האם הדם הוא סימן קללה או ברכה. "תנא: דור קטוע. תני רבי חייא: כשם שהשאור יפה לעיסה - כך דמים יפין לאשה. תנא משום ר"מ: כל אשה שדמיה מרובין - בניה מרובין" (סד ע"ב). בסוגיה זו שתי דעות. האחת טבעית וריאלית והשנייה פחות. כך גם בסוגיה בבלית אחרת (כתובות י ע"א) שיש לה מקבילה ארץ ישראלית (מדרש שמואל ב יג).
כך גם במקורות אחרים, הופעת המחזור היא אחת הקללות שנתקללה האישה ועונש על חטאה של חוה. במדרש קיצוני, שטרם נדפס מובאת התקווה או האמונה "ולעתיד לבוא יסורו אלו הגזירות (עשר הגזירות שהונחתו על חוה בגלל חטאה) מתוך היראה והדעה שתהיה בישראל".<sup class="footnote-marker">2</sup><i class="footnote">מתוך קטע מדרשי הקרוב למדרש 'פתרון תורה' מצוי בספרית המכון לכתבי יד באוניברסיטה העברית בירושלים. .75, 02052/10 אם יזכני החונן לאדם דעת, נפרסמו. </i> העמדה שמצוות בטילות לעתיד לבוא נדירה במחשבת ישראל, והרמב"ם רואה בה כפירה בעיקר. זו רק דוגמה להתרשמות עד כמה מיוחד היה היחס למצוות נידה בחברה היהודית. במהלך המבוא והפירוש נעמוד על מרכיבים אלו. 
למסכת זו התברכנו במהדורה מדעית שאותה ההדירה בשעתה תרצה מיטשם לבית פוקס. המהדורה פורסמה רק כעבודת דוקטורט, ושימשה עבורנו כמקור מרכזי. במחקר המודרני יש עיסוק רב ומחודש במסכת. השתמשנו כמובן בספרות זו, תוך שאנו משתדלים לנפות היבטים פולמוסיים מחד גיסא, ואפולוגטיים מאידך גיסא. אלו גם אלו מצויים בשפע במחקר ובפרשנות המודרנית. 
המסכת נערכה במערכת תבונות, וכמובן הפירושים עוררו ויכוחים ומחלוקות, בגישה ובפרטים. על המסקנות הרעיוניות אחראים אנו המחברים. ברצוני להודות ליהושע גרינברג האחראי על עריכת המשנה וכן לרב אב"י ונגרובר שעסק בניכוש השגיאות. 
משנת נידה יוצאת מתוך הבית החדש של פירוש המשנה, והיא מכללת הרצוג. המכללה קיבלה על עצמה להיות בית לפרויקט, ואני מקווה להביאו, יחד עימה לסיומו.
בהוצאה השתתפו עימנו רבים. בני משפחתי הרבים ובראשם אשתי דינה שנרתמו לצילום התמונות. תודה מסוג אחר חייב אני לד"ר דוד יסלזון הדוחף אותי תמיד לשיפור חזותו האסטתית של הספר. עזרתו הכספית מעניקה לי את הבסיס לעבודה. שנים רבות שימשתי כראש הקתדרה על שם א' וצ' מושקוביץ.הקתדרה תמכה ככל יכולתה בפרויקט, וזו הזדמנות להודות למשפחת מושקוביץ על העזרה. תודה מסוג מיוחד אני חייב לידידי ד"ר יואל פיקסלר המצלם עבורי תמונות ברחבי הארץ והעולם, מעבד אותן ומסייע למצוא תמונות נידחות. תמונות נדירות נוספות סיפק לי פרופ' מרדכי אביעם ואני מודה גם לו על העזרה בתמונות ומציאת הספרות. את צורתו הסופית של הספר עיצבה זהבה ולדמן מסטודיו ולדמן, בטוב טעם ורגישות תוכנית ואסטתית. את העטיפה היא עיצבה כך שתהיה קרובה מאד לעיצוב הקודם שעיצבה בזמנו מיכל שליסלברג מ'עדי-גראף', ותודתנו לכולן.
מודה אני לשלושת הבתים בהם אני חי. הראשון הוא ביתי האישי. משפחתי, אשתי דינה, בני ובנותיי, שכולם עזרו לי בדרכם ובמקומם במתן "רוח גבית אוהבת" ופה ושם בהעתקות ובהגהות, ובעיקר לאשתי שעמלה רבות גם בתחום הארגוני ולמעשה הפכה למנפיקה של הפרויקט, וגם סייעה בהכנת האיורים לדפוס. דינה הפכה לשותפה מלאה בגוף ובנפש שלי ושל המפעל. 
קיבוצי בית קבוצת יבנה המהווה בשבילי בית שני אך גם מעבדה לחיי קהילה שומרת מצוות. הרגישות הקהילתית, היא חלק מהתודעה הדתית שאני מייחס גם לקדמוננו. בקיבוצי למדתי פרק בשאלות של ניהוג קהילה והצגת דרישות מציבור, במצב שבו נדרש גם לשמור על ליכוד ומשמעת מרצונם החופשי של כל המשתתפים. חיים יחדיו, של בעלי תפישות, שכולן מכוונות לעבודתו של בורא עולם, אך רוחשים בהם גישות ונתיבי התנהגות שונים.
ואחרון חביב הוא הבית השלישי הוא בית בר אילן שבו לימדתי ועדיין אני מלמד. שם פיתחתי את הגישה המדעית. 
מעל כולם חב אני תודה עמוקה לבורא עולם. "החונן לאדם דעת". תודה מיוחדת שזכיתי לכך שעבודתי היא גם אורח חיי, וכל היום היא שיחתי. ואשרי שזכיתי לכך.
זאב ספראי

מבוא



Section 1

<b><big>מקראות</big></b>
<b>טומאת לידה ודמי טהרה (ימי הטוהר)</b>
ויקרא פרק יב 
(א) וידבר ה' אל משה לאמר.
(ב) דבר אל בני ישראל לאמר אשה כי תזריע וילדה זכר וטמאה שבעת ימים כימי נִדת דְוֹתה תטמא.
(ג) וביום השמיני ימול בשר ערלתו.
(ד) ושלשים יום ושלשת ימים תשב בדמי טהרה בכל קדש לא תגע ואל המקדש לא תבֹא עד מלֹאת ימי טהרה.
(ה) ואם נקבה תלד וטמאה שבֻעַים כנדתה וששים יום וששת ימים תשב על דמי טהרה.
(ו) ובמלאת ימי טהרה לבן או לבת תביא כבש בן שנתו לעֹלה ובן יונה או תֹר לחטאת אל פתח אהל מועד אל הכהן.
(ז) והקריבו לפני ה' וכפר עליה וטהרה ממקֹר דמיה זאת תורת היֹלדת לזכר או לנקבה.
(ח) ואם לא תמצא ידה די שה ולקחה שתי תֹרים או שני בני יונה אחד לעֹלה ואחד לחטאת וכִפר עליה הכהן וטהרה.

Section 2

<b>טומאת שכבת זרע</b>
ויקרא פרק טו 
(יח) ואשה אשר ישכב איש אֹתה שכבת זרע ורחצו במים וטמאו עד הערב.

Section 3

<b>טומאת נידה</b>
ויקרא פרק טו 
(יט) ואשה כי תהיה זבה דם יהיה זֹבה בבשרה שבעת ימים תהיה בנדתה וכל הנֹגע בה יטמא עד הערב.
(כ) וכל אשר תשכב עליו בנדתה יטמא וכל אשר תשב עליו יטמא.
(כא) וכל הנֹגע במשכבה יכבס בגדיו ורחץ במים וטמא עד הערב.
(כב) וכל הנֹגע בכל כלי אשר תשב עליו יכבס בגדיו ורחץ במים וטמא עד הערב.
(כג) ואם על המשכב הוא או על הכלי אשר הִוא יֹשבת עליו בנגעו בו יטמא עד הערב.
(כד) ואם שכֹב ישכב איש אֹתהּ ותהי נדתה עליו וטמא שבעת ימים וכל המשכב אשר ישכב עליו יטמא.

Section 4

<b>טומאת זיבה</b>
ויקרא פרק טו 
(כה) ואשה כי יזוב זוֹב דמה ימים רבים בלא עת נדתה או כי תזוב על נדתה כל ימי זוב טֻמאתה כימי נדתה תהיה טמאה הִוא.
(כו) כל המשכב אשר תשכב עליו כל ימי זובה כמשכב נדתה יהיה לה וכל הכלי אשר תשב עליו טמא יהיה כטֻמאת נדתה.
(כז) וכל הנוגע בם יטמא וכבס בגדיו ורחץ במים וטמא עד הערב.
(כח) ואם טהרה מזובה וספרה לה שבעת ימים ואחר תִטהר.
(כט) וביום השמיני תקח לה שתי תֹרים או שני בני יונה והביאה אותם אל הכהן אל פתח אהל מועד.
(ל) ועשה הכהן את האחד חטאת ואת האחד עֹלה וכִפר עליה הכהן לפני ה' מזוב טֻמאתה.
(לא) והִזרתם את בני ישראל מטֻמאתם ולא ימֻתו בטֻמאתם בטַמאם את משכנִי אשר בתוכם.
(לב) זאת תורת הזב ואשר תצא ממנו שכבת זרע לטמאה בה.
(לג) והדוָה בנִדתה והזב את זובו לזכר ולנקבה ולאיש אשר ישכב עם טמאה.

Section 5

<b>דין השוכב עם אישה נידה</b>
ויקרא פרק כ 
(יח) ואיש אשר ישכב את אשה דָוה וגִלה את ערוָתה את מקֹרה הערה והִוא גלתה את מקור דמיה ונכרתו שניהם מקרב עמם.

Section 6

<b><big>מבוא</big></b>
נושא הנידה בפרט וטומאת האישה בכלל הוא אחד הנושאים המרכזיים במסורת ישראל. זהו כמעט הסעיף היחיד שנשמר מהלכות טומאה הענפות; אפילו הלכות טבילה של בעל קרי וטומאת הגבר הזב, וכן טומאת בני זוג לאחר יחסי אישות רגילים, נעלמו במהלך הדורות. מכיוון שכולנו טמאים, אין טעם להיטהר מטומאה קלה זו או אחרת.<sup class="footnote-marker">1</sup><i class="footnote">לעומת זאת, הקפדה מסוימת על טהרת כוהנים נשמרה, אבל רק במישור העקרוני של טומאת המת, וגם בכך הסתפקו בהלכה כללית, והעיסוק בפרטי ההלכה נדחק לשולי הספרות ההלכתית. </i> התחום היחיד שהלכות טהרה נשמרות בו במלואן הוא תחום הנידה. במבוא לסדר טהרות הצענו שמיעוט מי פרה אדומה גרם לוויתור על מצוות טהרה, אולם נידה אינה מחויבת בהזיית מי חטאת, ולפיכך אין סיבה לביטול צבר הלכות זה. דומה שמעבר לכך, תחושתם של חכמים הייתה שהלכות טומאת הנשים אינן קשורות להלכות טומאת מת או לטומאות אחרות.<sup class="footnote-marker">2</sup><i class="footnote">יצוין תחום טומאת הנבלה, שהתורה ומסורת חז"ל ראו בו חלק מתחום הטהרה. בימינו איסורי האכילה נותרו, אולם משמעותם בנוגע לטומאה, פגה. האוכל נבלה עובר על איסור, אבל אינו צריך לטבול. מבחינה משפטית, דיני טומאת הנבלה עברו מתחום הטהרה לתחום הכשרות. הכשרות היא תחום הלכתי שתפס בימי המשנה והתלמוד מקום משני בלבד בספרות ההלכה, והתפתח מאוד מאז חתימת התלמוד. </i> מן הסתם, תחושת הסיאוב החברתי והאווירה המאגית למחצה תרמו אף הן לשימור ההלכות. במחשבת דורנו, דיני הנידה נחשבים עיקר דתי ואבן יסוד של ה"בית היהודי", ותשתית לחיי המשפחה. מרכיבים מוחצנים אלו אינם מוכרים בספרות הקדומה, וכדאי לעקוב אחר התפתחותם. אנו נקדיש את המבוא להתפתחות שחלה בדינים אלו, החל בזמן שלאחר תקופת המקרא וכלה בתקופת המשנה. בכל הנוגע לתקופות מאוחרות יותר נסתפק בהערות חלקיות בלבד (איורים 1 א-ג). 

Section 7

<b><big>דיני התורה</big></b>
בתורה (ויקרא ט"ו) נמצאת פרשת טומאות האישה במסגרת כללית יותר של דיני טומאה, ללא הדגשה מיוחדת, להוציא פסוק אחד המופיע מאוחר יותר ומחייב את העוברים על איסור נידה בעונש כרת: "ואיש אשר ישכב את אשה דָוה וגִלה את ערוָתה, את מקֹרה הערה והִוא גלתה את מקור דמיה – ונכרתו שניהם מקרב עמם" (שם כ', יח). בכך מועלית דרגת האיסור לדרגה הגבוהה ביותר בתורה, לפחות כפי שחז"ל הבינוה, ומקבילה לדרגת עונש מחלל המקדש (הנכנס אליו בטומאה). 
דיני התורה פשוטים למדי, אף שבמחקר המודרני הועלו קשיים רבים בניתוח הפסוקים, מדובר בסדרת טומאות שהמשותף להן הוא דם היוצא מבית הרחם.<sup class="footnote-marker">3</sup><i class="footnote">בספרות חז"ל נמצאים כינויי לשון נקיים רבים לאיבר זה של האישה. ניכר שחכמים חשו מבוכה בבואם להזכיר את המקום. עם זאת, הגישה בספרות חז"ל ישירה, משפטית וברורה. למען האמת, גם אנו התחבטנו איזו לשון לנקוט, ועם כל אי הנוחות הכריע הצורך של הקוראים במינוח ברור. בסופו של דבר האיבר אינו טמא והוא חלק ממעשי ה', ואין צורך להסבירו ולעקפו.  </i>

Section 8

<b>א. טומאת יולדת וימי דם טוהר</b>
היולדת טמאה במשך שבעה ימים אם ילדה זכר, ובמשך ארבעה עשר יום אם ילדה נקבה. לאחר מכן היא זוכה לימי טוהר (66-33 יום, בהתאמה). בתקופה זו, כל דם המופרש ממנה טהור. מבחינה רפואית, לאחר הלידה הגוף אינו חוזר מיד למחזור הפוריות הרגיל. הפסקת מחזור הפוריות הרגיל נמשכת כמה שבועות עד כמה חודשים אם האישה אינה מיניקה. אם היא מיניקה, ההפסקה עשויה להימשך כל תקופת ההנקה, ולעתים אפילו כמה חודשים מעבר לכך (בנוגע לצד הפיזיולוגי של דימום לאחר לידה ראו בנספח הרפואי, הערה 1).
הסיבה לימי דם הטוהר לא פורשה בתורה, כשם שלא פורש ההסבר על איזה חטא היולדת מביאה קרבן חטאת, קרבן שמביאים על חטא, לאחר מלאות ימי דם הטוהר. אנו רואים עצמנו פטורים מלהסביר את דיני התורה, בבחינת "חוקה חקקתי גזירה גזרתי" (במדבר רבה יט, א). על דרך ההשערה, ייתכן שמטרת התורה הייתה לקרב אישה לבעלה דווקא בתקופה רגישה זו שבה היא נזקקת לקרבתו. אפשר להציע שהטומאה באה לאפשר לגוף האישה להתאושש מהטראומה של הלידה או לכפר על עצם העיסוק באיברים האינטימיים שלה. גם הסבר זה אינו מספק תובנה בכל הנוגע להבדל בין לידת הזכר ללידת הנקבה. חז"ל הציעו הסברים הכורכים את שתי השאלות יחדיו. אחד ההסברים הוא שבעת הלידה, לנוכח הכאבים העזים, האישה מתחרטת על הלידה. לכן היא טמאה ולכן היא מביאה קרבן חטאת. על לידת זכר היא מתחרטת פחות מכיוון שהוא רצוי, ולכן טימאה אותה התורה שבעה ימים בלבד. על לידת נקבה, לעומת זאת, צערה רב יותר, ולכן הכפילה התורה את משך ימי טומאתה. מכל מקום, אין הסבר רפואי להבדל במספר ימי הטומאה בין לידת זכר ללידת נקבה. זהו סוד משמים. אמנם אפשר להבין שדין זה קשור לכך שלדעת חלק מהחכמים עובר זכר ניתן לזיהוי או שהוא כבר מושלם לאחר ארבעים ימי היריון, ונקבה, רק לאחר שמונים יום (אין לכך כל בסיס רפואי, יתרה מזאת, כל העוברים נראים מבחינה חיצונית כנקבות במהלך כעשרת השבועות הראשונים להיריון, עד ליכולת זיהוי איבר מין זכרי אצל עוברים זכרים. כלומר, לכאורה, דווקא הזכרים מזוהים מאוחר יותר). במשנה להלן יש מחלוקת על כך (ג, ז; ו, יד), אבל המחלוקת היא על זמן היווצרות הוולד ועל הגדרתו כוולד בעל מין או כנפל חסר צורת אדם. כפי שנראה בַּפירוש, גם התנאים נחלקו במשמעותם של זמנים אלו, ומכל מקום אין הם קשורים לאורך ימי הטוהר (ראו נספח רפואי, סעיף 3)
בפועל, ההיריון והלידה משבשים את המחזור, וממילא, כל הדמים אינם דמי נידה. היולדת טמאה כנראה משום שהיה עיסוק באיברי המין או אולי עקב הפרשת רירית הרחם ההריונית במהלך תקופה זו (הדיצדואה), או אולי באה התורה להקל על האישה, שלא תהיה אנוסה לקיים יחסים בתקופה רגישה וכואבת זו. ואולי באמת התקופה הראויה להישמרות מיחסים לאחר לידה היא שבועיים, אבל לאחר לידת זכר הותרה כבר מהיום השמיני ואילך לפי אמרתו של רבי שמעון בר יוחאי: "ומפני מה אמרה תורה זכר לשבעה ונקבה לארבעה עשר? זכר שהכל שמחים בו - מתחרטת לשבעה, נקבה שהכל עצבים בה - מתחרטת לארבעה עשר" (נידה לא ע"ב). בתקופת התלמוד הניחו ("אמרה התורה") שדמי האישה טהורים משום שעוד לא שב אליה מחזור הביוץ. המחזור חוזר בדרך כלל בתוך שישה שבועות עד שישה חודשים. אישה שמיניקה, ייתכן שהמחזור לא יחזור אצלה עד גמר ההנקה ולעתים גם עד שלושה חודשים לאחר מכן (אם כי ייתכנו אצל חלק לא גדול מהמיניקות מחזורים וביוצים גם בתקופת ההנקה). חז"ל ידעו על הקשר ההפוך בין הנקה לעיבור, ולכן אסרו על המינקת להינשא, שמא ימנע ממנה הבעל החדש להמשיך בהנקה. זאת על רקע העובדה שלרוב האנשים היה קשה לאתר תחליפי תזונה לתינוק, והחזקת מינקת הייתה כמובן יקרה מהישג ידם של סתם בני אדם. זהו הבסיס להלכה שלהלן פ"א מ"ג. רבי יהושע חולק על הלכה זו, והוא משקף כנראה את העמדה שלפיה מחזור הפוריות מתחדש לאחר הלידה, גם בזמן ההנקה. נכון יותר, אפשר לפרש שלדעתו, תופעה זו (של מחזור בעת ההנקה) תדירה דייה לשמש שיקול מכריע בקביעת ההלכה, ואילו רבי אליעזר רואה בכך תופעה נדירה שההלכה אינה אמורה להביא בחשבון. 
מבחינת חכמים, זהו דין תורה, ומקורו לא חייב להיות ברור לנו. כל זאת בניגוד להחלטות שאינן מפורשות בתורה. אלו נקבעו בידי חכמים וצריך להיות להן הסבר. 

Section 9

<b>ב. נידה</b>
כיום אנו יודעים להגדיר מהו דם נידה. דם הנידה מציין את סופו של מעגל הפריון הקודם ואת תחילת המעגל החדש. משכו של מחזור הנחשב נורמטיבי מבחינה רפואית הוא 35-21 יום. בתחילת המחזור מופרש ההורמון אסטרוגן מהשחלה כדי לעבות את רירית הרחם, ובמקביל מתפתח הזקיק המכיל את הביצית בשחלה ומכין אותה לביוץ. הביוץ מתחולל באמצע החודש (במחזור ממוצע בן עשרים ושמונה יום), כ-14-12 יום קודם הופעת הווסת שאחריו. המונח "ביוץ" מתאר תהליך רגעי שבו הביצית חורגת מהזקיק (מעין שקית אשר לה שכבות רבות של תאים ובמרכזה נוזל פוליקולרי שבו נמצאת הביצית) עקב פקיעת הזקיק השחלתי. הביצית שהשתחררה מהשחלה במהלך פקיעת הזקיק עוברת לחצוצרה, ואם תפגוש שם את זרע הגבר עשוי להתרחש תהליך של הפריה שבו תא הזרע חודר את מעטפת הביצית, מתמזג עמה והופך לתא הראשון שממנו יתחיל תהליך התפתחות העובר. לאחר הביוץ, הזקיק שממנו השתחררה הביצית הופך איבר הפרשה הורמונלי הנקרא "הגופיף הצהוב". איבר זה מפריש אסטרוגן, ובעיקר פרוגסטרון, שתפקידם להכין את רירית הרחם להשרשת העובר ברחם. אם לא הייתה הפריה או אם הייתה הפריה שנכשלה ביצירת עובר בשלב כלשהו בתהליך חלוקת התאים, יתנוון הגופיף הצהוב בתוך 14-12 יום, הפרשת ההורמונים ממנו תיפסק באופן חד, ורירית הרחם, שכעת חסרה את התמיכה ההורמונלית הדרושה לה, תנשור. זהו דם הנידה (ראו נספח רפואי, סעיף 2). אם יהיה היריון בר קיימא, רירית הרחם תמשיך בקיומה כרירית הריונית, הנקראת "דצידואה", והווסת שהייתה אמורה להופיע לא תופיע.
במקרא איננו מוצאים הסבר למחזור החודשי, וכל שבידינו הן ההלכות. השאלה כיצד פירשו לעצמם חכמים את שלבי המחזור החודשי תידון להלן. לפי דין התורה, אישה המדממת בזמן המחזור, המכונה "עת נדתה" (לא נאמר באיזה חלק של המחזור), טמאה שבעה ימים, לא יותר ולא פחות, גם אם הדימום הווסתי ארך פחות מכך. אמנם מאוחר יותר נקבע דין שונה, שהיא טמאה שבעה ימים ("שבעה נקיים", שבתורה חלים על זבה בלבד) גם מהיום הראשון שבו אינה רואה כבר את דם הנידה, אולם לדעת הכול זו חומרא של בנות ישראל שאישרו חכמים (להלן, חומרת רבי זירא). דין התורה קובע בבירור שבעה ימי טומאה, ללא קשר למספר הימים שבהם רואה דם. בפרשנות זו יש בעיה משפטית. לשון המקרא מדמה לכאורה את הקטע שפירשנוהו בנידה כמקביל לדין הזב והזבה, כמוצג בטבלה:

Section 10

<b>נידה וזבה בדיני תורה – ויקרא פרק טו</b>
אולם להלן נראה שאלו תופעות שונות לחלוטין מהבחינה הרפואית (הנידה היא תהליך פיזיולוגי נורמלי וקבוע, ואילו תופעת הזיבה מעידה על מצב פתולוגי וחריג). ישנו מבנה כיאסטי מובהק ובולט של פרק טו, שלפיו הגבר הזב שבתחילת הפרק מקביל לאישה הזבה שבסופו (הפרשה חולנית שלא בזמן מוגדר), והנידה – בקטע שלפני האחרון – מקבילה לגבר שיוצאת ממנו שכבת זרע בקטע שלאחר הראשון, אף על פי שהוא אינו צריך לחכות שבעה ימים מתחילת פליטת הזרע. שני מצבים אלו אינם מצבים חולניים בשום מובן, ומתרחשים מעת לעת. באמצע מופיע הפסוק העוסק באיש אשר ישכב את אישה, ושלפיו, שניהם טמאים עד הערב.<sup class="footnote-marker">4</sup><i class="footnote">רוזנק, טהרה, עמ' 35-29. </i>
בהמשך הפסוקים נכתב במפורש: "ואשה כי יזוב זוב דמה ימים רבים <b>בלא עת נדתה</b> או כי תזוב על נדתה כל ימי זוב טֻמאתה, כימי נדתה תהיה, טמאה הִוא" (ויקרא ט"ו, כה). אם כן, פסוק יט עוסק באישה שזב ממנה דם בעת נידתה, ואילו פסוק כה עוסק באישה זבה שלא בזמן המחזור הקבוע, או אחרי שבעה ימים (גם אם מבחינה רפואית זו וסת ארוכה, מבחינה הלכתית דינה כזיבה, ווסת ארוכה מעבר לשבעת ימי הנידה הנורמטיביים מתוארת במילים "או כי תזוב על נדתה", היינו, הדימום הווסתי הרגיל נמשך מעבר לשבעת ימי הנידה אל תוך הימים הראויים לזיבה). 

Section 11

<b>ג. זיבה</b>
הלכות הזב והזבה דומים באופן עקרוני, כאמור בויקרא ט"ו, לג: "והדוה בנדתה והזב את זובו לזכר ולנקבה ולאיש אשר ישכב עם טמאה". המונח "זב" מתייחס לגבר המפריש זרע מ"איבר מת" או לגבר המפריש הפרשה דלקתית חריגה כגון ההפרשה האופיינית למחלת המין הנפוצה הנגרמת מנגיף המכונה בלועזית ניסריה גונוריאה (Nisseria Gonorrhoea), כיום חולים בה 1% מהאוכלוסייה. המחלה עוברת ביחסי אישות, כפי שנסביר במבוא למסכת זבים. המחלה מופיעה אצל גברים ונשים כאחד, ומתבטאת בדלקת ובהפרשה. לא נאמר במפורש שזיבת הגבר זהה לזיבת האישה, אבל הקורא מתרשם שמבחינת התורה אלו תופעות זהות. בפרשת הנדה נאמר: "ואשה כי תהיה זָבה, דם יהיה זֹבה בבשרה. שבעת ימים תהיה בנדתה, וכל הנֹגע בה יִטמא עד הערב" (ויקרא ט"ו, יט). אם היא זבה היא מכונה ב"נדתה", והזיבה גורמת אפוא לכאורה לנידה. חז"ל פירשו שנידה כאן, משמעה טמאה כנידה, ולכן המילה "זבה" בהקשר הנידה משמעה "זליגת" דם, ולא כזוב הגבר. בספרות חז"ל אין ביטוי לזיבה של נשים שהיא מסוג אחר. אמנם גם בספרות חז"ל ההבחנה בין זב לזבה (נידת יתר) אינה מודגשת, אולם יש לפרשה כך: מסכת זבים עוסקת כולה בזיבה דלקתית זו, ואילו מסכת נידה עוסקת בתופעות הפיזיולוגיות של הנידה על זמניה השונים. 
אם כן, זיבת האישה היא דימום רחמי שאינו קשור למחזור החודשי, לא מבחינת טבעו ולא מבחינת מועדו. הצד השווה בשניהם (אצל האישה) הוא יציאת דם מהרחם. בווסת זוהי בעיקר נשירה של תאי רירית הרחם, ורק מיעוט ההפרשה הוא דם טהור. התהליך קורה בדרך כלל בעתות קבועים, כתוצאה מנשירת רירית הרחם לאחר התנוונות הגופיף הצהוב, אם כי יש גם נשים שאצלן מחזור הווסת אינו כה סדיר. זיבה, לעומת זאת, היא דימום אמיתי ממקור רחמי, שאינו קשור לגמילה הורמונלית של רירית הרחם אלא הוא תוצאת תהליכים חולניים אחרים, כגון אי סדירות הורמונלית, גידולים שפירים או ממאירים במערכת הרבייה הנשית, ועוד. לכן לדימום זה אין זמן קבוע, והוא יכול להימשך ימים מועטים, ימים רבים או אפילו באופן מתמיד.
כאמור, הפרשת דם זיבה מתוארת בתורה כך: "ואשה כי יזוב זוב דמה ימים רבים <b>בלא עת נדתה</b> או כי תזוב <b>על נדתה</b>" (ויקרא ט"ו, כה), כלומר, זיבה לא בלוח הזמנים הרגיל (לא בעת הווסת) או הפרשת דם הארוכה מהזמן הקצוב לווסת נורמטיבית (שבעה ימים). לא נאמר כמה הם ימי הווסת, אולם מלשון הכתוב אפשר ללמוד שבאופן נורמלי אין דימום וסתי אמור להימשך יותר משבעה ימים. הפרשה ממושכת יותר היא אות לדימום לא תקין, ומכוּנה כאמור, זיבה. הלכה למשה מסיני, הימים הראויים לזיבה הם אחד עשר הימים שלאחר שבעת הימים הראויים לנידה, היינו, ימים 18-8 מתחילת הווסת. דימום לאחר מכן נחשב שוב דם נידה ולא דם זיבה. הצד השווה בין הלכות הזבה בעת זיבתה להלכות הנידה: "כל ימי זוב טֻמאתה כימי נדתה תהיה, טמאה הִוא" (ויקרא שם), וגבר השוכב עם שתי הנשים הללו עונשו כרת. ההבדלים בין דין הנידה לדין הזיבה באים לידי ביטוי בימים שלאחר תום הזיבה. על הזבה להמתין שבעת ימי טהרה, המכונים "שבעה נקיים", ולהביא קרבן, מה שאין כן בנידה.

Section 12

<b>סיכום דיני התורה<sup class="footnote-marker">5</sup><i class="footnote">ללא קשר למשך הפרשת הדם. </i></b>
בלשון התנ"ך, המונח "נידה" כולל גם סתם אישה עזובה וגלמודה, כגון "חטא חטאה ירושלִַם על כן לנידה הָיָתה" (איכה א', ח), וכן סתם טמאה בטומאה חמורה: "ואיש אשר יקח את אשת אחיו, נדה הִוא, ערות אחיו גִלה, ערירים יהיו" (ויקרא כ', כא), או זונה (יחזקאל ז', יט; ט"ז, לג). כל אלו הן השלכות של המונח וחורגות מתחום דיוננו (איור 2).

Section 13

<b><big>טומאת האישה במסגרת התורה שבעל פה</big></b>
תקופת המשנה והתלמוד
הלכות נידה תפסו מקום חשוב ביותר במערכת התורה שבעל פה. אמנם טרם מצינו בתקופה זו את העמדת השאלה של טהרת הנידה כבסיס ל"בית היהודי", אבל זו ודאי מצווה גדולה וחשובה. במסגרת התורה שבעל פה הורחבה ההלכה ונוספו לה פרטים והלכות חשובות שאינם נזכרים במפורש בתורה. רבי אליעזר בן קסמא מתאר את הלכות נידה וחשיבותן: "רבי אליעזר בן חסמא אומר: קינין ופתחי נדה הן הן גופי הלכות. תקופות וגמטריאות – פרפראות לחכמה" (אבות ג, יח). דיני נידה ויולדת מתוארים כעיקריים, לעומת דברים אחרים, שהם חלק מהסעודה אבל משמשים כמתאבן לפני הסעודה ולא כעיקרה.<sup class="footnote-marker">6</sup><i class="footnote">פירשנו את המונחים "תקופות" ו"גימטריות" כפי שפירשנום במסכת אבות, וראו שם. </i> לעומת זאת, ברשימת התחומים המרכזיים של התורה שבעל פה המופיעה במשנת חגיגה ומקבילותיה, תחום הנידה אינו מופיע במפורש אלא נכלל בתחום הכללי יותר של "טומאות וטהרות" (חגיגה א, ח; תוספתא חגיגה א, ט, ובמקבילה מקוצרת, בתוספתא עירובין ח, כג, כל תחום הטהרות אינו נזכר). ייתכן שהשינויים בין הרשימות מלמדים על שינוי ביחס למרכזיותן של הלכות טהרה בכלל ושל הלכות נידה בפרט.
המונח "פתחי נידה" מעניין. הוא מזכיר את המונח "פתח" בענייני נדרים. בנדרים משמעותו היא דרך, מלאכותית במקצת, למצוא היתר לנדר.<sup class="footnote-marker">7</sup><i class="footnote">ראו מבוא למסכת נדרים. </i> האם כוונת החכם גם כאן לדרכים הפתוחות לפני החכם להתיר נידה? כפי שנראה להלן, הדרך המרכזית שחכמים התוו להיתר היא לתלות את יציאת הדם בגורם אחר (מכה פנימית או צבע שגרם לכתם) או לטעון שצבע הכתם אינו תקני ואינו מדם המקור. האם לחכמה זו התכוון רבי אליעזר בן חסמא? 

Section 14

<b>א. יולדת ודמי טוהר</b>
בתחום זה לא חל שינוי של ממש. היולדת טמאה לבעלה 14-7 יום (שבעה ימים לאחר לידת זכר וארבעה עשר יום לאחר לידת נקבה), ומשלימה ל-80-40 (ארבעים יום לאחר לידת זכר ושמונים יום לאחר לידת נקבה) ימי טומאה למקדש וטהרה לבעלה קודם הבאת קרבן יולדת. אין בספרות חז"ל הסבר להלכה. 

Section 15

<b>ב. מעוברת </b>
כידוע, במהלך ההיריון פוסק המחזור החודשי. עם זאת, לעתים ישנם דימומים בהיריון, ואלה עלולים להפוך את האישה נידה או זבה. דימום עלול להתרחש בהיריון עקב היפרדות שליה, גידולים שפירים או ממאירים בצוואר הרחם או ברחם וסיבות נוספות. חז"ל הכירו כנראה עובדה ביולוגית זו: "יש רואה מאה יום ואינה זבה בהן, שנים בלא עת, ושבעה נדה, ושנים לאחר נדה, ושמונים של נקבה, ושבעה נדה, ושנים לאחר נדה" (תוספתא, נידה ה, יא [עמ' 646]; ספרא, זבים פרשה ה, ד [עח ע"ד-עט ע"א]). לפנינו חישוב כמה ימי טהרה עשויים להיות לאישה לכל היותר אם לא פקדה אותה זיבה, גם אם בפועל שתתה דם מאזור הרחם. התנא מגיע למאה ימים, המורכבים כך: 
2 ימי זיבה שלא בעת נידתה (אלו מטמאים אותה מעת לעת אבל אינם מטמאים שבעה).
7 ימי נידה. בימים אלו, אם זבה דם היא נחשבת נידה ולא זבה.
2 ימים לאחר הווסת. גם אם זבה בהם היא אינה מוגדרת זבה, משום ששתי ראִיות אינן מספיקות להגדרת זבה.
80 ימי הטוהר של היולדת נקבה, לאחר הלידה. כלומר, ימי הזיבה והנידה הקודמים היו בעת ההיריון למרות העובדה הביולוגית שבזמן זה אין מחזור וממילא אין תופעה של נידה (אמנם יש רק שישים ושישה ימי "דם טוהר", אבל ארבעה עשר הימים הראשונים [שבעה לאחר לידת זכר] הם ימי טומאה. הם אינם מוגדרים זיבה אלא טומאה סתמית).
7 ימי נידה נוספים מיד בסוף ימי דם הטוהר.
2 ימי זיבה. רק ביום השלישי תוגדר האישה זבה גדולה.
סה"כ: 100 יום. 
החישוב מציג מצב קיצוני אבל מלמד על תפיסתם הרפואית של חכמים, שלפיה, בזמן ההיריון עשויה להתרחש הפרשת דם נידה או זיבה. כך גם נפרש את המשנה להלן (ד, ד). לעומת זאת, רבי אליעזר סבור שאין דרכה של מעוברת להפריש דם נידה ולכן היא פטורה מבדיקות, אולם כמובן ייתכן שתפריש דם במקרים מיוחדים (א, ב).

Section 16

<b>ג. הנידה</b>
כאמור, דין הנידה מופיע בתורה. הנידה שונה מהזבה בכך שהפרשת דם הנידה קשורה למחזור ידוע ומוכר לאישה, אשר לו לרוב קצב קבוע, אבל ייתכן גם שלא. כל דימום חריג המתרחש בימים ה-18-8 מתחילת דימום הנידה נכנס לקטגוריית הזיבה. כהגדרה, זו הגדרה ברורה לאישה ולהלכה. הנידה אינה חולה מבחינת רפואית. הזיבה, לעומתה, היא מצב חריג ואף חולני. כך, סביב גיל המעבר נמשכת לעתים הפרשת דם הנידה זמן רב יותר, ואם דימום זה מתמשך אל מעבר לשבעה ימים הוא הופך דם זיבה ("זבה על נידתה"). אף אם פסק הדימום, אבל התחדש ב"ימים הראויים לזיבה" (הימים ה-18-8 מתחילת דם הנידה), הוא נחשב זיבה. צריך אפוא להבחין בין שני סוגי דיון. הדיון הראשון הוא הדיון ההלכתי – מה הדין בכל מצב. לדם הנידה הסדיר והקבוע מועד טומאה מוגדר (בספרות התנאית הוא עדיין שבעה ימים, כמופיע בתורה), ואילו דם הזיבה הוא שינוי מהמצב הקבוע (קביעות המכוּנה "וסת"). הדיון השני הוא בשאלה מה מקור הדם ואם הוא בא מאיברי המין. חכמים הניחו מן הסתם שאלו דמים שונים, בהבחינם בשלושה סוגים עיקריים של דימום: 
דם נידה – הדימום הרחמי השכיח והנורמטיבי הנובע ממחזור פיזיולוגי, בין סדיר בין לא סדיר.
דם זיבה – הדימום החריג, החולני והדורש התייחסות מיוחדת. מקורו באיברי המין, אבל לא ברור מהיכן חשבו שנבע.
דם מכה – הנובע אף הוא מאיברי המין, אולם נגרם עקב התערבות חיצונית כלשהי (שריטה, שפשוף, מגע מיני וכדומה).
דם מכה הוא דם הנובע מחבלה שנגרמה לאישה. כל הפרשת דם שאינה בזמן המחזור ואפשר להסבירהּ כדם מכה אינה מטמאת. המשניות העוסקות בכך (ב, ו; ח, ב-ג) עוסקות בדם שלא ברור מהיכן נבע. משנת פרק ב עוסקת בדם ירוק, והמטהרים סבורים כנראה שהוא לא נבע מהרחם אלא מחוצה לו. אפשר לכאורה לחשוב שזהו דם שלא יצא מהרחם אלא מצינור השפְכה, הנמצא מעל פתח הנרתיק ובסמיכות רבה לו, אבל הוא סוג דם ממקור שונה, או הפרשה שכלל אינה דמית, יהא מקורה אשר יהא. המשניות בפרק ח עוסקות במפורש בכתם, והשאלה היא אם זהו דם שנגרם ממכה חיצונית כלשהי או דם הנובע ישירות מהרחם. המתיר (רבי עקיבא) תולה את הדם בפצע חיצוני או בפשפש שנהרג (ח, ב). בכל ההעמדות הללו אין כל רמז לכך שדם הנידה ניכר במשהו אל מול הדמים האחרים. הדיון הוא סביב אפשרות ההיווצרות שלו, ואין רמז לכך שלחכמים או למישהו אחר ישנה יכולת להבחין בין סוגי הדם. הדבר היחיד שהם יודעים להבחין בו הוא ההבדל בין דם לבין צבע (ט, ו). לפיכך אין במשנה כל ביטוי לתופעה של בדיקת הדמים עצמם.<sup class="footnote-marker">8</sup><i class="footnote">ראו פירושנו למשנה ב, ו להלן, שם מובא דיון בצבעי הדם, וכולם טמאים חוץ מדם ירוק, השנוי במחלוקת. </i>
בתוספתא אנו מוצאים גישה שונה. כאן לראשונה אנו מוצאים אפשרות לבדיקה פנימית: "עד כמה מותרת לינשא? עד שלש. יתר מכאן לא תנשא עד שתבדוק עצמה בשפופרת. כיצד בודקין אותה? מביא שפופרת ונותן לתוכה מכחול ומביא מוך ונתן בראש המכחול. נמצא על ראשו – הרי זו טמא, מפני שהוא דם המקור. ועל הצדדין – הרי זה טהור, מפני שהוא דם הקינוח. אם יש לה ווסת – הרי זו חוששת לווסתה; ואם יש לה מכה – הרי זו תולה בה. אם היתה דם נדתה משונה מדם מכתה – הרי זו אינה תולה" (נידה ח, ב [עמ' 649]). בתוספתא מופיעים שני חידושים. הראשון: ישנה אפשרות לבדיקה פנימית (לא על פי מראה הדם אלא על פי מקום ההפרשה); השני: דם הנובע מדפנות הרחם טהור, שכן הוא דם "קינוח". כלומר, השאלה העומדת כאן לדיון היא אם אלו שאריות דם נידה שהופרש בעבר ומקורו מהרחם, או לחילופין, אם זו הפרשה דמית מקירות הנרתיק – דם הבא מה"צדדים", דם שאינו נובע מהרחם. כן נזכרת אפשרות של מכה פנימית; אם האישה טוענת שנפגעה ממכה פנימית – דמה טהור. ההלכה הבאה מדגישה את נאמנות האישה: "נאמנת אשה לומר: יש בי מכה מן המקור ואין בו מכה מן המקור, דברי רבי. רבי שמעון בן אלעזר אומר משום רבי מאיר: דם היוצא מן החדר, אף על פי שבידוע שדם המכה – טמא, ורבותינו אמרו: דם המכה טהור" (שם, ג [עמ' 649]). רבי וחכמים סבורים שדם המכה טהור אף שאי אפשר להוכיח שהמכה היא שגרמה לדימום, ואילו רבי שמעון בן אלעזר משום רבי מאיר מהלך בדרך המשנה וסובר שדם המכה טמא, או משום שאי אפשר לוודא את סיבתו או את מקורו האנטומי או משום שדם מכה בתוך בית הרחם טמא כשלעצמו (בבחינת "כל הדמים טמאים"). כך או כך, מבצבצת האפשרות שלפנינו סוגי דמים שונים. עמדה זו, שלפיה רק דם המקור טמא, עולה מעדויות נוספות, שנברר בפירושנו לפרק ב משנה ה.
ישנה אפוא מחלוקת תנאית בשאלה אם דם המכה טהור או טמא. הפוסק שהוא טמא מוותר על האפשרות לברר את מקור הדם. לעומתו, הפוסק שהוא דם המגיע מהצדדים, מצריך בדיקה בעזרת שפופרת ומכחול לבירור מקור נביעת הדם, או בדיקה לזיהוי סוג הדם ולבירור איכותו, המטמא הוא אם לאו. רשימת צבעי הדם (ב, ו-ז) עשויה אפוא להיות בירור "מדעי" חסר חשיבות הלכתית, או לחילופין, לשמש כלי מעשי בעל משמעות הלכתית לבירור מקור הדם או סוגו.
בברייתא שציטטנו מוצגות שתי האפשרויות לשיקול דעתה של האישה: "ואם יש לה מכה – הרי זו תולה בה. אם היתה דם נדתה משונה מדם מכתה – הרי זו אינה תולה" (תוספתא, נידה ח, ב [עמ' 649]). ישנה אפוא אפשרות שלדם המכה צבע שונה, אולם הדבר מוצג כאפשרות בלבד. 
בתלמודים מובא בפשטות שדם מכה הוא הדם האדום שברשימת הדמים האסורים (ירושלמי נידה פ"ב ה"ז, מט ע"ד), כלומר, הוא טמא. אל מול זאת אנו מוצאים בבבלי ציטוט מהתוספתא שהבאנו לעיל: "ואם יש לה מכה באותו מקום – תולה במכתה; ואם יש לה וסת – תולה בוִסתה,<sup class="footnote-marker">9</sup><i class="footnote">שהיא נידה ולא זבה, ומימרה זו נוסחה כמובן קודם שתוקנה תקנת רבי זירא, אשר בה נעסוק להלן. </i> ואם היה דם מכתה משונה מדם ראייתה – אינה תולה. ונאמנת אשה לומר: מכה יש לי במקור, שממנה דם יוצא, דברי רבי. רבן שמעון בן גמליאל אומר: דם מכה הבא מן המקור – טמא, ורבותינו העידו על דם המכה הבא מן המקור, שהוא טהור" (נידה סו ע"א).<sup class="footnote-marker">10</sup><i class="footnote">וכן משמע מהבבלי, נידה מא ע"ב, וממכות יד ע"ב, שדם הבא שלא מן המקור – טהור. </i> ישנה אפוא מחלוקת בשאלה אם דם מכה טהור או טמא. לפי שיטה אחת, הסוברת ש"דם המכה טהור", האישה יכולה לתלות ולטעון שהדם נובע ממכה פנימית בתוך חלל הרחם. נראה אפוא שכבר בתקופה התנאית היו שסברו שדם מכה טהור, וממילא צריך לברר את מקורו. בתקופה האמוראית זכתה עמדה זו (שדם המכה טהור) לתפוצה רבה יותר, והיא העמדה המקובלת. בכך יש הקלה, ובמקביל, פתיחת פתח להרחבת תפקידו של החכם כקובע את טיב הדם, נושא אשר בו נרחיב להלן.
דמים בגוונים שונים נזכרים בתוספתא גם בהקשר של ההבדל בין דם בתולין (שבו נדון להלן והוא בעצם חבלה פנימית, היינו, דם מכה), לבין דם נידה (הנובע "מן המקור"). מבחינה רפואית (פיזיולוגית) ההבדל בין דם בתולין לדם נידה מהותי הרבה יותר: מקור דם הבתולין אינו מהרחם אלא מִפתח הנרתיק ולכן אינו אמור לטמא בכל מקרה, אלא אם כן מתחשבים באוקימתא שלפיה אולי בדיוק ברגע שבו בותקו בתוליה פירסה האישה נידה או זיבה, דבר שאין לו כמובן קשר למציאות. ישנה הדעה שלפיה אולי בדיוק הפרישה האישה "דם חימוד". גם לכך אין שום בסיס רפואי או מציאותי, ובהמשך נעסוק בזה.
תוספת נוספת של התורה שבעל פה, שאינה מפורשת בתורה, היא האפשרות "לתלות". תוספת זו היא הקלה בהחמרה המקורית הנמצאת בתורה שבעל פה. על פי התורה, רק דם הנובע בוודאות מהמקור מטמא. חכמים, או המסורת שבעל פה, החמירו, וקבעו שכל כתם מטמא אלא אם כן יש לאישה סיבה לסבור שהוא נובע ממקום אחר ולתלות אותו בו, כגון לכלוך, מכה חיצונית, צבע וכדומה: "ותולה בכל דבר שהיא יכולה לתלות" (להלן ח, ב, וראו פירושנו שם). ההחמרה היא שבכלל יש טומאה מִספק, וההקלה היא שאם יש לאישה הסבר אחר לכתם, היא טהורה. כך אנו מוצאים שמסופר בתוספתא: "תולָה בכל דבר שיכולה לתלות. מעשה ותלה רבי מאיר בקילור ורבי תלה בשרף של שקמה. ספק עברה בשוק של טבחיים ספק לא עברה – הרי זו אינה תולה. עברה, ספק נתנו עליה ספק לא נתנו עליה – הרי זו תולה. נתעסקה באדום – אינה תולה בשחור; במועט – אינה תולה במרובה. התולה בנכרית – רבי מאיר אומר: עד שתהא נכרית ראויה לראות. רבן שמעון בן גמליאל אומר: קלה תולה בחמורה" (נידה ו, יז [עמ' 648]). כלומר, האישה היהודייה יכולה "לתלות" את הכתם שיש בבגדיה או על גופה בכך שעברה ליד נכרייה ודמה של הנכרייה עבר אליה. רשב"ג מסביר שהיהודייה, שטומאתה קלה (לכל היותר טומאת נידה או זבה), תולה את כתמה בחמורה ממנה: בנכרייה, שהיא טמאה תמיד, אבל ברמה אחרת. היא טמאה לא בטומאת נידה אלא בטומאה שונה וחמורה יותר: בטומאת נכרי. במשנה, ההיתר אפוא רחב יותר, ובתוספתא, מצומצם. הבדל בולט נוסף הוא שבמשנה, ההחלטה היא של האישה, ואילו בתוספתא, ההחלטה היא של הרב (רבי מאיר או רבן שמעון בן גמליאל). בהתפתחות זו של המעבר באוטונומיה להחלטה מהאישה לרב נעסוק להלן.
המשנה (ב, ו) מונה צבעים וגווני ביניים שבהם ניכר הדם האסור. משתמע ממנה שיודעי דבר (נשים, ובעיקר חכמים) ידעו לבחון את צבע הדם גם לאחר זמן מה ולקבוע אם הוא דם נידה (ב, ז; ט, יא, וראו פירושנו שם). הגוונים מתוארים בצורה הנראית ממבט ראשון מדויקת ואמינה. בפועל, התיאור אינו מספיק להבחנה מדויקת בין הדמים, וכנראה קשה לתאר בכתב גוונים אלו. יש לזכור שההלכה עברה מדור לדור גם בעל פה, או בעיקר בעל פה, ובמקרה זה, הלימוד בעל פה תוך בחינת סוגי הדמים בידי הרב והתלמיד בפועל, על דוגמאות חיות, היה משמעותי יותר מהתיאור בכתב. בצד הרפואי של צבעי הדם נעסוק בנספח הרפואי, שם נבהיר שאמנם דם הנידה שונה בהרכבו מדם רגיל, שכן הוא מכיל שברים של רירית רחם שמקורם בדופן הרחם (ראו נספח רפואי, סעיף 4), אבל הבחנות אלו אינן ניכרות לעין אדם אלא באמצעות מכשור מודרני בלבד. לעתים הגוון של דם הווסת כהה יותר מדם רגיל (דם פצע) בגלל החמצון המתחולל בתוך גוף האישה בזמן הדימום. בפועל, לפחות כיום, קשה להבחין בטיב הדם לפי גונו, ואכן, המשנה קובעת שכל גווני האדום נחשבים דם נידה, לעומת גוונים אחרים של הפרשות שאינן דמיות, שאינן מטמאות (לפי ההלכה). 

Section 17

<b>ד. הזבה</b>
כפי שציינּו לעיל, על פי התורה, זבה מקבילה בדיניה לזב אף על פי שמהות ההפרשה שונה. בזבה זו הפרשת דם שלא בעִתה, ובזב זו הפרשה דלקתית או הפרשת זרע מ"איבר מת". בתורה לא נקבע שיעור לזיבה, אבל חכמים הקלו וקבעו שרק זוב של שלוש פעמים (או שלושה ימים רצופים) במשך זמן מינימלי (8-7 דקות)<sup class="footnote-marker">11</sup><i class="footnote">כך נוכיח במבוא למסכת זבים. </i> הוא זיבה (המכונה "זיבה גדולה") שעליה יש לשבת שבעה נקיים. הזב במשך יומיים בלבד טמא, אך אינו מביא קרבן, ובכך יש הכרה שזוב של יומיים הוא מצב של ספק, ומִספק אין מביאים קרבן. דין הזבה צריך לכאורה להיות זהה לדין הזב, שכן בשני המקרים זו הפרשה חולנית וחריגה שאינה מופיעה בזמן הראוי להפרשה ואינה מוגבלת במִשכה. ואכן, המקורות משווים בין הזב לזבה, אבל למרות הדמיון הבסיסי חז"ל מונים כמה הבדלים ביניהם. התוספתא מונה שנים עשר פרטים שונים. 
"חומר בזב שאין בזבה ובזבה שאין בזב:
1.	שהזב טעון ביאת מים חיים והזבה אינה טעונה ביאת מים חיים.
2.	זב מטמא בזיבת בן יומו, וזבה לעשרת ימים.
3.	זב, אם ראה שלש ראיות לשלשה ימים מטמא בהן, וזבה, פעמים שהיא רואה שלש ראיות לשלשה ימים ואינה מטמא בהן.
4.	זב, אין ימים שלו עומדין לפניו, מה שאין כן בזבה.
5.	זב נזקק לספירת שבעה בשתי ראייות, מה שאין כן בזבה.
6.	זב, אין מינו סותרו, מה שאין כן בזבה.
7.	זב מטמא בלובן, מה שאין כן בזבה". 
"חומר בזבה 
8.	שהזבה מטמאה משכב ומושב בראייה כל שהוא.
9.	מיטמאה את בועלה
10.	ומטמאה מעת לעת ומטמאה מבפנים כבחוץ
11.	ומטמאה באונסין
12.	ומטמאה באודם, מה שאין כן בזב" (זבים ג, א-ב [עמ' 678]).
הרשימה ספרותית וכוללת חזרות רבות. כך למשל, הזב אינו מטמא את האישה, אבל האישה מטמאת את הגבר. ההבדל אינו רפואי אלא גזור מהלכות נידה, שכן גם הנידה מטמאת את הבא עליה. אצל אישה, שבעת הימים הראשונים נחשבים נידה, ועל כן היא מטמאת רק בשלוש ראיות לאחר תום הנידה. מכאן נגזרים הבדלים נוספים (3, 4, 5, 8). ההבדלים טכניים במהותם וכמותיים, ואיננו מצליחים לזהות מגמה מגדרית בתוכן ההלכתי של שתי הרשימות. מהרשימה נראה כאילו הזבה והזב סובלים מאותה תופעה רפואית, אבל למרות זאת, הגדרתה ההלכתית של הזבה שונה מזו של הזב. אם הזב סובל ממחלה ("מחלת קודש"<sup class="footnote-marker">12</sup><i class="footnote">"מחלת קודש" היא מונח שחידש המחקר. זו מחלה שריפויה נעשה באמצעות טקס או מעמד דתי, ויש לה תוצאות דתיות. ביהדות הכוונה היא לתוצאות הלכתיות (טומאה). אצלנו אין טקסי ריפוי כאצל עמים אחרים, אולם יש מצוות טהרה הנובעת מהמחלה. בבסיס התפיסה, מחלת קודש נגרמת בדרך כלל מחטא. במקרה שלנו, הגדרה זו מתאימה לצרעת, אבל לא לזיבה.  </i>), הזבה היא אישה המדממת לא בעת נידתה, ועסקנו בכך לעיל. עם זאת, הגדרת הזבה דומה מאוד לזו של הזב. גם היא טמאה רק בשלוש ראיות או אחת ארוכה כעין שלוש. מעניין מאוד להשוות את הלכות הזב והזבה להלכות הנידה. בין שני התחומים ישנו דמיון חיצוני שכן שניהם עוסקים בהפרשות מאיבריו המוצנעים של אדם. מבחינה ביולוגית, בכך מסתיימת ההשוואה, אבל מבחינה הלכתית, מספר ההבדלים רב הרבה יותר. בברייתא שהבאנו לעיל מנויים כאמור כמה הבדלים, אבל היא אינה ממצה את כל הבדלים. 
בין קולי הזבה מנוי מצב שבו האישה ראתה שלוש פעמים ובכל זאת אינה טמאה (3) (לזבה יש סיבות רבות שיכולה לתלות, כשיש בה דם מכה וכו'). כך מצטרפות שתי הנמקות: הראשונה שצריך לראות שלוש פעמים, השנייה שניתן לתלות בסיבה סבירה אחרת. בין הסיבות הסבירות מזכירים חכמים: דם פשפש. מה שאין כן בזב. בין חומרות הזבה אנו מוצאים שדם זבה מטמא בכלשהו ושאין צורך במשך הזמן המינימלי הנדרש לטומאת הזב.<sup class="footnote-marker">13</sup><i class="footnote">ראו עוד, בבלי, פסחים צ ע"ב. </i> בספרא נעשית השוואה דומה, אם כי הפרטים אינם זהים. 
בנוגע לדינו של זב שראה שתי ראיות ישנן שתי ברייתות סותרות. בתוספתא שציטטנו לעיל שנינו שזב מטמא בשתי ראיות. אבל בשתי ברייתות אחרות מופיע דין שונה. בספרא: " 'תורת הזב ואשר תצא ממנו שכבת זרע' – זה שראה ראייה אחת, שהוא כבעל קרי, וטובל ואוכל פסחו לערב. (ט) 'והדוה בנידתה' – זו שראתה שתי ראיות, שהיא כנדה, מטמא משכב ומושב וצריך ביאת מים חיים ופטור מן הקרבן. 'תורת הזב והזב את זובו' – זה שראה שלש ראיות, שהוא זב גמור, מטמא משכב ומושב וצריך ביאת מים חיים וחייב בקרבן. (י) 'תורת הזב ואשר תצא ממנו שכבת זרע' – מה הזוב סותר בזב, אף שכבת זרע סותרת בזוב. אי, מה הזוב סותר את הכל אף שכבת זרע תסתור את הכל? תלמוד לומר: 'לטמאה בה' – אין לה אלא יום אחד" (ספרא מצורע זבים פרק ט ח, עט ע"ב). נמצאנו למדים מכך שהזב טמא רק לאחר ראייה שלישית (הראשונה נחשבת לו טומאת "בעל קרי" בלבד, הטובל לערב), וזבה, לעומתו, טמאה לאחר שתי ראיות בלבד. בברייתא אחרת שם, שנצטטה למקוטעין, נאמר: "ומה אם הזבה שאינה מטמאה אלא בג' ראיות לג' ימים [...] זב, שהוא מטמא בג' ראיות ליום אחד, אינו דין [...]?" (ספרא מצורע זבים פרשה א ד, עה ע"א).<sup class="footnote-marker">14</sup><i class="footnote">גם תקנת רבי, אשר בה נדון להלן, מבוססת על ההלכה הקובעת שזבה היא רק מי שראתה שלוש ראיות. </i> אם כן, גם בברייתא זו, להגדרת זב או זבה כטמאים נדרשות שלוש ראִיות. ההבדל הוא רק שאצל הזבה הראיות מתפרסות על פני שלושה ימים, ואילו אצל הזב די בשלוש ראיות ביום אחד.
ראינו אפוא שהברייתות בספרא אינן מזכירות את ההבחנה שזב שראה שתי ראיות טמא מִספק אבל אינו מביא קרבן. כל זאת, בניגוד לתוספתא שציטטנו. לפיכך ייתכן מאוד שגם בנוגע לזב וגם בנוגע לזבה הייתה בעבר מחלוקת בשאלה אם הם מטמאים בשתי ראיות או בשלוש, ורק בשלב מאוחר נקבעה עמדת הפשרה, או השילוב, ששתי ראיות הן ספק, ולכן מכל מקום הוא טמא / היא טמאה, אבל אינו מביא / אינה מביאה קרבן. אפשר גם לטעון ששאלת הקרבן אינה עולה משום שהברייתא עוסקת בדינים הנוהגים בימינו, כשאין בית המקדש קיים, ושכל העניין הוא בטומאה הנוהגת הלכה למעשה. על כל פנים, המקור האחרון מזכיר שלוש ראיות, לעומת המקור הקודם, (התוספתא) המזכיר שתי ראיות. אפשר לפרש את מדרשי הספרא השונים לפי העמדה המשלבת שבמשנת זבים פ"א מ"א. בפירושנו למשנה שם הרחבנו בכך.
זיבת הגבר מופיעה בפרק זמן קצר יחסית, וחכמים קבעו את משכו המינימלי. מדין תורה אפשר היה להבין כאמור שזבה מייצגת אותה תופעה שמייצג זב, ברם מעיון במסכתנו עולה שכל דם מן המקור שלא בימים הראויים לנידה נחשב זוב. המגבלה של שלוש ראיות אמנם שרירה וקיימת, אבל במציאות העולה מהמשניות ומהמקבילות היא כמעט אינה נזכרת. הזבה נתפסת כטמאה ללא כל אזכור של מגבלת הימים. עסקנו בכל אלו בסדרת המשניות ט, א-ה, שם נקבעות החלטות מִספק בלי להזכיר את הצורך בשתי ראִיות או בשלוש. הצורך במספר ראיות כמעט אינו מופיע במשנתנו, ורק הלכות מעטות מחוץ למשנה מזכירות אותו בהקשר של נידה, כגון: "פעמים שהכתמים מביאין את האשה לידי זיבה. כיצד? לבשה חמשה חלוקין הבדוקין לה וראת עליהן שלש טיפין לשלשה ימים או שראת כתם ואחר כך ראת שני ימים טמאין – הרי זו חוששת משום וסת. משלו משל, למה הדבר דומה? לעד שהיו נותנין בצד השקוף. כיון שיצא השמש ונכנס העד – מיד זהו וסת" (תוספתא, נידה ג, ה [עמ' 643]). כאן, דווקא הופעת דם נידה מותנית בשלוש ראיות, ולא דם זיבה. ההלכה נכתבה כנראה כדי לגרור את המשל המדמה את האישה לבית דין: השמש קורא, והעד נכנס להעיד. הווסת היא כביכול העד המופיע לאחר התראת הכתמים.

Section 18

<b>ה. דם בתולין</b>
דם הבתולין הוא הדם היוצא בעת הבעילה הראשונה כתוצאה מביתוק קרום הבתולין (דם הבתולין יכול להמשיך ולצאת גם בבעילות הבאות, שכן לעתים קרום הבתולין לא נקרע לגמרי, ומעניין שאם הוא יוצא בבעילות חוזרות הוא אינו מטמא. במקרים כאלו אין חוששים שמא "לפתע משכה זיבה"). מן הבחינה המשפטית מדובר ללא כל ספק בדם מכה, וכפי שכבר הראינו לעיל, הייתה מחלוקת בשאלה אם דם מכה מטמא כדם מן המקור. בשאלה זו של דם בתולין עסק בהרחבה גרוזמן,<sup class="footnote-marker">15</sup><i class="footnote">גרוזמן, נידה, עמ' 95-18. להמשך ההתפתחות בתקופה האמוראית ראו שם, עמ' 38-19. לספרות הגאונים בנושא ראו שם בהמשך. </i> ולדעתו, לפסיקה בנושא היו שלושה שלבים כרונולוגיים: 
1.	קביעה שדם מכה טהור ושדם בתולין הוא דם מכה.
2.	מחלוקת בית שמאי ובית הלל (להלן י, א) בנוגע לבעילה הראשונה. משותפת להם התפיסה שבכל מקרה יש להשלים את בעילת המצווה עד תומה, והם חלוקים בנוגע למשך הזמן שבו בני הזוג עדיין מותרים זה לזו – לפי גיל הילדה או הנערה שזה עתה נישאה או לפי שלב הבגרות שלה. 
3.	החמרה כללית. הראשון שמבטא מגמה זו הוא רבי אליעזר בן הורקנוס (מסכת כלה א, ד). רבי אליעזר מטיל על האישה טומאה למשך שלושה ימים. לאחר מכן ההחמרה חוזרת בדברי אמוראים, כולל אמוראי ארץ ישראל, כפי שהראינו בפירושנו למשנה.<sup class="footnote-marker">16</sup><i class="footnote">גרוזמן, שם, עמ' 45. בעמ' 52 הוא מייחס לבני ארץ ישראל עמדה עקיבה מקלה. </i> אמנם רבי אליעזר היה "שמותי" וייצג את עמדת בית שמאי, אבל היו לו גם עמדות משלו, כך שבמקרה זה לא ייצג את בית שמאי.
אנו נבחן את הנושא בפירושנו למשנה הראשונה של פרק י. שם נראה שאמנם שתי מגמות לפנינו ושלכל אחת מהן כמה פיתוחי משנה, אבל המחלוקת בדבר מעמדו ההלכתי של דם הבתולין (אם הוא דם מכה או דם נידה) שרירה ועומדת לאורך הדורות. בפירושנו למשנה שם נטען שהנימוקים המשפטיים או הרפואיים לכך שדם בתולין מטמא, משניים. הם שונים במקורות השונים, וגם הלכות ההרחקה אינן אחידות. לדעתנו, הסיבה העיקרית להלכות ההרחקה, חברתית, וההנמקות המשפטיות באו לתרץ מצב נתון. תוך כדי כך נדון בשימוש שנעשה שם בהנחות רפואיות שאינן מבוססות בעליל מבחינת המציאות המדעית-רפואית. היחס בין הנימוקים המשפטיים לנימוקים החברתיים נדון על ידינו במבוא למהדורת ההגדה של פסח (המהדורה האנגלית).<sup class="footnote-marker">17</sup><i class="footnote">ספראי וספראי, הגדה של פסח, פרק המבוא. </i>
מכל מקום, ההבחנה בין דם בתולין לדם נידה רגיל נהגה הלכה למעשה בארץ ישראל. מעיד על כך אב הכנסייה הירונימוס במאה החמישית,<sup class="footnote-marker">18</sup><i class="footnote">הירונימוס, מכתב 121, מעיד שהחכמים מבחינים בין הדמים השונים.  </i> וכן משמע מספר החילוקים מתקופת הגאונים. נדון בכך להלן בפירושנו לפרק י משנה א. לעומת זאת, בבבל ראו בדם בתולין דם נידה לכל דבר ועניין והניחו שדם הבתולין מעורב בדם נידה. בשל כך חייבו את הגבר לפרוש מאשתו (ואת האישה מבעלה) לאחר הבעילה הראשונה, הנקראת "בעילת מצווה", וכך נפסקה ההלכה בתפוצות ישראל. הסיבה לכך היא כנראה החשש שתוך כדי בעילת המצווה יצא גם דם מהרחם הנקרא בלשונם "דם חימוד", ובכך אפשר להסביר את ההחמרה לטמא דם בתולין, שהוא ללא ספק דם מכה וכאמור אינו בא מהרחם אלא מקרע בשולי הנרתיק בעקבות קריעת קרום הבתולין הנמצא בנרתיק, ואין לו כלל קשר לרחם. 
נוסיף הערה אישית. כיהודים שומרי מצוות קשה לנו לקבל את העובדה שהלכה מבוססת על הנחות רפואיות עממיות ושגויות. אולם איננו סבורים שכיהודים דתיים אנו צריכים או רשאים לעוות את הכתובים או את המציאות הרפואית.<sup class="footnote-marker">19</sup><i class="footnote">ראו למשל קטן, נידה.  </i> יש לבחון בכנות את הנתונים הידועים כיום, ואם קדמונינו לא הכירו דיים את גוף האדם, הדבר אך טבעי בתנאי המדע של ימי קדם. גם חכמי אומות העולם לא הכירו את המנגנונים הטבעיים, ולמדנו עליהם רק במהלך המחקר האינטנסיבי של גוף האדם במאה השנים האחרונות. 
עם זאת, ההלכה אינה נובעת רק מהבנתנו את גוף האדם. ההפך הוא הנכון. אנו טוענים שהנתונים הרפואיים שחכמים מציגים מסבירים בדיעבד את הטקסים הקדומים על בסיס משפטי-רפואי. אבל הטקסים וההגבלות נקבעו לא רק מסיבות משפטיות אלא גם משילוב של תפיסות חברתיות עם תפיסה משפטית כוללת. 
במקביל, אי אפשר להתעלם מהתפתחות הפסיקה במהלך הדורות. היו שתי גישות עקרוניות בנושא זה של טומאת הנידה בכלל וטומאת דם הבתולין בפרט. ראינו שמגמת הפסיקה היא להחמיר ואף שיערנו שבציבור התקשו או מיעטו לקבל מגמה זו (במקרה של דם בתולין). עם זאת, הפסיקה במקומה קיימת. בפירוש זה של מסכת נידה כמו בפירושי המסכתות האחרות לא באנו לעסוק בהלכה למעשה ולא לחקור כיצד עוצבה ההלכה עד לימינו אנו אלא ללמוד, לשאול ולפעמים גם לענות. את השאלות שאלנו, ולא עלינו החובה להעניק גם את כל התשובות. 
במקביל לצד ההלכתי-רפואי יש להביא בחשבון גם את צורכי התפתחות הטקס. החובה המוטלת על בני הזוג להיפרד לאחר בעילת הבתולין מעצימה את טקס הנישואין ויוצרת הארכה של תקופת המעבר, המתחילה באירוסים ותמה שבוע לאחר הנישואין. רובין עסק רבות בהתפתחות טקס הנישואין במקורותינו, והראה כיצד הטקס הוארך ונוספו לו מרכיבים של שבעת ימי המשתה, השבת המיוחדת, סעודת הפרוטגמיה (סעודה דו־משפחתית של השבת הראשונה לנישואין), ברכות שונות, נגינה ושירה<sup class="footnote-marker">20</sup><i class="footnote">רובין, שמחת החיים, עמ' 294-233.  </i> ומרכיבים נוספים. הפרישה לאחר הבעילה הראשונה עשויה להתקשר למגמה זו של העצמת הטקסיות. 

Section 19

<b>ו. דם חימוד</b>
בתלמוד הבבלי (נדה כ ע"ב) מופיע המונח "דם חימוד". מדובר בדם הנובע מגוף האישה עקב ההתרגשות לקראת נישואיה, ודינו כדם נידה. במאמר מוסגר אפשר לשאול מדוע דם המופרש למשך יום אחד בלבד לא יהא נדון כדם זיבה קטנה. (אם אכן דם כזה קיים, ועל סמך הידע הרפואי שבידינו הוא אינו קיים). יתר על כן, ידוע שלא היו משיאים נשים בזמן נידתן, ולכן בהכרח הדם הוא דם המופיע בימים הראויים לזיבה, וצריך להיות נדון כדם זיבה ולא כדם נידה. אם הוא יוצא רק במשך יום או יומיים, מצד הדין היה צריך לספור רק יום נקי נוסף ("שומרת יום"). דבר זה עשוי אף הוא ללמד על הבלבול ועל טשטוש המונחים לא רק בימינו אלא אולי כבר אז, ובלבול זה הוא אולי המקור לכל המחלוקות הקיימות, שכן כיום, לאור הידע הרפואי שבידינו אנו מסוגלים להבין באופן הרבה יותר בהיר את הכתוב במפורש בתורה. אין לשכוח כמובן שהיו אלו גברים שעסקו בענייני נשים, ואלו נתפסו בתקופות קדומות כדמוניוֹת, שלמסתריהן המאיימים אין חקר. על כן צריך שהייה וטבילה, אף אם למעשה לא נראה דם זה. לפיכך כל אישה מחויבת לשמור שבעה נקיים ולטבול קודם נישואיה,<sup class="footnote-marker">21</sup><i class="footnote">גרוזמן, נידה, עמ' 107-96. </i> כדי להיטהר מטומאה זו. ההנחה הרפואית שהתרגשות מינית (בלשוננו) גורמת ליציאת דם אינה עולה בתצפיות הרפואיות בנות זמננו. היא נובעת אולי מהדימוי הקדום שדם נידה הוא כזרע הגבר, וכשם שהתרגשות מינית עלולה לגרום ליציאת זרע כך הוא גם אצל האישה. מבחינתו של חיבור זה ברור שהמונח "דם חימוד" אינו מופיע במקורות התנאיים ולא בירושלמי. זהו פיתוח בבלי בלבד, וצריך לבדוק את הסיבה ההלכתית לו.<sup class="footnote-marker">22</sup><i class="footnote">ראו עוד, מיטשם, נידה, עמ' 187. </i> נושא זה נמצא אפוא מחוץ לתחום דיוננו.
עם זאת, אי אפשר לא להעיר הערה היסטורית פרשנית חשובה שעל הפן המשפטי שלה כבר עמד גרוזמן. הסוגיה העיקרית העוסקת בדם חימוד מופיעה בבבלי, נידה סו ע"א: "אמר רבא: תבעוה לינשא ונתפייסה – צריכה שתשב שבעה נקיים.<sup class="footnote-marker">23</sup><i class="footnote">עד כאן גם בבבלי, יומא יח ע"ב. </i> רבינא איעסק ליה לבריה בי רב חנינא. אמר ליה: סבר ליה מר למכתב כתובה לארבעה יום? אמר ליה: אין. כי מטא לארבעה נטר עד ארבעה אחרינא. איעכב שבעה יומי בתר ההוא יומא. אמר ליה: מאי האי? אמר ליה: לא סבר לה מר להא דרבא? דאמר רבא: תבעוה לינשא ונתפייסה – צריכה לישב שבעה נקיים! אמר ליה: אימר דאמר רבא, בגדולה, דקחזיא דמא. אבל בקטנה, דלא חזיא דמא, מי אמר?! אמר ליה: בפירוש אמר רבא, לא שנא גדולה לא שנא קטנה. גדולה טעמא מאי, משום דמחמדא? קטנה נמי מחמדא!" (תרגום: רבינא התעסק [סיכם על נישואין בין בתו ל]בנו של רבי חנינא. אמר לו: חושב אדוני לכתוב כתובה תוך ארבעה ימים? אמר לו: כן. כאשר בא אחרי ארבעה ימים שמר [עיכב] עוד ארבעה ימים אחרים. אמר לו רבינא: מה זה? אמר לו [רבי חנינא לרבינא]: וכי אין אדוני סבור כמו רבא? שכן אמר רבא: תבעוה להינשא ונתפייסה – צריכה לשבת שבעה נקיים! אמר לו: אולי אמר זאת רבא רק בגדולה, הרואה דם, אבל בקטנה, שאינה רואה דם, האם אמר את דבריו? אמר לו: בפירוש אמר רבא שאין זה מְשָנֶה אם היא גדולה ואין זה משנה אם היא קטנה. מה הטעם? משום שחומדת בכל מקרה, גם קטנה גם גדולה). רבא רוצה אפוא שהבתולה תמתין שבעה ימים ללא דם. רבינא בקושי מכיר את המימרה, ורבי חנינא, המבקש לנהוג כרבא, צריך לעשות זאת בערמה. הנימוק "משום דמחמדא" הוא נימוק מאוחר, והיו ראשונים שכנראה לא הכירוהו. 
דם החימוד נזכר בסוגיות נוספות כנתון (כ ע"א), אבל לא נאמר אם הוא טהור או לא. הידע על אודותיו מוזכר רק כשמור ליודעי חכמה, ואמוראים מסוימים ומיוחדים מזהים בראייה ובבדיקה את ההבדל בין דם נידה לדם חימוד. נראה שההסבר "משום דמחמדא" לא היה לפני חלק מהראשונים, ועל כן הרשב"א על נידה כ ע"א קובע: "האי דם חימוד הוא – פירשו המפרשים דם חימוד וטהור הוא, והוא תימה, דהא אמרינן (ס"ו ע"א): 'תבעוה לינשא ונתפייסה – צריכה לישב שבעה נקיים', והתם משום חשש חימוד הוא! אלא משמע דדם חימוד טמא,<sup class="footnote-marker">24</sup><i class="footnote">ראו עוד, אור זרוע, הלכות נידה, שמא. </i> והאי דקאמר דם חימוד הוא, לא כדי לטהרה אמר כן אלא כדי להראות חכמתו". הרשב"א גרס את המשפט "משום דמחמדא", ולכן ברור לו שדם חימוד מטמא, אבל ה"מפרשים" שהוא מזכיר כנראה לא גרסו טעם זה. ואכן, גם מסגנון הסיפור ניכר שהטעם "משום דמחמדא" אינו מגוף דברי הסוגיה אלא זהו הסבר מאוחר. מסוגיית הבבלי ביבמות לז ע"א עולה שההמתנה של שבעה ימים לא הייתה מקובלת או לא ידועה לחלק מהאמוראים, וכאמור, רבינא לא סבר כרבא. הייתה אפוא מחלוקת בנושא, ורק בספרות הראשונים הפך האיסור לכלל ידוע ומפורסם, וההנמקה הרפואית ("משום דמחמדא") איננה מגוף ההלכה אלא הסבר בדיעבד.
בדברי רבא לא פורט הטעם להלכה. לפי דרכנו עלינו לפרש את ההלכה על בסיס רֵאלי. בבבל, ובמידה מסוימת גם בארץ ישראל, לא שמרו על הלכות טהרה. לכן לא שמרו גם על הלכות טומאת הנידה (שהרי ממילא גם היא גם בני ביתה כבר טמאים טומאת מת). עם זאת, הקפידו על איסור הנידה לבעלה, ולכן נשים לא נשואות לא היו צריכות לשמור על טהרת נידה. גם בארץ ישראל רוב הציבור לא שמר על דיני טהרה, ומן הסתם טבילת הנידה נהגה בעיקר בנשים נשואות. לפיכך, על הנערה הנישאת לשמור על דיני טהרת נידה, להמתין שבעה נקיים ולטבול. גם כאן בולט ההיבט הטקסי. עד שתבעוה להינשא הייתה הנערה ככל אישה פנויה. כעת נכנסת לתקופת המעבר (התקופה הלימינלית), וחכמים מבקשים להרחיב את התקופה ולעשותה מודגשת יותר. בשלב זה, ספק אם נידה צריכה הייתה לשמור שבעה נקיים (להלן), אבל זבה גדולה בוודאי הייתה צריכה. אמנם האישה יודעת שבשבעת הימים האחרונים לא ראתה דם, ולכאורה יכלה לטבול מיד, אבל חכמים ביקשו טקס מסודר, ולכן עמדו על הצורך בימי השהייה.
ההיבט הטקסי בולט בדברי הריטב"א על הסוגיה המופיעה בנידה כ ע"א. הוא מתאר כיצד הכלה העתידה לובשת בגדי לבן ובודקת עצמה בעדים לבנים. נוסף על כך יש לזכור את ההיבט החינוכי. הנערה בוודאי לא קיבלה חינוך מסודר לחיי משפחה ולא ראתה כיצד הדבר מתבצע בדיוק. בבית החמולתי המשותף נהגו בדיקות וטהרה. הנערה נבדקה אגב אורחא כדי לברר אם הגיעה לבגרות: "בנות ישראל קטנות, עד שלא הגיעו לפירקן הרי הן בחזקת טהרה ואין הנשים בודקות אותן. וכשהגיעו לפירקן הרי הן בחזקת טמאה, והנשים בודקות אותן. רבי יהודה אומר: אף משהגיעו לפירקן אין הנשים בודקות אותן, שמא יקלקלוהו בידיהן, אלא סכות ומקנחות מבחוץ והן נבדקות מאליהן" (נידה ה, ד [עמ' 645]). אבל יום הנישואין הוא הזדמנות לבדיקה טקסית ולהסברה רחבה הרבה יותר. מניסיוננו כיום אנו יודעים עד כמה הבנת הופעת הדם לקויה, ודרושים לה הסבר והטמעה. ימי הטקס הם הזדמנות ללמדה הלכה למעשה כיצד לבדוק, כיצד לטבול וכן הלאה<sup class="footnote-marker">25</sup><i class="footnote">וכך להרגילה במצווה ולחנכה לביצועה ולשמירתה. </i> (ואולי גם להבטיח שלא תהיה חופת נידה, אשר בנוגע אליה הייתה מחלוקת לא פתורה בשאלה אם הקידושים תופסים או לא).
כמו בנושא דם הבתולין אנו רואים את ההיבט הטקסי כראשוני ולא את ההנחה הרפואית הלא מבוססת. אכן בתלמוד הבבלי סברו שדם החימוד נובע מהתרגשות מינית, אבל נראה שלא זה היה הבסיס להלכה.

Section 20

<b>ז. טומאת בית הסתרים </b>
בספרות האמוראים באה לידי ביטוי החמרה נוספת, שלפיה כל נגיעה בבית הסתרים, כלומר, באיברי המין של האישה, יש בה טומאה לא מוגדרת מבחינה הלכתית. הנושא נדון בסוגיות מספר בתלמוד הבבלי, וניכר שהאמוראים הכירו את התשתית ההלכתית שלפיה בית הסתרים עצמו אינו מטמא, אבל הם נדחקים להסביר מימרות תנאיות לפי העמדה שבית הסתרים עצמו מטמא (נידה מא ע"ב; חולין עב ע"ב, קכט ע"א), כלומר, זר הנוגע בו, טמא. מכל מקום, זו הלכה בבלית בלבד, וכפי שראינו, מופיעים בתלמוד זה חידושים בהלכות נידה, רובם במגמת החמרה.

Section 21

<b>ח. הרחקת הנידה</b>
בתורה נאמר: "ואל אשה בנִדת טֻמאתה לא תִקרב לגלות ערוָתה" (ויקרא י"ח, יט). התורה מדגישה אפוא את גילוי הערווה, וגם ביתר האזכורים הדגש הוא על איסור לקיים יחסי אישות. חז"ל הרחיבו את האיסור: " 'והדוה בנידתה' – זקנים הראשונים היו אומרים: תהיה בנידתה. לא תכחול ולא תפקוס עד שתבא במים. עד שבא רבי עקיבא ולמד: נכנס הדבר לידי איבה והוא מבקש לגרשה. הא מה אני מקיים 'והדוה בנדתה'? תהא בנדתה עד שתבוא במים" (ספרא מצורע פרשת זבים פרק ט יב, עט ע"ג).<sup class="footnote-marker">26</sup><i class="footnote">אבל במקבילה בספרא, אחרי מות פרק יג, ב (פה ע"ב) אין דיון כלל בהלכות המחמירות של איסור קישוט.  </i> אנו מוצאים אפוא שלושה שלבים בהתפתחות ההלכות של הרחקת הנידה: 
1.	איסור בעילה והרחבת האיסור לכל נגיעה כפי שנאמר במדרש הבתר־תלמודי: "אם אמרה לך אשתך שהיא נדה, אל תחטיא את גופך ותיגע בה" (תנחומא בובר מצורע ג).
2.	הרחבה נוספת נגד קישוט הנידה.
3.	הקלה וויתור על איסור הקישוט. 
לפנינו עדות מיוחדת במינה שחכמים מודים בה במגמת הקלה מסיבות חברתיות. 
אף על פי כן, ההתנגדות להתקשטות נמשכה גם בתקופה האמוראית והבתר־אמוראית. עדות לכך אנו מוצאים באבות דרבי נתן.

Section 22

<b>איסור קישוט הנידה</b>
כדי לנצל את המקור כהלכה ולתארכו אנו נזקקים לסיכום דרך עיצוב הטקסט של המדרש. בדיון מפורט ומלומד בירר מ' קיסטר את עריכת המדרש.<sup class="footnote-marker">27</sup><i class="footnote">קיסטר, אבות דרבי נתן. </i> מסקנתו היא שאבות דרבי נתן הוא מדרש "מתגלגל". הנוסח הבסיסי נערך בראשית תקופת האמוראים; בשלב השני נוספו לו במהלך הדורות קטעים רבים שחלקם הגדול מלוקט ממקורות אחרים; בשלב השלישי התגבשו שני נוסחים עיקריים, והם המוצגים במהדורת שכטר של המדרש. לפיכך,<sup class="footnote-marker">28</sup><i class="footnote">את ההשלכות ההיסטוריות־כרונולוגיות אנו מסיקים מדברי קיסטר, אולם הוא לא התייחס אליהן במפורש. בשיחה על פה הסכים פרופ' קיסטר עם ההצעה ועם ניסוח זה, ותודתנו לו על שיחתו אתנו. </i> קטעים המשותפים בלשונם המופיעים בשתי הנוסחאות שייכים לגוף המדרש, וקטעים המופיעים באחת הנוסחאות בלבד נמנים עם שלבים שונים בתוספת. במקרה שלנו, איסור הקישוט מופיע בנוסח א בלבד, ולפיכך הוא שייך לשלב המאוחר של התוספות. מסתבר אפוא לומר שאיסור הקישוט היה איסור תַנאי קדום שאמנם בוטל, אבל בתקופה הבתר־אמוראית שוקם מחדש (לפחות כך סברו חלק מחז"ל, שראו בדבריהם לא חידוש אלא שיקום).
יש להניח שזו החמרה בתר־אמוראית שבאה מבית מדרשם של המחמירים בהלכות צניעות, שהתנגדו לקישוט האישה בכלל. במשנה שבת ו, א אנו מוצאים איסור על האישה לצאת מביתה עטויה בתכשיטיה, בשבת בלבד. המשנה מניחה בפשטות שמותר לאישה לצאת לרחוב כשהיא עטויה בתכשיטיה בחול, אולם מסתייגת מעטיית התכשיטים בשבת משום החשש ה"טכני" שיסודו בהלכות שבת. ברם בספרות הבתר־אמוראית, במיוחד בזו הארץ ישראלית, אנו מוצאים גם גישה אחרת. חז"ל פירשו את האמור בפסוק המפורסם בפרשת דינה: "ותצא דינה בת לאה" (בראשית ל"ד, א), כמדבר בגנותה של דינה: יציאתה לחוץ גרמה צרות לה ולמשפחתה. במדרש תנחומא נשאל הדרשן: "ילמדנו רבינו: מהו שתצא אשה בתכשיטיה בשבת לרשות הרבים?", ומשיב בפרפרזה המיוסדת על המשנה בשבת ו, א: "ואם יצתה, אינה חייבת חטאת בזמן שיצתה בהן בתוך הבית. אבל לא תצא באחד מן התכשיטין לרשות הרבים. ורבותינו אומרים: אפילו בחול אינה צריכה לצאת לרשות הרבים. וכך כך למה? שהעם מסתכלין בה. שלא נתן הקב"ה תכשיטין לאשה אלא שתהא מתקשטת בהן בתוך ביתה. שאין נותנין פרצה לפני הכשר, וביותר, לפני הגנב".<sup class="footnote-marker">29</sup><i class="footnote">תנחומא בובר, וישלח יב (עמ' 170); תנחומא, שם ה; מקבילות במדרש רבי חננאל הסיקילי, מהדורת מאן, עמ' פח. </i> המדרש ממשיך שם בסדרת דרשות בשבח צניעות האישה. באחד מספרי המעשים, שהוא אחד מספרי ההלכה הפרטיים שנכתבו בסוף התקופה הביזנטית, עולה השאלה אם מותר לנשים ולילדים לצאת בתכשיטים, והחכם האלמוני משיב שמותר לילדים לצאת בתכשיטים אם הם בני פחות מתשע שנים. עולה אפוא מתשובתו שהוא מתנגד לשימושיהם של אנשים ונשים מבוגרים בתכשיטים.<sup class="footnote-marker">30</sup><i class="footnote">לוין, ספר המעשים, עמ' 97-96. למקורות נוספים ראו ניומן, מעשים, עמ' 102-96. </i>
הדברים שנאמרו במקורות הללו אינם דברי פרשנות למשנת שבת אלא דרשה בלבד. הדרשן מפרש את משנת שבת בניגוד לפשט ומנצלה כמקור השראה לרעיון שהוא דוגל בו, ברם אין לראות בדבריו רק התפתחות רעיונית מאוחרת. יש להניח שמגמות של החמרה בהלכות צניעות רווחו בעולמם של התנאים יחד עם ההכרה בזכותה של האישה להתקשט, מתוך הסכמה למנהגים שרווחו בימיהם. מכל מקום, המשניות בפרקים ד-ו במסכת שבת מלמדות על מערכת של תכשיטים שנהגו הנשים לענוד, כנראה דווקא בצאתן לחוץ.<sup class="footnote-marker">31</sup><i class="footnote">הרשברג, יופייה, אסף עשרות מימרות על תכשיטי נשים.  </i> בדרך כלל התנגדו חז"ל להגבלות על התקשטות הנשים, ופסקו למשל שהמדיר את אשתו מתכשיט כלשהו, עליו לגרשה ולתת לה את כתובתה, משום שראו בהגבלה זו דבר חמור מדי לאישה (כתובות ז, ג). גישה זו משתקפת גם בהלכות אחרות. עם זאת, מצינו בדרשות אחרות תביעות לצניעות האישה והגבלת ההתקשטות למסגרת המשפחתית, כגון בדרשה שהבאנו לעיל ובדרשות אחרות.<sup class="footnote-marker">32</sup><i class="footnote">הרשברג, שם, עמ' 38. </i> ההבדלים בין שתי הגישות ברורים. חילוקי הדעות אינם משקפים מחלוקת בין חכמים בעניינים הלכתיים גרידא אלא ביטוי לעולם מורכב: מצד אחד התביעה לצניעות, שהיא מהותית בספרות חז"ל, ומצד שני, הרצון לאפשר לנשים להתקשט בגבולות הצניעות. 
אם כן, התקשטות האישה הנידה נאסרה, בדור יבנה (רבי עקיבא) בוטלה ההחמרה ונותרו רק איסורי קרבת גוף ממש, ואילו בתקופה הבתר־אמוראית אנו עדים למגמת החמרה, ששותפים לה לפחות חלק מהחכמים, אבל הדבר לא נקבע כנראה כהלכה פורמלית. האם ייתכן שמגמת ההחמרה שמצינו במדרשי תנחומא, באבות דרבי נתן נוסח א ובספר המעשים יסודה בתקופה האמוראית? אולי, אבל אין לכך ראיות. להלן נצטט סיפור מעשה מתנא דבי אליהו. גם שם בא לידי ביטוי איסור מוחלט על גילויי קרבת גוף בין הנידה לבעלה, אולם איסור הקישוט נעדר ממנו. תיארוך העמדה המתוארת שם גם הוא שנוי במחלוקת, כפי שנברר להלן. 
על מידת ההרחקה בפועל שמענו בתוספתא: "אמר רבי שמעון בן לעזר: בוא וראה עד היכן פרצה טהרה. שלא גזרו הראשונים לומר: לא יאכל טהור עם הנדה, שהראשונים לא היו אוכלין עם הנדות, אלא אמרו: לא יאכל הזב עם הזבה, מפני הרגל עבירה" (שבת א, ד). אם כן, בתקופה הקדומה כבר הייתה הנידה במצב של נידוי מסוים. בפועל, ישיבה ביחד לסעודה משותפת אינה חייבת להביא לטומאה. אם הנידה מסבה או יושבת על כיסא נפרד אין חשש שתטמא את האוכל עמה. ואכן, אין זו הלכה הנובעת מהעברת טומאה אלא הכרעה של נידוי חברתי בפועל. הנידה נתפסת כמגונה, כחוטאת, כטמאה במובן החברתי ולא רק במובן ההלכתי. רבי שמעון בן אלעזר מלמד על החמרה שהחלה כבר קודם זמנו, שזב לא יאכל עם זבה, אף על פי ששניהם בנידוי ואין לזב עדיפות על פני הזבה. האיסור לאכול בצוותא הוא אפוא החלטה חברתית של סייג, המתבטאת בזהירות יתר בהלכות נידה, חשש מפני הרגל זלזול בהרחקת הנידה, או אולי ראייתה כמגונה אפילו יותר מן הזב, שגם הוא טמא במובן ההלכתי באותה מידה. אם שניהם מטמאים באותה מידה, צריך היה לצפות להרחקה זהה. את ההרחקה היתרה בנידה יש להבין על רקע המוכר לנו מתרבויות נוספות. האישה בנידתה נחשבה מגונָה, הדם שלה נחשב מפחיד ומאיים וכן הלאה.<sup class="footnote-marker">33</sup><i class="footnote">דוגלס, טומאה וסכנה. אנשי ההלכה יכחישו כמובן את השפעתה של תחושת סכנה זו על ההלכה. אנו מפנים למרכיב זה בכל המקומות שבהם הפן ההלכתי אינו נותן הסבר מספק להחמרה.  </i> החכם משבח החמרה זו ומכיר אותה כנוהג ראוי ומקובל, אף שמבחינה פורמלית אין הוא נחוץ. עם זאת, הדברים נאמרים במסגרת תיאור נוסטלגי של העבר לעומת ההווה, שבו רבים מהציבור חדלו להקפיד על הלכות טהרה. מניסיוננו בדורות האחרונים אנו יודעים שביטויים נוסטלגיים נוטים להקצנה ולהכללה מופרזת, ומותר לחשוד שגם התיאור שלפנינו מופרז במידת מה או שאינו מייצג את כל שכבות הציבור.
עם זאת, היו גם אלו שהסתייגו מההרחקה. כך למשל נמסר בשמו של רבי פדת: "אף אשתו נדה, הוא בבגדו והיא בבגדה – אסור, שמע מינה. ופליגא דרבי פדת, דאמר רבי פדת: לא אסרה תורה אלא קורבה של גלוי עריות בלבד, שנאמר: 'איש איש אל כל שאר בשרו לא תקרבו לגלות ערוה' " (שבת יג ע"א; עבודה זרה יז ע"א).<sup class="footnote-marker">34</sup><i class="footnote">עוד נוסיף שהמאירי על נידה סא ע"ד מצטט בשם התוספתא שאסור להכות אישה במקל, ומתנגד לכך. מכיוון שנוסח זה אינו נמצא בתוספתא, אנו רואים בכך אמירה המשקפת את הלכות הראשונים, ותחום זה אינו במסגרת דיוננו. </i> אנו לומדים אפוא ממש מאותן מילים דבר והיפוכו, דבר המצטרף לראיות רבות לכך שלא הפסוק הוליד את העמדה ואת הגישה ההלכתית אלא להפך, ההלכה נקבעה לגופה, והדרשה סייעה ועיגנה את ההלכה בכתובים. בכך עסקנו כבר במבוא הכללי לפירוש המשניות. עדויות לעמדה מקלה זו מצינו רק בתלמוד הבבלי, וייתכן שלפנינו עמדה הנובעת מתנאי ההלכה בבבל, אשר בה אי השמירה על הלכות הטהרה הייתה מנומקת מתוך המערכת ההלכתית. בארץ ישראל, לעומת זאת, אשר גם בה רבים לא שמרו (בתקופת האמוראים) על דיני טהרה, הייתה זו בבחינת עבירה נפוצה,<sup class="footnote-marker">35</sup><i class="footnote">לפי תפיסת חז"ל, מי שאינו כוהן אינו חייב בטהרה, אולם חז"ל העמידו חובה זו כדרך התנהגות ראויה אף שהיא לא עוגנה במערכת משפטית מלאה. אין זה לא דין תורה ולא החמרה מדיני סופרים. כך ראוי. וראו המבוא למסכת טהרות. </i> ואילו בבבל היה הדבר מתוך היתר פנים־הלכתי מלא. אם כך, בתקופה אשר בה גם בארץ ישראל לא שמר רוב הציבור על דיני טהרה, קל וחומר בימי הבית ובדור יבנה, תקופות אשר בהן נשמרו דיני טהרה בקפידה, הקפידו מן הסתם על ההרחקה מהאישה לבל ייגע בה הבעל בטעות וייטמא. מגמת ההחמרה היא לעתים גם פרי המצב של שמירת ההלכה: פנייה לקיצוניות כדי למנוע סטייה לכיוון מקל, מתוך תקווה להחזיר את מה שנתפס כמצב מאוזן. 
הרחקת הנידה מתבטאת אפוא בראש ובראשונה באיסור לקיים יחסי אישות. עם כל חשיבותה של הגבלה זו, מבחינה חברתית (וגם מן ההיבט ההלכתי) היא רק חלק מהתמונה. השאלה היא כיצד תפקדה האישה בעת טומאתה. האם יכלה לשהות בבית ולישון באותו חדר גם אם בריחוק מה מהבעל?<sup class="footnote-marker">36</sup><i class="footnote">בהנחה שלמשפחה היה רק חדר מגורים אחד. ה"בית" שחכמים מדברים עליו הוא "חדר" בשפת זמננו. אין בספרות חז"ל מונח המקביל ל"דירה" בת זמננו. </i> האם יכלה להכין את צורכי הסעודה של בני המשפחה ולטפל בילדים? נגיעת האישה בחפץ אין בה איסור כשלעצמה, אלא שהחפץ טמא. החפץ טמא כאב הטומאה, והנוגע בו טמא רק עד הערב. זו טומאה קלה, שהציבור הרחב – לפחות מדור אושא ואילך – לא הקפיד עליה. לכוהנים אסור להיטמא בטומאה זו, אולם איננו יודעים אם הם אכן הקפידו על כך. על כל פנים, יכולים היו להיטהר בטבילה ולאכול בטהרה בערב (כולל תרומה). פעילות הנידה איננה אפוא מפגע כה חמור, אבל במשפחה שומרת טהרה (כוהנים או ישראל) יש בכך טרדה רבה. ואכן, פעם אחת אנו שומעים על "בית הטמאות" (להלן ז, ד), כפי שנראה בפירושנו להלן. אפשר שזו עדות לכך שהיה לנידות חדר מוגדר בחצר, שאליו פרשו בימי נידותן. אם אכן כך הוא, זו עדות יחידאית לאותו נוהג המוכר בעדה האתיופית עד היום. רמז נוסף לקיומה של הלכה זו אפשר למצוא במסורת הפרשנות המוסלמית של הקוראן (ה"חדית"). לפי מקורות ערביים אלו (מן המאות השמינית או התשיעית), יהודי מדינה נהגו לשלח את נשותיהם הטמאות למדבר לבל תתגוררנה בבית אחד עם הטהורים.<sup class="footnote-marker">37</sup><i class="footnote">מזוז, נידה בדת הפרסית; הנ"ל, הנידה. </i> במסגרת זו אנו מוצאים את הטענה שלפיה הנשים שגורשו באופן זמני למדבר קיבלו מבעליהן את השמיכות החמות של הבית, ובני הבית סבלו באותה עת מקור. מסורות אלו, עלולות כמובן להיות לא מדויקות, אבל הן מצטרפות לרמזים שלפיהם אכן היו שנהגו כך בנשים נידות. כן אומר בעל "הלכות נידה", המחמיר, שאסור "אפילו להשקותו מים ואפילו לדבר עם בעלה, ולא תשב עמו בבית אחד, ואם אדם מיושב הוא, מיחד לה בית ותשב שם עד משלם שבעה ימים הראשונים".<sup class="footnote-marker">38</sup><i class="footnote">תורתן של ראשונים, עמ' 26-24.  </i> צריך להודות שזו מסקנה מתבקשת מהלכות ההרחקה ומתנאי החיים הצנועים של המשפחה הגרעינית. עם זאת, קשה קצת לקבל את התמונה הכוללת המשתמעת ממסורות אלו. 
בפועל, לעתים קרובות חיו המשפחות הקדומות בבית אב הכולל 3-2 דורות, לעתים יותר ממשפחה אחת בכל דור. בבית אב אפשר להפריש לאישה מקום מוצנע, ויתר בנות המשפחה תמלאנה את מקומה בעבודות הבית. כך הופכת תקופה לא נעימה זו לתקופה אשר בה האישה טמאה (במובן ההלכתי ובמובן החברתי) מנודה, אבל גם נהנית מחופשה מעבודות הבית. אנו מניחים שמשחק המילים שבו השתמשו חז"ל נדה=מנודה (אבות דרבי נתן נוסח א, א [עמ' 4]; בבלי עירובין ק ע"ב) מופרז, ואכן, גם התלמוד הבבלי מסתייג ממשחק מילים זה (בהמשך הסוגיה שם).
השאלה של פעילות הנידה בחיי היומיום עומדת בתקופת הגאונים במוקד מחלוקת בין בני ארץ ישראל לבני בבל.
"אנשי מזרח – נדה משמשת בכל צרכי הבית חוץ משני דברים: אינה מוזגת לו את הכוס ולא מצעת לו את המטה. ובני ארץ ישראל – אינה נוגעת בדבר לח ולא בכלים שבבית, ומדוחק התירו שתניק את בנה" (מרגליות, החילוקים, סעיף יא). אם כן, בארץ ישראל המשיכו להקפיד על טהרת הנידה בחומרה רבה יותר מאשר בבבל. כפי שראינו לעיל, אכן יש יסוד להניח שלפנינו גלגולה של מחלוקת שהחלה בימי האמוראים לפחות, ועדות לה בספרות התלמודית והבתר־תלמודית. עם זאת, בתלמוד הבבלי מסופר על שמואל, שאשתו, כשהייתה נידה, הייתה מוזגת לו בשמאל (כתובות סא ע"א). ברור שאין הבדל בין טומאת יד שמאל לטומאת יד ימין, אולם מעשה המזיגה נחשב מחווה אינטימית, ואשת שמואל סימנה לו את מגבלות האינטימיות. בספרות הגאונים מובא מעשה הנרמז בתלמוד, ובו מסופר על סימן סודי שהיה בין שמואל לאשתו. הוא היה משגר לה כוס של ברכה, ואם הייתה מחזירה לו את הכוס סימנה לו בכך שהיא נידה.<sup class="footnote-marker">39</sup><i class="footnote">בבבלי, כתובות כב ע"א-ע"ב רמז למעשה, ופירוטו בתשובות הגאונים. ראו אוצר הגאונים על כתובות כב ע"א, עמ' 91, שאילתות דרב אחאי גאון שאילתא צו, ופירושנו לכתובות ב, ה.  </i> גם כאן הכוס של ברכה הוא רמז אינטימי ומעודן למעשה האישות, האמור לבוא אחר הסעודה.<sup class="footnote-marker">40</sup><i class="footnote">ראו פירושנו לסוטה א, ב (טרם נדפס), שם אנו מביאים את התוספתא (סוטה א, ב ומקבילותיה) המגדירה את מעשה האישות החפוז כזמן הדרוש למזיגת כוס ונסביר שיש בכך משחק מילים מעודן של כינוי למעשה האישות עצמו. </i> על כל פנים, ההלכה התלמודית התירה לאישה הנידה למזוג את הכוס לבעלה, ורק שמואל, שהיה בין האמוראים המחמירים בהלכות אישות וצניעות, נהג הגבלה מסוימת, כחומרה אישית שלו. יתר האמוראים לא ראו בכך איסור, ורק בתקופת הגאונים מופיע האיסור הברור הנמצא בספר החילוקים.
לפי ההלכה הארץ ישראלית, הנידה מוגבלת בעבודות הבית. בפועל היא עשויה הייתה להשתמש בהקלות רבות שהנהיגו חכמים. היא יכלה להשתמש בכלים שאינם מקבלים טומאה ("חסיני טומאה" בלשוננו), כגון תנור סדוק שתיקנוהו בטיח,<sup class="footnote-marker">41</sup><i class="footnote">ראו במבואות למסכתות כלים ואהלות. </i> ולשטוף ירקות בעודם שרויים במים, שכן שנינו: "קופה שהיא מלאה תורמסין ונתנוה לתוך מקוה – מושיט ידו ונוטל תורמסין מתוכה והם טהורים. העלם מן המים הנוגעים בקופה – טמאים; ושאר כל התורמסים – טהורים. צנון שבמערה, נדה מדיחתו והוא טהור. העלתו כל שהוא מן המים – טמא" (מכשירין ד, ו). אם כן, כל זמן שהפֵּרות בתוך המים הם עדיין לא הוכשרו לקבל טומאה, ורק משיעלם בידו או בכלי יקבלו טומאה. טכניקות נוספות נדונו במבוא למסכת כלים ובמשניות אחרות,<sup class="footnote-marker">42</sup><i class="footnote">כגון טהרות ב, א, שם מתוארת דרך לאפשר לאישה טמאה לטפל בירקות עד שלב מסוים. </i> והיה בהן כדי לתת פתרון חלקי להמשך התנהלות פחות או יותר נורמלית של החיים במצב של נידה.
אפשר אפוא לסכם ולומר שבפועל, גם בארץ ישראל יכלה אישה לעבוד במשק הבית בצורה מוגבלת: להיניק, לטחון, לנקות ירקות ולבשלם, ובאופן כללי להכין את הארוחה בשלבים שבהם האוכל עוד לא מוכשר לקבל טומאה. עם זאת, דיני הטהרה לא בוטלו. אישה בנידתה לא יכלה להפריש חלה ולהמשיך לבשל ולאפות לאחר הטלת מים (בארץ ישראל), וכמובן, מחוות אינטימיות ממש (מזיגת כוס והצעת מיטה<sup class="footnote-marker">43</sup><i class="footnote">להצעת המיטה ראו פירושנו לכתובות ה, ד; לכוס של ברכה כמחווה אינטימית ראו במבוא למסכת ברכות ולהלן; למזיגת הכוס כמחווה אינטימית ראו פירושנו לברכות פ"ז מ"ה. </i>) נאסרו אפילו בבבל. 
אשר להלכה הבבלית המאוחרת, נעסוק בכך להלן בסעיף העוסק בהלכה הגאונית, ונסתפק כאן במרכיב ההרחקה בלבד. כאמור, ספר החילוקים מציג הלכה מקלה. מתשובת גאונים חשובה אנו שומעים שאכן בתקופה הקדומה (האמוראית, לפני הכיבוש המוסלמי) שררה מגמת הקלה ואפשרו כנראה חיים משותפים של האישה בבית הבעל, כפי שמוצג בספר החילוקים. הנימוק לכך היה שממילא בבבל כולם טמאים ואין שמירת טהרה. הנידה יכולה להיטהר בטבילה, אבל כל מי שנטמא במגע נידה ממילא טמא כבר בטומאת מת, אז מה תוסיף או תגרע טומאת הערב שמש – שהיא טומאה קלה – למי שכבר ממילא טמא בטומאה חמורה? על כן שררה מגמת הקלה. אבל בתקופה הגאונית, בהתאם למגמה הכללית, החמירו בהלכות הרחקה ואסרו על הנידה לגור עם בעלה באותו בית (כלומר באותו חדר), וכמובן אסרו עליה לסייע בעבודות הבית. דומה שבני בבל החמירו עוד יותר מכפי שנדרש בהלכה הארץ ישראלית התנאית. בהלכה התנאית מצאו פרצות והקלו בפרטים שונים, כפי שנכתב לעיל, ואילו בבבל, אשר בה כל תחום הטהרה היה פחות מפותח, לא הכירו בהקלות אלו.<sup class="footnote-marker">44</sup><i class="footnote">כגון האפשרות שהאישה תדיח ירקות ופרות בעת שרייתם במים וכך לא יוכלו לקבל טומאה.  </i> נרחיב בכך בסעיף העוסק בתקופה הגאונית.

Section 23

<b>ט. תקנת רבי בשדות ושבעה נקיים</b>
בתלמוד הבבלי שנינו: 
1.	"אמר רב יוסף אמר רב יהודה אמר רב: התקין רבי בשדות, ראתה יום אחד – תשב ששה והוא; שנים – תשב ששה והן; שלשה – תשב שבעה נקיים. 
2.	אמר רבי זירא: בנות ישראל החמירו על עצמן שאפילו רואות טפת דם כחרדל יושבות עליה שבעה נקיים.
א.	אדבריה רבא לרב שמואל ודרש: קשתה שני ימים ולשלישי הפילה – תשב שבעה נקיים. קסבר: אין קשוי לנפלים ואי אפשר לפתיחת הקבר בלא דם. 
ב.	אמר ליה רב פפא לרבא: מאי אריא קשתה שני ימים? אפילו משהו בעלמא! דהא אמר רבי זירא: בנות ישראל החמירו על עצמן שאפילו רואות טפת דם כחרדל יושבות עליה שבעה נקיים!
3.	אמר ליה: אמינא לך איסורא ואת אמרת מנהגא? היכא דאחמור – אחמור; היכא דלא אחמור – לא אחמור" (סו ע"א). 
שתי תקנות נפרדות הן. הראשונה מיוחסת לרבי ואין לה מקבילות ארץ ישראליות או תנאיות. רבי עשוי להיות רבי יהודה הנשיא או נכדו, רבי יהודה נשיאה, שחי ופעל כבר בראשית התקופה האמוראית. שתי בעיות נוסח מעיבות על הבנת הסוגיה. האחת היא להיכן ייעד רבי את תקנתו, ליושבים ב"שדות" או ב"שרות", ובחלק מעדי הנוסח: "סוריא"<sup class="footnote-marker">45</sup><i class="footnote">לחילופי הנוסח ולדיון ראו מיטשם, נידה, עמ' 174 ואילך. </i>. לכאורה, אם התקנה נועדה ליושבי סוריה, זו דוגמה לאזור שבו אין בתי דין של חכמים, כמו הערכאות שבסוריה הנזכרות בבבלי, סנהדרין כג ע"א. לעומת זאת, אם אלו "שדות", כי אז הכוונה היא ליושבי כפרי בת<sup class="footnote-marker">46</sup><i class="footnote">כפרי בת הם מבנים בודדים או קבוצת מבנים היוצרת כפר קטן, שתושביו באו מכפר 'אם'. תושבי כפר הבת נשענים על כפר האם לצרכי מסחר ושירותים, ומגיעים לכפר האם לפחות בימי השוק (שני וחמישי). ראו פירושנו למגילה פ"א מ"א. </i>. אמנם הכינוי "שדות" בהקשר זה נדיר, אבל בברית החדשה<sup class="footnote-marker">47</sup><i class="footnote">כגון לוקס ט, 12; מתי ו, 56, ו 13; מרקוס ח, 27 ועוד. </i> מופיע המונח אגרוס άγρρού, שמשמעו ביוונית שדות, והכוונה היא ליישובי שדה, בתים בודדים בשטח החקלאי. אם כך, התקנה נובעת מתנאי היגיינה קשים בשטח החקלאי (איורים 3א-ב).   האישה אמורה להקפיד על ראיית דמים, אבל בתנאי שדה אין היא יכולה להקפיד לבדוק את עצמה, ואולי החמיצה את הופעת הזיבה או הווסת. אנו מניחים שהנוסח "שדות" הוא המקורי, משתי סיבות:
1.	המונח "סוריה" מוכר יותר, וסופר משבש את המונח הלא ידוע באופן יחסי ולא את המונח הידוע.
2.	הנוסח "שדות" מטיל את התפקיד על האישה לברר האם הדם הוא דם נידה ומתי פסק. כפי שנראה להלן, הטלת תפקיד הבדיקה השוטפת על הרב היא תופעה מאוחרת, אמוראית ובתר־אמוראית.
רש"י בפירושו לסוגיה מסביר ש"שדות" הוא מקום שאין בו בני תורה ומורי הוראה, ויש חשש שלנשים המסופקות אם ראו דם נידה או דם זיבה לא יהיה את מי לשאול. לעומת זאת, לפי הבית יוסף (טור יורה דעה סוף סימן קצג), החשש העיקרי שעמד מאחורי תקנה זו היה שמא ראתה האישה דם טהור (כגון דם מכה) במשך שישה ימים והחשיבה אותו כטמא (דם נידה), ואז החלה לדמם דם טמא במשך יום אחד, שפסק, והיא סבורה שכעת תמו שבעת ימי הנידה והיא יכולה לטבול בליל היום השמיני, אולם למעשה עליה לספור שישה ימים נוספים להשלמת שבעת ימי הנידה. מעניין לציין שנוסף על שני הפירושים דלעיל את המילה "שדות" – סוריה או כפרי בת – ישנו גם פירושו של הרי"ף על שבועות פרק ב (ד ע"א בדפי הרי"ף), הגורס: "התקין רבי בסוודית", והר"ן מפרש שם שהיה זה "מקום שאינן בני תורה". גרסה זו מצמצמת עוד יותר את תחולת התקנה – לא לכל הנשים שבשדות אלא לנשות סוודית (שם מקום) בלבד, ואולי רק לשכמותן. מכל מקום, אנו רואים שלפי כל הדעות הללו – מרש"י עד לר"ן – הסיבה לתקנה הייתה בערות וחוסר יכולת ספירה נכונה של נשים, בפרט במקום שאין בו מורה הוראה להיוועץ בו, וכנראה לא עקב הסיבה שבתנאי שדה אין האישה יכולה להקפיד לבדוק את עצמה, שכן ממה נפשך, אם היא יכולה להתפנות בצנעה היא יכולה גם לבדוק את עצמה. הנוסח "בסוודית" הוא נוסח יחידאי ויש לדחותו, אבל הוא מעיד על כך שהר"ן לא ראה בדברי רבי תקנה כללית.
מבחינת הנוסח, הקריאה "שדות" היא הסבירה ביותר, והצענו את פירושנו, המבוסס על משמעות המונח בדרך כלל בספרות התקופה. יתר על כן, התפיסה שלפיה החכם הוא מציע הפתרון האולטימטיבי לבדיקת הדם ובלעדיו האישה חסרת אונים אינה העמדה השלטת אפילו בספרות האמוראית (להלן). לפיכך הצענו את הסברנו, המבוסס על התנאים ההלכתיים ועל לשון התקופה. 
נחזור כעת לדברי רבי בתקנתו לנשים בשדות. האזכור של שלוש אפשרויות של ראיית דם: יום אחד, שני ימים או שלושה ימים ויותר מלמד שהחשש הגדול של רבי היה שהאישה זבה ואינה נידה. כאמור, החשש העיקרי שעמד כפי הנראה מאחורי תקנה זו היה שמא ראתה האישה דם טהור במשך שישה ימים והחשיבה אותו כטמא (דם נידה), ואז החלה לדמם דם טמא שנמשך יום אחד ופסק, והיא סבורה שכעת תמו שבעת ימי הנידה והיא יכולה לטבול בליל היום השמיני, אולם למעשה עליה לספור שישה ימים נוספים להשלמת שבעת ימי הנידה. עם זאת, במקרה זה לא ידוע כמה ראִיות היו באמת, וייתכן שהאישה החמיצה את הראיות הראשונות. לפי דין נידה שבתורה עליה לשבת בסך הכול שבעה ימים, ללא קשר לימי זוב הדם. אמנם ייתכן שימי הנידה החלו קודם, אבל מתחילים לספור את ששת הימים מיום שהיא יודעת על נידתה. אם היא זבה, היא זבה רק יום אחד וטמאה רק יום אחד ("שומרת יום"). אנו מחמירים ומניחים שהיא נידה.
ברור שרבי לא הכיר את תקנת רבי זירא דלהלן, והדבר טבעי, שכן הוא פעל קודם ימי אמורא זה.
מכל מקום, זוהי תקנה בתר־תנאית, או לכל היותר תנאית מאוחרת, שיש בה עדות ברורה לכך שזבה אינה טמאה אלא לאחר שלוש ראִיות.

Section 24

<b>י. תקנת רבי זירא: שבעה נקיים</b>
רבי זירא תולה את תקנתו בבנות ישראל, כלומר, במנהג עממי, להחמיר ולשבת שבעה נקיים גם אחרי נידה, כמו במקרה של זבה. בדיון בהמשך הסוגיה ברור שחכמי בבל ועורך הסוגיה ראו בכך החמרה ומנהג ולא ממש הלכה, כפי שנראה להלן. ההלכה מופיעה גם בירושלמי ברכות (ה א, ח ע"ד) כסתם הלכה, ללא תלות בבנות ישראל בדווקא, וכן במקור בבלי נוסף (תנא דבי אליהו טז, עמ' 76). וכך היא מוצגת גם בתנחומא בובר (מצורע טו, עמ' 52) ובתנחומא הנדפס (מצורע ז). מדרש תנחומא הנדפס הוא מדרש ארץ ישראלי במקורו, אבל יש בו תוספות בבליות. לעומת זאת, תנחומא מהדורת בובר הוא מדרש ארץ ישראלי ללא התוספות הבבליות שבנוסח הנדפס. ההלכה מופיעה כאמור בשתי הנוסחאות. היא נובעת משני חששות: האחד הוא החשש שאין האישה יודעת להבחין בין זיבה לנידה, האחר הוא החשש שימי הנידה האחרונים היו בעצם ימי זוב. אין צריך לומר ששתי אלו הנחות מלאכותיות, ודומה שיותר מכול יש כאן רצון להחמיר.<sup class="footnote-marker">48</sup><i class="footnote">מן הראוי להזכיר כאן שרעיון דומה מופיע גם בחוקי מקדשים פגאניים. כך למשל, בחוקי אחד המקדשים בסמירנה נקבע שאישה בהיריון או מיניקה או יולדת, מלידתה ועד סוף היום השמיני אסור להן להיכנס למקדש, וכן אסור לנידה להיכנס למקדש אלא לאחר שבעה ימים. משילוב הקטעים השונים באותה כתובת עולה שהאישה גם חייבת בטהרה, אם כי אין הגדרה לטיבה של טהרה זו, האם הכוונה היא לרחצה או לטבילה (SEG 997). לא נעסוק כמובן במסגרת זו במונח הטהרה הפגאני. ישנה אפשרות להשפעה הדדית בין המערכות השונות, אבל להערכתנו, לפנינו התפתחות פנימית של החמרה, הניכרת בכל הלכות הטהרה, והשפעת מקדשי החוץ על התהליכים היהודיים הפנימיים במקרה זה אינה מוכחת. פשוט יותר להניח שאם הייתה כאן השפעה, הלכות התורה השפיעו במקצת על התפיסות הרעיוניות של המקדשים בסביבה, אלא שאלו התפתחויות עצמאיות. </i>
כדאי לציין שבבבלי, גם במסכת נידה וגם במסכת ברכות, ישנו מאבק של רבא נגד המביאים את חומרת רבי זירא בשם בנות ישראל. במסכת נידה הוא מובא כאומר לרב פפא: "אמרתי לך איסור [כלומר, הלכה מוחלטת], ואתה אומר לי מנהג? במקומות שהחמירו [נהגו כך] – נהגו, במקומות שלא החמירו – לא נהגו" (סו ע"א), כלומר, החמרה זו תלוית מקום, ואין להחילה במקום שלא נהגו בו לספור שבעה נקיים על כל הופעה של דם נידה. במסכת ברכות (לא ע"א) דנים לכאורה בנושא אחר לגמרי: אין עומדים להתפלל אלא מתוך הלכה פסוקה (רש"י: שאינה צריכה עיון, שלא יהא מהרהר בה בתפילתו). ומהי הלכה פסוקה? אביי אמר: "בנות ישראל החמירו על עצמן [...]". כאן תוקף רבא: "רבא אמר: כי הא דרב הושעיא [...] מערים אדם על תבואתו" וכו'. בגמרא, "רבא אמר" היא לשון מחלוקת. כלומר, הוא טוען שזו אינה הלכה פסוקה! דוגמה להלכה פסוקה הוא מביא ממקום אחר, למשל, הערמה על תבואה. כלומר, בשני המקומות אפשר לראות שרבא נלחם בכל כוחו כדי שהנהגה זו לא תקנה לה אחיזת קבע, וההיסטוריה מוכיחה שכשל בכך, ומעניין הדבר, שהרי הלכה תמיד כרבא נגד אביי פרט ליע"ל קג"ם. לכאורה גם כאן הייתה צריכה להיות ידו על העליונה.
ממקור חשוב נוסף אפשר להסיק שהמנהג או ההלכה של ספירת שבעה ימים נקיים קדמה לרבי זירא. זהו מעשה שיש לו מספר מקבילות. הנוסח הראשוני לדעתנו הוא בתנא דבי אליהו. כך שנינו: "מעשה באדם אחד שקרא מקרא הרבה ושנה משנה הרבה, נכנס לבית עולמו בחצי ימיו ונעשת אשתו כשוטה והיתה מחזרת על פתחי חבירים של בעלה. אמרה להם: רבותיי, בעלי קרא הרבה ושנה הרבה, ולמה נכנס לבית עולמו בחצי ימיו? ולא הושיבוה כלום דבר. פעם אחת הייתי מהלך בשוק ונכנסתי לבית חצרה. באתה וישבה כנגדי והיתה בוכה. אמרתי לה: בתי, למה את בוכה? אמרה לי: בעלי קרא הרבה ושנה הרבה, מפני מה נכנס לבית עולמו בחצי ימיו? אמרתי לה: בתי, בשעת נידה מה היה אצליך? אמרה לי: רבי, היה אומר לי דחי כל אותן הימים שאת רואה בהם דם ושבי שבעה נקיים שלא תבואי לידי הספק. (אמרה) [אמרתי] לה: בתי, יפה אמר לך, שכך שנו חכמים בזבים וזבות, נידות ויולדות, שלאחר שבעה טהורין לבתיהן, שנאמר: 'ואם טהרה מזובה וספרה לה' וגו' (ויקרא טו, כח). באותן הימים לבנים מהו אצליך? שמא הסכתה לו את שמן בידך ונגע (בו) [ביך] אפילו באצבעו הקטנה? אמרה לי: חי ראשך! רחצתי לו רגליו וסכה אני לו שמן וישינה אני עימו במטה, אבל לא הסיח דעתו לדבר אחר. אמרתי לה: בתי, ברוך המקום שאין לפניו משוא פנים, שכך כתוב בתורה: 'ואל אשה בנדת טומאתה' [וגו'] (שם יח, יט). יכול יחבקינה וינשקנה וידבר עימה דברים של תפלות? תלמוד לומר: 'לא תקרב' (שם). יכול תישן עימו בבגדיה על המיטה? תלמוד לומר: 'לא תקרב' " (אליהו רבה טז, עמ' 76).
המטרה הרעיונית של הסיפור היא להראות שהכרעתו של הקב"ה אמת וצדק ושמי שחטא נענש כאן ועכשיו. אם ראית צדיק נענש, הרי זה משום שחטא בסתר. מגמה זו כשלעצמה שנויה במחלוקת, ולא נעסוק בה כאן. המחבר סבור שדין שבעה נקיים הוא חובה מוחלטת, ומצטט מקור עלום שבו הדבר נאמר. לשון הציטוט נראית כאילו הייתה משנה ידועה, אבל אין היא מוכרת לנו אלא מדברי האמוראים שהובאו לעיל. המחבר מבדיל גם בין ימי טומאה לבין ימי ליבונה (החסיד נהג היתר מסוים בימים אלו והייתה קרבה בין בני הזוג ללא קיום יחסי אישות, דבר שאליו מתנגד המחבר בתוקף). לכאורה אפשר להבין ש"הימים הלבנים" הם אותם שבעה ימים נקיים נוספים שבהם אין האישה נידה ממש, אבל אפשר גם להבין שזהו הכינוי לכל ימי ההרחקה שבהם אינה רואה דם, אבל הם עדיין בטווח שבעת הימים שמתחילת הדימום הווסתי. אם כן, עצם המושג "ימים לבנים" אינו מעיד דווקא על שבעה ימים נקיים הבאים לאחר סיום דם הווסת אלא עשוי להתפרש כאותם ימים שבין גמר הדימום הווסתי (שנמשך ברגיל 5-4 ימים) לתום שבעת הימים שמתחילת הווסת. אפשר אפוא להסיק מהסיפור שלוש מסקנות:
1.	המחבר מכיר את תקנת שבעה נקיים כהלכה לכל דבר<sup class="footnote-marker">49</sup><i class="footnote">כך פירשו רש"י וראשונים אחרים. </i> (כמו הירושלמי, ובניגוד לבבלי).<sup class="footnote-marker">50</sup><i class="footnote">רוב הפרשנים והחוקרים לא הבחינו בנקודה זו. </i>
2.	בימי הליבון היה נוהג שלא כהלכה, להקל בדיני הרחקה.
3.	לא ברור כלל מהם ימי הליבון. ייתכן שאלו שבעה ימים נקיים לאחר תום הדימום הווסתי, ואז כמובן משך ההרחקה הכולל משתנה מאישה לאישה בהתאם למשך ימי וסתה (x ימים + 7 ימים נקיים), או לחילופין, אלו הימים הנקיים שלאחר תום הווסת עד השלמת שבעה ימים מהיום הראשון לווסת. במקרה זה, משך זמן ההרחקה קבוע: שבעה ימים, אולם משך הימים הנקיים משתנה מאישה לאישה (x ימי וסת + y ימים נקיים = 7). רש"י במסכת שבת גורס כאפשרות הראשונה, ואפשר שמעשה זה באותו תלמיד חכם שמת בחצי ימיו בא לחזק חומרה שהלכה וקנתה לה מקום בכמה מקומות, כבר לאחר החורבן, ורבי זירא רק מסכם את החומרא הזאת ומעמידה על בנות ישראל, לעומת רבא, האומר שזהו מנהג בלבד במקומות מסוימים. במקום שבו מחמירים, שיחמירו, ובמקום שבו אין מחמירים, שלא יחמירו.
הסיפור מופיע במקבילות. באבות דרבי נתן הוא מובא כדוגמה לסייג שעשו חכמים. בנוסח זה יש כמה הבדלים סגנוניים, שניים מהם חשובים. המשפט החשוב לנו הוא ההבחנה שעושה המחבר בין שלושת הימים הראשונים<sup class="footnote-marker">51</sup><i class="footnote">בעל הקטע סבור כנראה שתקופת הנידה (זוב הדם) היא שלושה ימים.  </i> לבין שאר הימים, המכונים "אחרונים". כאשר אנו קוראים את אבות דרבי נתן במנותק מתנא דבי אליהו חסרות בו המסקנות הראשונה והשלישית. ברם אם המקור באבות דרבי נתן משתמש בתנא דבי אליהו, ייתכן שהוא העתיק ממנו את ההתחלה בלבד, ויש להניח שעורך אבות דרבי נתן הכיר גם את שתי האמירות האחרות. כל שאפשר ללמוד מאבות דרבי נתן הוא שבשלושת הימים הראשונים נהגו הכול את חומרות ההרחקה של הנידה, אפילו מעבר לדרישה ההלכתית, כפי ששנוי שם: "כל ימים שבנדתה תהיה בנדוי. מכאן אמרו: כל המנולת עצמה בימי נדתה, רוח חכמים נוחה הימנה, וכל המקשטת עצמה בימי נדתה, אין רוח חכמים נוחה הימנה" (נוסח א, ב, עמ' 9-8). לעומת זאת, בימים האחרים הייתה הקלה גדולה, והציבור, כולל באי בית המדרש, נהגו עם נשותיהם קרבה יתרה והקפידו רק על איסור קיום יחסי אישות.<sup class="footnote-marker">52</sup><i class="footnote">בניתוח המקבילות עסקה בהרחבה בן שעיה, נידה. מסקנותינו שונות. </i>
אין ספק בכך שהמקור של אבות דרבי נתן הוא תנא דבי אליהו, שאותו הכיר ישירות או דרך הבבלי שנזכיר להלן (שבת יג ע"ב),<sup class="footnote-marker">53</sup><i class="footnote">לזיקה בין תנא דבי אליהו לבבלי ראו להלן. </i> שכן כל סגנון הסיפור הוא כסגנון הייחודי של תנא דבי אליהו. עם זאת, עורך אבות דרבי נתן או מי שהעביר את הקטע לשם הסתייג כנראה מ"חומרת בנות ישראל", לא הזכיר אותה ולא הכיר בה. 
הסיפור מופיע גם בבבלי, שבת יג ע"ב. גם בבבלי, כמו באבות דרבי נתן, אין רמז לשבעה נקיים אלא רק להבחנה בין ימי הנידות לימי ה"ליבון". ימי הליבון הם כמו "ימים לבנים" (כלומר, ימים נקיים, שבהם אין האישה רואה דם), בניגוד ל"ימים אדומים", שבהם האישה זבת דם. אם כן, אין מהסיפור ראיה לשבעה נקיים. הסיפור מופיע במקבילות מאוחרות יותר שאינן מוסיפות לדיוננו.<sup class="footnote-marker">54</sup><i class="footnote">רות זוטא (בובר) ג, ו, כנוסחת הבבלי. בילקוט שמעוני תקסט, כנוסחת תנא דבי אליהו, אבל בסימן תקצב, כנוסחת הבבלי. הילקוטים המאוחרים לא ערכו את החומר הקדום אלא ציטטו, ולכן אין לדעתנו משמעות לשאלה איזה מקור הם ציטטו. אין כאן בחירת עמדות כי אם ציטוט טכני.  </i>
כדי לנצל את המידע שהבאנו יש לברר מתי נכתבו המקורות הללו. בעריכתו של אבות דרבי נתן עסקנו לעיל, וראינו – בעקבות קיסטר – שהקטעים ה"משותפים" (אלו המופיעים בשתי הנוסחאות) שייכים לגוף המדרש, שהוא אמוראי קדום. קטעים המופיעים רק באחת הנוסחאות הם משלבי התוספות השונים. במקרה שלנו, המעשה מופיע בנוסח א בלבד, ולפיכך הוא שייך לשלב התוספות, ומן הסתם ליקט עורך אבות דרבי נתן את דבריו מהבבלי, שבו נעשה שימוש תכוף במדרש זה (אבות דרבי נתן נוסח א), וערך אותם מחדש. ההחמרה בדיני הרחקת הנידה היא מדברי המדרש עצמו, ומשקפת את התקופה הבתר־אמוראית, ואילו המעשה באדם שמת בחצי ימיו הוא הבאה מהבבלי, ומשקף את ימי הבבלי. 
התיארוך של תנא דבי אליהו מסובך יותר. על זמנו של חיבור זה נחלקו הדעות. א"א אורבך ומ' מרגליות<sup class="footnote-marker">55</sup><i class="footnote">אורבך, תדב"ר; מרגליות, סדר אליהו.  </i> ראו בו חיבור קדום מהמאה השלישית (ראשית תקופת האמוראים), א' אפטוביצר אסף בשעתו ראיות לכך שלפנינו חיבור בעל אופי בבלי,<sup class="footnote-marker">56</sup><i class="footnote">אפטוביצר, תדב"ר. </i> והבבלי מצטט מקורות קדומים בשם "תנא דבי אליהו אומר", הנמצאים בחיבור שלפנינו. עם זאת, חוקרים אחרים הצביעו על מרכיבים מאוחרים. ש' צוקר הראה שיש בו פולמוס גלוי עם הקראים,<sup class="footnote-marker">57</sup><i class="footnote">ראו צוקר, רס"ג, עמ' 219-205. הסיכום הבהיר ביותר של העמדות השונות נמצא במבוא של קדושין (Kadushin) לתרגומו האנגלי לחיבור תנא דבי אליהו (קדושין, תדב"ר). אנו נעסוק בנושא בהרחבת מה במבוא למסכת ידים.  </i> והבבלי אינו מצטט את תנא דבי אליהו. בבבלי משוקעים קטעים המיוחסים לאליהו, ואלו לוקטו מהבבלי בידי בעל התנא דבי אליהו ואף העניקו את השם "תנא דבי אליהו" ליצירה כולה. לא זה המקום לדון לעומק בזמנו של החיבור. נסתפק בכך שאנו סבורים כחוקרים שהקדימו את זמנו למאה השלישית. אף מורינו דוד פלוסר ושמואל ספראי סברו כך, אלא שלא זכו לפרסם דבריהם בכתב.
להערכתנו, החיבור נערך בידי עורך אחד, אך כולל ואוסף מקורות רבים. משוקעים בו קטעים מתורתם של חסידים ושל אנשי הסוד. החסידים חדלו להתקיים כזרם חברתי במהלך המאה השנייה,<sup class="footnote-marker">58</sup><i class="footnote">ספראי, חסידים; הנ"ל, החסידים; ספראי וספראי, חסידים. </i> ולכן הקטעים ממשנתם ששוקעו בתנא דבי אליהו קדומים. לפנינו אפוא שני שחזורים היסטוריים כרונולוגיים להתפתחות ההלכה.

Section 25

<b>שחזור א – תנא דבי אליהו מאוחר:</b>
1.	הקטע בבבלי קדום לתקנת רבי זירא. הוא מלמד על נוהג להקל בהרחקת נידה בימים שבהם אין הפרשת דם נידה.
2.	תקנת רבי זירא (בירושלמי כהלכה, בבבלי כמנהג).
3.	תנא דבי אליהו מביא את תקנת שבעה נקיים כהלכה ומלמד על נוהג בתר־אמוראי להקל בימים הללו, שנוספו בשלב 2. 
4.	ייתכן שבעל אבות דרבי נתן הוא מקור עצמאי בתר־אמוראי המלמד על החמרה בדיני הרחקה אבל מתעלם בכוונה מהחמרת שבעה נקיים.

Section 26

<b>שחזור ב – תנא דבי אליהו הוא מקור אמוראי בבלי קדום:</b>
1.	תנא דבי אליהו מכיר את תקנת שבעה נקיים כהלכה לכל דבר.
2.	תקנת רבי זירא (בירושלמי כהלכה, בבבלי כמנהג).
3.	ייתכן שבעל אבות דרבי נתן הוא מקור עצמאי בתר־אמוראי המלמד על החמרה בדיני הרחקה אבל מתעלם בכוונה מהחמרת שבעה נקיים. 
עוד נוסיף שבקטע אחר באבות דרבי נתן חוזרת התמונה המלמדת שתקנת רבי זירא עדיין אינה קיימת: "מכאן אמרו זב ז', זבה ז', נדה ז', מצורע ז', טמא מת ז', אבֵל ז', משתה ז'. זב ז' מנין? שנאמר: 'וכי יטהר הזב מזובו, וספר לו שבעת ימים' (ויקרא טו, יג). זבה ז' מנין? שנאמר: 'ואם טהרה מזובה, וספרה לה שבעת ימים' (שם, כח). נדה ז' מנין? שנאמר: 'שבעת ימים תהיה בנדתה' (שם, יט)" (אבות דרבי נתן נוסח ב, א [א ע"א]). אמנם כל האחרים הנזכרים בקטע טמאים שבעה ימים לאחר שסיבת הטומאה נגמרה, אבל בנוגע לנידה, הדרשן מצטט את הפסוק, ונראה ברור שכוונתו היא שדבר תורה שורר ושנידה טמאה בסך הכול שבעה ימים, כמו אבֵל. גם קטע זה שייך לתוספות ולא לגרעין המשותף בשני אבות הנוסח של המדרש, ואף על פי כן תקנת "בנות ישראל" עדיין אינה נזכרת או אינה נחשבת הלכה. 
איננו עוסקים כאן בהמשך התפתחות הלכות נידה במהלך הדורות, אבל אי אפשר לא להעיר שהחמרה זו, למרות מקורה המאוחר כמנהג צניעות מיוחד, התקבלה והתפשטה. כיום, כאשר אנו מכירים טוב יותר את גוף האישה ואת מחזור ההולדה, מתברר שהגדלת מספר ימי הטומאה עלולה לגרום לזוגות רבים להחמיץ את מועד הביוץ, העשוי לחול כבר אחד עשר או שנים עשר יום מתחילת תקופת הנידה ואף מוקדם יותר. כך נוצר מצב רפואי המכונה "עקרות הלכתית".<sup class="footnote-marker">59</sup><i class="footnote">רוזנק, טהרה. </i> כל הגבלה והחמרה בימי הטומאה גוררות מיעוט במצוות פרייה ורבייה. דבר זה מופיע בתלמוד כנימוק לדעת שמאי, המופיעה במסכת להלן א, א: "משום בטול פריה ורביה" (נידה ג ע"ב). איננו יודעים אם אכן הרצון להרבות במצווה הוא הגורם הקובע. בדעת שמאי אולי זה רצון פחות הלכתי, כמו חיזוק הזוגיות והאהבה, או סתם רצון להיענות לצורכי בני הזוג כדברי התלמידים לרבי יהושע לעניין דם בתולין: "רבי, כמה הארכת עלינו! אמר להם: מוטב שאאריך עליכם בעולם הזה כדי שיאריכו ימיכם לעולם הבא" (נידה טז ע"ב).<sup class="footnote-marker">60</sup><i class="footnote">תלמידיו של רבי יהושע משתמשים בנימוק הנוחות והרצון כדי להתנגד להחמרה בהלכות דם בתולין, ורבי יהושע דוחה את הטיעון. הטיעון של ביטול פרייה ורבייה מופיע בבבלי גם בברכות כב ע"א, לעניין אחר. אין לו מקבילות ארץ ישראליות. בספרות הפרשנית מימי הביניים הוא מופיע רבות בעניינים שונים.  </i> אבל בתלמוד, שבו השיח המשפטי הוא השולט, המגמה לחזק את המשפחה מנוסחת כרצון להרבות במצווה. רופאים בני זמננו נוהגים לעקוף את הבעיה באמצעות התערבות תרופתית במחזור ההורמונלי הטבעי. התערבות זו מעוררת בעיות רפואיות ושאלות עקרוניות דתיות. ברור שקדמונינו לא ידעו כיצד למנוע עקרות הלכתית זו, ונשאלת השאלה אם דברי הלכה נועדו להישמר רק בתקופה של התפתחות הרפואה והתרופות.
בתנחומא מופיעה חומרא נוספת: על האישה לספור שבעה ימי טומאה ועוד שבעה נקיים: "לפיכך האשה צריכה שתהא סופרת טו יום" (מצורע ז), והרי זו חומרא אחר חומרא. הרמב"ם (הלכות איסורי ביאה יא, יד) הכיר את המנהג, התנגד לו וראה בו הלכות צדוקים (קראים?). כאמור, זהו נוהג יהודי מחמיר הרבה מעבר להלכה. כך גם נהגו בני אוסטרייך על פי "תרומת הדשן": "אמנם אמת הוא שרוב נשים באושטריי"ך נוהגים הכי, אך ראיתי ג"כ מקצת שלא חשו להאריך כ"כ [כל כך] [...] 'וטעות הוא ממי שהורה להם כך, ואין לפנות לדבר זה כלל. אלא, אם ראתה יום אחד סופרת ז' נקיים וטובלת ביום שמיני לראייתה', עכ"ל [עד כאן לשונו].<sup class="footnote-marker">61</sup><i class="footnote">עד כאן ציטוט מדברי הרמב"ם, הלכות איסורי ביאה יא, יד כפי שגרס אותם בעל תרומת הדשן. בנושא זה הצטרפה מגמת ההחמרה בדיני נידה להחמרה הרבה בשמירת מנהגים קדומים (אף כאלו שאינם עולים בקנה אחד עם ההלכה). להמשך ההשתלשלות ההלכתית בנושא ראו תשובות לקט יושר, ב (חלק יורה דעה), כב ע"א, ושם מנהגי החמרה נוספים.  </i> ונראה דאפשר הוא דמנהג בנות אושטריי"ך בא מאותן מקומות מתלמידי אותם בעלי הוראה. ולכך נהגו להמתין לעולם ז' ימים מתחלת ראייתה עד שיתחילו ז' ימים הנקיים" (סימן רמה). אם כן, ההלכה היא טעות, אבל בכל זאת החכם מצדיק את המנהג החריג.

Section 27

<b>יא. אחד עשר יום</b>
אחד עשר יום אלו הם הימים שלאחר שבעת ימי הנידה, והם הנקראים "הימים הראויים לזיבה". ימים אלו, שבין היום השמיני ליום השמונה עשר למחזור, הם הלכה למשה מסיני כדברי המשנה בנידה, והם המשך לימים 7-1, שהם הימים הראויים לנידה. דימום המופיע ביום התשעה עשר נחשב שוב "פתח נידה", ובתנאי שקדמו לו שבעה ימים נקיים לפחות. מהתורה, דיני הדימום בשבעת הימים הראויים לנידה שונים מדיני הדימום באחד עשר הימים הראויים לזיבה. דם המופיע בימים הראויים לנידה מטמא שבעה ימים מעת תחילתו, גם אם פסק קודם לכן. לעומתו, דם המופיע בימים הראויים לזיבה מטמא יום נקי נוסף אם נמשך יום או יומיים, ושבעה ימים נוספים (נקיים) אם נמשך שלושה ימים או יותר. ביום התשעה עשר מתחילה שוב ספירה של ימי נידה. כל דם חדש המופיע החל ביום זה ואילך נדון כדם נידה. חכמים הניחו אפוא שמחזור נורמלי אינו פוחת משמונה עשר יום, והחל ביום התשעה עשר זהו מחזור חדש. כיום, לאור תצפיות וניתוחים סטטיסטיים, מקובל שאורך מחזור חודשי נורמלי הוא 35-21 יום מהיום הראשון של הווסת עד ליום הראשון של הווסת שלאחריה, אבל אורך המחזור תלוי לא רק בפיזיולוגיה של האישה אלא גם בתנאים הפיזיים שמהם היא נהנית: טיב המזון, מאמציה הגופניים וכן הלאה.<sup class="footnote-marker">62</sup><i class="footnote">בספרות המחקר מופיעה גם טענה על חִבְרות של גוף האישה, כלומר, אורך המחזור מושפע גם מהסביבה החברתית, ונשים החיות בצוותא מתאימות עצמן לא במודע זו למחזורה של חברתה (תאוריית הסינכרוניזציה). </i> לפיכך, ייתכן שבחברה הקדומה היו שכיחים מחזורים קצרים יותר. אפשר לראות שחכמים אכן ביססו את הלכות האישה הטועה בפתח נידתה על סמך החישוב של שבעה ימי נידה ואחד עשר ימי זיבה, כמפורש במשנת ערכין פ"ב מ"א ולפי פירושו הנרחב של קהתי שם. במשנתנו מופיעה ההנחה שלפיה יש אחד עשר ימים "בטוחים" שבהם האישה אינה ראויה לנידה ולפיכך היא בחזקת טהורה שאינה נזקקת לביצוע בדיקות כלשהן. קביעה זו משקפת כמובן את הזמן שקודם תקנת שבעה נקיים.<sup class="footnote-marker">63</sup><i class="footnote">לסתירה בין ההנחה שהמחזור נמשך שבעה עשר יום לבין החישוב של שמונה עשר יום ראו חידושי הרמב"ן על נידה נד ע"א. </i> את המשנה הזאת (ד, ז) כשלעצמה אפשר לפרש גם על בסיס הקביעה של שנים עשר או ארבעה עשר ימי טומאת נידה (כולל תקנת בנות ישראל, ואפילו לפי התנחומא הדורש ארבעה עשר ימי טומאת נידה), ואז הדברים משקפים מחזור מינימלי של עשרים ושלושה יום (לפי תנחומא בובר שהבאנו לעיל: עשרים וחמישה יום). אף על פי שמהמשנה בערכין אפשר להבין גם כאילו ישנו מחזור של שבעה עשר יום בלבד, דבר העומד לכאורה בסתירה לנאמר לעיל, שמחזור מינימלי רגיל כולל שמונה עשר יום: שבעה ימי נידה ואחד עשר ימי זיבה, והיום התשעה עשר הוא היום הראשון לפתח נידה חדש, אין כאן למעשה סתירה. שם עוסקים באישה שהחלה לראות דם בסוף ימי הזיבה, והדימום גלש אל הימים הראויים לנידה. השאלה היא אפוא אם להתייחס לדימום כזה כאל זיבה המחייבת שוב ספירת שבעה נקיים או שמא אפשר להקל ולראות בכך תחילת פתח נידה. נראה שמשנה זו היא המקור לפסק המאירי, שלפיו, אם החל הדימום ביום או ביומיים האחרונים של הימים הראויים לזיבה, היינו, בימים השבעה עשר או השמונה עשר מהיום הראשון של הווסת, שהם הימים ה-11-10 מתחילת הימים הראויים לזיבה, אף על פי שהוסיפה לראות דם גם לאחר שנגמרו אחד עשר ימי הזיבה, וראתה דם שלושה ימים רצופים או יותר (למשל, דיממה מהיום השמונה עשר עד היום העשרים ושלושה), מכל מקום, הואיל ולא ראתה בימים הראויים לזיבה אלא יום אחד או שניים, ראיית הדם החל ביום התשעה עשר נחשבת כיום הראשון של הווסת (פתח נידה), וממנו היא סופרת שבעה ימים מלאים וטובלת במוצאי היום העשרים וחמישה אם הדימום פסק עד אז. כלומר, המאירי ניצל כנראה את הגרסה של שבעה עשר יום כדי להתיר פתח נידה מהיום התשעה עשר ולא להחשיב את הדימום של הימים 24-17 או 25-18 כזיבה המצריכה שבעה נקיים. כפשוטן, אלו מסורות חולקות במקצת.
הגדרת המחזור הקצר של שמונה עשר יום משתמעת מהמקבילות.<sup class="footnote-marker">64</sup><i class="footnote">נידה ד, ד; ד ז; ספרא, מצורע זבים, פרק ח, ג (עט ע"א). </i> בעל מדרש תנחומא (וכך גם בבבלי, נידה עג ע"א) מגדיר הלכה זו כ"הלכה למשה מסיני" (תנחומא, מצורע ח), וקטע זה במדרש שייך כנראה לעריכה המאוחרת והבבלית של מדרש זה. אנו משערים שהגדרת הזמן נבעה מניסיונם התצפיתי של חכמים.<sup class="footnote-marker">65</sup><i class="footnote">ראו להלן ד, ז. </i>
ל"ימים הראוים לזיבה" חשיבות מעשית רבה. בימים אלו אין האישה צריכה לבדוק את עצמה, ואם בכל זאת התגלה דם, היא זבה ולא נידה.

Section 28

<b><big>המערכת החברתית</big></b>
א. האמון באישה
בספרות התנאית והאמוראית מובע אמון מלא באישה. כך למשל, "מי שדרסה אשה על בגדיו או שישבה עמו בספינה, אם מכירתו שהוא אוכל בתרומה – כליו טהורין; ואם לאו – ישאלנה" (טהרות ה, ח). האישה הטמאה תיזהר אפוא בתנועותיה כדי לא לפגוע בשומר הטהרה. מכאן גם מובן שאם תישאל היא תענה ותאמר אמת. בדומה לכך, אם נכנס עם הארץ לבית שומר טהרה, "אם מכירו שהוא אוכל בתרומה – טהורין מִטמא מת אבל טמאין מדרס" (שם פ"ח מ"ב). עם הארץ לא יכשיל כוהן. כל זאת בטומאת מת, שהכול מכירים אותה, אבל על טומאות אחרות (זב) עם הארץ אינו מסוגל להקפיד משום שאינו מכיר את פרטי הדינים של הטומאות הקלות יותר. חז"ל אינם מייחסים אפוא לעמי הארץ רצון רע, וודאי לא רצון להכשיל, אבל חוששים מחוסר תשומת לבם. 
בשולי הדברים עלינו להעיר שקשה להאמין שאכן הכוהן, או סתם שומר טהרה, יפנה לאישה וישאל אם היא נידה. זו שאלה החודרת ברגל גסה לפרטיות האדם ופוגעת בצניעות. סביר יותר שהנחיה כזאת גורמת לשומר הטהרה להתרחק מהאישה. ברם אולי איננו מבינים את השפה הקדומה ואת כללי הצניעות המקובלים בה. כשם שבחברות רבות שבהן שומרים בהקפדה על צניעות האישה מקובל שהנקה אינה מצב אינטימי ואין צורך להצניע את גוף האישה במעמד כזה כך גם דיון הלכתי על נידת האישה אינו פורץ אולי לאינטימיות של האישה. נעיר שספרות חז"ל עצמה מייצגת פן משפטי טכני, ואין בה חשש מדיונים על גוף האישה או הגבר. עם זאת, במשנת חגיגה מובעת הסתייגות מעצם לימוד נושאים אינטימיים כאלה: "אין דורשין בעריות בשלשה" (פ"ב מ"א). בפירושנו למשנה הראינו שבספרות חז"ל ישנן שתי גישות מנוגדות. האחת ראתה בכך נושא לגיטימי לדיון חופשי, והאחרת הטילה צנזורה. אם כן, אין צורך לחפש אחר נוהג אחיד אלא הדברים תלויים היו בגישתם של בתי המדרש השונים. 
גם התוספתא מבטאת אמון באישה: "מי שדרסה אשה על בגדיו – בגדיו טמאין מדרס. רבי דוסתאי ברבי יהודה אומר: אם רקק ושפה את רוקו בשעה שהיא רקה – בגדיו טמאין מדרס, שכן דרך בנות ישראל שפות רוקיהן בשעה שהן נדות. לא שפה את רוקה – בגדיו טהורין" (טהרות ו, יב [עמ' 666]) שכן הן שפות רוקיהן כשהן טמאות. כך הן גם נמנעות מלמחזר שתן: "לוקחין ושואלין מימי רגלים בכל מקום ואין חוששין שמא של נדות הן, שלא נחשדו בנות ישראל מכנסות מימי רגליהן בשעה שהן נדות" (תוספתא טהרות ה, ג [עמ' 664]; תרומות י, יד). כמו כן, בתוספתא למסכתנו: "בנות ישראל קטנות, עד שלא הגיעו לפירקן הרי הן בחזקת טהרה ואין הנשים בודקות אותן. וכשהגיעו לפירקן הרי הן בחזקת טמאה, והנשים בודקות אותן. רבי יהודה אומר: אף משהגיעו לפירקן אין הנשים בודקות אותן, שמא יקלקלוהו בידיהן, אלא סכות ומקנחות מבחוץ והן נבדקות מאליהן" (נידה ה, ד, עמ' 645). אם כן, הנשים בחצר או בבית האב המורחב מפקחות על הצעירות ואפשר לסמוך לחלוטין על הנשים המנהלות את חיי הדת בתחום זה. דרך אגב אנו שומעים שהגברים או החכמים אינם מעורבים בנושא. שהוא תחום אוטונומי שגבר אינו שותף בו.<sup class="footnote-marker">66</sup><i class="footnote">איננו עוסקים בפסיקה המאוחרת, אולם ראוי להזכיר שגם בנושא זה של אמון היו במהלך הדורות אלו שהמשיכו לתמוך במגמת האמון, והיו בעלים שהקפידו לבדוק את נשותיהם בעצמם. ראו למשל לקט יושר, ב (חלק יורה דעה, כב ע"א), ועוד הרבה.  </i> את המשנה במסכתנו ב, א, הקובעת שיש להרבות בבדיקת הנשים, יש לפרש אפוא באותו פיקוח של הבוגרות על הצעירות ושל הנשים הבוגרות על עצמן. 
בנות ישראל בודקות עצמן וסומכים על בדיקתן (נידה ב, א; נו ע"ב ועוד הרבה), וכן: "ומפני מה אמרו: כתם עד שעת הכיבוס? שכן דרך בנות ישראל בודקת כתמיהן בשעה שהן מכבסות. ואם לא בדקה כתמה – מטמא למפרע" (תוספתא נידה ו יב [עמ' 648]). כך גם במסכתנו ח, ג, האישה מספרת את אשר אירע לה ודבריה מתקבלים. רבי עקיבא מדגיש בהקשר זה שיש להקל בנידה, ואיננו יודעים מה היקפו של טיעון מהפכני זה. אפילו אם הגבר איננו בסביבת אשתו הוא רשאי להניח שבהיעדרו היא שמרה על דיני טהרה כנדרש (להלן ב, ד).
האמון באישה מתבטא בכך וגורם לכך שהיא האחראית על שמירת ההלכות בנושאים הקשורים לה: " 'ועל פתחינו כל מגדים' – אלו בנות ישראל, שמגידות פתחיהן לבעליהן" (עירובין כא ע"ב). ההנחה שהאישה אוטונומית בתחום מרכזי זה מובילה גם לקבלת האחריות: "על שלש עבירות נשים מתות בשעת לידתן: על שאינן זהירות בנדה ובחלה ובהדלקת הנר" (שבת ב, ו, וראו פירושנו לה). ברוב המסכת (נידה) מודגש שהאישה היא הרואה, היא הבאה לחכם, וכאמור, היא גם הנענשת.
עם זאת, במעט מקורות מופיעה התפיסה שהאחריות היא גם על הגבר: " 'לא תקרבו', מה תלמוד לומר? לפי שנאמר 'איש איש', שיכול אין לי אלא איש ממש, שהוא מוזהר על ידי אשה. אשה מוזהרת על ידי איש מנין? תלמוד לומר: 'לא תקרבו' – הרי כאן שנים" (ספרא, אחרי מות פרק יג א [פה ע"ד]). הלאו המקראי מופנה אפוא כלפי שני הצדדים: לא רק כלפי הגבר אלא גם כלפי האישה. לעומת זאת, הבבלי משתמש באותו פסוק כדי ללמוד שהגבר (הבעל) צריך להיענות לקריאת ההתרעה של האישה (שבועות יח ע"ב, וכן בירושלמי, הוריות ב ה, מו ע"ד), וכך מותיר המדרש האמוראי לגבר תפקיד, אולם האישה היא הנדרשת להתריע. בסוגיה אחרת מטיל הבבלי על הגבר את החובה להתרחק מאשתו מעט קודם ה"עונה", כלומר, הופעתו הקבועה והמחזורית של דם הנידה (סג ע"ב). לעומת זאת, המשנה מציגה את האישה כמחשבת מתי תגיע העונה וכיצד עליה לנהוג (נידה ט, ח-ט). כל האזכורים על תפקידו המקביל של הגבר מקורם בעיקר בתלמודה של בבל. הם אינם פוגמים או מכרסמים באחריותה של האישה. הם מנוסחים בלשון זכר אולם מתכוונים לשני המינים, והידע מתי חל התאריך המסוכן נמצא בידי האישה. היא גם המחליטה מתי תטבול (להלן פירושנו לנידה ט, ה-יא). מבחינה הלכתית ברור שיש איסור לגבר, ולשון התורה פונה אל הגבר בלבד. הוא צריך להיזהר והוא צריך לא לעשות, אבל כאמור, חכמים מדגישים את תפקיד האישה ומחדשים בכך מבט אחר על המצווה. בסעיף הבא נראה את ההעצמה בתפקידו של החכם. העברת הבדיקות אל החכם וההמתנה לפסיקתו גורמות כמובן לגידול בעצמתו החברתית. במובן מסוים יש בכך העברת מרכז הכוח מהאישה לחכם, אבל עדיין האישה היא הבאה אל החכם והיא המתארת בפניו את המציאות וצריכה לספק את המידע העובדתי שהוא הבסיס לפסיקה. העברת הכוח אינה אפוא מהאישה לחכם אלא מהמשפחה למנהיגות (לדַבָּרֵי הציבור). 
הצגנו כאן את שאלת האחריות כשאלה של כוח חברתי. איננו טוענים שזו הסיבה להלכה, אבל היא בוודאי תוצאתה. במסגרת הלכות נידה, האישה זוכה להעצמה שממנה לא נהנתה, לפי המשפט העברי, בתחומים אחרים. באופן כללי, רכוש האישה שייך לבעלה, להוציא חלק ממה שהביאה מבית אביה.<sup class="footnote-marker">67</sup><i class="footnote">ראו יבמות ז, א ומפרשיה.  </i> הילדים שלו ותחת אחריותו (אם התגרשו), והוא המנהל את משק הבית. הוא מפר את נדרי אשתו ואולי אף יכול להטיל עליה נדרים. הוא מגרשה והוא נושאה (הסכמתה ומודעותה נדרשות, אבל הוא המבצע).<sup class="footnote-marker">68</sup><i class="footnote">כך בהלכה התנאית ברובה. כמה רמזים לאפשרות החריגה שהאישה מגרשת ממש או לפחות יוזמת את הגירושין יידונו על ידינו במבוא למסכת גיטין. ובפירושנו לגיטין ט, ח. ראו בנושא ווסטרייך, מורדת; פרידמן יוזמת הגט, וכן פפירוס נחל צאלים 13 (ירדני, נחל צאלים, עמ' 57). אם יחננו החונן לאדם דעת נעסוק בכך במהדורה החדשה בפירושנו לכתובות ט, ה.  </i> בתחום זה של יחסי המשפחה פנימה נותר בידה כוח רב, והבעל נדרש לציית לה ולסמוך עליה. מה אירע בפועל איננו יודעים. יש להניח שבכל משפחה הייתה מערכת הכוח קצת שונה, והשותפים (הבעל, האישה והמשפחה המורחבת) הם שקבעו את המערכת המשפחתית. בדרך הטבע לא נותרו עדויות ספרותיות בתחום אינטימי זה על המערכת הרֵאלית ועל האופן שבו פעלה המשפחה. 
במקביל למקורות על האמון באישה הסופרת ושומרת את הטהרה אנו נתקלים גם בגישה אחרת. הנידה הנכנסת לבית שכנתה שומרת הטהרה חשודה בכך ששלחה ידיה, חיטטה בבית וטימאה אותו (טהרות ז, ד), ודין האישה בעניין זה כדין הגבר (שם, ב-ג). הנידה עלולה להרים מכסה של כלי או לטעום ממנו, ובכך לטמאו, שכן הנשים גרגרניות הן (שם, ט). חוסר האמון במקרים שראינו לעיל עומד בסתירה ליחס המכובד של שמירת הטהרה בכלל, ושמירת דיני נידה בפרט, שמייחסים חז"ל לעמי הארץ. יחס זה הוביל את חכמים להאמין לעמי הארץ המעידים על חפץ שהוא טהור.
נראה שלפנינו תמונה אחת ואחידה, אבל יש בה גווני משנה. עם הארץ אינו חשוד להכשיל אבל חשוד בחוסר מתן תשומת לב. כשם שעם הארץ נאמן על טהרת מת כך גם כלל הנשים, כולל עמי ארצות, נאמנים על שמירת הלכות נידה. עד כאן העמדות הנפוצות בציבור הרחב שרובו עמי הארץ. אשר להלכות ההרחקה של חכמים מעמי הארץ, אלו קשורות לא רק להתנהגותם של עמי הארץ אלא גם למידת החשש של חכמים, וכנראה גם למדיניות החברתית ולאסטרטגיה החברתית שנקטו. במהלך פירושנו ראינו גישות שונות, החל בגישות מחמירות ומרחיקות (המנומקות ב"דרכי שלום", שביעית ה, ט; גיטין ה, ט) וכלה בגישות מחמירות עוד יותר. מנגד אנו מוצאים גם גישה אחרת, המחפשת דרך לייצר כלים חסיני טומאה כדי שיוכלו לאפות בו יחדיו: "בזה אמרו הנדה והטהורה אופות בו יחדיו".<sup class="footnote-marker">69</sup><i class="footnote">ראו פירושנו לכלים ה, ח-י (טרם נדפס) בניסוח התוספתא: "הרוצה לעשות לו תנור בטהרה" (תוספתא, כלים בבא קמא ד, טו [עמ' 573]). "בטהרה" שם משמעה תנור שהוא "חסין טומאה".  </i> אם כן, גם בנוגע לחשד בנשים נידות מצינו שתי עמדות בסיסיות. 

Section 29

<b>ב. מוסד שאלת החכם</b>
במשנה, חכמים עוסקים בקביעת ההלכה, כדרכם בקודש, אבל אינם עוסקים בפסיקה שוטפת. דנּו בכך בהרחבה במקום אחר.<sup class="footnote-marker">70</sup><i class="footnote">ספראי וספראי, חכמים ותפקידי ציבור. </i> חכמים רואים בעצמם מורי הלכה, וכמובן עונים לשאלות מצד הפונות אליהם ומלמדים את תלמידיהם ואת הציבור. אבל בדורות מאוחרים יותר התפתח נוהג אחר, שבו הנשים פונות לרבנים כדי שיחליטו, כנוהג קבוע, אם הדם או הכתם מטמאים. ההבדל הוא בין רב מורה הלכה לבין מנהיג שהמשפחה נזקקת לאישורו דרך קבע. אמנם ברוב המקרים לא נאמר אם ראיית הדמים היא פעולה יום יומית וקבועה של חכמים או שמדי פעם הגיעה אליהם שאלה. מריבוי המקרים ניכר שלפחות בימי האמוראים ראו עצמם חכמים כבעלי הסמכות לפקח על הציבור ולבחון את בגדי הנשים דרך קבע. הסיפורים הרבים על בדיקת נשים הם עדות לכך שחכמים הטיפו לציבור לפנות אליהם דרך קבע בשאלות אלו. בחברות מסוימות בתפוצה היהודית בימינו, זהו תפקידו השוטף של הרב, ואישה טובה היא זו המראה את כתמיה לחכמים וממתינה להוראת הרב. תוספתא, שציטטנו לעיל, עוסקת בבדיקה בשפופרת. בדיקה זו מבצעת האישה על עצמה, או לכל היותר חברותיה מבצעות אותה בעבורה: "עד כמה מותרת לינשא? עד שלש. יתר מכאן לא תנשא עד שתבדוק עצמה בשפופרת. כיצד בודקין אותה? מביא שפופרת ונותן לתוכה מכחול" (תוספתא נידה ח, ב [עמ' 649]). מטעמי צניעות לא יעלה על הדעת שהרב ביצע בדיקה כזאת בעצמו, ולפיכך ברור שמדובר בבדיקה עצמית ולא בבדיקת הרב. אפשרות אחרת היא שהאישה מנגבת עצמה ב"עדים", כלומר, בחתיכת בד (להלן ב, א), ואותה מראים לרב. במקביל מתפתחת תורה שלמה של זיהוי הדם לפי צבעו וגונו, והבודק מחליט אם הוא דם מכה, דם בתולין, דם נידה או דם זבה. המשנה המתארת את צבעי הדם (להלן ב, ו ואילך) התפרשה אפוא בתלמודים כמורה דרך לאבחון הצבעים השונים. מפי רופאים בני זמננו אנו שומעים תהייה על אמינותה של בדיקה זו. ההרכב הכימי של דם הנידה הוא כשל כל דם אחר, אף שדם הנידה מכיל גם תאי רירית רחם שנשרו, בשונה מכל דם אחר, וצבעיו וגווניו אינם מעידים על מקורו. את המשנה אפשר לפרש כאבחנה בצבעים כדי להבדיל בין דם אדם לבין דם אשר לו צבע אחר (דם פשפש, שגם הוא דם אדם, שבלע הפשפש, שכן לפשפש עצמו אין דם וגם אין לב), דם שחיטה וכו'. בתלמודים זהו המפתח לפסיקה בטיב הדמים. כפי שראינו לעיל בדיוננו בדם מכה, הבחנה בין סוגי דמים משמעותית רק כאשר מניחים שדם המכה טהור (על ההבדל הפיזיולוגי בין הדמים השונים ראו בנספח הרפואי, הערה 4).
העדויות התנאיות על הנוהג להראות כתמים לחכם המקומי מעטות, וניתנות להתפרש לשתי פנים. כך למשל, רבי יוסי מדבר על בנות צדוקים הנשאלות לחכמים: "אף על פי שאנו נשי צדוקיות, כולן נשאלות לחכם. אמר רבי יוסי: אנו בקיעין<sup class="footnote-marker">71</sup><i class="footnote">בלשון ארץ ישראל בעי"ן, ובלשון בבל באל"ף. ראו בבלי, נידה לג ע"ב. </i> בצדוקיות יותר מן הכל, שכולן נשאלות לחכם חוץ מן אחת שהיתה בהן, ומתה" (תוספתא נידה ה, ג [עמ' 645]). דנו בקטע בפירושנו לנידה ד, ב. העדות על שאלת החכם אינה מופיעה במשנה אלא רק בתוספתא, והמונח "נשאלות" עשוי ללמד על שאלות ברמה ההלכתית המופשטת או על היזקקות קבועה לחכם, האמור להיות המומחה לסוגי דם. כמו כן, "אמר רבי אלעזר ברבי צדוק: שני מעשים הוליך אבא מטבעין ליבנה – מעשה באשה אחת שהיתה מפלת כמין קליפין אדומין ובאו ושאלו את רבי צדוק. והלך רבי צדוק ושאל לחכמים ושלחו חכמים וקראו לרופאים, ואמרו: מכה יש בה מבפנים, לפכך מפלת כמין קליפות אדומות" (תוספתא נידה ד, ג [עמ' 644]). החכם נשאל שאלה עקרונית הלכתית, והשואלת ודאי לא המתינה לתשובה, שהגיעה לאחר זמן רב יחסית. אין זו אפוא שאלה מסוג השאלות שנשאלים החכמים הבודקים את הדם כמהלך שגרתי כי אם שאלה בהלכה עקרונית הקשורה למשנה בפרק ג, העוסקת במי שספק הפילה ולד ספק זב ממנה דם. כמו כן, בהמשך שם: "שוב מעשה באשה אחת שהיתה מפלת כמין שערות אדומות ובאו ושאלו את רבי צדוק. והלך רבי צדוק ושאל לחכמים ושלחו חכמים וקראו לרופאים, ואמרו: שומא יש במעיה, לפכך היא מפלת שערות אדומות" (שם ד, ו [עמ' 644]). מעניין שבשני המקרים החכם אינו רואה בעצמו מומחה. הוא שואל חכמים גדולים ממנו, ואלה בתורם שואלים את הרופאים. לסמכות הרבנית אין תפקיד בהכרעה. עם זאת, הסיפור מלמד על רצונם של חכמים להיות המחליטים בנושאים אלו, וגם על כך שהשאלות הופנו אליהם, אמנם לא כמהלך שגרתי, אבל בעיות קשות הובאו לפניהם. כמו כן: "תולָה בכל דבר שיכולה לתלות. מעשה ותלה רבי מאיר בקילור ורבי תלה בשרף של שקמה.<sup class="footnote-marker">72</sup><i class="footnote">לפני שני החכמים הגיעו בגדים שעליהם כתמי דם. רבי מאיר תלה את הכתם בצבע שנוצר מקילור, ורבי תלה אותו בצבע שנוצר משרף השקמה. קילור או קילורית היא משחה לעיניים שיוצרה על בסיס חלב אם וחלבון הביצה: "תנו רבנן: המוציא חלב של בהמה כדי גמיאה, חלב של אשה, ולובן של ביצה כדי ליתן במשיפא [בממרח] של קילור" (שבת עז ע"ב). </i> ספק עברה בשוק של טבחיים ספק לא עברה – הרי זו אינה תולה. עברה, ספק נתנו עליה ספק לא נתנו עליה – הרי זו תולה. נתעסקה באדום – אינה תולה בשחור; במועט – אינה תולה במרובה. התולה בנכרית, רבי מאיר אומר: עד שתהא נכרית ראויה לראות. רבן שמעון בן גמליאל אומר: קלה תולה בחמורה" (תוספתא נידה ו יז [עמ' 648]). ההלכה ברובה עקרונית, אבל ברישא שציטטנו מופיעים שני סיפורים הלכה למעשה (ברבי מאיר וברבי) שבהם החכם מתחקר את האישה ומחליט לטהרה. במקביל אנו שומעים על האמון הרב בעדות האישה, נושא שסיכמנו לעיל. יתר על כן, בחלק מהמקרים האישה "תולה", כלומר, היא המחליטה על דינה, ולא החכם. 
המדרש אף הוא עוסק במעורבות בית הדין הממסדי בקבלת ההחלטות: " 'כי יפלא' – מלמד שבמופלא הכתוב מדבר; 'ממך' – זו עצה; 'דבר' – זו הלכה; 'למשפט' – זה הדין; 'בין דם לדם' – בין דם נדה לדם יולדת לדם זיבה; 'בין דין לדין' – בין דיני ממונות לדיני נפשות לדיני מכות; 'בין נגע לנגע' – בין נגעי אדם לנגעי בגדים לנגעי בתים" (ספרי דברים קנב, עמ' 205; מדרש תנאים דברים י"ז ח, עמ' 205). המדרש מונה את תפקידיו של בית הדין, ובמסגרת זו דן גם בדיני ממונות וגם בדיני נפשות, ומשתמע שדינם שונה. אם כן, בית המשפט דן בין "דם לדם", כלומר, יש גם הבחנה הלכתית בין דם נידה לדם יולדת. עם זאת אין כאן בהכרח הבחנה של "פטור" לעומת "אסור" אלא גם של שני סוגים שלכל אחד איסורים אחרים, כגון ההבחנה בין נגעי אדם לנגעי בתים. לפי המדרש יש טעם להבחנה בין דם נידה לדם זבה, שדיניהם שונים, ולדם היולדת, שדינו אחר ושלאחר טומאתו באים ימי דם הטוהר, שבהם הדם טהור ואינו דם נידה. דם הבתולין אינו נזכר כלל, ואפשר להסיק מכך שתי מסקנות הפוכות: או שהוא כדם נידה, או להפך, שאין הוא בגדר דם שצריך לשאול עליו כלל ועיקר, שכן ברור שאינו מהמקור ושהוא פצע לכל דבר. אגב אורחא נעיר שזו אחת העדויות הקדומות לעיסוקו המוסדר של בית הדין בעסקי דמים ובהבחנות ביניהם. תפקיד בית הדין לשפוט במקרים אלו כמו בכל סכסוך חברתי או בשאלה דתית.
לעומת זאת, בספרות האמוראית כמות המסורות על חכמים הבוחנים את הדמים או את הכתמים מתרבה. אין בהם ציווי על האישה לעשות כן, אבל מספר העדויות גדל. בכל המקרים הללו אין עדיין ביטוי למציאות מימי הביניים המאוחרים (ומימינו) שבה הרב בודק באופן שגרתי כל דם, ולמעשה מפקח על נוהגם של בני העדה. החכמים עונים על שאלות מסובכות המובאות לפניהם, ועדיין אין להם זכות פיקוח, כגון "מעשה באשה אחת משל בית רבי שהיתה רואה דמים שחורין. אתא עובדא קומי רבי יעקב בר זבדי וקומי רבי יצחק בר טבליי, וביקשו לטמותה. אמר לון רבי חלבו: כן אמר רב חונה בשם רב, שחור מקדיר – טהור; מצחצח – טמא" (ירושלמי נידה ב ז, נ ע"א-ע"ב). החכם מחליט אפוא אם הדם מטמא או אינו מטמא לפי צבעו, לפי תנאי המקרה ולפי האבחנה העקרונית שהציע חכם קדום יותר. 
בהמשך הסוגיה שם מובא עוד על חכמים הרואים דמים, וכן סיפור על רבי חנינא, שהיה "משער בגוש של אדמה". כלומר, מנהגו היה לבדוק את גוון הדם בעזרת מעין לוח צבעים. מעניין שלמרות חשיבות הקביעה לא היה לחכם מרכזי לוח צבעים מסודר. לוח כזה עמד לרשות הבודקים נגעי מצורע (נגעים ב, א, וראו פירושנו לה והמבוא לנגעים). לוח צבעים מוכן מלמד על מסורת ושיטה, ולחכמי ארץ ישראל לא היו הציוד והידע הנדרשים, בניגוד לכוהנים שבדקו נגעים,<sup class="footnote-marker">73</sup><i class="footnote">על התמחותם של כוהנים בבדיקת נגעים ועל מיעוט העיסוק של חכמים בנושא ראו במבוא לנגעים. </i> ומכאן אולי עדות לכך שהנוהג של בדיקת החכם עוד לא התמסד באותה תקופה. מקדשים היו מוסדות מסודרים שבהם סמכות וידע המועברים בתוך המשפחה. לא כך חכמים. לכן צפוי שאצל הכוהנים יהיה כך ואצל חכמים אחרת.
בהמשך סוגיית הירושלמי (שם) מופיעים סיפורים נוספים על חכמים שבדקו כתמים ודמים ועל כך שהדבר נעשה בבית דין של שלושה, ובהקפדה יתרה. אנו שומעים גם על מסורת הלימוד בבית המדרש, שלפיה לימוד ראיית הדמים היה חלק מהלימוד האמוראי. רבי חנינא נזכר שוב כחכם מומחה לנושא ונזכר גם כיצד נמנע מלשתף את רבי יוחנן ואת ריש לקיש בבדיקות עד שהתעורר אצלו ספק ושיתפם. כן מסופר שם על רבי שראה כתמים בלילה, ועוד. "רבי" הוא בדרך כלל רבי יהודה הנשיא, ולעתים רבי יהודה נשיאה, נכדו. אם אכן הכוונה היא לרבי הראשון, הרי שהוא תנא. מכל מקום, הסיפור מופיע רק במסורת האמוראים, ולכן הוא מייצג לדעתנו תקופה זו. יש לזכור שהשאלה העיקרית מבחינתנו איננה אם רבי צדק במקרה זה או לא. השאלה היא אם המסורת החליטה לשמר סיפור זה משום שראתה בו חשיבות עקרונית. 
ישנם סיפורים אמוראיים נוספים במקורות, וכן שנינו: 

Section 30

<b>סוגיית הירושלמי</b>
המעשה הראשון (1) הוא באישה שהראתה כתמיה לשני חכמים, והחכם (יצחק בר יהונתן) אומר: ראיתי דם עשיר יותר, ואינו פוסק. רב הונא (2) אומר לו מימרה של רב: "מה שמביאים לפניך, פסוק". הסיפור לא בא ללמד הלכה, שהרי איננו יודעים מה הביאה האישה, אלא זו קריאה לחכמים לראות דמים ולפסוק בנוגע אליהם. יצחק בן יונתן אינו מכונה "רבי" ואין בתלמודים דברי תורה המסורים בשמו, ולפיכך איננו יודעים מה מעמדו, אם הוא חכם מקומי עלום או סתם מומחה; המעשה השני עוסק במנהגו של רבי חנינה, שהיו מביאים לפניו קופות של "מעשים", כלומר בדים, לבירור הלכתי. לפי הסיפור זו לא הייתה תופעה חד־פעמית אלא מנהג קבוע של הבאת שאלות רבות לרבי חנינא. איננו יודעים אם הסוגיה מצפה שרבי חנינה יהיה דוגמה לכל החכמים או שמא היא רואה בו מקרה ייחודי של מומחה לדבר. רבי חנינה היה מגדולי דורו, חכם וחסיד ועושה מעשי נסים.<sup class="footnote-marker">74</sup><i class="footnote">ירושלמי דמאי פ"ה ה"ט, כד ע"ד ("הנהיג רבי חנינא בציפורין"); מעשרות פ"א ה"ג, מט ע"א; בבלי, עירובין כח ע"ב, ועוד ("הורי רבי חנינא [חנינה] בציפורי"). </i> אולי העורך מבקש לרמוז שראיית כתמים היא תפקיד לחכמים מיוחדים בלבד; במעשה השלישי רבי ראה כתמים בלילה והתברר שטעה משום שהתבונן בהם לאור הנר ולא לאור השמש. אגב, זו הפעם הראשונה שנזכר במפורש שמדובר בכתמי נידה, וכך הסברנו. הסיפור מלגלג במקצת על טעותו של רבי, או מבקר אותו, שראה כתמים בלילה, אבל מצד שני הוא גם מגן על כבודו, שכן הכתם דהה, ולכן הוא טעה. אלא שגם אם הכתם דהה יש בכך פקפוק ביכולתו של רבי לזהות את מקורו. הסיפור עשוי אפוא להישמע כסיפור רגיל על גדולת חכמים המזהים כתמים ומקורם ועל פסיקתם הנבונה ומומחיותם, אולם אפשר גם לקרוא אותו כסיפור חתרני נגד ההסתמכות על מראה עיניים בכלל. הקטע השישי (פסקה 6) בעייתי עוד יותר. הוא דן בשאלה אם ישנה חובה להראות לחכם את הכתמים. הכוהן הרואה את הנגע הוא הפוסק אם האדם טהור או טמא. בדיני נגעים, ראייה עצמית אינה ראָיה. אדם טמא רק לאחר בדיקת הכוהן, ואם השתהה הוא אינו טמא למפרע. במילים אחרות, ראיית הכוהן אינה מכוונת לבירור העובדות אלא היא טקס היוצר את הטומאה או מונעהּ. ישנו איסור לראות נגעים בימים מסוימים, ובכך יש שיהוי מכוון המותיר את המצב על כנו (אם טמא, טמא; אם טהור, טהור) עד לבדיקת הכוהן ולפסיקתו המחייבת. שאלת הגמרא היא האם גם ראיית כתמים דומה לראיית נגעים, והסוגיה עונה שאין דין כתמים כדין נגעים. בכתמים עוברת הפסיקה לרב ולא לכוהן. התשובה אינה ברורה. אולי היא שלילית: רק נגעים יש חובה להראות לבדיקה, ואילו כתמים, יש להראותם לחכם רק אם האישה אינה יודעת כיצד להכריע (כאשר הופיע דם שמקורו עלום שלא בעונה [וסת]). 
אפשר שהתשובה הפוכה, וכפי שיש להראות את הנגע לכוהן כך גם יש להראות לחכמים כל דם החשוד כדם נידה, ואין ההכרעה מסורה כלל לאישה או לכל אדם אחר זולת החכם. בשולי הצעה זו נעיר שבמבוא לנגעים עסקנו בתפקיד הכוהן וראינו שהייתה תביעה מוצנעת של חכמים להטיל עליהם את הבדיקה. עם זאת, בהחלט ייתכן שהכתוב מטיל את הבדיקה על הכוהן ואילו חז"ל מעבירים את התפקיד לחכמים, כפי שעשו בערכין,<sup class="footnote-marker">75</sup><i class="footnote">ראו במבוא למסכת ערכין. הכתוב מטיל על הכוהן את תפקיד ההערכה, וחז"ל רואים עצמם מתאימים לתפקיד זה. </i> בנדרים,<sup class="footnote-marker">76</sup><i class="footnote">ראו מבוא לערכין. הפסוק מטיל את תפקיד ההפרה על ראשי המטות, וחכמים מעבירים זאת לעצמם.  </i> בעגלה ערופה<sup class="footnote-marker">77</sup><i class="footnote">סוטה פ"ט, מ"ג, וראו במבוא לפירושנו לסוטה. ראו גם ספראי וספראי, חכמים ותפקידי ציבור. </i> ובסוטה וניסו לעשות זאת גם בבדיקת נגעים. המעשה החמישי (פסקה 5) מדגיש את נאמנות האישה. לא זו בלבד שהיא השואלת ("מראה") כמו במעשה הראשון, אלא היא גם המתארת את המעשה. כלומר, היא אינה מראה את הבד עצמו (את הכתם) אלא רק מתארת אותו. ההלכה השישית (פסקה 6) מדגישה שראיית נגעים מובאת אל כהן וראיית כתמים לאו דווקא לכהן. אם כי לא נאמר למי היא מראה, לבעלה, לחכם, לסתם ידען מקומי? 
ייתכן גם שהדרשה נסבה על השאלה הקודמת: האם מותר לראות כתמים בלילה. על כל פנים, בילקוט שמעוני (תזריע, תקנא) מובא אותו פסוק כדי לאשש את הקביעה שנגעים רואים ביום, והשאלה איננה אם להראות דמים לחכם אלא אם חייבים לעשות את הבדיקה ביום. 
אם כן, הירושלמי מעיד על המנהג להראות כתמים לחכמים. עם זאת, זיהינו אולי גם רמז של התנגדות לכך. לא רק חכמים שאינם בודקים אלא גם סוגיה המרמזת שהבדיקה אינה אמינה. אם הבדיקות אינן אמינות, מן הסתם יש להחמיר בכל מקרה.
בתלמוד הבבלי, מִספר הסיפורים הדומים לְאלו רב הרבה יותר מאשר בירושלמי, והם מרוכזים בנידה כ ע"א-ע"ב. כאמור, רוב העדויות על ראיית כתמים בפועל בידי חכמים הן מבבל האמוראית וממדרשים בבליים.<sup class="footnote-marker">78</sup><i class="footnote">בבלי נידה כ ע"א-ע"ב (סדרת מקרים), מד ע"ב; מגילה יג ע"ב; בבא מציעא פד ע"ב. המקרים מיוחסים גם לאמוראי ארץ ישראל, אולם רק בבבלי נשמרו סיפורים כאלה, וראו במבוא הכללי לפירוש המשניות. שם קבענו את הכלל שלפיו כל סיפור או הלכה הנמצאים רק בתלמוד הבבלי (ואין להם מקבילות תנאיות או ארץ ישראליות) יש לשפטם כעדות המלמדת על דרכו של הבבלי, שערך סיפורים או הלכות אלו. הכלל תקף גם במקרים שבהם הסיפורים מובאים בשם תנאים או בשם אמוראי ארץ ישראל.  </i> אנו שומעים על רשימה ארוכה של חכמים המתמחים בנושא ראיית דמים ועל מעשים יום יומיים המובאים אליהם. כן אנו שומעים על ראשי החכמים, שדווקא נמנעו מעיסוק זה בטענה שאינם בקיאים בו (כגון רב יהודה הנודע).<sup class="footnote-marker">79</sup><i class="footnote">ראו למשל מיטשם, נידה, עמ' 181-176. רוב הסיפורים מרוכזים בבבלי, נידה כ ע"א-ע"ב. וכמה מהם מופיעים בבבא מציעא פד ע"ב. הסיפורים שהובאו לעיל על זיהוי דם חימוד מעידים גם הם על הבאת דמים לפני חכמים ועל הצגת החכמים (נכון יותר חלק מהחכמים) כמומחים לצבע הדם.  </i> בבבלי מסופר שמבין חכמי ארץ ישראל דווקא רבי חנינא נמנע מעיסוק בראיית דמים ושרבי זירא הבבלי חש עצמו לא ראוי לבדוק דמים עד שעלה לארץ ישראל משום טבעה של בבל, שלא חלה בה קדושת ארץ ישראל, דבר שגרם לו לחשוב שאינו מסוגל להבדיל ולפסוק בין הדמים. כביכול האטמוספרה של הגלות אינה מאפשרת למוחו של החכם להגיע לשיא מיצוי יכולתו המחשבתית והפסיקתית, בניגוד לטבע "הטבעי" הארץ ישראלי ("טבעא דבבל גרמא לי דלא חזאי דמא", בבלי, נידה כ ע"ב). עם עלותו לארץ ישראל התענה מאה תעניות כדי לשכוח את תלמודו הבבלי הקלוקל. עם זאת, בבבל, תופעת בדיקת הדמים מסופרת יותר פעמים ומודגשת יותר מאשר בארץ ישראל.
רואים אנו אפוא כיצד חכמים הופכים בהדרגה בעלי תפקיד בשגרת חיי המשפחה. במשנה אין לכך בסיס, בתוספתא הדבר מופיע בצורה מצומצמת, ובשני התלמודים הוא הופך שגרתי ונפוץ. 
העצמת החכם כקובע מיעטה כפי הנראה את תפקידי הנשים ואת עצמתן, אבל קשה לקבוע אם אכן נשים רבות פנו לחכם, אפילו בתקופה האמוראית. חכמים הטיפו לכך. אנחנו מניחים שהסיפורים על הבדיקה לא באו ללמד על פרטיה (שכן אין בהם פרטים שיאפשרו ללמוד כיצד לבדוק וכיצד לפסוק). אבל הבאת המקרים אינה תמימה. עורכי הסוגיות אינן מספרי היסטוריה. הם מתארים את הרצוי מנקודת המבט של חכמים. עצם גלגול המסורת בנושא מאותת ללומד המאמין כיצד עליו ועל החכם לנהוג. אולם איננו יודעים אם נשים הגיעו לחכם רק במקרים מיוחדים או כדבר שבשגרה; אם כולן נהגו כך או שמא רק נשים מהמעגל הפנימי של בית המדרש. שאלות אלו מרתקות, אבל לא נותרו עדויות שיש בהן כדי להשיב עליהן.

Section 31

<b>ג. תפקיד הציבור והמשפחה</b>
מספר קטן יחסית של עדויות מלמד על פיקוח ציבורי ומשפחתי על האישה. באופן טבעי, פיקוח הלכה למעשה עשוי להתבצע רק בידי נשים, והוא אפוא מנוף להעצמת נשים בשם הציבור. בתוספתא מסופר שכל הנבדקות אינן נבדקות אלא בנשים, וכך היה רבי אליעזר מוסר לאשתו ורבי ישמעאל מוסר לאמו. הם מסרו מן הסתם כללים לזיהוי כתמי נידה או אילו שאלות לשאול את האישה. את המשא והמתן עם השואלת מבצעת הלכה למעשה אישה, והחכם עצמו אינו חשוף לשאלות השוטפות, מטעמי צניעות. "רבי יהודה אומר: לפני הפרק ולאחר הפרק – נשים בודקות אותן; תוך הפרק – אין הנשים בודקות אותן, שאין משיאין ספיקות על פי נשים. רבי שמעון אומר: אף תוך הפרק נאמנת אשה להחמיר, אבל לא להקל. נאמנת אשה לומר: קטנה היא, שלא תחלוץ, וגדולה היא, שלא תמאן, אבל אין נאמנת לומר: קטנה היא, שתמאן, וגדולה היא, שתחלוץ" (תוספתא, נידה ו, ח [עמ' 647]; בבלי נידה מח ע"ב). שתי ההלכות עוסקות בפנייה לחכם, אבל אשתו היא הבודקת בשמו. רבי יהודה מזכיר סתם נשים בודקות (לאו דווקא אמו של החכם או אשתו). כן יש בקטע מחלוקת בשאלה אם להאמין לאישה. שאלת הנאמנות מלמדת על מצב שבו האישה אינה מחליטה בעבור עצמה. אמנם ייתכן שדברי רבי שמעון לא נאמרו לעניין נידה אלא לעניין אחר. מדובר בבדיקת סימנים לצורך חליצה וייבום, שהיא בדיקה אינטימית כבדיקת הנידה. אם אין לאישה בן, עליה לחלוץ, ואם יש לה – היא פטורה ונחשבת פנויה (אלמנה). אין להסיק מכאן שלבית הדין הייתה זכות חוקית לאסור בפועל על קיום יחסים. הוא עסק מן הסתם רק בשאלות של טמא או טהור ולא באכיפת החוק. נושא זה של אכיפת ההלכה נדון על ידינו בנספח קצר למסכת שקלים.
לכאורה בידינו עדות קדומה לתפיסה שלפיה שאלות נידה חייבות להגיע לחכם, ולא רק לחכם אלא לבית הדין. כן שנינו בתוספתא.

Section 32

<b>המסורת מדור יבנה<sup class="footnote-marker">80</sup><i class="footnote">מבוגרת היא מי שיש לה בגרות ביולוגית (בלשוננו). עדות לכך היא פיתוח החזה והופעת מחזור ההולדה (הופעת דם נידה). הסימן החיצוני לכך הוא הופעת שתי שערות בערווה. </i></b>
בתוספתא מובא תיאור מעשה, מה היה הנוהג של בדיקות. רבי אלעזר ברבי צדוק פעל בדור יבנה, וסביר להניח שבית הדין המדובר הוא בית הדין המרכזי. לפנינו אפוא סיפור על הנוהג הרגיל שם, לבדוק ולאשר את גיל הנערות. אבל בתלמוד הבבלי אין זה סיפור מעשה ולא בדיקה בפועל אלא הלכה עקרונית. אין מדובר כאן בבדיקות נידה אלא בבדיקות בגרות (האם רשאית למאן, בכך עוסק שם הפרק), ואולי גם האם רשאית להינשא. איזה נוסח הוא המקורי? לוּ היו הדברים הפוכים והבבלי היה מציג זאת כמעשה, היינו אומרים שהבבלי מציג את המצב בימיו, כתביעתו שחכמים יבדקו ויהיו הקובעים את ההלכה ומפקחים גם על ביצועה. ברם כאן מצב הדברים הפוך: אנו רשאים כנראה לראות באחת הנוסחאות או בשתיהן עיבוד ספרותי. 
מסורת שונה אנו מוצאים בתוספתא העוסקת בבדיקה בידי נשים: "בנות ישראל קטנות, עד שלא הגיעו לפירקן הרי הן בחזקת טהרה ואין הנשים בודקות אותן. וכשהגיעו לפירקן הרי הן בחזקת טמאה והנשים בודקות אותן. רבי יהודה אומר: אף משהגיעו לפירקן אין הנשים בודקות אותן, שמא יקלקלוהו בידיהן, אלא סכות ומקנחות מבחוץ והן נבדקות מאליהן" (נדה ה, ד [עמ' 645]; בבלי נידה י ע"ב). כאן אין החכם מעורב בבדיקה וגם אינו מנחה אותה. את הבדיקה עושות זקנות המשפחה (או סתם בוגרות) המטפלות בצעירות ומפשפשות בעולמן התחתון בעדינות. האחריות על מצב הצעירה מוטלת על המשפחה. אמנם לא נאמר שהנשים הן בנות המשפחה, אבל אנו מסבירים כך מתוך סבירות הדעת ונשענים על המקורות הקרובים.
כן שנינו בירושלמי: "דרשה רבי חייה בר אבא לצוראי: נידה שעבר זמנה – טובלת בין ביום בין בלילה. תמן אמרין: אפילו עבר זמנה, מפני חמותה ומפני כלתה. אשה אחת משל רבותינו ראו אותה טובלת כדרכה ביום, נאמר, מעוברת זמן הייתה" (שבת ב א, ד ע"ג). נידה צריכה לטבול בערב, ואם עבר זמנה ולא טבלה רשאית לטבול בכל זמן שתרצה. חובת הטבילה בערב נובעת כנראה מהרצון לא לדחות את קיום יחסי האישות (אולי זו הלכה העומדת על זכויות הגבר במשפחה). נידה צריכה אפוא לטבול בערב, גם אם עבר הזמן. חמותה וכלתה עוקבות אחריה וחיות איתה, והן גם ממלאות את מקומה בהיעדרה (בבישול, בטיפול בילדים וכו'), ומשום כך יודעות עליה כל פרט. לכן עליה להקפיד לטבול כדי שכולם יראו שעשתה את הדבר המתבקש והנכון. זהו היבט מרתק, המלמד על העניין של המשפחה המורחבת באישה ועל המעקב הלא רשמי אחריה. היבט אחר מופיע במשנתנו (ב, א) אשר בה עוסקים בשאלה אם אישה עיוורת יכולה לבדוק את עצמה או שעליה לבקש את עזרת חברותיה הפיכחות: "[...] שנטרפה דעתה – אם יש להן פקחות, מתקינות אותן והן אוכלות בתרומה". כאן החברות עוזרות לשוטה (או לעיוורת) לבדוק את עצמה. הגבול בין עזרה לפיקוח קטן, אבל הדגש איננו על הפיקוח אלא על הסיוע לחלשה. 

Section 33

<b>ד. בדיקה עצמית</b>
הדרך העיקרית שחז"ל מציעים להתמודדות עם תופעת הנידה והזיבה היא הבדיקה העצמית. למרות המקורות שצוטטו, המעידים על מידה מסוימת של פיקוח חברתי ושל אכיפה, ודאי שבסופו של דבר רק האישה יכולה לשמור על עצמה. גם בתחום זה ניכרים הבדלי גישות, המשקפים גם מחלוקות, גם מנהגי הקפדה וגם התפתחות היסטורית.<sup class="footnote-marker">81</sup><i class="footnote">גרוזמן, נידה, עמ' 187-129. </i> המקורות הקדומים אינם מכירים מערכת מחייבת של בדיקות (ראו פירושנו לנידה א, א), וכן הסברנו את המשנה בנידה ט, ד על רקע זה של מיעוט בדיקות עצמיות. לפי דברינו, המשנה משקפת את הנוהג הקדום. גם המשנה בנידה ג, ב וגם התוספתא שנביא במהלך הפירוש למשנה זו מציגות דרך בדיקה, פעולה, שעל האישה לבצע. הן מנחות את האישה עצמה, ואין בהן מעורבות לא של הבעל ולא של החכם. אבל במשניות מאוחרות יותר עולה נושא הבדיקה כחובה. בנושא זה, של בדיקה עצמית, מבחינים המקורות בין המצבים השונים שבהם האישה נתונה במהלך החודש. עלינו לצפות לכך שבימים הסמוכים לעונתה עליה לבדוק בקפדנות, ולעומת זאת, באחד עשר הימים הראויים לזיבה, הבאים לאחר הווסת, אין מוטלת עליה חובת בדיקה כלשהי. הכרונולוגיה שבה נציג את סדר ההלכות מבוססת על שמות הדוברים בשילוב עם התוכן הפנימי של ההלכות. שמאי והלל דנים בטומאה למפרע (נידה א, א), ושניהם אינם מזכירים אפשרות של בדיקה עצמית שיטתית. ברור שאם האישה בדקה עצמה ומצאה עצמה טהורה, היא לא תהיה טמאה למפרע. במשנה זו נזכר המונח "פקידה", אולם מפירושנו נראה שוודאי אין הכוונה ל"בדיקה". האפשרות של בדיקה שיטתית קבועה וסדורה אינה עולה כלל במשנה. בדור יבנה, רבי אליעזר מהלך בשיטת שמאי ומצטט אותו, אבל מצמצם את ההלכה המקלה לנשים שהסיכוי שיצא מהן דם נידה קטן ביותר (זקנה, מעוברת, מיניקה וכו'). המשנה האנונימית מצמצמת עוד יותר את דברי רבי אליעזר (נידה א, ו), והיא כנראה מדור אושא. המשנה הבאה (ז) גם היא מציגה עצמה כהולכת בשיטת שמאי, אבל דורשת בדיקות עצמיות בוקר וערב. לפנינו אפוא שלבים שתחת מעטה של "פרשנות" מוצגות בהם תפיסות הלכתיות שונות ומחמירות.
בשלב מאוחר יותר, שאותו מייצג רבי יוסי (דור אושא), לפי התוספתא החמירו ובחרו את עמדות המחמירים, ולפי הבבלי הקלו ובחרו את עמדות המקלים. נעיר שלא תמיד הבבלי מחמיר מהתוספתא או מהירושלמי, ואין לכך כלל קבוע.
לעומת זאת, במשנה נידה ב, א, הדורשת בדיקות, אין הדברים מוצגים רק כהלכה אלא כנוהג המעשי הקיים. על נוהג זה אנו שומעים כבר בדור יבנה או בימי המקדש, בביתו של רבן גמליאל. רבן גמליאל דיבנה הקפיד מאוד על שמירת טהרה,<sup class="footnote-marker">82</sup><i class="footnote">תוספתא מקוואות ו, ג (עמ' 658). רבן גמליאל מתואר כמי שאכל על טהרת תרומה כל ימיו, ואונקלוס הקפיד עוד יותר. סיפרו עליו שאכל כל ימיו בטהרת הקודש (תוספתא חגיגה ג, ג). </i> וכך אנו שומעים בירושלמי:<sup class="footnote-marker">83</sup><i class="footnote">אמנם המעשה מופיע רק במקור אמוראי, אולם ריבוי הפרטים מלמד על שימור סיפור קדום. עם זאת, הניסוח בוודאי אמוראי, ולכן ראיה זו חלשה.  </i>"צנועות היו בודקות על כל חבית וחבית ועל כל ככר וככר. מעשה בטביתה שפחתו של רבן גמליאל שהיתה מכתפת יינו לנסכין<sup class="footnote-marker">84</sup><i class="footnote">אפשר להבין שהסיפור התרחש בעת הכנת יין לקרבן (שמירת טהרת קודש). ייתכן גם שרבן גמליאל דיבנה הכין חולין בטהרת קודש.  </i> והיתה בודקת על כל חבית וחבית. אמרה לו: רבי, ראיתי כתם, ונזדעזע רבן גמליאל. אמרה לו: בודקת הייתי על כל חבית וחבית, ולא נטמיתי אלא על חבית זו בלבד [...] אמר רבי ינאי: אף הראשונה נקראת צנועה. תנינן: צריכות בודקות, ואת אמר הכין? אמר רבי אילא: להודיעך שכל מי שהוא מקיים דברי חכמים נקרא צנוע" (נידה ב א, מט ע"ד). השפחה בדקה בתכיפות רבה, אבל לא היה זה נוהג שגרתי אלא מנהג צניעות (שמירת טהרה) מיוחד. עוד אנו שומעים מהירושלמי שחכמיו הכירו ברייתא המורה שהבדיקה הוא נוהגן של "צנועות". התלמוד שואל: הרי זו הלכה רגילה, ומה עניין צניעות לכאן? ומשיב שהמונח "צנוע" מכוון כלפי כל הנשמע לדברי חכמים. גם התלמוד הירושלמי גם הבבלי עוסקים בסתירה זו, וכמו בירושלמי, גם בבבלי הכירו ברייתא המורה שזהו נוהגן של הצנועות, ותירצו כמו הירושלמי (נידה יב ע"א). מצינו אפוא שחובת הבדיקה היא ההלכה הרגילה, אבל כפשוטו, "צנוע" הוא כל הנוהג חסידות יתר ולא זה השומר על הנורמה שדרשו חכמים. נמצינו למדים אפוא שהייתה השתלשלות הדרגתית בהחמרה בעניין הבדיקות. תחילה בדקו עצמן רק אלו שהשגיחו על טהרה בקפדנות מיוחדת (כגון טביתא, שפחתו הצדקת של רבן גמליאל), אחר כך היה זה נוהג רגיל של ה"צנועות" ואחר כך הפך הדבר הלכה כללית. התיאור הכרונולוגי מבוסס כאמור על שמות הדוברים ועל ההיגיון ההתפתחותי, אבל ייתכן שאין כאן התפתחות עקיבה ולכידה אלא דעות שונות ששררו בו בזמן. 
שונוּת זו בדרכי ההתנהגות משתקפת במימרה המיוחסת לשמואל, חכם שהחמיר בדיני נשים וצניעות. כך מצינו בבבלי: "אמר רב יהודה אמר שמואל: חכמים תקנו להן לבנות ישראל שיהו בודקות עצמן שחרית וערבית. שחרית – להכשיר טהרות של לילה; וערבית – להכשיר טהרות של יום. וזו, הואיל ולא בדקה, הפסידה עונה" (נידה ד ע"ב). הבדיקה היא אפוא הלכה מאוחרת יחסית, המיוחסת לחכמים, ואשר אינה מגוף ההלכה אלא תוספת שהתלמוד אינו מגדיר מתי נוספה. עוד נמצאת בבבלי הגדרה הקובעת שהבדיקה העצמית היא דרכן של צנועות (יב ע"א), ומכאן שלא כל בנות ישראל נהגו בה. הבודקת עצמה כהלכה ראויה לשבח, והיא חריגה.
סדרת הנהגות והלכות הנמצאת בירושלמי (נידה ב א, מט ע"ד) עוסקת בבדיקה עצמית. מאוחר יותר מציג הבבלי את הבדיקה העצמית של הטומאה כדרך המלך של בנות ישראל: "מפני שחזקת בנות ישראל בודקות חלוקיהן בשעת כבוסיהן, ואם לא בדקו הפסידו למפרע" (נידה נו ע"ב). הבודקת בזמן הכביסה את בגדיה כנראה אינה בודקת אותם בבוקר ובערב כפי שדורשת המשנה (נידה א, ז). 
בתוספתא אנו מוצאים תוספת של שיקול ביולוגי המדגים את מורכבות הנושא של הבדיקה ועד כמה אין כאן שאלה של סתם ספק אלא התגבשות נוהג אחיד: "ראת כתם ואחר כך ראת דם – הרי זו חוששת משום זוב, דברי רבי מאיר.<sup class="footnote-marker">85</sup><i class="footnote">אם כן, רבי מאיר מחמיר רק כשיש רגליים לדבר שהאישה במצב של זוב, ומטמא למפרע. </i> וחכמים אומרים: אינה חוששת משום זוב. הרואה כתם, אם יש בו לחלק שלש טיפין לשלשה ימים – הרי זו חוששת משום זוב; ואם לאו – אינה חוששת משום זוב,<sup class="footnote-marker">86</sup><i class="footnote">לפי התוספתא, הזוב הוא של שלושה ימים, ולכן טמאה שבעה ימים. כמות הדם מסייעת להגדרתה כזבה. </i> דברי רבי מאיר. רבי יהודה בן אגרא אומר משום רבי יוסי: בין כך ובין כך הרי זו חוששת" (תוספתא, נידה ג, ג [עמ' 643]; בבלי, נידה נג ע"א). על כך מוסיף הבבלי: "אמר רבי: נראין דברי רבי יהודה בן אגרא בשלא בדקה, ודברי חכמים – בשבדקה" (שם), והבבלי מתדיין מהי הבדיקה ומתי היא מתבצעת. 
מסורת דומה מופיעה בהמשך הסוגיה: "תנו רבנן: ראתה כתם ואחר כך ראתה דם – תולה כתמה בראייתה מעת לעת, דברי רבי. רבי שמעון בן אלעזר אומר: יומו.<sup class="footnote-marker">87</sup><i class="footnote">המחלוקת היא אליבא דרבי מאיר בתוספתא, בשאלה מה פירושו המדויק של "יומו". </i> אמר רבי: נראין דבריו מדברי, שהוא מתקנה, ואני מעוותה" (שם נג ע"ב). בַהמשך מתלבטת הגמרא בשמות החכמים, ומספרת: "זימנין אשכחיה דיתיב וקאמר [לעתים מצאתיו יושב ואומר]: תולה כתמה בראייתה מעת לעת, דברי רבי.<sup class="footnote-marker">88</sup><i class="footnote">ההפך ממסקנת רבי בברייתא המצוטטת לעיל.  </i> אמר ריש לקיש: והוא שבדקה. ורבי יוחנן אמר: אף על פי שלא בדקה" (שם). האמוראים מצרפים אפוא את שני השיקולים: גם כשלאחר כתם ראתה האישה דם ויש סבירות שהכתם והדם ממוצא אחד הם, וגם כשלא בדקה. 
אגב דיונים אלו אנו שומעים שנשים אינן בודקות את עצמן כל יום, ואפילו לא כל יומיים או שלושה. 
אם כן, גם בנושא זה ההלכות לא היו הלכות רגילות אלא מנהגים שתוקפם פחוּת וכוחם בתפוצתם. לפרשה זו של בדיקות שייכת גם המשנה בנידה ב, א, שם מובעת התנגדות לבדיקות יתר. כמובן, ההגדרה מהן בדיקות נחוצות ומהן בדיקות יתר נותרת פתוחה, אבל דומה שהמשנה משקפת התנהגות עממית או התנהגות של חלק מהחכמים, של ריבוי בדיקות, ומגנה זאת. תופעה זו של החמרות עממיות או החמרות שבהן דגל מיעוט מהחכמים מלווה את הלכות שמירת טהרת הנידה עד ימינו אנו. נטיות עממיות אלו בהחלט השפיעו על התהליך הממסדי של קבלת ההחלטות. הדוגמה הבולטת לכך היא דברי רבא לרב פפא בבבלי: "אמינא לך איסורא ואת אמרת מנהגא? היכי דאחמור – אחמור; היכא דלא אחמור – לא אחמור" (נידה סו ע"א). המעורבות העמוקה של מנהגים עממיים בהתפתחות ההלכתית מבצבצת כבר במשנה. את המשנה בנידה ט, ו פירשנו על רקע חדירת מרכיב כזה, ונראה שם שאנשי המאגיה (בעלי ספרות ההיכלות) – לפחות בתקופה הבתר־תלמודית – ניסו להשפיע על קביעת ההלכה הפרטנית ולהציע דרכים משלהם לבדיקת הנידה תוך הטלת דופי ביכולת הפסיקה של חכמים. "אמר רבי ישמעאל: מיד נטלתי מטלית של מילה פרח ונתתיה אתה לרבי עקיבה. ורבי עקיבה נתנה לעבד שלנו, לומר: לך והעמד מטלית זו אצל אשה שטבלה ולא עלתה לה טבילה. שאם תבוא אשה ותאמר מידת ווסתה לפני חבורה, בידוע שאחד אוסר והרוב מתירין".<sup class="footnote-marker">89</sup><i class="footnote">שפר, שם, סעיף 226. בחלוקת הספר לפי כ"י B, סעיף 228; היכלות רבתי, מהדורת ורטהיימר, פרק עשרים, עמ' צז. הציטוט לפי כ"י O1531 אצל שפר. בכ"י T22 מופיע פיתוח של הפרקטיקה המאגית: "אומרין לה לאותה אשה געי בה במטלית זו בראש הצבע אצבע צרדה של יד עליה. ואמרו לה אל תדרשי ראש אצבע צרדה של יד עליה אלא כאדם שנוטל נימה. מגלגל עינו שנפלה, ומרחי אותה בדם זה". בסעיף הבא מופיע המשך המעשה.  </i> אם כן, לדברי המחבר, לחכמים אין כלים מתודולוגיים להכרעה הלכתית, והם חלוקים בדעותיהם בשל כך. האישה ניצבת לפני כל החבורה, וחכמים נחלקים בתשובה. אבל איש הסוד יכול להציע דרך בדיקה "אובייקטיבית", והוא שואף לראות עצמו מכריע בשאלה החשובה למשפחה.

Section 34

<b>ה. אישה מרגשת</b>
אחת השאלות שבהן האמוראים מתחבטים היא האם האישה מרגישה ביציאת הדם במהלך זיבה או וסת. מעדויות נשים עולה שיש לעתים סימנים מוקדמים בלתי מוגדרים דיים, אבל יציאת הדם עצמה אינה מורגשת (יציאת הדם מורגשת כאשר הדם נוזל על המפשעה ועל הירכיים, אולם "פתיחת הקבר" אינה מורגשת, וראו בנספח הרפואי, סעיף 5). בתלמוד הבבלי מובעת הדעה שהאישה "מרגשת" (נידה ג ע"א; חולין עב ע"א). בהלכה זו ישנה מגמת הקלה, שכן היא מאפשרת לסמוך על תחושותיה הפנימיות של האישה ולהימנע מלטמאה למפרע. במקורות התנאים ובירושלמי לא נזכר מונח זה. אדרבה, בדיון בשאלה אם הזבה מטמאת למפרע, שיקול זה אינו מופיע (נידה א, א ואילך). זהו אפוא פיתוח בבלי בלבד. מעניין שחכמים לא שאלו נשים במפורש על כך. הרי רק נשים יכולות להעיד על כך. אנו מניחים שדעה זו מבוססת על מה ששמעו גברים מנשותיהם כבדרך אגב, ואכן, בהחלט ייתכן שהיו מקרים רבים שבהם חשו נשים בהתקרבות הווסת. שאלה זו היא אחד העניינים שבהם דנים רק בנשים, ואיש לא שאל אם הזב חש בהגיע זובו.
המשנה נידה ט, ח מונה סדרת סימנים חיצוניים להופעת הווסת. כפי שנראה בפירושנו, אלו סימנים חלקיים. בפועל, לעתים האישה חשה כל מיני סימנים חיצוניים. לרשימה שבמשנה אפשר לצרף גם סימנים נפשיים כעצבנות ומצב רוח רע. לעתים נשים חשות בהם ולעתים לא, ולעתים בעקבות הידיעה על הדם הן חשות בדיעבד תחושות עמומות כאלה ואחרות. אלו סימנים שההלכה אינה יכולה להסתמך עליהם משום שאינם אחידים, קבועים, ומתרחשים רק לעתים. כל הסומך על סימנים אלו – או שאינו מודע לאי אחידותם או שהוא מבקש להקל על האישה ולחסוך ממנה את הצורך בבדיקות. מכל מקום, הסימנים המנויים במשנה: "כל אשה שיש לה וסת דיה שעתה. ואלו הן הוסתות – מפהקת, ומעטשת, וחוששת בפי כריסה, ובשפולי מעיה, ושופעת, וכמין צמרמורת אוחזין אותה, וכן כיוצא בהן" גם היום יש נשים המתלוננות על תחושות מסוימות (בדרך כלל לא אלה המופיעות במשנה). ברפואה של היום, הסימנים הנמנים במשנה אינם מוכרים כתופעות לוואי של הופעת דם הווסת. 

Section 35

<b>ו. מידת השמירה על מצוות נידה בפועל</b>
אין כל סיבה לפקפק בכך שהמוני ישראל שמרו על מצוות נידה באופן כללי. נשות ישראל נאמנו על הידיעה ועל קיום המצווה, והגברים, על ההתרחקות מהנידה. לולא היה זה כך לא הייתה שוררת במקורות התפיסה שלפיה הנשים אמינות ואפשר לסמוך עליהן ועל תיאורן את העובדות. במהלך המבוא הצגנו סדרת סיפורים על בדיקה ושמירה של ההלכות, וגם זו ראיה לתפוצת המצווה בחיי היומיום. בעיון בספרות ההלכתית אפשר להבחין בקלות בכך שהלכות טהרה בכללותן לא נשמרו בקפדנות החל בדור אושא ואילך.<sup class="footnote-marker">90</sup><i class="footnote">ראו במבוא לסדר טהרות. </i> עמי הארץ, שהיו רוב האוכלוסייה היהודית בארץ, לא הקפידו על דיני טהרה, ולאט לאט חלחלה אי ההקפדה גם לשכבת החכמים. אף שעל הלכות נידה הקפידו הרבה יותר, ראינו שאשת עם הארץ – בתה נחשבת זבה או נידה, ומכאן שהשמירה על המצווה לא הייתה נחלת הכול. בפירושנו למשנה פ"ט מ"א נראה שהטהורה (שומרת הטהרה) מקבלת מהנידה בגד ומשתמשת בו. הבגד כמובן נטמא, והטהורה משתמשת בו ללא חשש, ברצף, וללא כביסה. הווה אומר אמנם נשים שמרו על טהרה, אך רק על עיקר המצווה של הרחקה מהבעל ולא על טומאות קלות יותר. כן מצינו בנידה פ"ט מ"ה שלא כל הנשים נהגו לבדוק את כתמיהן, או נכון יותר, ישנה הכרה בכך שהתופעה נפוצה, קיימת בחברה, ויש להתחשב בה בקביעת ההלכה. התמונה אינה אפוא חד־משמעית. על הלכות טהרת נידה הקפידו בציבור יותר מאשר על מצוות טהרה אחרות, אבל עדיין היו נשים שנחשדו על קיומה. מן הסתם התמונה הייתה מורכבת יותר, אבל אין לנו פרטים על כך. 

Section 36

<b>סיכום המניעים להתפתחות ראיית הכתמים והדמים</b>
הפן ההלכתי ברור למדי. חכמים נעים בין שלושה קטבים. האחד הוא שדם מכה טהור ושאפשר להבחין לפי צבע הדם אם זהו דם מכה או לא. גם מי שסבור שדם מכה טמא, עדיין יש צורך וסיבה לבדוק את הדם כדי לוודא שהוא אכן דם ולא צבע אחר או דם חיה שאפשר "לתלות" בו את הופעת הכתם. הנשים עצמן, ומאוחר יותר החכמים, הם אלו שעליהם מוטל לבדוק את שני המרכיבים הללו. הקוטב השני הוא להחמיר בכל מצב, מתוך יראת שמים. מכיוון שאיננו יכולים להיות בטוחים מהו מקור הדם, כל דם טמא. הנימוק של "תולה בדבר אחר" מופיע כברור, ולכל הדעות אין להחמיר בו מספק. אדרבה, הספק הקל ביותר הוא סיבה להקלה. לעומת זאת, בנוגע לדם מכה ישנה מחלוקת, ובדם בתולין החמירו במהלך הדורות. הפסיקה האמוראית הייתה שדם מכה טהור, שאם לא כן לא הייתה סיבה לבדיקה. בדיקת הדם או הכתם, מטרתה להקל. אם הכול טמא, אין צורך בבדיקה. חכמים נכנסים אפוא לעובי הקורה מתוך רצון לנצל עד הסוף את ההקלות האפשריות. כל זאת כדי לשפר את חיי המשפחה, לעודד את הזוגיות, ובמישור המשפטי, להרבות במצוות פרייה ורבייה. בתקופת הראשונים אוחדו שתי המגמות הסותרות. מצד אחד נקבע שיש להחמיר בכל מה שאפשר להחמיר בו, ובמקביל התבצר מעמדו של הרב הבודק את הכתמים כחלק מחיי המשפחה. בשתי המגמות הללו דנּו לעיל. אנו רואים בהם שני צדדים משום שאם יש להחמיר בכל מצב של ספק אין צורך ברב הבודק. חשיבות השתתפותו היא דווקא כשיש רצון להקל במידת האפשר על סמך ידיעותיו היתרות של החכם ועל כוח סמכותו. 
מבחינה היסטורית עלינו להעיר שלעתים הטיית כף המאזניים להחמרה בנושא אחד גוררת פגיעה בערכי ההלכה בתחום אחר. כך למשל, המחמיר בדיני צום ביום כיפור מקל בפיקוח נפש, ולהפך; המחמיר בדמים עלול לפגוע במצוות שלום בית ופרייה ורבייה, ועוד דוגמאות לרוב, ואף בתלמוד הבבלי מובע הרעיון הזה, במושג "חומרא דאתי לידי קולא" (פסחים מח ע"ב; יבמות ל ע"ב, ועוד). שאלה שנייה היא האם סייג מוגזם אינו עלול לגרום זלזול במצווה. דוגמה לכך היא הדרשות באבות דרבי נתן סביב המימרה "עשו סייג לתורה" (אבות א, א). המדרש מספר על אדם הראשון, שהכשיל עצמו באמצעות סייג מוגזם וגרם לחוה לחטוא: "שלא יעשה אדם גדר יותר מן העיקר ויפול הגדר ויקצץ את הנטיעות. שכך מצינו שעשה אדם הראשון גדר יותר מן העיקר, ונפל הגדר וקצץ את הנטיעות" (אבות דרבי נתן נו"ב א, מהד' שכטר עמ' 6).
הווה אומר, המדרש הבין ש"עשו סייג" משמעו גם לא להגזים בסייגים. יש בו ביקורת על עודף סייגים, בבחינת "עשו סייג לעשיית הסייגים". לא נעסוק במרכיב זה של ביקורת ההלכה, ונסתפק כאן בכך שהוא נשמע רבות בפי הציבור שומר המצוות, בפיהם של חוגים אופוזיציוניים לחכמים ואף בחוגי חכמים עצמם.
הקוטב השלישי הוא מרכיב הקנס. חכמים דורשים מהאישה להיזהר ולהקפיד לבל תחטא ולבל תחטיא. באופן טבעי, כאשר הנשים אינן נוכחות וכל האווירה היא של סגירות ושמירת סודיות, יש מקום רב לפריחת החשדות. אמנם לעיל הדגשנו את האמון המובע כלפי הנשים וכלפי הגברים כאחד, אבל יש לצפות גם לשימוש בסנקציות של עונשין. חז"ל מחמירים כך שאם אישה לא תנהג כראוי תימצא מפסידה. הקנס הוא מצד אחד עונש משמים: "על שלש עבירות נשים מתות בשעת לידתן: על שאינן זהירות בנדה ובחלה ובהדלקת הנר" (שבת ב, ו, וראו פירושנו לה); מצד שני מופעל גם מרכיב הקנס. כך בנוגע לאישה שלא בדקה עצמה כהלכה: "וזו, הואיל ולא בדקה הפסידה עונה" (נידה ד ע"ב). כך הסברנו גם את המשנה בנידה ו, יג. שימוש בדרך הנמקה זו מאפשר הטלת חומרות מחוץ למסגרת ההלכתית, שכן לקנס אין גבול. בלשוננו, מרכיב הקנס הוא שימוש בהנמקה חברתית והודאה בכך שמבחינה הלכתית ההחמרה אינה מוצדקת. בפירושנו למשנה הראשונה במסכת ראינו שהנמקה זו כנראה אינה ההנמקה של המשנה עצמה. ההסבר של הקנס נועד ליצור הרמוניזציה בין המקורות, וכנראה אינו היסטורי, אבל עצם השימוש בו מעיד על כך שאמוראי בבל ראו בו נימוק. יתר על כן, הטלת הקנס בידי האמוראים השפיעה על הפסיקה המחמירה בימי הביניים, אשר בהם הלכה מגמת ההחמרה וגברה.<sup class="footnote-marker">91</sup><i class="footnote">לא נעסוק כאן במגמות ההחמרה של ימי הביניים. עסקו בכך דינרי, נידה; גרוזמן, נידה; תא-שמע, הרחקת נידה; כהן, נידה, עמנואל, שבעה נקיים. ראו להלן בסעיף העוסק בתקופת הגאונים. ממאמרים אלו מתברר שמגמות ההחמרה מאפיינות בעיקר את הפסיקה האשכנזית הקדומה, אשר בה המשיך הרמ"א בצורה קיצונית (תא-שמע, הרחקת נידה; כהן, טהרה; פרידמן הרחקה). באופן כללי, הנהגות אשכנז הקדומות מבטאות במקרים רבים את מנהגי ארץ ישראל. בנושא הרחקת הנידה, הנהגות אשכנז החמירו אף יותר מההלכה הארץ ישראלית. לדעתנו, גם ה"ברייתא דנידה" הושפעה מהנְהגים הארץ ישראליים, אלא שהיא החמירה מעבר לכל מסגרת הלכתית ידועה. </i>
בירושלמי אנו מוצאים מגמה דומה של החמרה במטרה לזרז למצוות: "רב נחמן בשם רבי מנא: מצוה להקדים כדי לזרז במצות" (שבת ב א, ד ע"ג). לא ברור מקורה של מימרה זו והאם היא נסבה על מועד הטבילה, הנדון בראשית הסוגיה שם, או על הדיון בעיבור שנה, שגם הוא נדון בסוגיה. מכל מקום, העורך סבר שהמימרה חלה על כל ההלכות שבקטע, כולל הלכות טבילת נידה.<sup class="footnote-marker">92</sup><i class="footnote">השאלה שם היא אם אישה שלא טבלה בזמנה תטבול ביום או תמתין ללילה. רב נחמן מכריע לטובת הקדמת הטבילה משום המצווה שיש בה. השאלה עצמה אמוראית, וכמובן מסקרן מאוד לדעת למה ננקטה ההלכה שעל האישה לטבול מיד בסוף ימי הטומאה. האם רצו חכמים לסייע לגבר ולזוג לחזור לחיי שגרה ואהבה או שמא רצו לאפשר לגבר לחזור לחיי אישות ולמנוע בכך מהאישה להכתיב הארכה של ימי הפרישות? מערכת הנימוקים שמאחורי הקלעים מרתקת כמובן, אבל כרגיל, היא אינה מופיעה במפורש. במפורש מופיע רק הנימוק החברתי לזרז את הנשים, והגורמים שמאחורי הקלעים הם בחזקת ניחוש. עוד מסיק רבי חנינא: "זאת אומרת שאסור לאשה לשהות בטומאתה" (ירושלמי, נידה ב ג, נ ע"א). הנימוק לכך אינו שהאישה תהיה טהורה מרב הזמן אלא שלא תכשיל את בעלה הבא מהדרך, ומניח שהיא בחזקת טהרה. כאן נוצר מעגל סגור. חכמים קובעים שהבעל רשאי להניח שאשתו טהורה, ולכן מוטל עליה לעמוד בציפיות אלו. בעקיפין מונחת כאן התשתית הרעיונית שהאישה עומדת לרשות בעלה וחייבת לספק את רצונותיו אלא אם כן היא טמאה, על כן עליה לדאוג לקצר את זמן הטומאה. כמו כן מוטל עליה לדאוג לכך שהיא תיבדק תדיר ושלא תרבה טומאה, כלומר, לא תכשיל אותו.  </i>
בהקשר זה, קשה להתעלם מההיבט החברתי של תופעת בדיקת הדמים. איננו מציעים שחכמים שאפו לתפוס עמדה של מומחים בנושא מהטעמים החברתיים שנעלה. יש להניח שהם פעלו משיקולים הלכתיים ומתוך נאמנות לשני העקרונות שציינּו (יראת שמים וחשש טומאה מחד, ורצון להקל את חיי המשפחה ואת הזוגיות מאידך). אבל למצב שנוצר, שבו הרב ממלא תפקיד שגרתי בקביעת סדרי המשפחה האינטימיים, ישנה משמעות חברתית, ועליה יש לעמוד. 
נפתח בהיבט המגדרי. חוקרי פמיניזם נוטים באופן טבעי לחפש ולמצוא היבטים מגדריים. ואכן, הלכות הזב, הזבה והנידה מזמינים בירור כזה. בולט מאוד העיסוק הרב בספרות חז"ל בהלכות נידה וזבה בהשוואה להלכות הזב (הגבר). בהלכות זבים, המשנה דנה בעיקר בפרטי ההלכות החלות על אדם לאחר שנקבע שהוא נטמא. ההשלכות מהלכות אלו חלות על גבר כמו על אישה. לעומת זאת, מסכת נידה גדושה דיונים בפרטי פרטים על גוף האישה ועל הגדרת הזיבה והנידה. אין ספק בכך שגוף האישה עורר הרבה יותר שאלות וסקרנות מגוף הגבר, מן הסתם בגלל הריחוק והיעדר המידע על גוף האישה, ואולי גם בגלל הרצון לעסוק בנושא אסור זה (הפחד מן הלא נודע, המהול בסקרנות וחשש מהדמוני, מופיע כבר במשלי ובקהלת). רק כפסע בין דיני הצניעות הנדרשים בהלכה לבין התביעה לפרישות מוחלטת. ואכן יש במקורותינו גם ביטויי הערצה לסגפנות ולפרישות, אם כי זו לא הדרך שנקט הממסד ההלכתי<sup class="footnote-marker">93</sup><i class="footnote">ראו אורבך, אסקטיזם, וכנגדו פרדה, ייסורים. </i> (ראוי לציין שתרבות יוון, בניגוד להלכה היהודית, קיבלה יחסים הומוסקסואליים והטרוסקסואליים כתופעה טבעית, אבל בד בבד נטתה גם היא להעריץ את הפרישות המלאה או החלקית). גם יוספוס, בספרו תולדות מלחמת היהודים ברומאים, מתייחס לאידֵאל האיסיי של פרישות מוחלטת, כדרך להתעלות. במקביל מופיעה הטענה של "מרבה נשים מרבה כשפים", וכמובן, המשך מגמת ההתנזרות בנצרות. למגמה זו ניתן למצוא בסיס וחיזוק בפרישת משה מאשתו, וכבר נכתב על כך רבות.
בית המדרש הוא מעגל גברי סגור שרק המשתתפים הבוגרים שבו יכולים היו להשיג מידע מפי בנותיהם או נשותיהם. מן הסתם, כמו בימינו, אפילו בין בני זוג השיח בנושא סגור.
בדרך הטבע נוטים חוקרי הפמיניזם לראות בעיסוק בגוף האישה השתלטות של הגברים על הנשים. כך למשל, בדיונו בפרשת סוטה טוען חוקר בן זמננו שהדיון בכך הוא פנטזיה גברית על שליטה באישה,<sup class="footnote-marker">94</sup><i class="footnote">רוזן-צבי, סוטה, וראו דיוננו במבוא למסכת סוטה. </i> קל וחומר בהלכות נידה. אכן, רעיון זה מופיע במחקר הפמיניסטי רבות בכתב ובעל פה. להערכתנו, קשה לעקוב אחר נטיות מוסתרות של המחוקק. אפשר לפרשן בכל דרך שימצא החוקר לנכון, שכן אין כל קנה מידה להערכתן. הפרשנות תלויה בעיקר בהערכת המחקר את דמותו של המחוקק. בספרות עצמה אין נימוקים מסוג זה מופיעים בגלוי. כך קורה בנושאים רבים הקשורים לחקר העולם הקדום. במקרה שלנו אין כל ראיה לפרשנות מגדרית זו. 
יתר על כן, בדיקת הפסיקה מצביעה דווקא על מצב הפוך. באופן טבעי, החלטות על קיום יחסי אישות היו משותפות לבעל ולאישה. בתנאי החברה הקדומה, הבעל נהנה מכוח רב במשפחה, כוח כמעט מוחלט, ויש לצפות לכך שהוא שהכתיב את מערכת יחסי האישות בבית. הלכות נידה וזבה מעניקות דווקא לאישה את הכוח ואת השליטה. מהמשנה וממקבילותיה עולה שהאישה בודקת, האישה שואלת, והיא בעצם המחליטה אם היא טמאה (לעיל). אמנם ראינו את מעורבות החכם, לפחות מן התקופה האמוראית ואילך, אבל אין העברת כוח לבעל. הבעל תלוי לחלוטין באשתו בנושא זה, וכפי שכבר אמרנו, היא נהנית מנאמנות מוחלטת. הבעל מצטייר כמי שמקבל את החלטות אשתו, והיא האחראית לכך שהוא לא ייטמא ממנה. השמירה על המצווה והכוח הבא בעקבותיה הם בידיה. היא כמובן גם הנענשת אם נעשה חטא (שבת ב, ו; כתובות ז, ו), אף על פי שהחטא היה בוודאי משותף לשניהם,<sup class="footnote-marker">95</sup><i class="footnote">ראו לעיל, הדיון בנאמנות האישה ובאחריותה. גם אם היא נאמנת בדרך כלל, אם הטעתה אותו ואמרה שאיננה נידה, הוא חטא לפחות בשוגג. יתר על כן, לו היה סופר בעצמו היה נמנע מהחטא, ולפיכך אולי אפילו אינו שוגג אלא קרוב למזיד. </i> אין כאן אפוא חקיקה שנועדה לחיזוק שליטת הגבר. אדרבה, יישום ההלכות המתוארות בספרות מעצים את מקומה של האישה ומפקיד בידיה תחום רגיש וחשוב שבדרך כלל נשלט בידי רגשות מתפרצים. עם זאת, התפתחות ההלכה העבירה את הכוח אל החכם. אין כאן מעבר של כוח מהאישה לחכם אלא מהמשפחה לחכם. אין זה תהליך המתמקד באישה אלא תהליך כללי שבו חכמים נוטלים על עצמם תפקידי ציבור. בעקבות תפקידי הציבור הם הופכים רלוונטיים לחברה וזוכים בתגמולי כבוד וכוח, אם כי ללא שכר כלכלי. עמדנו על עניין זה במקום אחר, בהרחבה.<sup class="footnote-marker">96</sup><i class="footnote">ספראי וספראי, חכמים ותפקידי ציבור. </i> דיוננו כאן משלים את התמונה הכללית שהצגנו שם ומשתלב בה. לכן, בניגוד לאופנה בת זמננו, איננו נוטים להעניק להלכות תוצאה מגדרית וודאי לא כוונה מגדרית סמויה. המגמה הלא מודעת או התוצאות היו ביצור מעמד החכם (שבידו הכוח להחליט אם הבעל ישכב הלילה עם אשתו או לא), אבל בדיון עמו, האישה היא המייצגת את המשפחה, לפחות בתקופות הנדונות כאן.
מרכיב נוסף בקביעת ההלכות הוא מראית העין או הלחץ החברתי. עדות לכך ראינו בהחלטה שהנידה תטבול במועד המדויק, ולא תדחה את הטבילה, מפני חמותה וכלתה, כלומר, מחשש שהן תראינה כיצד היא אינה טובלת בזמן או תתהינה למה היא דוחה את טבילתה (ירושלמי, שבת ב א, ד ע"ג, ולעיל).

Section 37

<b><big>ההתפתחות ההלכתית בימי הביניים</big></b>
במחקר עסקו רבות בהתפתחות ההלכה בימי הביניים, ובעיקר בספרות אשכנז.<sup class="footnote-marker">97</sup><i class="footnote">דינרי, נידה; הנ"ל, חילול; תא-שמע, הרחקת נידה; כהן, נידה, ועוד.  </i> החוקרים מתארים מגמה שיטתית של החמרה עקב החשש שמא תיפול טעות, אבל גם לשם ההחמרה. לא נעסוק בשאלה זו, ורק נעיר שבאופן טבעי רוב ההחמרות האלו נוהגות כיום הלכה למעשה, שהרי אנו מהלכים בדבקות בעקבות פוסקי ימי הביניים. הפסיקות הללו בימי הביניים כללו חידושים רבים (כמעט כולם במגמת החמרה), והן האחראיות ליצירת התדמית המחמירה של הלכות נידה גם כיום. במסגרת זו ברצוננו לעסוק בקצרה בהתפתחות הלכות אלו בתקופת הגאונים, משום שתקופה זו מתאפיינת ברצף גאוגרפי, מוסדי ולימודי מתקופת האמוראים. חלק גדול מהחידושים ההלכתיים שעליהם אנו שומעים לראשונה בתקופה זו נוצרו כבר בתקופת האמוראים או הרחיבו מגמות שבצבצו בתקופת הגאונים. סקירה זו היא כמובן כללית בלבד.

Section 38

<b>ספרות גאונים</b>
המגמה ההלכתית של תקופת הגאונים מוצגת בשתי תשובות הנובעות ממקור אחד. בידינו תשובה "מקורית" בגאוניקה שפרסם שכטר, והעתקה שלה בתשובות הגאונים מזרח ומערב. הגאון מציג בקצרה את הטענה שבבבל אין צורך לשמור בהקפדה על דיני טהרת נידה שכן כולנו טמאים עקב היעדר מי חטאת, וממילא, טומאת הנידה אינה משמעותית. זאת כדברי בעל הלכות פסוקות, סימן עו: "וכלי נדה בזמן הזה, שהכל טמאין טומאה חמורה, שאין טהרה עולמית אלא באפר פרה, מותר ללבשן בין יש עליהן דם בין אין עליהם דם אם דעתם יפה ומתקבלין עליה. אם לבנים הם, בין אנשים ובין נשים מותר ללבשן, אם מתקבלים עליהם. אבל איסור טומאה אין בהם, שהרי הכל טמאין במת ובאהל מת". עד כאן הציטוט המציג גישה מהפכנית ומקלה. לדעתנו, מקור זה השפיע מן הסתם על סדרת החלטות בנושאים שבהם האיסור על הנידה אינו מוצק. גם לפי תפיסה זו, הנידה עצמה טמאה וצריכה לטבול, אבל כליה (בגדיה) אינם טמאים שכן טומאתם נבלעת במצב הטומאה הכללי שהציבור שרוי בו. מכאן שגם אין לחשוש למגעה, שהרי לפי תפיסה זו, הנוגע בה טמא טומאה קלה, וזו נבלעת במצבו הכללי כטמא מת. גישה זו היא שהשפיעה על ההלכה שהבאנו בשם ספר החילוקים, שבני בבל מקלים בהרחקת הנידה.
בתשובה הנדונה מוצגת טענה זו, אבל היא מכונה "דברי תלמידים", כלומר, רעיון של הבל, לא הלכתי וכמובן לא מוסמך. הגאון טוען: "ואם כדברי התלמידים, היה לו לומר, וכי טהרה לחצאין? מה הזב מועיל כשירחץ מן הקרי ומה נידה מועילה ברוחצת מפלטה השכבת זרע בן שהיו כן מתחילה ובין מסוף? אלא מצוה היא לרחוץ מכל טומאה" (גאוניקה, תשובה 22, עמ' 206<sup class="footnote-marker">98</sup><i class="footnote">פרידמן, הרחקה. </i>). אם כן, הטענה נדחית משתי סיבות. האחת: אין טהרה לחצאין, ולפיכך, אם מקבלים את הנימוק הזה בטלה טהרת נידה לחלוטין. הסיבה האחרת היא שלמרות המצב בגולה, אשר בו אי אפשר לשמור על טהרה מלאה, מצווה לשמור על מה שאפשר, והנידה יכולה להיטהר ולשמור על טהרתה, שכן טהרתה אינה תלויה באפר פרה אדומה (במי חטאת) אלא רק בטבילה. הווה אומר, כשם שבזמן הזה, כוהן שהוא טמא מת אסור לו להוסיף על טומאתו, עליו לרחוץ מכל טומאה, אף שאין כל איסור להיטמא. אמנם הוא כבר טמא מת, אבל עליו להיזהר ממגע נידה. זו טענה שיש בה מרכיב של מעט דמגוגיה. לפי טיעון זה, צריך היה בבבל לשמור על כל הלכות טהרה, לפחות בכל הנוגע לוולד הטומאה, שהרי מטומאה זו אפשר להיטהר בטבילה בלבד, אולם כידוע, לא זו דרכה של הלכה. בתשובה שנצטט להלן נראה שאכן היה למגמת ההחמרה נימוק אחר, חברתי-ציבורי, שהמרכיב ההלכתי-טכני אינו מהותי בה. 

Section 39

<b>תולדות הלכות נידה לפי התפיסה הגאונית<sup class="footnote-marker">99</sup><i class="footnote">הללו. </i><sup class="footnote-marker">100</sup><i class="footnote">השלמה שלנו. </i><sup class="footnote-marker">101</sup><i class="footnote">שאנו. </i><sup class="footnote-marker">102</sup><i class="footnote">שעונינו? </i><sup class="footnote-marker">103</sup><i class="footnote">"שיש" או "כעת". </i></b>
אם כן, מהתשובה עולה שבעבר, כשהישיבות שכנו בנהרדעא ופומבדיתא, שררה מגמת הקלה, אבל לאחר שעברו הישיבות לבגדד השתנתה המגמה. בידוע שהישיבות עברו לבגדד לאחר היווסדה בידי הכובשים הערבים במאה השביעית, ואז ראו חכמים שההקלות גורמות זלזול ופרצה. רבים (עמי הארץ) באים לזלזל בעצם מצוות נידה והרחקתה. אמנם הנידות טובלות, ואולי גם גברים נוגעים בהן, אבל הם מזלזלים בהרחקה בימי הליבון.<sup class="footnote-marker">104</sup><i class="footnote">הגאון מתכוון לימים שבין היום השביעי ליום האחרון של שבעה נקיים. כלומר, הם מזלזלים בתקנתו של רבי זירא שהצגנו לעיל. </i> החברים שמרו על ההלכה, אבל עמי הארץ היו פרוצים, ולכן החליטו לא לדרוש ולהודיע בציבור על ההקלות האפשריות. כלומר, חכמים החליטו להסתיר מהציבור את המידע הרלוונטי ולהציג תדמית של החמרה (כאילו היא ההלכה המקורית). גם היום, כלומר, בימי הגאון, ההחמרה אינה נחלת כל הציבור: "ומי שהוא ראוי להיות בין אנשי לבב, כן יעשה. כי בבקשכם הלכה למשה מסיני הגדנו לכם דבר על בוריו", כלומר, עדיין ההחמרה פשטה רק בין אנשי "הלבב" ולא בכלל הציבור.<sup class="footnote-marker">105</sup><i class="footnote">ראו פרידמן, הרחקת נידה.  </i>
מעניין שהגאון רואה במגמת ההחמרה, שנימוקיה חברתיים והיא החלטה של גאוני בבל, "הלכה למשה מסיני". ביטוי זה בפי הגאון בא לתאר אמת דתית ולא תיאור היסטורי, שהרי ברור שאין כאן מסורת אלא הכרעה הנובעת מהחשש מפני עמי הארץ.<sup class="footnote-marker">106</sup><i class="footnote">כפי שציינּו, לדעתנו, גם בספרות התנאים ובחלק מספרות האמוראים, הביטוי "הלכה למשה מסיני" אינו תיאור היסטורי. עסקנו בכך במבוא הכללי לפירוש המשניות, וראו ספראי, הלכה למשה מסיני. </i>
אותו מצב של היעדר טהרה אמִתית בבבל (בזמן הזה בכל העולם), המופיע כגורם הקלה (שיש אולי לדחותו כטענת התלמידים), מופיע במקורות אחרים כסיבה להחמרה. מדוע אנו שומרים על מה שכינינו לעיל "תקנתו של רבי זירא"? הגאון משיב: "במה דברים אמורים? בשנים קדמוניות, בזמן שהיו נביאים וחכמים שהיו מריחין<sup class="footnote-marker">107</sup><i class="footnote">הגאון רואה בכך יכולת מעין מיסטית ולא דבר הלכה "שקוף", כלומר, ניתן להוכחה, וראו דברינו לעיל על שילוב תורת הסוד בדרכי פסיקה בנושא נידה (לעיל ליד הערה 90). </i> ומבחינין בין דם לדם. אבל בזמן הזה, כל דברים טמאים, ארץ שלנו טמאה ואנחנו שרויין בין הערלים, היאך אנו יכולין לטהר עצמינו? לכך החמירו חכמים ואמרו: בין נידות ובין זבות ובין טועות ובין יולדות: בזמן שהן רואות טפה אחת,<sup class="footnote-marker">108</sup><i class="footnote">טמאות. </i> מפני שהוא ספק ואין אנו יכולין להבחין בו ולידע מה היא, לכך צריכות שבעה נקיים וטבילה, וכך מנהג בישיבה" (תשובות גאונים קדמונים, קה, וכן תשובות גאונים מזרח ומערב, מג).
לאור דברי בעל הלכות פסוקות שציטטנו, וגם לפי דברי בעל ספר החילוקים, המגמה המתוארת כקדומה עדיין שררה בסוף תקופת הגאונים. כלומר, אין כאן ויכוח בין "תלמידים" למורים או שינוי מגמה היסטורית אלא מחלוקת עכשווית של ימי הגאונים. 
בעל שערי תשובה מציג גישה שונה לאותם תהליכים, והתשובה חשובה להבנת גישתם של גאוני בבל: "שאלה על נדה אשר רחצה אחרי ימי נדתה במים שאובין והיא שומרת שבעת ימי נקיים, אם יש לה משכב או מושב או לא? תשובה: אם על עיקר התורה אתם דורשים, כל זמן שאין הנדה טובלת במי מקוה היא כשאר בעלות נדה, דכתיב: 'והדוה בנדתה' – תהא בנדתה עד שתבוא במים, וצריכה למשכב ומושב.<sup class="footnote-marker">109</sup><i class="footnote">כלומר, בימי הטומאה היא מטמאת את הנוגע במשכבה או במושבה, וקל וחומר את הנוגע בה עצמה. </i> אבל בזמן הזה, שאין מתרחקין ממשכבה ומושבה של נדה אלא כדי שלא תשתכח תורת טהרה מישראל, וכיון שטהרה מנדתה ורחצה במים שאובין אין מתרחקין ממשכבה וממושבה, וע"ז [ועל זה] הוא מנהג העם בדור הזה". אם כן, השואלים מחפשים היתר לטבול במים שאובים, והגאון קובע שכיום אין מדובר בשמירת דיני התורה אלא רק במאמץ שלא תשתכח טבילה מישראל, וזו סיבה להקלה כללית, בדיני טומאת האישה, והקלה זו גורמת להקלה בדרישות ההרחקה שלה. וכן המנהג. 
אבל הגאון ממשיך: "בעוד שהיינו דורשין להשיב על הענין הזה הגיע אלינו כתב מחכמי הודו וכתב אחד מאנשי תוגרמא, ואנשי הודו וחכמיה, סופריה ומלמדיה האריכו ענינים רבים ונכבדים בכתביהם והוצרכנו להשיב עליהם בדרך אחר כפי חכמתם והשגתם אשר השיגו, וענין שלומותם". בהמשך דבריו הוא מתלונן על חכמי הודו ומאשימם בהאשמות לא ברורות. הם כנראה מואשמים בזלזול במצוות נידה באופן כללי, ואולי גם במצוות אחרות, ולכן כנראה נסוג הגאון מההקלה. הגאון (או המעתיק) מודיע שהוא אינו מפרט את טענותיהם, ופונה לשואלים ומרגיעם: "לכן חכמים נבונים, לא אליכם לטרוח עצמיכם על כונת הדברים האלה. הנה ידענו כי יש שבר בכל העמים אשר אין להם תורה, חכמה ותושיה, זולתי אותם ההולכים בחשך מחכמי הטבעי וחושבים כי אין תורה אחרת זולתה. וכי הוא יתברך, מחשבתו העליונה, הברה, והתורה, הוא בדרך טבע כפי מוחם הריקן, והלא כתיב: 'כי כגבוה שמים מארץ כן גבהו דרכי מדרכיכם' ". בהמשך מופיעה דרשה ארוכה נגד חכמי הודו ההולכים בתורת אריסטו, ואין כאן תוכן הלכתי. נראה אפוא שאותה טענה, שלפיה בזמן הזה יש להקל בהלכות נידה, התפשטה בציבור, ואף הגאון נראה לו לקבלה (מעיקר הדין). אבל כיוון שהפכה כלי ניגוח נגד עצם שמירת ההלכה (בכלל, או בתחום טהרת האישה בפרט), הגאון מחליט להחמיר, אם כי פרטי ההחמרה אינם מפורטים (אולי טבילת נידה במים חיים, כאמור להלן, ואולי בפרטי הלכות הרחקה). נמצאנו למדים שהטענה המכונה לעיל (בגאוניקה מס' 22) "טענת תלמידים" היא שרווחה בציבור, וגם חכמי הודו, המתוארים כחכמים אך טועים לחלוטין, צידדו בה. הצד השווה בין חכמי הודו לבין "טענת התלמידים" הוא שהחשש מהתעצמות ההקלה האידיאולוגית דוחפת לדחיית ההקלות אף על פי שיש להן הצדקה משפטית. 
שלושת התיאורים הגאוניים שונים בפרטים, ודי ברור שמבחינה היסטורית הם אינם מדויקים, שהרי יש בהם סתירות. עם זאת, יש בהם שלושה הסברים התואמים אותו עיקרון. מעיקר הדין אין טעם בשמירה על הלכות טומאת נידה והיה מקום להקל בהן הקלה ניכרת, ואכן זה היה המנהג העממי, אולי אף בתמיכת הגאונים עצמם. לא ברור עד היכן הרחיקה מגמת ההקלה: האם הנידה איננה טמאה כלל, האם הותרה לבעלה, או אולי הקלו בכמות הימים, במידת ההרחקה או בפרטים אחרים? אבל ההקלה התפרשה כהיתר לזלזול במצווה, ולכן קמה התנגדות. המגמה שונתה, ומגמת ההחמרה השתלטה על החשיבה ההלכתית. 
למרות מגמות ההקלה, רוב התשובות וההלכות מספרות הגאונים נוטות להחמרה. אנו מזהים זאת ברשימת ההלכות הבאה:
א.	תקנת רבי זירא מוצגת לא כתקנה או כמנהג חומרא (כמו בספרות האמוראית) אלא כהלכה לכל דבר, העוקרת גם דברי תורה (להלן). בעל הלכות גדולות מסכם את הגמרא ומציג את "שבעה נקיים" כ"בנות ישראל הן החמירו על עצמן שאפילו רואות דם טיפה כחרדל יושבות עליה שבעה נקיים" (הלכות ברכות ה, עמ' נג), אבל ברוב הספרות, התקנה מוצגת כעיקר הדין. במקורות אלו אפשר למנות את הלכות קצובות, שער המקווה, ו; שערי תשובה, קסה; תשובות רב נטרונאי יורה דעה רמז, רנא; תשובות גאוני מזרח ומערב, ועוד. 
ב.	טבילה ליולדת במלאות ימי טהרתה, היינו, לאחר שבעת ימי טומאת היולדת זכר וארבעה עשר יום לאחר הולדת נקבה. לפי התורה בסוף הימים הללו היא טהורה, גם ללא טבילה.
ג.	מצוות פרישות לאחר בעילה ראשונה. הנימוק הוא, כאמור לעיל, שמא ההתרגשות או בעילת המצווה גרמו להופעת דם וסת או "דם חימוד", ונימוק נוסף: "תינוקת, חששו חכמים שמא עם דם בתולים יצא{ו} ציחצוחי זיבה".<sup class="footnote-marker">110</sup><i class="footnote">תשובות רב נטרונאי, (אופק), יורה דעה, רמח-רמט; שערי תשובה, קסו, קסח; תשובות גאונים קדמונים, כד, קה (תשובה זו מיוחסת לרבי יוסף טוב עלם, מראשוני חכמי אשכנז, רבו של רש"י); הלכות גדולות, מד, הלכות נידה, עמ' תנד; תשובות הגאונים הרכבי, סז (המצטט את ספר החילופים [חילוקים] בין בני ארץ ישראל לבני בבל). </i> השואלים שואלים: "ילמדנו אדוננו הילכתא מאי, ובאי זה צד מנהאגיכון בהא מילתא", והגאון עונה שמנהגם כדברי רב נטרונאי, שלפיהם הבעל פורש לאחר בעילת בתולין. אגב, הגאון וכן השואלים רואים בכך מנהג, ואולי רמז בכך שאין זו הלכה ממש. 
ד.	הגאונים נחלקים בשאלה אם אישה לאחר בעילה ראשונה ("בעילת מצווה") היא כעיקר זבה או כעיקר נידה. לפי הפוסק שהיא כעיקר נידה, היא טמאה שבעה ימים מיום הבעילה, ולפי הפוסק שהיא עיקר זבה, היא טמאה בסך הכול יום נקי אחד נוסף, שכן היא זבה רק יום אחד. בכתבי הגאונים ובתשובות נראה שחילוף נוסח זה אקראי. מבחינה הלכתית, מי שניסח "עיקר זבה" הוא במקרה זה המקל. כך למשל, בתשובות גאונים הרכבי נכתב שהחשש הוא "מפני צחצוחי זיבה", אבל האישה נחשבת נידה: "ואחר כן פורש ונוהגת עצמה כנדה כל שבעה. אבל אין מטמאין אנו משכב שתחתיה בשעת בעילה משום דלאו נידה ודאי היא". הגאון יודע אפוא שמבחינה הלכתית אין היא נידה ולכן אין חלים עליה כל איסורי נידה אלא נוהגת אך ורק פרישה מבעלה. ערבוב זה בין נידה לזבה חוזר בתשובות נוספות. כך למשל בשערי תשובה, קסה: "וששאלתם הא דאמור רבנן: בועל בעילת מצוה ופורש צריכה ז נקיים וטבילה, כעיקר זבה או לא?", והגאון (רבי פלטוי גאון) עונה: "שאי אפשר בא דם בתולים בלא צחצוחי זיבה [...] והלכתא: עוּברת ומניקה שראו דם הרי הן כשאר כל נדות וזבות". נידות וזבות "בחדא מחתא", אף שיש ביניהן פער הלכתי של שישה ימים. להערכתנו, החילוף נידה/זבה מעיד שאין כאן חשש לא לזה אף לא לזה. הפרישות היא גזרה כשלעצמה, ותלייתה בחשש נידה או זיבה היא טיעון ספרותי הבא להרתיע עבריינים פוטנציאליים ואינה חלק ממערך הלכתי שקול ומדוד. 
ה.	הנידה צריכה לטבול במים חיים (כגון מי מעיין, מי נהר וכדומה) משום שהיא ספק זבה (תשובות גאוני מזרח מערב, עח; שערי תשובה, קסד).<sup class="footnote-marker">111</sup><i class="footnote">במקביל הבאנו לעיל את תשובה ה בקובץ זה, המתירה – מעיקר הדין – לטבול במים שאובים וכך לא תטמא משכב ומושב. אין להקשות משאלה לשאלה, שכן בקובץ ישנן תשובות של גאונים שונים. מה עוד שבתשובה ה, שהבאנו לעיל, הגאון מחליט לבסוף להחמיר ולא לאפשר טבילה במים שאובים, שלא תשתרש ההקלה.  </i> מבחינה הלכתית זו תוצאה טבעית של גזרת רבי זירא, שהרי הנימוק הטכני להחמרה זו הוא החשש שמא הנידה היא בעצם זבה, ואם כך, חלים עליה דיני זבה. אם הדימום נמשך שלושה ימים (ודימום נידה בדרך כלל ארוך אף יותר), דינה כזבה מִספק. אבל בפועל, זו החמרה גדולה. העובדה שהחמרה זו (טבילה במים חיים דווקא) אינה מופיעה בתלמוד הבבלי וגם לא אצל רוב הגאונים, ולא התקבלה במסורת ישראל, מוכיחה שגם תקנת רבי זירא איננה רק תוצאה של ספק הלכתי. הנימוק העיקרי שלה איננו בתחום ההלכתי אלא בעצם הרצון להרחיק ולהדר בהרחקה. 
ו.	גם בימי דם הטוהר של האישה, לאחר טהרתה מטומאת היולדת, אם ראתה דם אסור לה לשמש עם בעלה להלן פירושנו למשנה פ"ד מ"ג. זו החמרה גדולה בניגוד לדין תורה, שהרי לפי התורה כל דמיה טהורים, כפי שכתבנו בפתיחת המבוא. ההלכה המחמירה מופיעה בהלכות פסוקות, סימן ו; שערי תשובה, קעג, ועוד.<sup class="footnote-marker">112</sup><i class="footnote">וראו שערי תשובה עח, תשובה לרבי חנוך, מראשוני חכמי ספרד, החוזרת לדין התורה עצמו. </i>
ז.	שבעת ימי ההרחקה לאחר טומאת היולדת. בתשובות גאונים קדמונים נקבע שבשבעת הימים הראשונים (ללידת זכר) האישה טמאה, כפי שנקבע בתורה, ואז היא סופרת עוד שבעה נקיים וטובלת,<sup class="footnote-marker">113</sup><i class="footnote">בלשון אחרת, הגאונים החילו על היולדת את תקנת רבי זירא, שעסקה בעניין שונה. </i> ורק אחר כך היא טהורה. בסוף ימי דם הטוהר היא נידה עונה אחת (כאמור בבבלי, פסחים קיג ע"א), ומכיוון שטבלה לאחר שבעת ימי הטומאה הראשונים אין היא צריכה טבילה בסוף ימי הטהרה. מכאן אנו למדים שהיו שדרשו טבילה בסוף עונת דמי הטוהר, ולאחריה הרחקה נוספת. ואכן, בעל חמדה גנוזה, קנד, סובר שעל האישה לטבול ביום האחרון ואז יש לפרוש ממנה למשך עונה. אם טבלה ביום הארבעה עשר לאחר לידת הזכר פטורה מטבילה נוספת (כמו בתשובות גאונים קדמונים). בעל תשובת גאוניקה 17 (עמ' 153) מציע הגדרות אחרות: "כך ראינו שיולדת, כיון שפסק דם ממנה תספור שבעה ימים ותטבול, ומותרת לבעלה. ואם רואה לאחר יד יום, צריכה שתשב שבעה נקיים, שסמוכין אנו עכשו על דרבי זירא, דאמר: בנות ישראל החמירו על עצמן. אבל במקומנו יולדת אינה טובלת אלא לאחר שלושים יום בין לזכר בין לנקבה, ומותרת לבעלה. ואם רואה כשהיא מניקה טיפה כחרת,<sup class="footnote-marker">114</sup><i class="footnote">אדום בעל גוון שחור, ראו להלן נידה ב, ז. </i> יושבת עליו שבעה נקיים". אם כן, בשבעת הימים השניים האישה טמאה וסופרת (ושומרת על) שבעה נקיים נוספים, וכן נדרשת טבילה אחת (לדעתו, בסוף ימי דם הטוהר, ויש המקדימים את הטבילה לסוף ארבעה עשר הימים הראשונים). ספירת שבעת הנקיים אינה אוטומטית. היא מתחילה רק אחרי הצטברות של שני תנאים: (א) לאחר שבעת ימי הטומאה; (ב) אחרי שפסק דימום הלידה. כפי שנדרש משיקולים הלכתיים טהורים. מן הבחינה הפיזיולוגית יש לציין שהדימום לאחר הלידה אינו פוסק כמעט לעולם לאחר שבוע או שבועיים אלא נמשך כארבעה עד שמונה שבועות לאחר הלידה. 
	ההחלטה שלפיה לאחר שבעת הימים הראשונים הכתובים בתורה האישה טמאה עוד שבעה ימים וחייבת טבילה היא החמרה שאין לה בסיס הלכתי, והיא מנוגדת באופן ברור לדין התורה, שלפיו, בימים אלו האישה יושבת "בדמי טהרה" (ויקרא י"ב, ד-ה). ההחמרה מנומקת כתוצאה הגיונית מתקנת רבי זירא: אם בשבעה הימים הראשונים היא טמאה, כלומר, היא נידה, והדמים שלה הם דמי נידה, היא נזקקת לשבעה נקיים. ברם היגיון הלכתי זה מוקשה מכול וכול: הרי הדימום של האישה הוא תוצאת הלידה ואינו מחזור או זיבה! ובכלל, האישה טמאה בשבעת ימים אלו גם אם היא אינה מדממת, ואם עליה לשבת שבעה נקיים לאחר שבעת ימי הטומאה, צריך היה לספור אותם מהדימום האחרון, בכל זמן שהוא מתרחש (מוקדם משבעת ימי הטומאה או מאוחר להם). ההחמרה המוזכרת אינה מקובלת על כל הגאונים. בעל הלכות גדולות (סימן מב), למשל, חוזר בנושא זה על דין התורה, ורק קובע שלאחר ימי דם הטוהר האישה טמאה במשך עונה, כדי שיתברר אם היא במצב דימומי (בעקבות בבלי, פסחים קיג ע"א). 
ח.	רצוי שלא להשיא נידה, ואם משיאים, יש לברך את שבע הברכות פעם נוספת (כשתטהר); תשובות הגאונים הרכבי, סה, ועוד.
מן הראוי לציין שבסך הכול, העיסוק בהלכות נידה בקרב הגאונים אינו רב. בחלק מהקבצים אין כלל עיסוק בנושא,<sup class="footnote-marker">115</sup><i class="footnote">כך למשל, בתשובות הגאונים קורונל אין עיסוק בנושא נידה. </i> אולם זו הכרעה של העורך המאוחר ולא של הגאונים עצמם. אין בספרות הגאונים עדויות לבדיקת כתמים הלכה למעשה (בניגוד לבבלי), ואולי הדבר נובע מטיבה של הספרות, שיש בה תשובות שנשלחו לתפוצות השונות ופחות עדויות על מעשי הגאונים עצמם. עוד נציין חיבור גאוני מוזר המכונה "הלכות נידה",<sup class="footnote-marker">116</sup><i class="footnote">תורתן של ראשונים, ב, עמ' 26-24. כן מיוחסת ליהודי מדינה האמונה שהבא על אשתו שלא כדרך הטבע, ילדו יהיה פוזל, ראו מזוז, יהודי מדינה, עמ' 47-44.. במסורות הערביות שמזוז אסף מופיעים תיאורים של מנהגי בני מדינה, רבים מהם בתחום האישות. אמינותם שנויה במחלוקת במחקר.  </i> שכולו אזהרות מוסריות ומדרשיות על חרדת הטומאה, ו"מה קשה לפוגען כשחוזרות מן הטבילה". החיבור הוא הטפה לשמירה קפדנית והוא מלא אווירה של חומרה ומיסטיקה כאחת. החיבור מתאים ברוחו לחיבור מסתורי אחר, המכונה "ברייתא דנידה", וכולל החמרות רבות החורגות מכל מערכת הלכתית רגילה, וכן מימרות רבות האמורות ליצור אותה אווירה של חרדה מפני הנידה וטומאתה.<sup class="footnote-marker">117</sup><i class="footnote">ראו הורביץ, ברייתא דנידה; מריאנברג, ברייתא דנידה.  </i>
רוב הפסיקות הגאוניות הן במגמת החמרה. הן מנומקות באופן משפטי, אבל ראינו שהנימוק המשפטי אינו "אמיתי" אלא הוא סוג של שיח, וההנמקות ספרותיות. הנימוק העיקרי הוא נימוק חברתי, גדר שיש להציב כדי למנוע זלזול במצוות נידה. הרעיון שלפיו הקלה גוררת זלזול, מהותי לתפיסת הגאונים, והקורא רשאי כמובן לשאול את עצמו אם תפיסה זו היא סייג שהציל בעבור עם ישראל את המצווה או שיקול דעת שיש להרהר אחריו. כלל זה נקוט בידינו בכל פסיקה הנבדקת בחיבור זה: אנו משתדלים להבין את השיקולים שגרמו להכרעה. ראשית אנו מנסים את הנימוקים במישור ההלכתי-משפטי. אם הנימוק המשפטי קביל, לכיד, מופיע בדברי ראשונים ומבוסס, איננו רשאים להניח שהיה שיקול חברתי נוסף שגרם להיווצרות ההחלטה. אולם אם הנימוק המשפטי חלש, לא לכיד, אינו מתאים למערכת ההלכתית וכדומה, יש לבדוק את האפשרות שהנימוק המכריע היה חברתי והנימוק ההלכתי הוא בחזקת דרשה, נימוק ספרותי המצטרף להחלטה בשלב משני. 
שאלה זו, של נימוקים חברתיים או הלכתיים, שנויה במחלוקת במחקר<sup class="footnote-marker">118</sup><i class="footnote">ראו למשל כץ, מגמות פסיקה, ובבהירות יתר במאמרו על שיט בנהרות (כץ, שיט), המעמיד את השיקול החברתי במרכז (בעקבות ספרו, גוי של שבת), וכנגדו תא-שמע (תא-שמע, שיט), הרואה בהלכה המשפטית את המרכיב המרכזי בהתפתחות ההלכתית. אנו מהלכים בתחום זה בדרך ביניים. לא נאריך כאן בשיקולים המתודולוגיים של כל הצדדים.  </i> ולא נוכל להרחיב. באנו רק להבהיר את עמדתנו, החוזרת בחלקים רבים של פירוש המשנה בכרכים השונים.
רוב ההחמרות הגאוניות התקבלו להלכה בימי הביניים ונוהגות גם בימינו, וחלקן נדחה. במסגרת זו לא נרחיב בנושא ההתפתחות ההלכתית הבתר־גאונית.

Section 40

<b><big>משנת נידה</big></b>
משנת נידה מונחת הייתה לפני האמוראים ויש עליה תלמודים. ברור שהעיסוק האמוראי בה היה רב. בניגוד ליתר המסכתות מסדר טהרות, על מסכת נידה ישנו תלמוד בבלי שלם ותלמוד ירושלמי חלקי, עד אמצע פרק ג. החלק האחרון אבד כנראה, שכן בירושלמי ישנה הערה של שמואל בנוגע למשנה הראשונה בפרק האחרון של נידה: "שמואל אמר: כל ההיא הילכתא דרישיה דפירקא אחרייא דנידה – להלכה אבל לא למעשה" (ירושלמי ברכות ב ה, ה ע"ב). הייתה אפוא לפניהם משנה סדורה עד הפרק האחרון, אבל או שלא נערך לה תלמוד מסודר או שנערך ואבד. מבחינת הירושלמי זהו סוף המשנה, שכן גם על סדר קודשים אין תלמוד, ואפשר שמהעותק ששרד והועבר לאירופה ולישיבות צפון אפריקה נתלשו העמודים האחרונים.
במשנת נידה אנו מוצאים ביטויים מיוחדים כגון "דייה שעתה" (א, א), "פקידה" (א, א) ו"בית תורפה" (ח, א). תופעה זו מאפיינת כל מסכת ומלמדת שלמרות העריכה הסופית האחידה ולמרות התשתית ההלכתית והלשונית המשותפת, בכל משנה ישנם רבדים ספרותיים מבתי מדרש שונים. במהלך הפירוש נציג תופעה נרחבת של שינוי הלכה, בדרך כלל בכיוון המחמיר על בני הזוג. כאמור לעיל, תופעה זו נמשכת גם בספרות הראשונים והיא שרירה וקיימת עד ימינו. מבחינת עריכת המשנה, שינויי ההלכה מלמדים על ריבוד ספרותי ועל מקורות שונים שנאספו. תופעה זו אינה ייחודית למשנת נידה, אולם נראה בעינינו שבמשנתנו היא רווחת יותר מכפי הרגיל במשנה. תופעה נוספת היא האופי הפחות משפטי ויותר ספרותי של המשנה. כך למשל נעיר בפירושנו לנידה ח, ב. במשנת נידה מצינו דוגמאות נוספות שבהן המקרים לא חודדו וההבחנות הפרטניות והמשפטיות כאילו אינן שלמות. הן עדיין במצב של בוסר שעוד לא גובשו בו כל הפרטים. כך למשל איננו מוצאים דיון בכמות הדם, בזמן הראייה (נושא הנדון אצל הזב) ובמועד הטבילה (ראו לעיל). כמו כן, כל הדיונים הנוגעים לשאלה מה רשאית האישה לעשות במשק הבית בזמן נידתה אינם מופיעים במשנה. במשנה מופיע המונח "כתם", והוא נעדר הגדרות כמותיות. עוד במשנה קטעים תיאוריים שאין להם משמעות הלכתית. התופעה הבולטת ביותר היא מניית חמשת הדמים המטמאים (ב, ו) כפי שנפרשה בגוף הפירוש. אין לרשימה משמעות הלכתית אלא היא תיאור בלבד. עם זאת, יש לה פיתוחים שונים במשנה עצמה (שם משנה ז) ובמקבילות שנביא. לדעתנו, כל המקבילות ספרותיות ולא הלכתיות. כן הדבר גם בנוגע למשפט "כל היד המרבה לבדוק, בנשים משובחת ובאנשים תיקצץ" (פ"ב מ"א), והמשפט הממשיך הלכה זו: "רבי טרפון אומר: תקצץ על טיבורו" (תוספתא, נידה ב, ח [עמ' 643]). ודאי שמשפט כזה אינו דבר הלכה כלשונו. הוא מבטא מגמה הלכתית אבל אינו מנוסח כְּהלכה אלא כאמירה דמגוגית מפריזה.
גם הגיוון הרב בכינויי הנידה, כינויי הרחם (בית סתרים, מקום תורפה, קבר, חדר, פרוזדור, בית ועוד), כינויי מעשה האישות (מעשה, שימוש, לשמש את ביתה וכו') וכינויי הדם (דם מגפתה, דם מן המקור וכו') שייכים לעולם זה של ספרות. כינויי לשון נקייה נמצאים כמובן גם במשניות אחרות, אולם ריכוז הכינויים במשנתנו בפרט, ובהלכות נידה בכלל, רב מהרגיל.
הסיבה הגלויה לעין היא הרצון לא להוציא מהפה מילים גסות,<sup class="footnote-marker">119</sup><i class="footnote">מיטשם, נידה, עמ' 217-207, אספה רשימה מַרשימה של כינויים, שאפשר להוסיף עליה.  </i> או להפך, להימנע מאזכור שמות קדושים. בחברה הרומית, אשר בה בלטה הגסות והמתירנות, אנו מוצאים תופעה הפוכה: כינוי מעשים רגילים ושמות דווקא מתחום העולם המיני.<sup class="footnote-marker">120</sup><i class="footnote">אדמס, מילון המיניות. </i> גורלם של כינויים להפוך בעצמם למילים גסות, ואז ישתמשו בכינוי לכינוי, וכן הלאה. ריבוי הכינויים מביא אותנו לתחושה שונה. במקביל לרצון לעדן את השפה אנו מוצאים בהם גם רצון נסתר להמשיך ולעסוק בנושא, לתאר את אשר אסור לומר ולעסוק בו. זו דרך עוקפת לנהל שיח אינטנסיבי בנושא שאין זה רצוי ואף לא ראוי לדבר בו. יהא ההסבר אשר יהא, תופעת ריבוי הכינויים בולטת במסכת.
במשנה פ"ז מ"ה נמצאת רשימה ספרותית שאינה מתאימה לפרטים ההלכתיים, ובמשנה אחרת (ח, ג) ישנה דוגמה נוספת להלכה אשר בה המקרים לא חודדו וההבחנות הפרטניות והמשפטיות כאילו אינן שלמות, והן בוסריות. גם במשנה הבאה אחריה אנו מוצאים פיתוח הלכתי "לא מפותח" (פחות כללים ופחות הבחנות משפטיות) מאשר בהלכות דומות במסכת טהרות.
תופעה ספרותית בולטת היא השימוש במשלים. במקום אחר נבחנו בקפידה המשלים השונים שבספרות חז"ל.<sup class="footnote-marker">121</sup><i class="footnote">ראו נוטלי וספראי, משלים, פרק המבוא. </i> דיון ארוך הוקדש שם לכך שכמעט אין בספרותנו משלים בחומר הלכתי מובהק. ברור שחז"ל לא השתמשו במשלים כדי להסביר את ההלכה. יוצאי הדופן המעטים עוסקים בדרך כלל לא בהלכה עצמה אלא בתופעות ובפעולות הקשורות לה. במקביל, בספרות העוסקת בהלכה, המשלים מועטים. כך אנו מוצאים במשנה מעט מאוד משלים, ובתוספתא קצת יותר. במדרשי ההלכה התנאיים מופיעים המשלים רק בפרקים העוסקים באגדה. חלק גדול מהחריגים במשנה נמצאים במסכת אבות, שאין בה הלכה, ובמסכתנו. במהלך הפירוש אספנו סדרת משלים, כגון בנידה ב, ה; ה, ז; ט, ה, וכן: "משלו משל למה הדבר דומה: לעֵד שהיו נותנין בצד השקוף. כיון שיצא השָמָש ונכנס העד, מיד זהו וסת" (תוספתא, נידה ג, ה [עמ' 643]); "נשים בבתולים כגפנים" (נידה ט, יא; מדרש שמואל ב, ג); "למה הדבר דומה? לגל טמא שניתערב בין בשני גלים טהורין" (נידה ט, ו); "כנותן אצבע בעיין" (שם ה, ד). המשל האחרון מופיע גם בהקשרים הלכתיים אחרים, כפי שהראינו בפירושנו. תופעה זו, שאותו משל משמש לכמה מסקנות, היא תופעה רגילה בספרות המשלים. כמו כן: "משל משלו חכמים באשה: החדר והפרוזדור והעלייה" (נידה ב, ה). ההבנה שמדובר במשל ואופיו המיוחד של המשל ההלכתי ישמשו בסיס לפירושנו למשנה קשה זו. 
מְשלים בהלכה נמצאים גם בתוספתא וגם בתלמודים. כך למשל בתוספתא: "משלו משל: למה הדבר דומה? לנותן אצבע בעין – כל זמן שהוא דוחק הרבה מוציא דמעה. במה דברים אמורים? בשכבת זרע, אבל לזיבה, כל היד המרבה לבדוק הרי זו משובחת" (נידה ב, ח [עמ' 643]). 
המשל שהבאנו לעיל בדבר העד והשמש מופיע גם בתלמוד הירושלמי (ב ב, מט ע"ד), לעניין שונה במקצת, וכן בתלמוד הבבלי: "איבעיא להו: שפתה מזה ומזה, מהו? רב חסדא אמר: טמאה. רבי חנינא אמר: טהורה. אמר רבי חנינא: משל למלך שיצא וחיילותיו לפניו, בידוע שחיילותיו של מלך הן" (נידה לז ע"ב), וכן: "משל לאדם שסטר את חבירו והחזיר פניו לאחוריו" (נידה כה ע"ב). המשל האחרון הוא דוגמה טובה לאופי המשלים. המשל מדמה את המונח "סנדל" בעזרת דימוי שאינו רֵאלי. סטירה אינה גורמת לא להיפוך הפנים ולא למחיקת פני האדם,<sup class="footnote-marker">122</sup><i class="footnote">לפירוש הסנדל ראו להלן ג, ד. </i> וכן בדוגמאות נוספות (בבלי, טז ע"א). התופעה חוזרת גם במדרש. כך במדרש תנחומא בובר, בקטע העוסק בהלכה: "כך שנו רבותינו: אסור לשכב, שאין נותנין פרצה לפני הכשר וכל שכן לפני הגנב, שמשלו חכמים את הדבר כאש בנעורת, ואומר: 'ואל אשה בנדת טומאתה לא תקרב' (ויקרא יח, יט)" (תנחומא בובר, מצורע יג, וכן בתנחומא הרגיל שם). במקרה זה, באותו קטע מובאים שני דימויים המסבירים את ההלכה.
ריבוי המשלים מלמד על אופי יותר ספרותי ופחות הלכתי של היצירה (בעלת הסגנון המשפטי) של דיני נידה. לכך מצטרפים סימנים עממיים ופחות הלכתיים (ראו להלן פירושנו לנידה ט, ח) ועירוב קל של מרכיבים מאגיים (ט, ו), ולא מקרה הוא שכל המשניות הכוללות היגדים חוץ הלכתיים כאלו מרוכזות בפרק אחד.
גם במסכת נידה, כמו במסכת כלים, בידינו רמזים לכך שהייתה פעם משנת נידה אחרת, קדומה יותר (ראו פירושנו לנידה י, ה). נוסף על כך, במהלך הפירוש נאסוף עדויות לכך שמשנת נידה מאוחרת יחסית למסכתות אחרות (נידה ו, משניות י, יב).

Section 41

<b>סדר המשנה</b>
החטיבה הראשונה במשנה נפתחת בדיני בדיקת נידה במובנה הרחב של המילה (פרקים א-ב), כלומר, גם סדרי הבדיקה וגם הלכות הנוגעות למי שלא בדקה כהלכה. כפי שנראה במהלך הפירוש, הפרקים הללו מורכבים מרבדים הלכתיים וכרונולוגיים שונים, החל בדברי בית שמאי ובית הלל, עבור דרך דברי רבי אליעזר – הנוקט עמדה קרובה לזו של בית שמאי אך לא זהה לה – וכלה במשניות הנוקטות את דעת חכמים. ניכר שלפנינו לקט א־כרונולוגי שמובאים בו ציטוטים של חכמים שדגלו בהלכות בדיקה קפדניות וכאלה שהכירו במצב של בדיקה חלקית; הלכות המשקפות מצב של בדיקות שגרתיות ויעילות וכאלה המשקפות מצב של היעדר תרבות של בדיקת כתמים ובדיקת מצבה האישי של האישה. פרקים ג-ד עוסקים בלידה מופרעת (הפלה בשלבים שונים של ההיריון) ובמי שמפילה את ולדה, שספק אם היה ולד של ממש (בן אדם לעניין טומאה) וספק אם היה זכר או נקבה. במסגרת זו כלולים גם דיני המקשה ללדת (נידה ד, ד-ו), והחטיבה מסתיימת בהלכה נוספת מהלכות בדיקת נידה. הווה אומר, פרקים א-ד הם כולם חטיבה אחת העוסקת בבדיקת נידה, אשר בה יחידות משנה של היולדת ולד שאינו תקין או שהריונה או לידתה אינם תקינים (המקשה ללדת). בחטיבה כלול גם דיון בבנות צדוקים ושומרונים, שאינן בודקות לפי דרישות חכמים, וכן במעמד הנכרית, שאמנם אינה בודקת, אבל מעמדה ההלכתי לעניין טומאה שנוי במחלוקת.
בפרק ה מתחילה יחידה חדשה, העוסקת בוולדות מיוחדים. היא פותחת בדין יוצא דופן (ולד שלא נולד בדרך הרגילה אלא במה שמכנים היום "ניתוח קיסרי") וממשיכה בדין אישה ואיש שמעמדם משתנה לפי הגיל; בדין תינוקת בת יום אחד (משנה ג), בת שלוש שנים ויום אחד (משנה ד), בדין בן תשע (משנה ה), בדין בת אחת עשרה (משנה ו) עד בת עשרים, ובדין בת עשרים ומעלה. אגב מבנה זה, המשנה חורגת מדיני נידה. אלו אמנם נכללים בחלק מהמשניות, אך לא בכולן. יש שהגיל אינו משמעותי לעניין נידה, אולם המשנה מבקשת להציע מעין קטלוג הלכתי של ההלכות המשתנות בגילים השונים. למעשה יש ביחידה זו המשך של החטיבה הקודמת. זו עסקה בוולד נפל, בילד שהוא במעמד ביניים (יוצא דופן) ובוולד של קיימא לפי הגילים השונים. המבנה הספרותי קיים, אולם מבחינת התוכן ההלכתי הוא מלאכותי וכולל הלכות בנושאים שונים. 	
פרק ו פותח בסימני בגרות אצל נערה. כך הוא נקשר ליחידה הקודמת, אבל לא לחלק האחרון שבה אלא לאחת המשניות הקודמות, זו העוסקת בגיל ההתבגרות (משנה ו). אגב כך מביא העורך יחידה נפרדת בתוכנה המתאפיינת בסגנון "יש שהוא עושה א עושה ב, אבל העושה ב אינו בהכרח גם עושה א". המשנה הראשונה קשורה ליחידה הקודמת, והמשכה הוא לקט הלכות הבנוי לפי סגנון ייחודי זה.
היחידה פותחת במילים "מפני שאמרו" (ו, א). "מפני שאמרו" הוא מונח שאחריו בא בדרך כלל כלל הלכתי כלשהו, המצוטט ממשנה קדומה. שאר הפרק ממשיך בכללים בסגנון האחיד "יש בזה".
כפי שהצענו, הסיפא של משנה א בפרק ו הסתיים בכלל הקובע שהסימן התחתון מקדים את העליון, ואולי היה מנוסח בסגנון "כל נערה שיש לה סימן עליון יש לה סימן תחתון, ויש שיש לה סימן תחתון ואין לה סימן עליון". מכאן היחידה ממשיכה בסדרת כללים באותו ניסוח.
במהלך הקטע מוזכר המינוח "לא חולצת ולא מתיבמת" (ו, א), ומשנה יא משתמשת באותו מינוח המשרשר את הפרק אף שיש בפרק הלכות שונות. במשנה זו מופיע הביטוי "שתי שערות", והוא משרשר אחריו משנה נוספת (ו, יב), העוסקת בשתי שערות. שתי השערות נזכרות גם ביחידת הגילים (ה, יא), כך שלכל החלק הזה של המשנה מכנה אחיד, אולם הוא מורכב כאמור מרבדים שונים. 
החטיבה השנייה נפתחת בפרק ו משנה יג ועוסקת בטומאת הכתם והדם. החטיבה נמשכת עד סוף פרק ט.
פרק ז עוסק בחלקו בכתמים מיוחדים (רקם, כותים) ואגב כך בנאמנות כותים בדיני טהרות בכלל, ובפרק ח שבה המשנה ועוסקת בדיני כתמים רגילים.
כאמור, עיקרה של חטיבה ב מסתיים בסוף פרק ט. עד שם עוסקים בדם ממש. בפרק ט משנה ט מתחילה יחידה שונה, העוסקת בדם צפוי שעוד לא נראה, בדם הבתולין (י, א) ובנשים שבדקו ולא מצאו דם ואחר כך לא בדקו (משניות א-ד). משם עוברת המשנה לדון במי שמתה ולשאלה אם דמה נחשד כדם נידה. הלכה זו קשורה לקודמת: נדון בה דם שאינו דם ממש. בהמשך נדון דם הטוהר, שגם הוא דם מבחינה ביולוגית, אבל אינו דם נידה. המשנה מסתיימת בדין קרבן. זו משנה העוסקת במצב שהיה בעבר. יש בה חזרות על העקרונות המופיעים במשניות הקודמות, אולם היא יחידה בפני עצמה, שכן עניינה אינו בטהרה (זו נדונה כבדרך אגב בלבד) אלא בדין קרבן. מן הסתם, משנה זו היא שריד של הלכות שונות שעסקו בדין נידה בימי הבית, אולם במסכת לא השתמרו ההלכות הקשורות לקרבן אלא במשנתנו. 
אם כן, רוב המסכת מלוכד סביב נושא הנידה, אבל נכללו בו יחידות הערוכות בסגנון שונה.
לסיכום, במסכת שתי חטיבות, ושריד מחטיבה שלישית:
א.	חטיבת הבדיקה ודם הלידה, הכוללת שלוש יחידות משנה (פרקים א-ו):
1.	בדיקה (פרקים א-ב).
2.	דם לידה (הפלה, מַקשה וכו' – פרקים ג-ד). בתוך יחידת משנה זו ישנה תת־יחידה קטנה העוסקת בהלכות "נשים חריגות" (צדוקיות, כותיות ונכריות – פרק ד, משניות א-ג).
3.	דין ולדות מיוחדים (פרק ה). ביחידה זו שולבו שתי יחידות נוספות, שהובאו אגב סימן עריכה סגנוני טכני (הופעת המילה "חוץ" – משניות א-ב).
4	הקטן והקטנה (ה, ג-ו, יב).
ב.	יחידת הכתם והדם (ו, יג-ט, ז). גם היא כוללת שלוש יחידות משנה:
1.	סוגי דם וסוגי כתמים והגדרתם לפי אנשים ולפי סממנים חיצוניים (ט, ו).
2.	הגדרת הווסת (ט, ח-ט, יא).
3.	דם שאינו דם ממש – דם שצפוי היה להיראות (י, א) ולא נראה, כולל נשים שבדקו ולא מצאו דם ואחר כך לא בדקו (משניות א-ד), דם המֵתה ודם הטוהר. אפשר גם כמובן לחלק את היחידה לארבע יחידות קטנות עצמאיות.
4.	דין קרבן. זו חטיבה עצמאית, אולם בשלב שלפנינו היא כוללת משנה אחת בלבד, והיא כנראה שריד של משנה קדומה שכללה פרטים מרובים. לפיכך אין להגדירה כחטיבה עצמאית אלא כיחידה עצמאית. 

Section 42

<b>עדי הנוסח </b>
במסכת נידה עמדה לרשותנו מהדורת חילופי הנוסח של תרצה מיטשם 
הקיצורים העיקריים הם:
א	אנטונין 262 (קטע גניזה)
ג	קטעי גניזה אחרים
ד	דפוס שונצינו
ה	ווטיקן 127 (תלמוד בבלי)
ו	וטיקן 111 (תלמוד בבלי)
ז וטיקן 113 (תלמוד בבלי)
ח וטיקן 497 (תלמוד בבלי)
כ	אוקספורד בודלי 409/3
ל קיימברידג' 470.1
מ	מינכן 95 (תלמוד בבלי)
נ	דפוס נפולי
ע פריס 328-329
פ	פארמה דה רוסי 138
ע1 פירנצה ספריה לאומית 22.2 
ף	פרמא דה רוסי 497
צ	פריס 330.2
ק	קופמן
ר	אוקספורד-בודלי 406
ר1 לונדון 462/1
ר3	ירושלים קפאח 68
ר4	פריס 579
ש	ליידן (ירושלמי) ק
ש2	קיימברידג' 17/17נ (ירושלמי).
ת	קיימברידג', תוספות 1020-1021





Chapter 1



Mishnah 1

משנתנו חוזרת בעדיות א, א-ב, ומצוטטת בבבלי, שבת טו ע"א. 
<b>שמי אומר: כל הנשים</b><b> – </b>הביטוי "כל הנשים" בא להדגיש את התנגדותו של שמאי להגדרות של המשניות הבאות (ג-ה), המצמצמות את תחולתו של היתר מקיף זה. לדעתנו, כל ההגדרות הללו מאוחרות לימי שמאי. הראיה לכך היא שהן נמסרות בשמם של תנאים מאוחרים. אמנם אין זו ראיה מכרעת לתיארוכן, וייתכן שחכמים מאוחרים (דורות יבנה-אושא) יצטטו חכמים קודמים, אולם די ברור שהמשניות הבאות מצטטות את דברי שמאי ומסייגות אותם. הווה אומר: את המילה "כל" הוסיף העורך ולא שמאי עצמו, שכן הוא לא היה צריך להתנגד להסתייגויות מאוחרות.
<b>דיין שעתן</b> – אישה המבחינה בדם נידה או בכתם<sup class="footnote-marker">1</sup><i class="footnote">בבבלי, נידה ג ע"א ישנם חילוקי דעות בשאלה אם שמאי מודה במקרה של כתמים. על פי הפשט הוא עוסק גם במקרה זה, כלומר, חולק.  </i> טמאה מרגע הגילוי בלבד, ואין מחילים את הטומאה למפרע.
<b>הלל אומר: מִפְּקידה לפקידה,</b> <b>אפילו לימים הרבה</b> – "פקידה" היא המועד שבו בדקה האישה את עצמה (בדיקה). דברי הלל משקפים מצב שבו אישה בודקת את עצמה אך לא בתכיפות יתר, ולפי דבריו היא תהיה טמאה למפרע מהפעם הקודמת שבה בדקה עצמה. הלכה מחמירה זו מותירה שאלה מהותית: מה ראה הלל להחמיר? יש לזכור שאישה יודעת באופן כללי מתי עליה לצפות לווסת ומתי תיטמא (ראו נספח רפואי, סעיף 5). מהסיפא של משנתנו: "וכל אשה שיש לה ווסת – דייה שעתה", משמע שהרישא עוסקת באישה שאין לה וסת קבועה, כלומר, אין לה זמן קבוע לראיית הדם, ומכאן שהווסת עלולה להופיע בכל עת, ובאופן לא צפוי (ייתכן שמצב זה היה שכיח בימים עברו יותר מכפי שהוא שכיח היום, עקב תנאי התברואה והתזונה הירודים). כיוון שכך, אישה העוסקת בטהרות במצב של וסת לא סדירה צריכה לבדוק עצמה לעתים קרובות, ועל אישה שאינה נוהגת כך מציע הלל להחיל עונש מרתיע. אם לא תבדוק את עצמה בקפדנות ובתמידות תיטמא לזמן ממושך. על כן יש בהלכתו החמרה שמטרתה לדרבן בדיקות תכופות. גישתו של הלל מבטאת חרדה מפני טומאה ואת הרעיון שהאישה אינה מבחינה בעצמה מתי היא מתחילה לדמם ולפיכך עליה לחשוש לכך בזמן המתאים להופעת נידתה או בכל עת אם וסתה אינה סדירה. גישתו של שמאי הלכתית ומסתייגת מחרדת הטומאה, ולכן תהיה האישה טמאה רק מאותו רגע שבו חשה בטומאה (בדימום) ואילך, ככל אדם הנחשב טמא מרגע שנגעה בו טומאה, ומה שאינו ידוע אינו קיים.
<b>אפילו לימים הרבה</b> – אם לא בדקה את עצמה תהיה האישה טמאה למפרע, אפילו ימים רבים, אם אכן חלפו ימים רבים מעת בדיקתה האחרונה. במקביל ל"מפקידה לפקידה" הייתה כנראה גם דעה נוספת, של "מעת לעת", כאשר המונח "עת" מציין יממה, היינו, שתי עונות. לפי דעה זו, אישה שלא בדקה עצמה ימים רבים ורואה לפתע דם, מטמאת את כל הטהרות שבהן נגעה ביממה האחרונה בלבד ולא מאז בדיקתה האחרונה, בזמן שקדם ליממה האחרונה. בכך יש מצד אחד ביטוי להקלה בדינו של הלל, המחמיר לטמא טהרות מאז הבדיקה האחרונה, ומצד שני, ביטוי ל"קנס" של עונה אחת (שתים עשרה שעות) שהטילו חכמים על אישה שלא נהגה כראוי ולא בדקה עצמה בוקר וערב: "הרואה דם – מטמא מעת לעת. ומה היא מטמא? אוכלין ומשקין, משכבות ומושבות, וכלי חרס פתוחין ומוקפין צמיד פתיל, ומקלקלת. ואינו מטמא את בועלה. רבי עקיבא אומר: מטמא את בועלה ואינה מונה שבעה לראייתה אלא משעת שראת" (תוספתא, נידה ט, ה [עמ' 650]). להלן נביא לכך ראיה נוספת. עוד אנו למדים שבדעה זו החזיק רבי עקיבא, ומן הסתם החזיקו בה גם בני דורו. 
<b>וחכמים אומרים: לא כדברי זה ולא כדברי זה</b> – אין זה ברור מי הם חכמים אלו, בני דורם של שמאי והלל הזקנים או שמא בני הדורות המאוחרים? הרושם העולה מהמשך המשנה הוא שהיא משקפת עמדות מדור אושא וש"חכמים" כאן הם כמובן בני דורות מאוחרים יותר. מבנה זה, שבו שמאי והלל נחלקים וחכמים מציעים עמדה שונה, חוזר ונשנה במקורות. במסכת עדיות (א, א-ה) מופיעה סדרה של הלכות כאלה. בירושלמי תרומות (ג ב, מב ע"א) חכמים הם בני דור אושא, כפי שפירשנו בתרומות שם (ג, ב), וכן כנראה בירושלמי חלה (א ו, נח ע"א) ובסוגיות נוספות. מבנה זה אופייני גם לחכמים קדמונים נוספים ולא רק לשמאי והלל (כגון מועד קטן ג, ו). לפנינו אפוא משנה אשר ראשיתה בסוף ימי הבית השני אבל נערכה לפחות בסוף דור אושא. החכמים מדור אושא מצטטים את דברי קודמיהם אבל נוטלים לעצמם את החירות לסייג את דבריהם או להוסיף עליהם.
במקרה שלנו נראה ש"חכמים" שבהם מדובר הם רבי יוסי או חכמים אחרים ההולכים בדרכו. בתוספתא מצינו: "טומטום ואנדרוגינוס שראו – דיין שעתן. גיורת שראתה ראייה ראשונה – דייה שעתה, דברי רבי יהודה. רבי יוסי אומר: הרי היא ככל הנשים, ומטמאה מעת לעת ומפקידה לפקידה. והרואה מאונס – דייה שעתה" (נידה א, ג [עמ' 641]; בבלי, כתובות לז ע"א). רבי יהודה מהלך בשיטת שמאי משום שהוא תלמידו של רבי אליעזר, ממשיכם של בית שמאי: "רבי אליעזר, שמותי הוא" (נידה ז ע"ב).<sup class="footnote-marker">2</sup><i class="footnote">גילת, ר' אליעזר, עמ' 329-309. בפרשנות המסורתית ישנו דיון בשאלה מהי משמעות הכינוי "שמותי". (בבלי, נידה ז ע"ב; שבת קל ע"א; ירושלמי, תרומות ה ד, מג ע"ג; במקביל, ירושלמי, סוכה ב ח, נג ע"א, ועוד); התוספות על נידה ז ע"ב, ד"ה שמותי, פירשו שהוא היה תלמיד (ממשיך) בית שמאי ורש"י פירש שרבי אליעזר נודה ומת בנידויו (ד"ה שמותי). ברור שהירושלמי, כפי שנקטו מאוחר יותר התוספות, סבר ששמותי הוא תלמיד בית שמאי (נזיר ו יא, נה ע"ד). ואכן, כפי שהראה י' גילת בעשרות דוגמאות, רבי אליעזר ממשיך בהלכתו באופן שיטתי את דרכם של בית שמאי, וודאי שגם בעניין זה הוא יוצא מנקודת המוצא של בית שמאי. בנוגע להסבר שמביא רש"י ("שמותי" – שמת בנידוי), מן הראוי להדגיש שהתפיסה שלפיה רבי אליעזר נודה ומת בנידויו מופיעה רק בבבלי. מהירושלמי עולה בבירור שהנידוי היה קצר, ואולי סמלי, ורבי אליעזר המשיך ללמד תלמידים, אם כי לעת זקנותו לא השתתף כמובן בחיי בית המדרש (ספראי, הכרעה כבית הלל). יתר על כן, הכלל שלפיו הלכה כבית הלל, ודברי בית שמאי נדחים, הוא מיתוס מאוחר (ראו שם).  </i> רבי יוסי נוקט את שיטת חכמים, וייתכן שהוא או חכמים אחרים מבית מדרשו הם אותם "חכמים". 
המשפט "הרי היא ככל הנשים" אינו מנוגד לדברי רבי יהודה, שכן גם הוא סבור שגיורת ככל הנשים, אבל לדעתו, דין כל הנשים שונה. העמדה שחכמים מציעים היא הרכבה של שתי הדעות הקודמות: "מפקידה לפקידה" או "מעת לעת", ולכן יש להניח שזו תרכובת (פשרה) מאוחרת על בסיס מחלוקת הלל ושמאי, הקודמת לה.
<b>אלא מעת לעת ממעטת על יד מפקידה לפקידה</b> – רוב המפרשים, וראש וראשון להם הרמב"ם, מפרשים ששני המועדים קובעים, והמגמה היא להקל. "מעת לעת" הוא יממה שלמה, כלומר, האישה טמאה יממה קודם שראתה את הדם, ו"מפקידה לפקידה" היא הבדיקה האחרונה. מועד אחד ממעט את המועד האחר, כך שאם בדקה (פקדה) האישה את עצמה לפני ימים רבים, תהיה טמאה רק מעת לעת, <b>ומפקידה לפקידה ממעטת על יד מעת לעת</b> – אם בדקה את עצמה לפני שעות אחדות, הפקידה ממעטת את הקביעה של טומאה יממה קודם (כלומר, אם בדקה עצמה במשך היום לא תהיה טמאה מהבוקר אלא רק משעת הבדיקה). פירוש זה מותיר את צמד המילים "על יד" ללא משמעות, כאילו כתוב: "מעת לעת" ממעטת את "מפקידה לפקידה". הפירוש המסורתי הוא שהאישה נטמאת למפרע למשך הזמן הקצר יותר בין השניים. פירוש זה מבוסס על דברי שני התלמודים (ירושלמי נידה א א, מט ע"א; בבלי נידה ד ע"ב). 
ברם התוספתא מסבירה: "כיצד מעת לעת ממעט על יד מפקידה לפקידה? בדקה עצמה אחר השבת ומצאת טהורה, וישבה לה יום השני ויום השלישי ולא בדקה, וברביעי בדקה ומצאת טמא, הרי זו אינה מטמא מעת לעת אלא מפקידה לפקידה. וכיצד מפקידה לפקידה ממעטת על ידי מעת לעת? בדקה עצמה שחרית ומצאת טהור, וישבה שתי שעות ושלש שלש ולא בדקה, ולרביעי בדקה ומצאה טמא – הרי זו אינה מטמא מפקידה לפקידה אלא מעת לעת, וזהו שאמרו: מעת לעת ממעטת על יד מפקידה לפקידה ומפקידה לפקידה ממעטת על יד מעת לעת" (נידה א, א-ב [עמ' 641]). אם כן, לפי התוספתא "פקידה" היא בדיקה, אבל לפי הגרסה שלפנינו, בניגוד לפירוש המסורתי, האישה נטמאת למפרע למשך הזמן הארוך יותר. 
גם אם נקבל את הגרסה ללא הגהה,<sup class="footnote-marker">3</sup><i class="footnote">בעל חסדי דוד הגיה: "הרי זו אינה מטמאה (מעת לעת) [מפקידה לפקידה] אלא (מפקידה לפקידה) [מעת לעת]", וכן הלאה, וכלשון המשנה. ליברמן, תוספת ראשונים, הציע: "הרי זו (אינה) מטמא מעת לעת (אלא) [ולא] מפקידה", וכן להלן: "הרי זו (אינה) מטמא מפקידה (אלא) [ולא] מעת לעת". כל אלה הם ניסיונות להתאים את התוספתא "אליבא דהלכתא", כלומר, לפי הבבלי.  </i> עדיין פירוש המילים קשה, וצריך היה להיות: ש"מעת לעת מרבה את מפקידה לפקידה". ספק אם פירוש התוספתא הוא פירוש של פשט המשנה או אם לפנינו שלב נוסף, מאוחר עוד יותר (שהרי התוספתא מצטטת את המשנה) ומחמיר הרבה יותר. לפיכך עלינו לעיין במונח "פקידה".
<b>פקידה</b>
המונח "פקד" מופיע גם בהקשר אחר: "וה' פקד את שרה" (בראשית כ"א, א), כלומר, זכר אותה, ולמעשה נתן לה ולד או החזיר לה את האפשרות ללדת, כדברי המדרש: "נאמר פקידה באשה ונאמר פקידה בגשמים. נאמר פקידה באשה, דכתיב: וה' פקד את שרה, ונאמר פקידה בגשמים, דכתיב: פקדת הארץ ותשקקה רבת תעשרנה פלג אלהים מלא מים" (תענית ח ע"ב). נמצאנו למדים ש"פקידה" היא קיום יחסי אישות והולדת ולד. אפשר אפוא לפרש שגם פקידה הנזכרת כאן משמעה שהאישה שימשה עם בעלה וממילא ראתה שאינה טמאה, כך שמעשה השימוש קדם לתחילת יציאת הדם. וכן שנינו בבבלי: "ואמר לו אנטונינוס לרבי: נשמה מאימתי ניתנה באדם, משעת פקידה או משעת יצירה? אמר לו: משעת יצירה. אמר לו: אפשר חתיכה של בשר עומדת שלשה ימים בלא מלח ואינה מסרחת? אלא משעת פקידה" (סנהדרין צא ע"ב). "פקידה" היא אפוא התשמיש עצמו.<sup class="footnote-marker">4</sup><i class="footnote">ראו פירוש יד רמ"ה על הבבלי, סנהדרין צא ע"ב. </i> לפי הצעה זו, אין במשנה רמז לחובה או לנוהג הרצוי להיבדק, שכן "מפקידה לפקידה" משמעותו כעת - מעת קיום יחסי אישות לקיום יחסי האישות הבאים, ללא קשר לבדיקה כלשהי. לדעת המחמירים, הטומאה מתחילה בפעם האחרונה שבה קיימה האישה יחסי אישות. לפי פירוש זה, המקורות הדורשים מהאישה לבדוק עצמה מדי פעם ולחיות תמיד בזהירות אינם באים לידי ביטוי במשנה. עם זאת, המשנה מחמירה, שכן גילוי הטומאה מתחיל למפרע, אבל האישה אינה נדרשת לבדוק עצמה בזהירות יתר. משטר ה"בדיקות" המוכר היום אין לו ביטוי במשנה זו, שהרי הן שייכות למערכת "שבעה נקיים" של זבה, להלן י, ג, אבל גישתו של הלל מחמירה, והאישה, לשיטתו, טמאה למפרע (ומה שנגעה בו, בכלל). בשאלה עד כמה חייבת האישה לבדוק את עצמה עסקנו במבוא למסכת. 
"על יד" משמעו לעתים אט אט, פעם אחר פעם, בניגוד לעשייה מהירה בקנה מידה גדול (פרה ז, ז; תוספתא ביצה א, כ; בבא קמא ח, טו, ועוד). אבל הביטוי "ממעט על יד" הוא ביטוי יחידאי, ומופיע רק בנידה ובמקבילתה בעדיות. מהמקבילות אפשר להבין שהגדרת הזמן של "מעת לעת" ממעטת קצת את הזמן של מפקידה לפקידה או אולי "מעת לעת" ממועט על ידי "מפקידה לפקידה", והכול אתי שפיר. עדיין פירוש התוספתא מוקשה, ויש לחזור ולקבוע שאין זה פירוש אלא עמדה הלכתית מחמירה ומחודשת שהירושלמי אינו מקבלה. 
כעת עלינו לברר את טעמם של כל התנאים. לכאורה פשוט ששמאי נוקט גישה פורמלית מקלה. רק ברגע שהתגלתה הטומאה האישה נטמאת, לא קודם. סתם אדם הוא בחזקת טהור עד שתהא סיבה מוכחת לטמאו. ברם שני התלמודים מתקשים לקבל את ההסבר הפשוט משום שהם מחפשים כלל משפטי אחיד. השאלה מתי נוצרה הטומאה חוזרת לעניינים שונים, ולא תמיד נוקטים חכמים דרך זו של שלילת טומאה למפרע. כך למשל, אחד הכללים בדיני טהרות הוא: "כל הטמאות כשעת מציאתן" (טהרות ג, ה). בדיוננו במשנה זו ראינו שכלל זה אכן קיים, אם כי אינו הכלל היחיד, והוא נדחה מפני כללים אחרים ותקף רק בחלק מהמקרים. במקרה זה, של ראיית נידה, שמאי דורש לפעול על פי אותו כלל. עם זאת, אין עדות לקשר מיוחד של שמאי דווקא לכלל האמור. הבאנו אותו רק כדי להראות שיש מקרים שבהם הוא בא לידי ביטוי. הירושלמי מביא דוגמה אחת מהמשנה להלן (ז, ב), וכנראה מסיק שהיא עמדה אחרת (חולקת). כלומר, עמדת שמאי במשנתנו חולקת על המשנה להלן. בשפה אחרת: המשנה להלן (ז, ב), כהלל.
בירושלמי מופיעה גם הטענה שלדעת שמאי אין מטמאים למפרע משום שהאישה מפרישה מי רגליים, ולוּ הייתה נידה הייתה מבחינה בדם. גם פרשנות זו מייחסת לשמאי חומרה יתרה, שכן עצם הרעיון שטומאה תחול רק משעת גילויה (כמו ביתר הטומאות) אינו מתקבל, והוא קיים כאן רק בגלל המציאות המסייעת של הטלת מי רגליים. ניכר ששני התלמודים מבטאים כבר את משטר החרדה ואת חובת הזהירות והבדיקות, אולי עקב אווירת החשש והחרדה שרווחה במציאות שלאחר החורבן, ואילו שמאי מתייחס לטומאת הנידה בגישה רֵאליסטית, כמו ליתר הטומאות. 
הבבלי (ג ע"ב-ד ע"ב) מביא סדרת מקורות בנושאים דומים שאינם כמשנתנו. המקור הראשון הוא משנת מקוואות: "מקווה שנימדד ונימצא חסר – כל הטהרות שנעשו על גביו למפרע, בין ברשות היחיד בין ברשות הרבים, טמאות. במי דברים אמורים? בטומאה חמורה. אבל בטומאה קלה [...] ספיקו טהור. רבי יוסה מטמא, שרבי יוסה אומר: כל דבר שהוא בחזקת טומאה, לעולם הוא [בטומאתו] (בפסולו) עד שיודע שטהר" (ב, ב). רבי יוסי הוא כאמור מייצג עמדת הלל, המחמירה, ותנא קמא במקוואות מחמיר הימנו.<sup class="footnote-marker">5</sup><i class="footnote">פירשנו ש"במה דברים אמורים" הוא המשך דברי רבי יוסי. הפרשנות למונח זה היא שאלה נכבדה אשר בה עסקנו. ראו פירושנו לפאה ג, ה; ה ה, ועוד. </i>
מקבילה בעייתית שנייה היא הברייתא בתרומות: "היה בודק את החבית להיות מפריש עליה, והלך, ונמצאת של חומץ, עד שלשה ימים ודיי. מכאן והלך – ספק. אבל יין מגתו – מפרישין עליו בחזקת שהוא יין כל ארבעים יום" (תוספתא, תרומות ד, ח).
הבבלי מציע כמה פתרונות שהמכנה המשותף שלהם הוא שדין אישה שונה. לפי אביי, גם שמאי אינו פוסק כך בכתמים, כלומר, במקרה של כתם הוא מודה שאישה טמאה למפרע, אבל לא במקרה של וסת. רבא מוסיף טעם נוסף, חלופי או מצטרף, שלפיו שמאי מקל כדי לא להרבות טומאה וכדי לא למעט בפרייה ורבייה. בסופה של סוגיה ארוכה מציג הבבלי את משנתנו בספק עובדתי: האם אפשר שהדם נבלע בבשר האישה ואמנם יצא במועד שיצא, אבל התהווה והיה בגוף האישה קודם יציאתו? הווה אומר, מחלוקת שמאי והלל במשנה נסבה על שאלה צדדית: האם כותלי הרחם לוכדים את הדם באופן זמני וסופו לצאת, או לא. שמאי אינו מכיר באפשרות כזאת, והלל חושש לה. זהו טיעון שאינו נמצא בדברי התנאים. מבחינה רפואית, כותלי הרחם אינם סופגים או מעכבים את הדם (ראו נספח רפואי, סעיף 6). שיטת פרשנות כזאת אופיינית לבבלי, שכן הוא נוטה באופן שיטתי לצמצם מחלוקות עקרוניות ולהעמידן על פרט צדדי כלשהו. עמדנו על כך, בעקבות חוקרים אחרים, במבוא למסכת ביצה. 
ייאמר שאין מקום לפרשנות שלפיה דם הנמצא בגוף האישה מטמא עוד קודם שיצא מהרחם, ושהיא קשה ביותר, לא רק מבחינה רֵאלית אלא גם מבחינה הלכתית, משום שדם כזה בלוע, ובדרך כלל הבלוע אינו מטמא.<sup class="footnote-marker">6</sup><i class="footnote">ראו דיוננו במקוואות י, ח. </i> הדם יוצא לאִטו, וביציאתו הוא כמובן מטמא (ג ע"א, כב ע"א).<sup class="footnote-marker">7</sup><i class="footnote">בדין בלוע הרחבנו בפירושנו לאהלות יא, ז (טרם נדפס). משניות רבות עוסקות בפירוש כלל זה או במובלע בו. לתפיסה שלפיה דם הנידה נחשב בלוע ראו רש"י, נידה מ ע"א, ד"ה מטמאות: "מכי אתא הדם לבית החיצון, אע"ג דהעמידוה כותלי רחמה", וכן פירש המאירי שם (עמ' 144). </i>
ניסיון להיקש עם דין מקווה שנמצא חסר, מעניין במיוחד. לדברי המשנה (מקוואות ב, ב): "מקווה שנימדד ונימצא חסר, כל הטהרות שנעשו על גביו למפריע, בין ברשות היחיד בין ברשות הרבים – טמאות. במי דברים אמורים? בטומאה חמורה. אבל בטומאה קלה [...] וירד לטבול, ספק טבל ספק לא טבל, ואפילו טבל, ספק יש בו ארבעים סאה ספק שאין בו. שני מקוות, אחד יש בו ארבעים סאה ואחד שאין בו, טבל באחד מהן (טבל) ואין ידוע באי זה מהן טבל – ספיקו טהור. רבי יוסה מטמא, שרבי יוסה אומר: כל דבר שהוא בחזקת טומאה, לעולם הוא בטומאתו עד שידע שטהר, אבל ספיקו לטמא, ולטמא – טהור". 
בתוספתא שם נמצא השלב ההלכתי הקודם למשנה: "מקוה שנמדד ונמצא חסר, כל הטהרות שנעשו על גביו, בין שמקוה זה ברשות הרבים בין שמקוה זה ברשות היחיד – טמאות למפרע. רבי שמעון אומר: ברשות היחיד – טמא; וברשות הרבים – טהור" (מקוואות א, טז [עמ' 653]). התנא קמא של התוספתא הוא התנא קמא של המשנה, ורבי שמעון, בן דור אושא, חולק עליו. הניסוח המורחב של משנת מקוואות הוא סיכום מאוחר של התוספתא, שאם לא כן אין טעם להדגשה במשנה, שאין הבדל בין רשות היחיד לרשות הרבים.<sup class="footnote-marker">8</sup><i class="footnote">בדרך כלל התוספתא נערכה לאחר המשנה ומתייחסת אליה, אבל כבר הראה ש"י פרידמן, בסדרת מאמרים ובספר, שלעתים נמצאים בתוספתא חומרים הלכתיים שקדמו למשנה. ראו דיוננו במבוא הכללי לפירוש המשניות; פרידמן, ברייתות; הנ"ל, תוספתא; הנ"ל, משנה ותוספתא, ועוד. לסקירת המחקר בנושא ראו זידמן, תוספתא ומשנה; אלמן, תוספתא פיסחה, וראו למשל פירושנו לתרומות ה, ט; ז, א.  </i> בהמשך התוספתא מובאת התייחסות לשאלת הטומאה למפרע בדורות הקודמים: "אמר רבי שמעון: מעשה בינורס (מגורה<sup class="footnote-marker">9</sup><i class="footnote">כך בר"ש ובדפוס, ובמקבילות. בירושלמי, תרומות פ"ח ה"א, מה ע"ב: "מעשה במגורת שלדיסקוס ביבנה, שנפגמה ונמדדה ונמצאת חסירה", וכן בבבלי, קידושין סו ע"ב, בשינוי קל.  </i>) של דיסקוס ביבנה, שנמדדה ונמצאת חסרה, והיה רבי טרפון מטהר ורבי עקיבא מטמא. אמר רבי טרפון: הואיל ומקוה בחזקת טהרה הוא עומד, לעולם זו בטהרתו עד שיודע שנטמא. אמר רבי עקיבא: הואיל ומקוה זה בחזקת טומאה הוא עומד, לעולם הוא בטומאתו עד שיודע לך שטהר" (שם, יז [עמ' 653]). אם כן, הוויכוח נסב על השאלה מה מצבו ההלכתי של מקווה: האם הוא בחזקת טהרה משום שהיה פעם טהור, או שמא הוא בחזקת טומאה, שכן כעת הוא טמא. מחלוקת חכמי דור יבנה היא אפוא הבסיס למשנתנו ולתוספתא, שהן מדור אושא. רבי יוסי כרבי עקיבא, ותנא קמא כרבי טרפון. בהמשך התוספתא נמשך הוויכוח בין החכמים: "אמר רבי טרפון: למה זה דומה?<sup class="footnote-marker">10</sup><i class="footnote">המונח "למה הדבר דומה" הוא המונח האופייני בפתיחה למשלים, אבל כאן משמש לדימוי סתם, ואין זה משל, שכן אין כאן סיפור אלא הלכה. כך גם בסדרת מסורות כגון עירובין פ"ד מ"ו; זבחים פי"ג מ"ח; שבת פי"ג מ"ז ועוד, חלקם הלכתיים לחלוטין וחלקם חצי הלכתיים. האריכו בכך נוטלי וספראי, משלים, עמ' 38-29.  </i> למי שהוא עומד ומקריב על גבי מזבח ונודע שהוא בן גרושה או בן חלוצה, שעבודתו כשרה.<sup class="footnote-marker">11</sup><i class="footnote">זו משנה בתרומות ח, א, וראו פירושנו שם. </i> אמר רבי עקיבא: למה זה דומה? למי שהיה עומד ומקריב על גבי מזבח ונודע שהוא בעל מום, שעבודתו פסולה. אמר רבי טרפון: אתה מקישו לבעל מום, ואני מקישו לבן גרושה וחלוצה. נראה למי דומה. אם דומה לבעל מום, נלמדו מבעל מום; אם דומה לבן גרושה, נלמדו מבן גרושה או מבן חלוצה! רבי עקיבא אומר: מקוה – פסולו בעצמו; ובעל מום – פסולו בגופו, ואל יוכיח בן גרושה ובן חלוצה, שפסולו באחרים. מקוה – פסולו ביחיד; ובעל מום – פסולו ביחיד, ואל יוכיח בן גרושה ובן חלוצה, שפסולו מתירו בבית דין. נמנו עליו וטמאוהו. אמר לו רבי טרפון: עקיבא, כל הפורש ממך כפורש מחייו" (תוספתא נידה א, יח-יט [עמ' 654-653]). אם כן, ההלכה של משנת מקוואות היא לאחר ההכרעה בדור יבנה. תנא קמא קרוב לשיטת רבי טרפון, שיטה שנותרה בעינה אף שרבי טרפון מוצג כמי שחזר בו ממנה. על השתמרותה זו מעידים דברי רבי אליעזר (להלן). במשנת שקלים עסקנו בבירור מחלוקת זו ובייחודה, אבל לאור ההקשר במשנתנו ובמשנת תרומות (להלן) ברור שהמחלוקת על מעמד הכוהן ועל מעמד המקווה נובעת ממחלוקת עקרונית בנוגע לשאלה מתי חלה הטומאה: למפרע או מרגע הגילוי? ואם למפרע, יש דעות שונות בשאלה מתי בדיוק היא מתחילה (תלוי בחומרת הטומאה, במיקומה וביחס אליה).
עוד יש להעיר שבמשנת תרומות (ח, א) ישנה מחלוקת: "כהן שהיה [...] עומד ומקריב על גבי המזבח, ונודע שהוא בן גרושה או בן חלוצה. ר' אליעזר אומר: כל הקרבנות שהקריב על גבי המזבח פסולים, ור' יהושע מכשיר. נודע שהוא בעל מום – עבודתו פסולה". לדעת רבי אליעזר, אפוא, עבודתו של הכוהן פסולה. מתברר ששני החולקים (רבי טרפון ורבי עקיבא) מניחים בפשטות שאכן יש הבדל בין כוהן שנודע לו שהוא בן גרושה או בן חלוצה לבין כוהן שנודע לו שהוא בעל מום. מכאן שלדעת שניהם יש לקבל את הבחנתו של רבי יהושע במשנת תרומות (כעמדה צודקת, או אולי לצורך הוויכוח בלבד). בהמשך התוספתא נאמר ש"נמנו וגמרו" כרבי עקיבא, וממילא גם נמנו בכך וגמרו כרבי אלעזר, נגד רבי יהושע. אם כן, "נמנו וגמרו" בא לידי ביטוי במחלוקת רבי טרפון ורבי עקיבא, המבוססת על דעת רבי אליעזר. 
זו דוגמה נאה להתפתחות ההלכה. המחלוקת מתחילה בשמאי והלל. המחלוקת בדור יבנה הראשון, החוזרת על העמדות הללו, היא הבסיס למחלוקת בנושא אחר בדור יבנה השני. אותה מחלוקת נמסרת במשנתנו בידי חכמים מדור אושא. עם זאת, לפחות בדור אושא כבר החמירו יותר בנידה (דעת חכמים), ובתלמודים החמירו עוד יותר, לא בהלכה עצמה אלא בפרשנות ובתפיסת הטומאה וחובת הזהירות. 
ההלכה החלה אפוא בדברי שמאי והלל, שחלקו מבחינה עקרונית בשאלת טומאה למפרע. בדור יבנה נתקבלה (לאחר מחלוקת) העמדה שלפיה יש להבחין בין כוהן שהתגלה שהוא בעל מום לבין כוהן שהתגלה שהוא בן גרושה; בדור האחרון בתקופת יבנה נחלקו בפרט נוסף (רבי טרפון ורבי עקיבא); תוספתא מקוואות קיבלה את הסיכום ודנה בפרט משני (טומאה ברשות יחיד לעומת רשות רבים); משנת מקוואות קיבלה את הסיכום שבתוספתא. 
הבבלי (נידה ד ע"ב) ממשיך, ומביא את הברייתא מתוספתא טהרות: "נגע באחד בלילה, ואין ידוע אם חי אם מת, ולשחר בא ומצאו מת – רבי מאיר מטהר, ספק רשות הרבים טהור, וחכמים מטמאין, שכל הטומאות כשעת מציאתן. מודים חכמים לרבי מאיר שאם ראהו חי מבערב, אף על פי שהוא בא שחרית ומצאו מת – טהור, מפני שזה ספק רשות הרבים" (ו, ח [עמ' 666]). הכלל עצמו שנוי גם במשנת טהרות (ג, ה) שגם היא מובאת בבבלי. התלמוד מתמקד אפוא לא רק בשאלת הטומאה למפרע אלא גם, ובעיקר, בספק ברשות הרבים וברשות היחיד. אנו הרחבנו בנושא בפירושנו לטהרות (טרם נדפס), והראינו שכל הכללים המנויים במשנה ובתוספתא שנויים במחלוקת, וכנראה גם מוגבלים בהיקפם. אף אחד מהם אינו מלא ואינו כולל את כלל המקרים. הכללים מתנגשים זה בזה לעתים קרובות, ולא נקבעה היררכיה פנימית שעל פיה אחד מהם חל ועדיף על חבריו. אין מנוס אפוא מלטעון שבתקופת התנאים היו הכללים הללו כללים חלקיים שכל אחד מהם היה מרכיב בהלכה, ובכל מקרה היה צורך לשקול את כל הכללים ולאזן ביניהם. לחילופין, כל כלל צרר בתוכו סדרת תקדימים וסדרת עמדות אבל אף אחד מהם לא היה כלל מקיף. 
הסוגיה של טומאה למפרע עולה גם בהקשרים אחרים: "איבד כזית מן המת בתוך הבית ובקשו ולא מצאו – הבית טהור. לכשימצא – הבית מטמא למפרע" (תוספתא, אהלות ד, ח [עמ' 601]). אמנם הבבלי מנסה לאחד את כל המקרים של טומאה למפרע וסבור שבדין נידה יש טעמים נפרדים, אבל למעשה, כל מקרה נדון במשניות לגופו. כפי שהראינו בפירושנו למשנת מקוואות (טרם נדפס), חכמי דור יבנה הבחינו בין פסול עצמי (מגופו) לבין מי שנוצר בו פסול מבחוץ. במקרה של אישה, ברור שהדם לא היה תמיד אלא נוצר לפתע, אולם איננו יודעים מתי. גם במקווה מתחולל תהליך המביא להתמעטות המים, ואין במשנה ביטוי לחישוב אפשרי את קצב התהליך (יום חם או קר, מקווה מקורה או לא מקורה, וכן הלאה). מעבר לכך, ההלכה מושפעת משיקולים של ספק, והדעות בדבר ספק טומאה שונות מקצה לקצה. על כן, כל ניסיון לאחד את המשניות למערכת משפטית לכידה אינו אלא פרי פיתוח מאוחר המנסה לעצב ולחלץ כלל משפטי מתוך רשימת הדוגמאות המקרית.
מעבר לכך, דיוני התלמודים במשנתנו (בבלי נידה ד ע"ב; ירושלמי נידה א א, מח ע"ד) ובתוספתא מקוואות שציטטנו לעיל (א, טז-יז [עמ' 653]) מצביעים על מרכיב חברתי של גיבוש הדינים במצבי ספק. טיעונים כמו צמצום חומרות העלולות לגרום פגיעה בפרייה וברבייה (בבלי) או הבדל בין פסול בית דין לפסול מגופו מעידים על כך שהתנאים לא חיפשו כלל אחיד אלא פסקו בכל מקרה של ספק בהתאם לשיקולים חברתיים, או ליתר דיוק, שיקולים אלו נוספו לעצם השאלה של ספק, שגם בנוגע אליה היו עמדות שונות. 
בתלמודים (ירושלמי נידה פ"א ה"א, מח ע"א; בבלי נידה ו ע"ב) מתנהל דיון בשאלה אם משנתנו עוסקת גם בטומאה בינונית (תרומה) או רק בקודשים, וחולין הנעשים בטהרת קודשים. המשנה עצמה אינה מציעה הבדלים בשלב זה, ונדון בכך בראשית פרק ב. 
<b>וכל אשה שיש לה ווסת, דייה שעתה</b> – כאן עוברת המשנה לדון באישה אשר לה מחזורים סדירים, ומכיוון שהיא יודעת בדיוק מתי אמורה וסתה להתחיל, אינה מטמאת למפרע ודייה שעתה. משנתנו עוסקת ברישא באישה אשר לה מחזורים לא סדירים, ובסיפא, באישה אשר לה מחזורים סדירים. ייתכן שהדבר נובע מטעמים רֵאליים – המציאות של מחזורים לא סדירים רווחה יותר,כנראה עקב תנאי בריאות ירודים יותר באותה תקופה, ואולי משום שהמשנה ביקשה לשבץ ברישא את המצב הבעייתי יותר, שבו אין האישה יודעת מתי אמורה לבוא וסתה, ובמצב זה, להחמיר יותר תוך הבאת כל מדרג החומרות, ובסוף הביאה את המצב הפשוט והקל, אשר לגביו אין חילוקי דעות.
<b> המשמשת בעידים</b><sup class="footnote-marker">12</sup><i class="footnote">כך בכ"י קופמן וכן ב-ף (פרמא 2596), ל, ר; א (פרמא 3173), גניזה (משנה) T-S E1.147; וטיקן 111; 113; 127; מינכן. בכתבי יד אחרים: "והמשמשת". לכאורה, מי שגרס "המשמשת" התכוון לראות בכך הוראה, כמו: "חייבת לשמש". ברם לאור ניסיוננו, הבדל זה בין עדי הנוסח אינו הבדל עקרוני. וי"ו החיבור נופלת ונוספת לפי נוהגם של מעתיקים, כמו וי"ו החיבור במילה "ממעטת" בהמשך המשפט. משניות רבות מתחילות באות וי"ו, לשם הדגשה בלבד. המשנה עוסקת במי שמשמשת, ולכל היותר רצה העורך להעלות את העניין לסדר היום, אבל אין כאן הוראה לשמש בעדים. הטיעון שלפיו יש כאן הוראה ברורה שיש לשמש בעדים, אינו מבוסס. לעומת זאת, להלן פ"ב מ"א, ההמלצה ברורה יותר ומאוחרת יותר. ראו דיוננו להלן, וכן להלן משנה ז. </i>– מקיימת יחסי אישות ומנגבת עצמה בעזרת בד נקי קודם מעשה, כאמור להלן משנה ז ובפרק ב משנה ד. המונח "עדים" הוא מונח של חז"ל, אך יש לו כנראה ביסוס במקרא. המילה נזכרת בכמה מקורות, אולם משמעה אינו ברור; האם זהו כינוי לווסת או לקישוט האישה? האם סימני הבגרות ודם הווסת הם הקישוטים לבגרותה או העדים לבגרותה? ככתוב: "תרבי ותגדלי ותבֹאי בעדי עדיים, שדים נכֹנו ושערֵך צִמח" (יחזקאל ט"ז, ז). עם זאת, בתנ"ך "ונהי כטמא כלנו וכבגד <b>עדים</b> כל צדקתינו" (ישעיהו פרק סד) ובספרות חז"ל, "עדים" הוא מונח ברור לבד שבאמצעותו בודקים אם האישה נטמאה בדם.<sup class="footnote-marker">13</sup><i class="footnote">בפירוש הגאונים לטהרות (אפשטיין, פירוש הגאונים, עמ' 110): "לא עדים ממש הם אלא מטלוניות וסמרטוטין של בגד שהאשה בודקת עצמה". המילה "עדי" עשויה להיות קשורה למילה "עדנה", שהיא ביטוי אחר לכשירות מינית (הופעת הווסת. ראו בראשית י"ח, יב). </i>"לשמש" היא לשון נקייה למעשה המיני, כמו "תשמיש", שהוא קיצור של "תשמיש המיטה". כינוי זה מצטרף לכינויים אחרים המחליפים את המילה האסורה.<sup class="footnote-marker">14</sup><i class="footnote">במבוא למסכת עמדנו על התופעה, וראו גם מיטשם, נידה, עמ' 300-207. </i>
<b>הרי זו כפקידה</b> – אם העדים נותרו נקיים הרי זה כבדיקה או כתשמיש שהאישה לא ראתה בהם דם.
<b>וממעטת על יד מעת לעת ועל יד מפקידה לפקידה</b> – כמקודם, אם מצאה דם על העד לאחר התשמיש, היא "ממעטת על יד מעת לעת ועל יד מפקידה לפקידה", כלומר, הדבר נחשב בדיקה בפני עצמה ואין האישה צריכה בדיקה נוספת. קטע זה של המשנה קשה: מה החידוש בו? הרי על כך נחלקו שמאי והלל לעיל! יתר על כן, אם המשפט הראשון כשמאי, המשכו כחכמים. לפיכך נראה שהרישא עוסק בכתם מקרי או בווסת שאין לה מועד קבוע, ואילו הווסת הקבועה היא אירוע שיש לו פחות או יותר מועד קבוע, וכן ברור מתי התקיימו יחסי האישות. כאן, אפילו הלל וחכמים יודו לשמאי שאין טעם בטומאה למפרע. 
המשפט "המשמשת בעידים..." חוזר לרישא ולדעת חכמים. חכמים מטמאים או מעת לעת או מפקידה לפקידה (לפי תוספתא, נידה א, א-ב [עמ' 641]), המאוחרת בין השתיים. אבל בברייתא בתלמוד הבבלי (נידה ד ע"ב) נרמזת הדעה שיש לקבוע לפי המוקדמת בין השתיים. 
הסיפא של המשנה (המשמשת בעדים) מדגישה שעדים הם בדיקה. משפט זה נראה מיותר: ברור ששימוש בעדים הוא בדיקה, הרי זו הבדיקה המיטבית. כפי הנראה רצה העורך לנצל את ההזדמנות ולשכנע שיש לבדוק בעדים קודם המעשה או לפחות אחריו. ברור שמשפט זה מקורו אחר ממקורה של הרישא, שכן הוא חזרה מיותרת, אבל העורך האחרון צירפו בגלל רצונו להמליץ על שימוש בעדים. גם הבבלי מסביר שהמשפט מרמז על עידוד הבדיקה, והפרשנות שאנו מציעים מבוססת אפוא על הבבלי בניסוח מודרני, המודע לצורת העריכה של המשנה. במבוא למסכת עסקנו בשאלת הבדיקות והאחראי על ההחלטות הנובעות מהן.
המשנה משקפת תרבות של היעדר היגיינה אישית ומודעות אישית לגוף, בניגוד לרמה המוכרת לנו כיום. האישה אינה מחליפה בגדים תחתונים בכל יום ואינה יודעת מה מתרחש בעולמה התחתון. על מציאות זו עמדנו בפירושנו למקוואות פ"ט מ"א.
הבבלי (נידה ה ע"א) מצמצם את הכלל של משמשת בעדים ואת תוקפה של ראייה זו בשל החשש שעקב החיפזון, האישה לא תדקדק בבדיקה. דומה שלא פרשנות לפנינו אלא מגמה הלכתית שונה, המחמירה בטומאה ומקלה ראש ברצינותה ובאמינותה של האישה. מגמה זו של הבבלי מצטרפת לכל יתר הראיות שאספנו במהלך דיוננו. העמדה המקלה של שמאי נדחתה לחלוטין, והעמדה של הלל נתפסת כמקלה יחסית לדעות המאוחרות יותר, וזוכה לפרשנויות המחמירות אותה. מעניין שהתוספתא מעניקה לדברי חכמים פרשנות מחמירה, אבל בתלמודים מופיעה דווקא פרשנות מקלה, ודנו בכך לעיל.

Mishnah 2

<b>כיצד דייה שעתה</b> – זו משנה המכונה על ידינו "משנה תוספתא",<sup class="footnote-marker">15</sup><i class="footnote">ראו ויס, משנה תוספתא. </i> המסבירה מונח ממשנה קודמת, וממילא מאוחרת לה. במקרה זה היא מסבירה את המונח שבו השתמש שמאי. יש להניח שהשאלה מתעצמת נוכח העובדה שמונח זה יחידאי למסכת נידה. הדיון בהסבר דברי שמאי, במשנתנו ובמשניות ו-ז, מצביע על כך שבשלב הלימוד נחשבה דעתו להלכה המקובלת ועל כך שלפנינו אותו תהליך של החמרה, בדומה למשנה הקודמת. בתקופה הקדומה שררה עמדת שמאי, אחר כך התקבלה והתפשטה עמדת הלל באופן כללי, ו"חכמים" (רבי יוסי) של משנה א דנים באופן פרטי במקרה זה.
<b>היתה יושבת במיטה ועסוקה בטהרות פרשה וראת, היא טמאה וכולם</b><sup class="footnote-marker">16</sup><i class="footnote">הרמב"ם מדגיש שרק הטהרות טהורות, אבל לא המיטה. אלא שאין לכך נפקא מינה רבה. המיטה טמאה, ואין זה חשוב ממתי, ואילו הטהרות, חשוב ממתי נטמאו. נעיר שדבריו אלו קשים, והם לא כדברי הבבלי, נידה ה ע"ב, ולא כדברי הרמב"ם עצמו בהלכות מטמאי משכב ומושב ג, ה, ראו ספר המפתח שם. להלכה, אישה שיש לה וסת קבועה "דייה שעתה" ואף המיטה טהורה. </i> <b>טהורות</b> – המשנה מתארת מקרה מיוחד. האישה יושבת על המיטה, ובקומה רואה שיצא ממנה דם נידה. לוּ הייתה יושבת במקום אחר הייתה ההלכה פשוטה יותר: היא הייתה בודקת את מקום הישיבה. אם הוא נקי, מן הסתם החל הדימום לאחר שקמה; אם הוא מלוכלך בדם, ודאי נטמאה עוד בלילה. במקרה הנוכחי, בדיקה זו אינה אפשרית. האישה המשיכה לשבת על המיטה יחד עם חברותיה ועסקה בעבודה (כגון אריגה או טווייה), ואין לה כל ראיה לכך שהיא הייתה טהורה, אבל גם אין ראיה מתי נטמאה. הבבלי מדייק מהלשון "יושבת במיטה" הלכות נוספות, ובדרך זו הולך גם הרמב"ם. גם אנו הסברנו שהמשנה מדגישה מקרה זה שבו אין ראיה לטהרת האישה, אבל בתוספתא מובא: "וכיצד דייה שעתה? ישבה על גבי מטה, על גבי כסא ועל גבי ספסל, ונתעסקה בטהרות ושמשה את ביתה, ופרשה וראתה – היא טהורה והטהרות טהורות" (נידה א, ד [עמ' 641]). התוספתא מניחה שאין זה משנה היכן ישבה האישה, על מיטה או על גבי ספסל. זו דוגמה נאה לכך שאין לדקדק בלשון המשנה אפילו כשאפשר להסיק מהדיוק מסקנות ישירות. ההלכה שבתוספתא, קשה. בעל חסדי דוד והגר"א תיקנו: "היא טמאה", כמו במשנה, בהתאם לדרכם, המנסה ליצור מצג של אחידות. ליברמן גרס: "הוא טהור והטהרות טהורות",<sup class="footnote-marker">17</sup><i class="footnote">ליברמן, תוספת ראשונים על אתר, עמ' 257-256, ראו שם, עמ' 262 והפנייתו לחסדי דוד, עמ' קפה הערה 3. </i> ואולי יש לתקן: "היא היתה טהורה", או: "טהורה למפרע", כלומר, האישה טהורה עד שעת הגילוי. לפי פירוש זה, התוספתא עדיין חולקת על המשנה, שכן היא תולה את טהרת האישה בכך ששימשה ולא הבחינה בדם. אבל אם לא שימשה אין לה ראיה זו, וטמאה. 
<b>אפ על פי שאמרו</b> – בדרך כלל, "שאמרו" או "ולמה אמרו" מפנה למשנה קדומה שלעתים אבדה לנו. קטע זה שב לרישא של המשנה, הדן באישה שאין לה וסת קבועה, ובמקרה זה היא <b>מטמא מעת לעת</b> – לפנינו עמדה רביעית, שלפיה האישה מטמאת מעת לעת (בניגוד לדעות הלל ושמאי כאחת. בניגוד לדעת הלל, שלפיה האישה מטמאת מפקידה לפקידה, ובניגוד לדעת שמאי, שדייה שעתה. יש להניח אפוא שבמילים "אף על פי שאמרו" מתחיל ציטוט (או סיכום) של משנה ממקור שונה.
<b> אינה מונה אלא משעה שראת</b> – הטהרות טמאות מעת לעת, אבל האישה סופרת שבעה לנידתה רק מרגע הגילוי. נמצאנו מחמירים מספק – הטהרות טמאות למפרע, אך ספירת ימי הטומאה (והטהרה שבסופם) מתחילה רק מגילוי הדם, ולא למפרע. ברור שלפנינו מקרה של ספק ברשות היחיד, ולא זו בלבד שמחמירים, מחמירים מכל הכיוונים (ולא נוקטים את הכלל המקובל של "ממה נפשך", שכן אם אתה בא להחמיר לטמא טהרות מעת לעת, כלומר, למפרע, על כורחך אתה חייב להתחיל אז גם את ספירת השבעה לנידה, ובשל כך להקדים את מועד טהרת האישה. ואם אתה בא לספור שבעה לנידה מרגע גילוי הדם, על כורחך אתה חייב גם להקל ולטמא קודשים רק מרגע זה של גילוי הדם). ההלכה המטמאת מעת לעת חוזרת גם במשניות להלן (משניות ד, ו), ולפנינו שתי אפשרויות להסבר. האחת היא שזהו קיצור של עמדת חכמים, ובדרך כלל "מעת לעת" הוא זמן קצר מאשר "מפקידה לפקידה"; האחרת היא שזו עמדה רביעית, המטמאת מעת לעת, ו"חכמים" של משנה א הקלו, ובחרו משני הזמנים ("עת לעת" ו"פקידה לפקידה") את זה הקצר יותר (או החמור יותר).

Mishnah 3

<b>רבי אליעזר אומר: ארבע נשים </b>רבי אליעזר הוא ממשיכם של בית שמאי. במשנה זו הוא חולק מעט על שמאי הזקן שאמר שכל הנשים דיין שעתן ומטמאות טהרות רק משעה שראו, ומחריג מדברי שמאי את האישה הרווחת, הנשואה, בגיל הפריון, שהיא, לשיטתו, טומאתה מעת לעת או מפקידה לפקידה, ולא כשמאי המקל. משניות רבות מתחילות במספר. לעתים המספר מאוחר לרשימה והוא ספרותי ונוסף בדיעבד, כדי להקל על הזיכרון. במקרה זה עושה רושם שאכן יש למניין מגמה ספרותית. בדרך כלל ארבע הוא מספר המבטא את כל הפנים והצדדים של השאלה. אבל במקרה זה חסר העיקר מן הרשימה, האישה הרגילה בגיל הפריון. אבל התנא רוצה להציג את "דייה שעתה", שהיא המסורת המקודשת של שמאי הזקן, כאילו היא אכן המקרה הרגיל. הראיה לכך היא שהמשנה אינה מדגישה נשים נוספות שדיין שעתן, כגון הרואה מאונס וגיורת. שתי אלו מנויות בתוספתא (פ"א ה"ג-ה"ד, עמ' 641). כך לדעת רבי יהודה, תלמידו המובהק של רבי אליעזר. רבי יוסי חולק וסובר שאף נשים מיוחדות אלו מטמאות מעת לעת ומפקידה לפקידה, כמו "חכמים" במשנה א.
בתוספתא מובא המשך הדיון בין שני החכמים: "אמר לו רבי אליעזר: אין אומרים למי שלא ראה את החדש יבוא ויעיד, אלא למי שראה. אתה לא שמעת, ואנחנו שמענו. אתה שמעת אחת, ואנחנו שמענו ארבע. כל ימיו של רבי אליעזר היו העם נוהגין כדבריו, אחר שמת רבי אליעזר החזיר רבי יהשע את הדברים ליושנן. והלכה כרבי אליעזר" (נידה א, ה [עמ' 641]). רבי יהושע נימק את התנגדותו בכך ש"לא שמענו", ורבי אליעזר טען ש"לא שמענו" אינה ראיה,<sup class="footnote-marker">18</sup><i class="footnote">ראו עדיות פ"ב מ"ב, לעניין אחר, ובדיון במבוא הכללי. </i> וזלזל במי שלא שמע, כיצד הוא מעז להתערב בוויכוח. ברם מההמשך משמע שרבי יהושע שמע אף שמע, אלא שהוא שמע רק "בתולה", וטיעונו של רבי אליעזר מזלזל ואולי אף פוגע, אבל אינו משכנע. ההמשך אינו ברור, ואפשר להבינו בשתי צורות (ההשלמה מודגשת):
1.	כל<sup class="footnote-marker">19</sup><i class="footnote">כן הציעו בעל חסדי דוד וליברמן, תוספת ראשונים, על אתר. </i> ימיו של רבי אליעזר היו העם נוהגין כדבריו של רבי אליעזר. אחר שמת רבי אליעזר החזיר רבי יהושע את הדברים ליושנן – <b>לדעתו</b>. והלכה כרבי אליעזר – <b>זו דעת עורך התוספתא, המצטט את המשנה</b>. 
2.	כל ימיו של רבי אליעזר היו העם נוהגין כדבריו של רבי יהושע. אחר שמת רבי אליעזר החזיר רבי יהושע את הדברים ליושנן – <b>לדעתו של רבי אליעזר, שכן גם לדעת רבי יהושע הלכה כרבי אליעזר</b>. 
לפי ההסבר השני, רבי יהושע נוהג באצילות מופלגת, ולאחר מות יריבו מודה בטעותו. לפי פרשנות זו, אכן ההלכה הקדומה הייתה כשמאי לפי פרשנות רבי אליעזר, ולאחר מכן שונתה.<sup class="footnote-marker">20</sup><i class="footnote">ביטויים כאלה של כבוד לדעת החולק מופיעים בספרותנו. כך למשל מסופר: "נכנסו ארבעה זקנים להשיב על דבריו של רבי אליעזר: רבי אלעזר בן עזריה ורבי יוסי הגלילי ורבי טרפון ורבי עקיבה. אמר להן רבי יהושע: אין אתם משיבין את הארי לאחר מיתה" (ירושלמי גיטין פ"ט ה"א, נ ע"א). לפי הירושלמי, גילוי כבוד זה לא מנע את הדיון, ולפי הבבלי, הטיעון בא בסוף הדיון, וההעמדה הספרותית היא שבכך הסתיים הדיון. במקרה זה, הדיון בא לשנות נוהג קיים, ואילו במקרה שלנו (לפי ההסבר השני) הוא בא לשנות את המצב ולהשיב אל הנוהג את דברי החכם שמת. השוו מנהגו של רבי יהושע במקומות אחרים, שבהם נהג כדברי בית שמאי: בבלי חגיגה כב ע"ג (ובמקבילה, תוספתא, אהלות ה, יב [עמ' 603]); נידה טז ע"ב. ראו גם רבינוביץ, ינאי, עמ' 437], על פסיקות נגד בית הלל. </i>
התלמודים הבינו את התוספתא כפירוש השני.<sup class="footnote-marker">21</sup><i class="footnote">ראו גרסת כ"י וינה: "שהלכה כר' אליעזר", ואולי בהשפעת התלמודים. ראו ליברמן, תוספת ראשונים, עמ' 257. בעל חסדי דוד (על אתר) מעיר שהסיומת חסרה בברייתא שהובאה בבבלי, "ואולי דהכא נמי טעות סופרים הוא".  </i> הירושלמי מתקשה בהבנתה של מחוות הכבוד: הרי זו שאלה הלכתית, וכיצד משַנה חכם את דעתו? הירושלמי מתרץ בדוחק שרבי יהושע השתכנע בצדקת דרכו של רבי אליעזר.<sup class="footnote-marker">22</sup><i class="footnote">ראו לעיל הערה 2. עוד ראו הערת ליברמן, תוספת ראשונים על אתר; חסדי דוד, עמ' קפה, הערה 2, המתבסס על מדרש קהלת רבה יב, יא, שהמנהג הקדום היה כדברי רבי אליעזר.  </i> להערכתנו אין כאן שינוי דעה ולא ניגוד הלכתי בעל תוקף אלא מחווה של הוקרה בין עמיתים שהם גם בעלי פלוגתא. התוספתא רוצה להדגיש את רעיון תרבות המחלוקת והידידות, ואין לשאול על כך שאלות משפטיות. גם הבבלי הבין כך את התוספתא (נידה ז ע"ב), ופירש שרבי יהושע שינה דעתו משום כבודו של רבי אליעזר, אולם לא יכול להחיל את הלכתו של רבי אליעזר בחייו, משום ש"רבי אליעזר שמותי הוא".
הביטוי "הלכה כ..." אינו סיכום כללי. בספרות התנאית מצינו ניסיונות רבים של חכמים לפסוק: "הלכה כדברי רבי פלוני",<sup class="footnote-marker">23</sup><i class="footnote">כגון מנחות פ"ד מ"ג; תוספתא, עירובין פ"ה ה"כ ועוד. </i>"וכן הלכה",<sup class="footnote-marker">24</sup><i class="footnote">תוספתא, אהלות ה, ו (עמ' 602). </i>"נראים דברי פלוני"<sup class="footnote-marker">25</sup><i class="footnote">כתובות יג, ג-ה; ערכין ח, ה; תוספתא, חולין ב, ה (עמ' 502); כלאים ג, י, ורבים אחרים. מונחי פסיקה אלו נדירים במשנה ותדירים בתוספתא, בעיקר בפי רבי, אך גם בפי תנאים קדומים כרבי יוסי, כרבן שמעון בן גמליאל וכאחרים. ראו ירושלמי, יבמות ד יא, ו ע"א; ברנדס, ראשיתם, עמ' 49-46, 164-93, וראו בהרחבה ספראי וספראי, תרבות המחלוקת. </i> ו"אני אכריע".<sup class="footnote-marker">26</sup><i class="footnote">ספרי, במדבר ח (עמ' 15); מהדורת כהנא, עמ' 34.  </i> ההכרעות הללו הן לעולם עמדתו האישית של חכם פלוני, הווה אומר, אין זו הכרעה כי אם נקיטת עמדה בוויכוח. במקרה זה, לפי הפירוש השני בתוספתא, "הלכה כרבי אליעזר" הם דברי רבי יהושע, ואולי גם דעת עורך המשנָה, ולפי ההסבר הראשון זו דעת העורך בניגוד לדעת רבי יהושע. עם זאת, משנה א מותירה בעריכתה את הרושם שהלכה כחכמים, והמשניות הבאות מניחות שההלכה היא "מעת לעת". 
במשנתנו, המחלוקת היא בדור יבנה, אולם במקבילות נשמעות דעות נוספות: "ארבע נשים שאמרו חכמים דיין שעתן – כתמן טמא למפרע, חוץ מתינוקת שלא הגיע זמנה לראות, מפני שאין לה כתמין, דברי רבי מאיר. וחכמים אומרים: ארבע נשים שאמרו חכמים דיין שעתן, כתמן טמא למפרע, אבל תינוקת שהגיע זמנה לראות – כתמה כראייתה. מה ראייתה דייה שעתה, אף כתמה דייה שעתה" (ירושלמי, נידה א א, מט ע"א). לפנינו ביטוי מובהק לתהליך של החמרה באמצעות פרשנות יוצרת. רבי מאיר "מפרש" את דברי רבי אליעזר כדעת הלל או כדעת רבי יהושע (או כדעה של "מעת לעת") ומסביר שרבי אליעזר אמר את דבריו רק על תינוקת. כפי שנראה להלן, "תינוקת" ו"בתולה" בהקשר זה הן מילים נרדפות. אם כן, אולי הלכה כרבי אליעזר, אבל רבי מאיר ועורך הברייתא אינם מקבלים זאת. רבי מאיר וחכמים אומרים אותה דעה בניסוחים שונים. שינוי הניסוח מלמד על תופעה היסטורית-ספרותית. כל תנא שנה את הלכתו בבית מדרשו, ובשלב הראשון לא נקבע ניסוח אחיד. עורך המשנה שנה את שני המונחים כאילו הם מחלוקת, אבל אין כאן מחלוקת אלא כל אחד ניסח את דעתו, והעורך לא רצה לוותר על הניסוח השונה. הר"ש משאנץ על משנת פרה ב, ה, מסביר "שאדם חייב לומר בלשון רבו", ובשפתנו: העורך לא ערך ואיחד את המשנה אלא הביא את שני הניסוחים המקבילים. אמנם בדרך כלל הסגנון הוא שהתנא הראשון (תנא קמא או "חכמים") מביא ניסוח סתמי, ואחר כך, כשנאמר "רבי פלוני אומר...", זהו סגנון של מחלוקת. אולם לפעמים אין אלו אלא ניסוחים שונים. בדרך זו ביארנו, או הצענו לבאר, משניות וברייתות אחרות שבהן אפשר להבין שאכן במחלוקת עסקינן.<sup class="footnote-marker">27</sup><i class="footnote">ראו במבוא הכללי; להלן ט, ט; סוטה ח, ז; גיטין ט, ג; זבחים ב, א (שם הוסבר שהמסורות חולקות); מנחות ה, ח; כלים טו, א; טז, ו; כא, ג; כח, ז; פרה ז, ט; יא, ז; טהרות ג, ג; מקוואות ה, ה; ו, י, ואולי גם ערכין ט, ג; תוספתא, זבחים יג, יב (עמ' 499); כלים בבא מציעא א, ח (עמ' 579) (בניגוד להגהת הגר"א); ז, ג (עמ' 586), כפי שנפרשה בפירושנו לכלים יז יב; תוספתא, פרה ז, ג (עמ' 636); יא, ז (עמ' 640), ועוד.  </i>
בבבלי אנו מוצאים הסתייגות אחרת: "רבי אליעזר אומר: ארבע נשים דיין שעתן – בתולה, מעוברת, מניקה וזקנה. רבי דוסא אומר: כל אשה שיש לה וסת – דיה שעתה!" (נידה ד ע"ב). אם כן, רבי דוסא חוזר לעמדתו המקורית של שמאי הזקן, ששום אישה אינה מטמאת למפרע, פרט לנשים חריגות, המדממות לא במועד פחות או יותר קבוע (לפי זה יש לפרש שמשמעות אין להן "וסת" היא שאין להן ויסות. אין להן מועד קבוע, והן מועדות לדמם בכל זמן נתון), ורק באלו הוא מודה לחכמים בניגוד לדעת שמאי. בהמשך מצטט הבבלי תנא נוסף: "דאמר רב יהודה אמר שמואל משום רבי חנינא בן אנטיגנוס: כל הנשים כתמן טמא למפרע, ונשים שאמרו חכמים דיין שעתן, כתמן כראייתן, חוץ מתינוקת שלא הגיע זמנה לראות, שאפילו סדינין שלה מלוכלכין בדם אין חוששין לה" (שם ה ע"א). רבי חנינא מצטרף אפוא לעמדתם של רבי מאיר ורבי יהושע. 
התוספתא מרחיבה את ההלכה שבמשנה: "ארבע נשים שאמרו דיין שעתן, כיצד? ראתה כתם ואחר כך ראתה דם – דייה שעתה. הפסיק שלש עונות בין ראייה לראייה ולא ראתה, ואחר כך ראת – דיין שעתה. הפסיקה שלש עונות בתוך ימי טהרה ולא ראתה ואחר כך ראת – דייה שעתה" (נידה א, יב [עמ' 642]). אם כן, גם הפסקה זמנית (כזו שתתברר לימים כזמנית) דייה שעתה. ממילא, כמעוברת נחשבת גם אישה בתחילת ההיריון, שהרי הוא כרוך בהפסקת נידתה. מבחינה מעשית זו הרחבה רבה של ההלכה, גם אם לא כך מבחינה משפטית. עצם הדיון בארבע נשים בברייתות ובמשנה הבאה מלמד שלדברי רבי אליעזר היה המשך והשפעה לדורות.
לפנינו אפוא תהליך מעניין. בתקופה הקדומה שררה עמדת שמאי (כפי שהערנו במשנה ב); רבי דוסא, שהיה כבר זקן בדור יבנה,<sup class="footnote-marker">28</sup><i class="footnote">ראו פירושנו ליבמות א, א (טרם נדפס) ובמבוא הכללי.  </i> מאשר את דבריו; דור אחד אחריו, רבי אליעזר, המהלך בשיטת שמאי, מצמצם את הגישה המקלה ורבי יהושע מצמצמה עוד יותר, אבל אף שהוא ממשיכו המובהק של הלל הוא מסכים עם גישה העקרונית של שמאי. עם כל זאת, מאוחר יותר, בדור אושא, מופיעות דעות מחמירות יותר, המתקבלות על ידי התלמודים. 
המעוברת היא מעוברת שראתה דם, והיא גם זו המכונה "המקשה בלידתה ארבעים חמישים יום" (ראו להלן ד, ד-ה). ואכן, בתשובות גאוני ארץ ישראל נמצא: "ממעוברת שראתה דם צריכה לשב עליו שבעה נקיים" (תשובות הגאונים אסף, תש"ב, עמ' 122-121), כלומר, כנידה או כזבה, והרי זו מסקנת המשנה, אך בתוספת של תקנת רבי זירא, והשאלה אם היא נידה או זבה, משנית. אבל במשנה, לפני תקנת רבי זירא, ההכרעה אם היא נידה או זבה גדולה, משמעותית<sup class="footnote-marker">29</sup><i class="footnote">לתקנת רבי זירא ראו במבוא למסכת. </i>.
איננו יודעים מה סבורים "חכמים" של משנה א בנוגע לארבע נשים אלו. האם לדעתם אין הבדל בין ארבע אלו לבין סתם אישה נידה? ואולי בנוגע אליהן, שתופעת הדימום אצלן נדירה, הם יסכימו עם שמאי כדעת רבי אליעזר? משנת זבים ב, ג קובעת בפשטות שהמקשה לילד טמאה מעת לעת.<sup class="footnote-marker">30</sup><i class="footnote">ראו פירושנו לזבים ב, ג (טרם נדפס), ולהלן ד, ד, שם לא נאמר מה דינה של מקשה לילד סתם אלא רק של מקשה שהפסיקה לדמם. אבל אפשר ללמוד שאם לא הפסיקה לדמם ("שפְתה" בלשון המשנה) היא טמאה כזבה. לא נאמר שם ממתי היא טמאה: מהיום הראשון (כנידה) או רק מהיום השלישי (כזבה גמורה). </i> כפי שנַראה בפירושנו שם, המשנה עוסקת במצב רגיל: מקשה שלא הפסיקה לדמם. מקשה היא מעוברת בסוף היריונה. מעתה שתי אפשרויות לפנינו:
א.	המשנה בזבים מראה שהמקשה טמאה, ולמשנה בזבים לא חשוב אם היא טמאה כזבה או כנידה, ומטמאת למפרע מעת לעת. כלומר, דעת החולקים על רבי אליעזר (האומר שמעוברת ומקשה "דיין שעתן", כלומר, אינן טמאות למפרע).<sup class="footnote-marker">31</sup><i class="footnote">כך גם בתשובות המיוחסות לרב נטרונאי גאון (ברודי, רב נטרונאי, יורה דעה רמז). </i>
ב.	דין המקשה שונה מדין מעוברת שראתה דם. "מעוברת" היא מי שמדממת בתחילת ההיריון כתוצאה מבעיה הריונית או משאריות של המחזור שלא פסקו, ועליה אמר רבי אליעזר ש"דייה שעתה", ואיננו יודעים מה עמדת חכמים בנושא. אבל במקשה יודו כולם שמטמאת למפרע מעת לעת.

Mishnah 4

<b>אי זו היא בתולה</b> – המשנה באה להסביר את המונח "בתולה שדייה שעתה" הן לדעת רבי אליעזר הן לדעת רבי יהושע (משנה ג לעיל).
<b>כל שלא ראת דם מימיה</b> – דם וסת<sup class="footnote-marker">32</sup><i class="footnote">אפשטיין, מבוא, עמ' 483. </i> (על הסיבות האפשריות לאי ראיית הדם ראו נספח רפואי, סעיף 7).
<b> אפ על פי נשואה</b> – אמנם השתדלו שקטנות לא תינשאנה, אבל אי אפשר היה למנוע את הדבר. אם היא נשואה, חזקה שהתקיימו עמה יחסי אישות אך היא טרם הגיעה לבשלות. בדרך כלל, בתולה היא מי שלא נבעלה: "נמצאת אומר שלש בתולות הן: בתולת אדם, בתולת אדמה, בתולת אילן. בתולת אדן: כל שלא נבעלה מימיה" (תוספתא, שביעית ג, יד-טו), אבל לענייננו, בתולה היא ילדה קטנה, גם אם כבר נישאה וראתה דם בתולין. בתוספתא אנו מוצאים: "ואיזו היא בתולה? כל שלא ראתה דם מימיה. ואף על פי שנישאת והיו לה בנים אני קורא אותה בתולה, עד שתראה ראייה ראשונה. הוי: לא אמרו בתולה לבתולים אלא בתולה לדמים" (נידה א, ו [עמ' 641]; בבלי, נידה ח ע"ב). בתוספתא מובא אפוא הסבר אחר: לא מדובר בהכרח בבגרות המינית, שכן אם התעברה וילדה – חזקה עליה שבייצה קודם לכן והגיעה לבגרות מינית. מדובר בווסת הראשונה. התוספתא מתארת מקרה קיצוני אך בהחלט אפשרי מהבחינה הרפואית, שבו ילדה נישאה ונכנסה להיריון לפני שהייתה נידה, שכן הווסת הראשונה היא הדם המופיע כשבועיים לאחר הביוץ הראשון שלא הופרה. לכן, אם נבעלה והופרתה בעת ביוצה הראשון, ייתכן שתהרה בלי שראתה מעולם דם וסת. בימינו מדובר במקרה נדיר ביותר, אך ייתכן שלא כך היה אז, בשל המנהג להשיא נערות קודם שהגיעו לבגרות מינית. לאחר מכן ילדה והיניקה, ולאחר זמן שוב בייצה, והתעברה באותו ביוץ ראשון שלאחר הלידה<sup class="footnote-marker">33</sup><i class="footnote">ההלכה מציגה נישואי צעירה כדרך רצויה ונישואי קטנה כדרך סבירה. בפועל, לפחות בארץ ישראל, גיל הנישואין היה מבוגר הרבה יותר, כפי שהראה שרמר, גיל הנישואין. הדיון במשנה עשוי להיות תאורטי, אבל בוודאי היה גם מעשי, לפחות לעתים רחוקות.  </i> ושוב לא הגיעה לידי דימום וסתי ראשון, וכך נכנסה להיריון בפעם השנייה והשלישית וכן הלאה (ראו נספח רפואי, סעיף 8).
<b>מעוברת</b> – איזו היא מעוברת שציין רבי אליעזר לעיל? <b>משיוודע עוברה</b> – מרגע שהריונה ניכר. אין בהלכה חידוש. ברור שאם ההיריון אינו ניכר לא יידע איש שהיא בהיריון. דילוג על וסת של חודש אחד יכול בהחלט להתפרש כאירוע מקרי, ואין בו כדי לשנות את מעמד האישה. בתוספתא מובא: "איזו היא מעוברת? סומכוס אמר משום רבי מאיר: משיודע עוברה, שלשה חדשים, שנאמר: 'ויהי כמשלש חדשים' " (נידה א, ז [עמ' 642-641]; ירושלמי, נידה א ג, מט ע"א; בבלי, נידה ח ע"ב). הפתיחה הלכתית, ומשנתנו, דברי רבי מאיר היא. ההמשך מדרשי. בפועל, לעתים קרובות ההיריון ניכר לאחר שלושה חודשים. עם זאת, לעתים האישה אינה מודעת להיותה בהיריון וגם הצופים מהצד אינם מבחינים בכך, במיוחד כשמדובר בנשים הלובשות בגדים ארוכים ורחבים. שלושה חודשים הוא אפוא מדרש ולא קביעה הלכתית. בפועל, אצל רוב הנשים ניכר ההיריון לאחר כשלושה חודשים. עם זאת, עלינו לציין שרוב הנשים חשות שהן בהיריון זמן קצר לאחר התעברותן, לעתים כבר שבועיים או שלושה ממועד הווסת שלא הגיעה. תחושות אלו מלוות לרוב בבחילות, בהקאות ובחולשה החורגת מגדר הרגיל. מעניין שחז"ל לא נתנו משקל כלשהו לתחושות ההרה בקביעת מצבה ההריוני, ודנו רק בראייה של גורם חיצוני.
בספרות האמוראית ישנה מחלוקת בשאלה אם שלושה חודשים הם תשעים יום או שמא די בכמה ימים מהחודשים הראשון והשלישי והחודש שבאמצע: "שלח ר' חייא בר אבין: מארסין תוך ג',<sup class="footnote-marker">34</sup><i class="footnote">השאלה היא כמה זמן יש להמתין ממות הבעל הראשון כדי שנוכל להיות בטוחים שאלמנתו אינה הרה. </i> וכן עושים מעשה. וכן היה ר' אלעזר מלמדנו משום רבי חנינא הגדול: רובו של ראשון ורובו של שלישי ואמצעי שלם. אמימר שרא ליארס ביום תשעים".<sup class="footnote-marker">35</sup><i class="footnote">בבלי, יבמות מג ע"א; סוטה יב ע"א, וכעין זה בירושלמי, נידה א ג, מט ע"א (בשינוי שמות הדוברים); יבמות ד יא, ו ע"א; בראשית רבה פה, י (מהד' תיאודור־אלבק עמ' 1044-1043); שמות רבה א, כד, ועוד. אולי זו גם המחלוקת על זמן ההנקה (להלן): הקובע שזמן ההנקה הוא עשרים וארבעה חודשים מתייחס לכך כאל שלוש שנים (חצי שנה ראשונה, חצי שנה שנייה ושנה באמצע – שנתיים), והקובע שזמן ההנקה הוא שמונה עשר חודשים מתבסס על שלושה חודשים בשנה הראשונה, שלושה חודשים באחרונה ושנה באמצע.  </i> רבי חנינא מסתפק אפוא בכשישים יום בערך, ואמימר דורש תשעים יום מלאים. הוויכוח אינו עוסק דווקא בשאלה מתי ניכר העובר אלא הוא כללי יותר: האם רוב חודש כחודש? ויכוח זה מזכיר את הדיון בשאלה אם רוב יום הוא כיום ואם מקצת היום ככולו (תוספתא, כלאים א, טז ועוד הרבה). במחלוקת זו, שאלת הראייה החיצונית אינה תופסת מקום. 
אין זה מקרה שהדיון על קיצור תקופת ההיריון אינו מופיע במקורות התנאיים. בעבורם, ההגדרה של שלושה חדשים הייתה כללית (כשלושה חודשים). מבחינה ראלית אין כמובן כלל אחיד הקובע מתי ההיריון ניכר. 
עצם הדיון במעוברת שראתה דם קשה מבחינה רפואית. יש להניח שהפרשת הדם נובעת מסיבוכי היריון למיניהם, כגון דימום מפתח השליה עקב היפרדות שליה או עקב פצע כלשהו באיברי הרבייה ("דם המכה").<sup class="footnote-marker">36</sup><i class="footnote">ראו נספח רפואי, סעיף 9. </i> לאישה בהיריון אין בדרך כלל מחזור חודשי, ולפיכך, כל דם היוצא מערוותה אינו דם נידה. לכן ברור שאינה מטמאת למפרע, אבל גם עצם האפשרות שהיא תטמא – קשה. במשנה לא נאמר שהיא מטמאת כנידה, וייתכן שהיא מטמאת כזבה, שכן זהו דימום שלא בעת נידתה, העונה לקריטריונים להגדרת "זבה" (ויקרא טו). גם כאן היא נטמאת ביום הראשון, ואין אזכור לצורך בראיית דם פעמיים או שלוש.<sup class="footnote-marker">37</sup><i class="footnote">גם על כך ראו במבוא למסכת. הבבלי דן בשאלה אם היא מטמאת בראייה ראשונה או שנייה, אבל פירוט זה אינו מופיע במשנה. </i> עוד נראה שלפי משנה זו, דם מכה מטמא, ובמבוא למסכת סיכמנו את העמדות בעניין זה. אם כן, ישנן שתי דרכים להסביר את המשנה: (א) לפי מאן דאמר דם מכה טמא; (ב) האישה נחשבת זבה. לפי ההסבר השני, גם במקרה הנדיר מאוד שבו יש לאישה הרה מחזור חודשי (בעיקר בחודשי ההיריון הראשונים, שבהם אין הריונה ניכר, ובכמות הפחותה בדרך כלל מהכמות הרגילה), הוא ייחשב "זיבה", שהרי הוא בגדר דימום חריג. אפשר גם שבתקופה הקדומה סברו שייתכן דם נידה אצל מעוברת. אמנם זו תופעה חריגה (לכן דייה שעתה), אך אפשרית. ואכן, בספרות המעשים<sup class="footnote-marker">38</sup><i class="footnote">"ספרות המעשים" היא כינוי לפנקסי הלכה פרטיים שנכתבו בארץ ישראל בתקופה הבתר־אמוראית. את כל המקורות אסף ניומן, מעשים. להלכה שלנו ראו שם, עמ' 148 (סימן סח).  </i> ראינו זאת במפורש: "כך למדונו רז"ל, שמעוברת ומניקה שראו דם הרי הם כשאר נדות, בין לשבעה נקיים בין לטבילה". מבחינה מתודולוגית יש להעיר שאת המשנה אפשר לבאר על בסיס המציאות הרפואית. לפחות בתקופה הבתר־אמוראית הבינו שמעוברת עשויה להיות טמאה בדם נידה.
<b>מניקה, משתיגמול את בנה</b> – מיניקה כאן היא לדעת תנא קמא, לכאורה, רק מי שמיניקה בפועל. להלן נסתייג מקביעה זו.
<b>הנקה</b>
ההנקה נמשכה בתקופות קדומות זמן רב, וגם בימינו אין הדבר חריג. ביטוי לכך יש בסדרת הלכות בתוספתא: "מניקה שמת בנה בתוך עשרים וארבעה חודש – מטמאה מעת לעת. לפכך, אם מניקת והולכת אפילו חמש שנים – דייה שעתה, דברי רבי מאיר. רבי יהודה, רבי יוסי ורבי שמעון אומרים: אין דייה שעתה אלא עשרים וארבעה חדש. לפיכך, אם מניקה והולכת אפילו ארבע וחמש שנים – אין לה אלא עשרים וארבע חדש" (נידה ב, א [עמ' 642]). בהמשך: "מינקת שמת בעלה – הרי זו לא תיארס ולא תינשא עד שיהיו לה עשרים וארבעה חדש, דברי רבי מאיר. רבי יהודה אומר: שמנה עשר חדש. רבי יונתן בן יוסף אומר: בית שמאי אומרים, עשרים וארבעה חדש, ובית הלל אומרים, שמנה עשר חדש. אמר רבן שמעון בן גמליאל: לדברי האומר עשרים וארבעה חדש, מותרת לינשא לעשרים ואחד חדש. לדברי האומר שמנה עשר חדש, מותרת להנשא לחמשה עשר חודש, שאין החלב נעכר אלא לאחר שלשה חדשים" (שם, ב; בבלי, ט ע"א). בהמשך התוספתא (שם, ג-ד) הדעות חוזרות, ומתברר שמחלוקת בית הלל ובית שמאי היא מחלוקתם של רבי אליעזר (כבית שמאי כמובן) ורבי יהושע (כבית הלל). רבי מאיר כרבי יהושע, ורבי יהודה נוקט את דעת רבו, רבי אליעזר.<sup class="footnote-marker">39</sup><i class="footnote">על חכמים מאוחרים הנוקטים את שיטת בית שמאי ראו ספראי, הכרעה כבית הלל. במהלך הפירוש מצינו עוד עשרות דוגמאות לכך. </i>
אם כן, דרכו של עולם, בעולם הקדום ואף בימינו אנו, שאישה מיניקה במשך 24-18 חודשים.<sup class="footnote-marker">40</sup><i class="footnote">ראו ליברמן, תוספת ראשונים, עמ' 259-258; אלבק, פירוש, השלמות, עמ' 584. לפי ספר היובלות (טז, יג; יז, א), יצחק אבינו נגמל כשהיה בן שתי שנים, ובספר מקבים ב ז, כז נזכרת הנקה של שלוש שנים. </i> אם היא מיניקה זמן רב מכך, נחלקו חכמים אם היא נחשבת מינקת לצורך טהרת דמים. בנוסף לכך האמינו שההנקה נפגעת רק שלושה חודשים לאחר הנישואין. בפועל ראינו נשים שהוסיפו להיניק את ילדיהן עד גיל שנתיים-שלוש, אבל ייתכן שההנקה כבר לא הייתה אז מזונו היחיד של התינוק אלא תוסף בלבד. איננו יודעים מה היה היחס בין חלב האם למזונות האחרים, ומן הסתם יחס זה השפיע גם על קצב הצמיחה, על בריאות הילדים ועל חסינותם ממחלות.
הנימוק לאיסור להינשא שנית אלא לאחר שנתיים (תקופת ההנקה) נובע מכך שעל האישה להיניק את בנה. קדמונינו ידעו שיש קשר שלילי בין הנקה להיריון ולהתעברות, וחששו שקיום יחסי אישות והתעברות יפגעו בכושר ההנקה ויזיקו לילד, שמזונו בגיל רך זה תלוי בחלב אמו. "רבי מאיר אומר: מחמת החלב הדמין מסתלקין. רבי יוסי אומר: מחמת הצער הדמים מסתלקין" (ירושלמי, מט ע"ב). המדע בן זמננו הוכיח שהנקה מונעת ברוב המקרים ביוץ והתעברות, ולכן היה חשש שהבעל ימנע מאשתו להיניק, כדי שתהרה. כך או כך, אסרו על מינקת להתחתן עד תום תקופת ההנקה,<sup class="footnote-marker">41</sup><i class="footnote">מסתבר שהמידע הרפואי שהיה בידי חז"ל אינו הולם את הידע הרפואי בן זמננו. בשאלה זו עסקנו בפירושנו ליבמות ד, ב. </i> ונחלקו בית שמאי ובית הלל בדבר אורך תקופת ההנקה: עשרים וארבעה או שמונה עשר חודשים.<sup class="footnote-marker">42</sup><i class="footnote">תוספתא לעיל, וכן בבלי, כתובות ס ע"ב; אבות דרבי נתן נוסח ב, מב (נט ע"א) (שם מוזכרת רק הדעה של עשרים וארבעה חודשים). במשנה, גיטין ז, ו זו מחלוקת תנא קמא ורבי יהודה. </i> חז"ל מנמקים את ההלכה בפסוק "אל תסג גבול עולם, ובשדי יתומים אל תבֹא" (משלי כ"ג, י). במקרא נמצא פסוק נוסף, אף הוא בספר משלי: "אל תסג גבול עולם אשר עשו אבותיך"<sup class="footnote-marker">43</sup><i class="footnote">תוספתא, ב, ז (עמ' 643); מדרש תנאים על דברים יט, יד (עמ' 115) ומקבילות. </i> (שם כ"ב, כח). בנוסח המסורה ובתרגום השבעים מנוקד: עוֹלָם (בשני הפסוקים). לפי פשוטו של מקרא, משמעות הראשון עוֹלָם ומשמעות השני עוּלים, במובן של תינוקות. כך נדרש פסוק זה במקורות חז"ל כנימוק לאיסור על אישה מינקת להתחתן קודם שתסיים את ההנקה, כדי שלא ייפגעו זכויות היונק. דרשה שנייה היא שהכוונה לעניים. הירושלמי מסביר את הדרשה: "חד אמר: אילו עולי מצרים, וחרנה [ואחר] אמר: אילו שירדו מנכסיהן" (פאה ה ה, יט ע"א). ההסבר הראשון הוא שזהו הגבול (החוק) שנקבע בימי עולי בבל, ולפיו, עוֹלים במשמעות עוֹלם (מאז ומעולם); ההסבר השני הוא בלשון סגי נהור, והכוונה היא: "אל תשיג גבול עניים". עניים הם יורדים (יורד מנכסיו, או ירודים, או מלשון עניים מרודים, כפי שמסביר הירושלמי בהמשך), ובלשון סגי נהור – "עוֹלים". ברור שהתלמוד הכיר את אחד הפסוקים כמנוקד "עוּלים", אבל בנוסח המסורה מנוקד עוֹלם, ובכמה עדי נוסח תיקנו את גרסת המשנה ל"עוֹלָם".<sup class="footnote-marker">44</sup><i class="footnote">פאה ה, ו: ג8, ז, ל, מ; פאה ז, ג א, ג3, ל, מ, נ, ק (לאחר תיקון). ראו בהערות משנה זרעים, מכון התלמוד, עמ' לב, הערה 40; עמ' קמח, הערה 32. כן גם במקבילה בספרי, דברים רפד (עמ' 301). ראו עוד, מדרש תנאים על דברים כד, ב (עמ' 161). </i>
בספרות חז"ל ישנן עשרות דוגמאות לדרשות הבנויות על נוסח מקרא השונה במעט מנוסח המסורה – עדות לכך שבימי התנאים היו נוסחאות חלופיות לחלק מהפסוקים. במקרה זה, הנוסח שעמד לפני התנאים שונה ממסורת הניקוד (והקריאה) שבידינו, ולא ממסורת הכתיב.<sup class="footnote-marker">45</sup><i class="footnote">ראו הבלין, נוסח התנ"ך. הרמב"ם על משנת פאה ה, ו מתייחס לסטייה זו מנוסח המסורה, וקובע: "לא יקשה בעיניך שזה על דרך הדרש". הדברים מבטאים זלזול מה במדרש, אבל אין בהם כדי לטשטש את העובדה שלעתים היה למדרש נוסח שונה מעט של המקרא. בלשון הזהב של רבנו תם: "הש"ס שלנו חולק על הספרים שלנו" (תוספות, שבת נה ע"א, ד"ה מעבירם). ראו רוזנטל, דרך טיפולם; כהנא, נוסח המקרא. </i> הדרשה שהבאנו מהמשך הירושלמי, בדבר מתן הזכות לעניים להביא ביכורים, היא דרשה למשנה שעוֹלים (עניים) הם כעולי רגל. דרשות למשנה הן תופעה נדירה אך קיימת.<sup class="footnote-marker">46</sup><i class="footnote">ראו פירושנו ליבמות ד, א-ב. </i> בתנחומא ישנה דרשה אחרת על עולים אלו, ושוב, זו דרשה למשנה על בסיס הנוסח "עוֹלים".<sup class="footnote-marker">47</sup><i class="footnote">תנחומא (ישן), וישלח י. </i>
בספרות חז"ל עולה בבירור שחובת האם להיניק את בנה. מבחינה משפטית, ספק אם האב חייב במזון בנותיו. אדרבה, המשנה קובעת: "האב אינו חייב במזונות בתו. זה מדרש דרש רבי אלעזר בן עזריה לפני חכמים בכרם ביבנה: הבנים ירשו והבנות יזונו. מה הבנים אינן יורשין אלא לאחר מיתת האב, אף הבנות אינן נזונות אלא לאחר מיתת אביהן" (כתובות ד, ד; ד ו). אבל כפי שראינו בפירושנו למשנה, ברור היה שהאב מפרנס את בניו ואת בנותיו. זו דרכו של עולם.
ברור שההנקה מצוינת כאחת מחובות האישה לבעלה: "אלו מלאכות שהאשה עושה לבעלה: טוחנת ואופה ומכבסת ומבשלת, ומניקה את בנה מצעת לו המיטה, ועושה בצמר. הכניסה לו שפחה אחת – לא טוחנת ולא אופה ולא מכבסת; שתים – אינה מבשלת ואינה מניקה את בנה" (כתובות ה, ה). רק אישה עשירה שהביאה לביתה החדש שתי שפחות פטורה מהנקה. בעיני חכמים ובעיני בני החברה הקדומה, ההנקה הייתה חשובה ולא היה לה תחליף. רק בני עשירים יכולים היו לרכוש מזון מלאכותי בכמות מספקת שישמש תחליף מלא לחלב אם. הם כמובן לא הכירו בסגולות החיסוניות של חלב האם והתקשו לספק תחליפי חלב הולמים. 
המשפט במשנה מתייחס להנקת הבן המשותף של הבעל והאישה, ולכן מודגש: "בנה". הנקת בן אחר נדונה בתוספתא, ובה נאמר שהבעל אינו יכול לכוף את אשתו להיניק את בן חברו, ולא האישה את בן חברתה (תוספתא, כתובות ה, ה ומקבילות). שאלה אחרת היא מהו דינו של יתום שאביו התחתן עם אישה היכולה להיניק או של מינקת שהתחתנה בזמן ההנקה. שאלה זו נדונה לעיל, וכבר ראינו את יחסם השלילי של חכמים לנושא "מינקת חבירו". ברור היה להם שהאישה ממשיכה להיניק את בנה, אלא שהבעל אינו חייב במזונותיו. לעומת זאת, אין התייחסות מפורשת להנקת בן של אישה אחרת (חיה או מתה), ולפי פשוטם של דברים, האישה פטורה מכך. 
בתוספתא מופיעה מחלוקת בשאלה מה קורה כאשר אישה נדרה לא להיניק את בנה. בית הלל אומרים שבעלה כופה אותה להיניק, ובית שמאי אומרים: "שומטת את דדיה מפיו" (כתובות ה, ה; ירושלמי, שם ה ה, ל ע"א). לפי פשוטם של דברים, התנאים נחלקו על בסיס ההנחה שהאישה חייבת להיניק את בנה, והשאלה היא רק מה הדין אם נדרה לא לעשות כן. הבבלי (כתובות נט ע"ב-ס ע"א) מגיע למסקנה שמשנת כתובות היא כבית הלל ושלדעת בית שמאי אין ההנקה נמנית עם חובות האישה, ואם נדרה – נפטרה ממנה. גם משנתנו מניחה בפשטות שהאישה מיניקה את בנה.
 עם זאת, המשנה מציגה את נתינת הבן למינקת אחרת כאפשרות פשוטה ולגיטימית. כך למשל אם האישה הכניסה עמה שתי שפחות היא פטורה מהנקה, בהנחה שהשפחה תיניק את הוולד (כתובות ה, ה). וכן מובא בתוספתא: "חייבת אשה בטיפול בנה כל עשרים וארבעה חדש. אחד בנה ואחד שניתן לה בן להניק. האשה שניתן לה בן להניק – לא תעשה עמו מלאכה ולא תניק עמו תינוק אחר" (נידה ב, ד [עמ' 642]). חובת הנקת התינוק היא על האם, ואם ניתן לאישה להיניק ילד אחר שאינו ילדה הביולוגי (בן בעלה מנישואין קודמים או נוספים או הנקה בשכירות), עליה להתמסר למלאכה זו במשך עשרים וארבעה חודשים (הברייתא נוקטת את שיטת בית שמאי). ברור שדרך העולם היא שהאם תיניק את בנה, אבל אפשר גם שתהיה לו מינקת. עוד מגבילה התוספתא: "תינוק המכיר את אמו – אין נותנין אותו למיניקת אחרת, מפני סכנות נפשות [...] אבא שאול אומר: יונקין היינו מבהמה טהורה ביום טוב" (נידה ב, ה [עמ' 642]). סיפורו של אבא שאול מלמד כנראה על מקרה של היעדר מינקת. התפיסה המוצגת היא שראוי שאם תיניק את בנה, אבל אפשר שהבעל יממן מינקת אחרת. התופעה של מסירת בן למינקת רווחה כנראה בזמן המשנה, הן משום שנשים רבות מתו בשעת הלידה או לאחריה הן משום תמותת התינוקות, שהייתה אז בשיעורים מבהילים. במקרה כזה חיפשו מינקת פנויה (ללא ולד או אחת היכולה להיניק שניים). אוכל מלאכותי נחשב יקר מאוד ומסוכן, ולכן אסרו על נישואי מינקת. 
משנתנו מזכירה את ההנקה בפשטות כחלק מתפקידי האישה, ואת האפשרות "שנתנה בנה למניקה" כאפשרות חילופית. זו דרכה של המשנה, להתמקד בנושא שלפניה – דיני טהרה – ולא להפנות זרקור אל עבר היבטים אחרים של אותה שאלה הלכתית. 
<b>נתנה בנה למניקה</b> – אחרת. במקרה כזה היא אינה מיניקה, וממילא מצפים לכך שתהיה לה וסת כסדרה.
<b> גמלתו או מת, רבי מאיר אומר: מטמא מעת לעת</b> – לאחר יום פוקעת "זכותה" כמיניקה,<b> וחכמים אומרים: דייה שעתה</b> – לא נאמר לכמה זמן היא נחשבת מיניקה, אולי מכיוון שאישה הפוסקת להיניק מסיבה כלשהי, גם חלבה פוסק, בדרך כלל תוך ימים ספורים.

Mishnah 5

<b>אי זו היא זקינה? כל שעברו עליה שלוש עונות סמוך לזיקנתה</b> – גם זו משנה המנוסחת כתוספתא. היא מסבירה את המונח "זקנה" המופיע במשנה ג. משנתנו מאוחרת אפוא למשנה ג (ראו עוד להלן). תנא קמא במשנתנו מונה שני תנאים הדרושים להגדרת זקנה כדי שתידון כ"דייה שעתה": (א) עברו עליה שלוש עונות ללא ראיית דם; (ב) היא קרובה לגיל הזִקנה, שלא נאמר מה הוא.
<b>רבי אליעזר אומר: כל אשה שעברו עליה שלוש עונות, דייה שעתה</b> – אין גיל מדויק לזקנה. הפסקה של שלוש עונות מגדירה את האישה כזקנה (שלושה מועדי מחזור. בבבלי, נידה ט ע"ב מובא בשם ריש לקיש משום רבי יהודה נשיאה שהכוונה היא לעונה בינונית, היינו, שלושים יום. כלומר, סך הכול תשעים יום שעברו בלי שראתה דם נידה), ללא תלות בגילה הביולוגי, אפילו אינה זקנה. כלומר, הוא מקל יותר מתנא קמא ושולל את הצורך בתנאי השני שזה הציב. מבחינת רבי אליעזר אין לגיל הזִקנה משמעות מיוחדת. כל אישה שהפסיקה לראות דם וסת שלוש פעמים ברציפות היא בחזקת מעוברת או זקנה, ודייה שעתה. יש בהלכה זו נימה מקלה מאוד. מי שהמחזור שלה פסק שלוש פעמים ברציפות אינה חייבת להיזהר עוד, ולפיכך היא טמאה רק להבא. נראה שהוא קרוב יותר לשיטת שמאי הזקן, המחיל את דין "דיין שעתן" על כלל הנשים. תנא קמא מצמצם את הכלל של "דיין שעתן", ורבי אלעזר מרחיב אותו יותר מתנא קמא ופחות משמאי עצמו. רבי אליעזר הנזכר אינו רבי אליעזר המוזכר במשנה ג אלא בן דורו של רבי יוסי הנזכר בהמשך המשנה. הוא רבי אלעזר מדור אושא, והוא מפרש את דברי רבי אליעזר בן דור יבנה.
<b>רבי יוסה אמר: מעוברת ומניקה שעברו עליהם שלש עונות, דיין שעת(ה)[ן]</b> – דברי רבי יוסה כאן חוזרים למשנה ד, הדנה בשאלה איזוהי מעוברת ואיזוהי מיניקה, ואינם קשורים לדיון בין תנא קמא של משנתנו לבין רבי אליעזר – איזוהי זקנה. בניגוד להגדרה הסובייקטיבית של משנה ד, שקבעה את האישה כ"מעוברת" מרגע ש"ייוודע עוברה", כלומר, צורת בטנה מעידה עליה שהיא הרה, וכ"מניקה" – שדי בכך שתיניק, מציב כאן רבי יוסה סייג נוסף. לא די בכך שהאישה המעוברת "נודע כבר עוברה" ולא די בכך שהאישה מיניקה כדי שתידון כדין "דייה שעתה", אלא עליהן גם לעבור שלוש עונות ללא ראיית דם כדי שיידונו כ"דייה שעתה". ניכר כאן חששו של רבי יוסה למעוברות ולמיניקות הרואות דם תוך כדי הריונן או תוך כדי ההנקה, למרות היותן בגדר החריג. בנוגע לזקנה אשר בה עוסקת משנתנו, איננו מוצאים את התייחסותו לעניין. בכך אנו רואים עקיבות בעמדת רבי יוסי, שדווקא לו יוחסה הדעה המיוחסת לחכמים במשנה א, שכל הנשים דיין מעת לעת או מפקידה לפקידה, בניגוד לשמאי, המקל ואומר שכל הנשים דיין שעתן.
שלוש העמדות שהובאו במשנתנו נראות דומות מבחינה עקרונית. העמדה הראשונה תולה את הגדרת "זקנה" בהפסקת הווסת למשך שלוש עונות סמוך לגיל הזקנה; העמדה השנייה תולה הגדרה זו בכל אישה שעברו עליה שלוש עונות ללא וסת; העמדה השלישית תולה את הגדרתן של "מעוברת" ו"מניקה", שגם דינן "דייה שעתה", אך ורק במקרים שבהם המעוברת שהוכרה צורתה והמיניקה את בנה לא ראו וסת במשך שלוש עונות. לדעתנו, ישנו הבדל דק נוסף בין רבי יוסי לרבי אליעזר: רבי אליעזר מסכים להגדרה אבל מצפה שהיא תחול רק על אישה שראתה דם באופן סדיר והפסיקה לראות במשך תשעים יום ברציפות; רבי יוסי מחיל את ההגדרה גם על מי שהפסיקה לראות מסיבות רפואיות זמניות (היריון, הנקה), סיימה את ההנקה (או הפילה את ולדה) ועוד לא התחדשו דמיה. במקרה כזה ישנה אפשרות שהגוף יחלים ויחזור לתקנו, אבל עד שתראה מחדש, תיחשב זקנה. להערכתנו, הגדרה הזקנה היא בדרך כלל לא הפיכה, אבל לעתים רחוקות ייתכן שמי שהוגדרה "זקנה" הבריאה והייתה לה עדנה. בתוספתא מובאת סדרת הלכות המרחיבות את הדיון במקרה שבו הפסיק המחזור גם ללא זִקנה: "הפסיקה שלש עונות וראתה – דייה שעתה; או שהגיע זמנה לראות, וראת ראייה ראשונה ושנייה – מטמאת מעת לעת; והשלישית – דייה שעתה" (נידה א, ח [עמ' 642]). מסתבר אפוא שהפסקה של שלושה מחזורים הופכת את האישה זקנה זמנית, אבל אם יתחדש המחזור תיטמא שנית ותצא מכלל "זקנה". עם זאת, הפעם הראשונה נחשבת "זקנה". אבל בנוגע לתינוקת נאמר: "הפסיקה שלש עונות וראת – מטמאת מעת לעת. ואימתי ראויה לראות? משתביא שתי שערות. אמר רבי אליעזר: מעשה בריבה אחת בהיתלות שהגיע זמנה לראות. הפסיקה שלש עונות ובא מעשה לפני חכמים, ואמרו: דייה שעתה. אמרו לו: הוראת שעה היתה" (שם, ט; בבבלי, נידה ט ע"א – שעת הדחק). לא ברור איזו הוראת שעה הייתה זו, האם הייתה זו צעירה שמקובל היה להניח שעדיין אין לה מחזור, או שסמכו עליה ומסרו בידה טהרות, או שהיו אלו שנות בצורת שבהן המחזור מאחר לבוא עקב תזונה לקויה (שם), או אולי זהו סתם תירוץ, ונהגו כדעת שמאי הזקן. על כל פנים, ברייתא זו משקפת נסיגה חלקית מדברי שמאי. לדעתו, תמיד "דייה שעתה", והדוברים האחרונים סבורים שמטמאת מעת לעת או מפקידה לפקידה, ורק במקרים שבהם יש רגליים לדבר הם מקבלים את דברי בית הלל או בית שמאי, שהן שתי העמדות הקיצוניות.
שעת הדחק מוסברת בבבלי כבעיה כלכלית או כבעיה הלכתית של אבדן טהרות. אבל בכמה מקורות יכולה שעת הדחק להתפרש כ"שעת סכנה", כתקופת גזרות דת. במסכת שמחות פרק ט נזכר מונח זה פעמיים. האחת: "אם היתה שעת דחק או ליל שבת או גשמים יורדים" (ט, ט [עמ' 172-171]). כאן שעת הדחק אינה קשורה לגזרות דת. לעומת זאת, בפעם השנייה, המובאת בהמשך המסכת: "אמר רבי יהודה: מעשה בימי חרסום שהיו קורעין למטה ומן הצדדין. אמרו לו: אין שעת הדחק ראיה" (שם, יח [עמ' 175]). כאן, שעת הדחק היא תקופת גזרות דת.<sup class="footnote-marker">48</sup><i class="footnote">ראו ליברמן, מחקרים, עמ' 350, הערה 20.  </i>
בתוספתא סוכה מופיע מקור נוסף אשר בו הביטוי "שעת הדחק" אינו ברור: "אמר רבי יהודה: מעשה באנשי כרכין שהיו מורישין לולביהן לבניהן בשעת הדחק. אמרו לו: אין שעת הדחק ראיה" (ב, ט, וכן בירושלמי, סוכה ג א, נג ע"ג; בבלי, סוכה לא ע"א). אפשר ששעת הדחק שרבי יהודה מזכיר היא תקופת הגזרות אחרי מרד בר כוכבא, אשר בה נמנע מאנשי ארץ ישראל משלוח לולבים לערי אירופה ואסיה. רק ליהודים היה עניין בשליחת הלולבים, שכן אין להם כל ערך כלכלי אחר, ואם לא היה סוחר יהודי שהשתדל בכך הם לא היו מגיעים לערי איטליה או אסיה הקטנה. אבל אפשר שכוונתו היא לסתם מחסור.<sup class="footnote-marker">49</sup><i class="footnote">הצעה זו סבירה יותר. בגזרות הדת בימי מרד בר כוכבא ואחריו הרגו הרומים יהודים על עצם נטילת לולב (מכילתא, מסכתא בחודש, י [עמ' 227]). סביר להניח שאפילו נטילת לולבים יבשים הייתה סכנה ושלא נטלו אותם. </i> כך גם מסופר שרבי מאיר נקלע (ברח) לאסיא<sup class="footnote-marker">50</sup><i class="footnote">היא עציון גבר, בסביבות אילת של היום. </i> ולא מצא שם מגילת אסתר. לפיכך כתב מגילה על פי זיכרונו והעתיק ממנה, שכן רק מגילה שהועתקה מהכתב כשרה (תוספתא, מגילה ב, ה; ירושלמי, מגילה ד א, עד ע"ג; בבלי, מגילה יח ע"ב). סביר להניח שהמעשה קשור בתקופת השמד סביב מרד בר כוכבא.<sup class="footnote-marker">51</sup><i class="footnote">רבי מאיר הוא בן דור אושא שלאחר המרד. על בריחה בזמן המרד לסביבות עסיא-אסיה מספר גם המדרש: "ויגרש מפניך אויב – אלו שברחו לאסיא; ויאמר השמד – אלו יושבי ארץ ישראל" (ספרי, דברים שנו, מהד' פינקלשטיין עמ' 423). בקטע גניזה, במקום "שברחו": "שבנו" או "שבאו" (כהנא, קטעי מדרשים, עמ' 335). "ויאמר השמד" התקיים רק בימי מרד בר כוכבא. אין הכוונה שבגלל גזרות הדת לא קראו מגילה אלא שבגלל הגזרות לא הייתה בידם מגילה.  </i> בתלמודים נאמר שהמעשה היה ב"שעת הדחק", ברם רק התלמודים מזכירים בהקשר לסיפור זה את המונח "שעת הדחק", ולפי התוספתא אין מדובר בשעת דחק דווקא. זאת ועוד, המונח "שעת הדחק" בהקשר של התלמוד עשוי להתייחס ל"דחק" הלכתי, שלא הייתה מגילה כתובה שממנה אפשר היה להעתיק את המגילה, ללא קשר לתנאים הפוליטיים. אם כן, למונח "שעת הדחק" אפשר להציע שתי הצעות: או דחק פוליטי-צבאי (גזרות דת או סכנת נפשות) או דחק הלכתי כתוצאה מבעיה הלכתית כלשהי שהתעוררה.<sup class="footnote-marker">52</sup><i class="footnote">לכל הנושא ראו ליברמן, מחקרים, עמ' 380-348. </i>
בתוספתא מובא גם סיפור מעשה: "אמר רבי אליעזר: מעשה בריבה אחת בהיתלות<sup class="footnote-marker">53</sup><i class="footnote">במקבילות להלן: "ההיתלו", היא עייתלו, ממזרח לציפורי. ראו קליין, ארץ הגליל, עמ' 85, ואחריו חוקרים נוספים.  </i> שהגיע זמנה לראות. הפסיקה שלש עונות ובא מעשה לפני חכמים, ואמרו: דייה שעתה. אמרו לו: הוראת שעה היתה" (נידה א, ט [עמ' 642]). רבי אלעזר<sup class="footnote-marker">54</sup><i class="footnote">מכיוון שזהו מעשה גלילי, יש להניח שהדובר הוא רבי אלעזר ולא רבי אליעזר מדור יבנה. </i> עדיין פוסק כשמאי, אבל חכמים מסבירים שפסיקה זו נבעה משעת הדחק, ובדרך כלל במקרה כזה ההלכה כדברי חכמים (רבי יוסי) במשנה א או כדעת הלל במשנה א או כדעת רבי אליעזר עצמו במשנה ג. דומה שחכמים אינם מספרים סיפור אחר אלא מסבים את סיפור המעשה כך שיתאים לדעתם. לא נאמר מהי שעת הדחק, האם היה זה הפסד מרובה או שהייתה סיבה מקלה אחרת.<sup class="footnote-marker">55</sup><i class="footnote">בבבלי, נידה ט ע"א, מובא דיון בשאלה מה הייתה שעת הדחק – שנת בצורת או הרבה טהרות. כלומר, רק בעיה כלכלית, או שמא גם בעיה דתית של הפסד טהרות. ההבדל הרעיוני בין שני ההסברים גדול מבחינת המחשבה ההלכתית מהי שעת דחק: שיקול כלכלי או דתי, ולא נרחיב בכך.  </i>
הסיפור מופיע גם בתלמודים: "מעת לעת שאמרו, לקדשים, אבל לא לטהרות. התיב רב חסדא והתני: מעשה בריבה אחת בעייתלו שהפסיקה לה שלש עונות ולא ראת, ואחר כך ראת, ובא מעשה לפני חכמים, ואמרו: דייה שעתה. וכי יש קדשים בעייתלו? אלא בשנעשו לטהרת הקודש. ולא כחולין<sup class="footnote-marker">56</sup><i class="footnote">היו בודדים ששמרו על טהרת קודש גם לאחר החורבן. התלמוד משקף את הדעה שלפיה חולין שנעשו בטהרת קודש זו, דינם כטהרת חולין (ראו טהרות ב, ח), בכך מתעלם התלמוד ממנהגם של אותם תנאים בודדים ששמרו בעבר על טהרת קודש. עסקנו בכך במבוא למסכת חגיגה. הווה אומר, הראיה שהתלמוד מנסה להביא מהמעשה אינה מתחשבת בנוהג הארץ ישראלי. והמעשה בעייתלו יכול היה להתרחש במקרה של טומאה בטהרת קודש, בתרומה או בטהרת חולין.  </i> הן? תיפתר שנעשו לטהרת מי חטאת,<sup class="footnote-marker">57</sup><i class="footnote">מי חטאת הם מי אפר הפרה האדומה, ששימשו להזיה. זו אחת העדויות לכך שנשמר אפר של פרה אדומה גם הרבה לאחר החורבן. על השאלה עד מתי שמרו על טהרה באפר פרה ראו במבוא למסכת חגיגה.  </i> שמי חטאת חמורין מן הקודש" (ירושלמי, נידה א ה, מח ע"ד<sup class="footnote-marker">58</sup><i class="footnote">ראו עוד, בבלי, נידה ט ע"ב. </i>). הירושלמי מנסה להסיק מהסיפור שההלכה שנדונה במשנה כאן נוגעת רק לקודשים, אבל בתרומה מחמירים יותר, כלומר, הירושלמי מבקש להגביל את המשנה ואת הדעה המקלה שבה כדי להחמיר את ההלכה הכללית. הצעה זו נדחית. כלומר, איננו יודעים מה הייתה דעת הירושלמי להלכה, אבל הסיוע מהמקרה נדחה. איננו יודעים גם מה ביקש הירושלמי לתרץ בדרך זו. אם הוא נסב על משנתנו, אזי מטרתו הייתה להגביל את ההקלה של שמאי; אם הוא נסב על משנה א, איננו יכולים לדעת אם ביקש להגביל את ההיתר של שמאי לתרומה בלבד או שמא ביקש להגביל את ההחמרה של הלל לקודשים בלבד.
מבחינת העריכה, מעשה שהובא בתוספתא כמקבילה חלקית למשנה מובא בירושלמי למטרה אחרת, וההסבר, שלפיו מדובר בשעת סכנה (ההופך את פסק ההלכה המשתמע מהמעשה) איננו בירושלמי.
הבבלי מביא את הסיפור לפי גרסת התוספתא כמקבילה למשנה, אבל מוסיף שרבי פסק כרבי אליעזר (או אלעזר, הגישה המקלה) אך חזר בו. הוא הבין שההלכה אינה מקלה, אך לא נסוג מפסק הדין במקרה המפורט. עם זאת, מבחינה עקרונית סבר שיש להחמיר. זו אפוא נקודת הזמן הכרונולוגית של המפנה. עד ימי רבי אלעזר נהגו כשמאי (לפחות בחלק גדול מהמקרים), ובימיו התחולל על כך ויכוח. דור אחריו, רבי עוד הקל, אבל הסכים שיש להחמיר.
"זקנה" לצורך הנושא הנדון היא מן הסתם זו שמחזור הווסת שלה פסק. דימום המופיע אצלה הוא בגדר הפתעה, ואפשר מאוד שאין זה דם וסת כלל. יתר על כן, גם אם הייתה לה עדנה, והדבר אפשרי,<sup class="footnote-marker">59</sup><i class="footnote">כגון מקרה שבו הפסקת הווסת נבעה מאילוצי שעה, ממחלה, מלחץ וכדומה. עם זאת, חדלות וסת לסירוגין סביב גיל המעבר, אפשרית. </i> אין מוטלת עליה החובה לזהירות יתר. פרשנות זו מבליטה היבט נוסף של דיני טהרה: חכמים אינם עומדים מן הצד כצופים בדינים אלו. יש להם תביעות מבנות ישראל כיצד להתנהג (להלן ב, א), ובדיני טהרה וטהרה למפרע, לשיטת הלל וחכמים יש מרכיב של קנס, שעליו עמדנו במבוא. על הזקנה אין ליישם מדיניות זו. 
אמנם כל דיני טהרת נידה עוסקים בנתונים מן הטבע ובפרשנותם, אבל הירושלמי מדגיש דווקא את הפן החברתי: "אי זו היא זקנה? רבי שמעון בן לקיש אמר: כל שקורין אותה אמה ואינה מקפדת, ובדעתה הדבר תלוי. אמר רבי אבין: כל שהיא ראויה להיקרות אימא" (ירושלמי, נידה א ו, מט ע"ב). אם כן, זקנה היא מי שבתודעתה או בתודעת הסביבה היא זקנה. אין גיל לזִקנה אך יש תחושת זקנה. המקבילה ל"אמא" היא כמובן "אבא", ו"אבא" הוא "מבן ארבעים ועד חמשים" (שמחות ג, ז [עמ' 112]).<sup class="footnote-marker">60</sup><i class="footnote">ראו לרנר, לחקר הכינויים. </i> המקבילה באישה היא גיל ארבעים לערך. כיום, גיל חמישים הוא גיל הבלות בדרך כלל, ובימינו הגיל משתנה כלפי מעלה, עם עליית תוחלת החיים ושיפור המזון. קשה לדעת מה היה גיל הבלות הממוצע בתקופת המשנה והתלמוד, וודאי שבסופו של דבר לכל אישה גיל הבלות שלה.

Mishnah 6

<b>ובמה אמרו דייה שעתה</b> – של כל אחת מארבע הנשים הללו, כדעת רבי אליעזר, שמשנתנו מהלכת בדרכו.
<b> בראייה הראשונה</b> – שראתה אחת מהן.
<b>אבל בשנייה, מטמא מעת לעת</b> – או מפקידה לפקידה, כשאר הנשים, שכן הבתולה כבר אינה "בתולה" והחלה לראות דם וסת, וזו הפעם השנייה שלה, ואף המעוברת, המיניקה והזקנה שבו למצבן הקודם ככל הנשים. המשנה נוקטת לכאורה את הדעה שלפיה טומאת אישה למפרע מעת לעת, שיעור המוצע במשנה א בידי חכמים. אף שבמשנה נאמר רק "מעת לעת", רבי יוסי, רבי יהודה ורבי שמעון בבבלי (נידה יא ע"א) גורסים את המשנה כאילו נאמר בה גם "ומפקידה לפקידה", והמשנה מנוסחת בלשון חסרה.
<b>ואם ראת הראשונה מאונס, אף בשנייה דייה שעתה</b> – ראייה מאונס, כגון שקיבלה מכה או מפחד כלשהו, אינה נחשבת בכלל הראיות שמהן סופרים הלאה, והראייה השנייה כביכול, נדונה כראייה ראשונה של "דייה שעתה". "ואיזהו מאונס? חלתה וראתה, קפצה וראתה, הכתה בעלה וראתה, נשאת משא כבד וראתה, זה הוא אונס" (תוספתא, נידה א, ד [עמ' 641]). "הכתה בעלה" פירושו שבעלה הכה אותה. אף שהדבר נאסר, אין להסיק מכך שתופעת הכאת נשים הייתה נדירה. גם הלכה זו מקבלת באופן עקרוני את דעת שמאי שבמשנה א, אך מגבילה אותה בדרך "הפרשנות היוצרת" ומפנה בכך את הדרך להלכה המחמירה. לפי התיארוך שהצענו במשנה הקודמת, זו קביעה של דור אושא או אחריו.

Mishnah 7

<b>אפ על פי שאמרו</b> – בנוגע לאישה אשר לה מחזור וסת סדיר או שהיא אחת מארבע הנשים אשר <b>דייה שעתה</b> – עד כה נדונה ההלכה הטכנית, ממתי האישה טמאה. כעת עוברת המשנה לשאלת הרצוי: כיצד על בנות ישראל לנהוג.
<b>צריכה להיות בודקת</b> – לא נאמר מתי, ונשוב לכך במשנה הבאה, שבפרק הבא.
<b> חוץ מן הנידה</b> – שהיא ממילא טמאה שבעה ימים מעת תחילת ראייתה, ובימים אלו אין טעם בבדיקות כלל, שכן גם אם ראתה דם יום אחד בלבד היא טמאה שבעה ימים.
<b>והיושבת על דם טהור</b> – בכתבי היד הטובים: "טוהר".<sup class="footnote-marker">61</sup><i class="footnote">כך הנוסח בכתבי היד פרמא 3173; פרמא 2596; לו; גניזה T-S E1.147 (טוֹהַר); heb. e.73/78 (טוּהַר/טוֹהַר). משניות בכתב יד לבבלי: וטיקן 110 ו-127 (אבל בגמרא: טהור) (וטיקן 113: טֹהַור); מינכן 95; גניזה heb c.17/82. ב-ז, ע, ק: "טהור". </i> יושבת על דם טוהר (טהור) היא אישה שילדה. אם ילדה זכר, היא טמאה במשך שבעה ימים מאז הלידה, ובמשך שלושים ושלושה הימים שלאחר מכן היא טהורה לבעלה (וטמאה למקדש); אם ילדה נקבה, היא טמאה במשך ארבעה עשר יום מאז הלידה, ובשישים ושישה הימים שלאחר מכן היא טהורה לבעלה (וטמאה למקדש). הימים הללו: שלושים ושלושה הימים שלאחר שבעת ימי לידת הזכר ושישים ושישה הימים שלאחר ארבעה עשר ימי לידת הנקבה, הם ימים שבהם הדימום שלאחר הלידה עדיין קיים, לפחות בחלק גדול מהם, ובכל זאת האישה טהורה לבעלה, ולכן הם נקראים ימי "דם טוהר". הביטוי לקוח מהמקרא: "ושלשים יום ושלשת ימים תשב בדמי טהרה. בכל קדש לא תגע ואל המקדש לא תבא עד מלאת ימי טהרה. ואם נקבה תלד, וטמאה שבֻעַים כנדתה, וששים יום וששת ימים תשב על דמי טהרה" (ויקרא י"ב, ד-ה). הסיבה למניין הימים הללו ולהבדלים בין לידת זכר ללידת נקבה המופיעים בתורה אינה מוסברת. מבחינה רֵאלית אין הבדל בין זכר לנקבה. זו אפוא גזרת הכתוב, והיא מחוץ לתחום דיוננו במחשבת חז"ל.
בבבלי מופיעה מחלוקת בשאלה אם דם היולדת בא מאותו מקור של דם הנידה והאם זהו מעיין אחד או שניים (נידה יא ע"א-ע"ב). לדעת הבבלי, זו מחלוקת בית שמאי ובית הלל. בצד הרֵאלי עסקנו במבוא (וראו נספח רפואי, סעיף 10). רגליים לדבר שחכמים סברו שדין דם הטוהר אינו מושפע מתנאי הטבע ואינו מבטאם אלא נועד להקל על האישה. 
מכל מקום, היושבת על דם טוהר – טהורה, ומהמשנה משמע שטהורה לבעלה ואינה מטמאת טהרות. בבבלי נוסף: "והיושבת על דם טהור – אסורה לשמש. עד כמה? אמר רב: עונה" (פסחים קיג ע"ב).<sup class="footnote-marker">62</sup><i class="footnote">מימרה זו היא מדברי רבי יוסי איש הוצל (איסי בן יהודה), תלמידו של רבי ישמעאל, שהובאו בתוך שורה שלמה של אזהרות פרטיות של חכמים, ולאו דווקא כהוראה לרבים.  </i> חלק מכתבי היד אינם גורסים את המילים " עד כמה עונה" (קולומביה; וטיקן 109), חלק מהם גורסים "רבה/רבא" (שאר העדים, מלבד הדפוס וכתבי היד מינכן 6 ומינכן 95) ולא "רב", והיו מן הראשונים שפירשו שמדובר רק בלילה האחרון.<sup class="footnote-marker">63</sup><i class="footnote">ר"ח, רשב"ם, תשובות הגאונים שערי תשובה, סימן קעג (בשם רב האיי, בכ"י וטיקן 109: "וכמה עונה או יום או לילה"). ראו דברי רש"י בשם רבותיו, המובאים ברא"ש, סימן ה. </i> לא נרחיב בשאלות אלו, שאינן נדונות במשנה, ומבטאות התפתחויות שאין להן בסיס במקור התנאי ואיננו יכולים לקבוע מתי נקבעו. להלן (י, ו) נראה שההלכה שבתלמוד, בנוגע ליושבת על דם טוהר, היא לפחות שלב שלישי בהתפתחות ההלכה. 
<b>והמשמשת בעידים</b> – כאמור במשנה א, לפני ואחרי קיום יחסי אישות ("שימוש") האישה מנגבת את בית הסתרים בבד לבן ומוודאת שאין שם דם. בחלק מעדי הנוסח זהו משפט חדש, וכך הוא יכול להתפרש גם כמשפט חיווי, היינו, כל אישה צריכה לשמש בעדים חוץ מהיושבת על דם טוהר (טהור). כלומר, לפנינו משפט חדש, ולא עוד דוגמה המצטרפת לדוגמאות הקודמות. כך מפרש הירושלמי, נידה פ"א ה"ז, מט ע"ג. רוב עדי הנוסח הטובים גורסים "המשמשת" או "והמשמשת". וי"ו החיבור עצמה אינה ראיה לכאן או לכאן, שכן היא נופלת ונוספת ואינה משמשת אלא להדגשה, אבל כל הנוסחאות הגורסות "המשמשת" לא ראו בכך חיווי אלא תיאור מקרה (אם היא משמשת – אז...). אולם כמה מדפוסי המשנה עם פירוש הרמב"ם, כתבי היד של הבבלי<sup class="footnote-marker">64</sup><i class="footnote">ב, ד, ה, ה1, מ; וטיקן 110, 113 (במשנה: משמשת), 127; מינכן 95. בדפוס נפולי נשמט כל המשפט. </i> וכמה ראשונים, גרסו "ומשמשת".<sup class="footnote-marker">65</sup><i class="footnote">רש"י ותוספות על נידה יא ע"א, ד"ה ומשמשת; רמב"ם על משנתנו; רמב"ן ומאירי על נידה יא ע"א, ועוד. לדיון דומה ראו לעיל א, א.  </i> אם כן, לפי עדות רוב עדי הנוסח הטובים אין כאן חיווי אלא תיאור מקרה. הפירוש הרואה בכך חיווי או ציווי הלכתי, קשה. אם המשנה פותחת באמירה שעל האישה לבדוק, בוודאי אם היא משמשת בעדים היא פטורה מכך, שכן זו הבדיקה. לפיכך אנו מעדיפים לראות בכך משפט תיאור בלבד, וראו גם פירוש המשפט הבא.<sup class="footnote-marker">66</sup><i class="footnote">ראו אפשטיין, מבוא, עמ' 485-483. </i><b> חוץ מן היושבת על דם טהור</b> – בדפוס: "טוהר". אין סיבה שאישה זו תבדוק את עצמה. מן הסתם יוצא ממנה דם, אבל הוא תוצאת הפציעות ברחם או גזרת הכתוב שלפיה דימום לאחר שבוע מלידת זכר או שבועיים מלידת נקבה יהיה דם טהור. אם זהו המשך משפט החיווי, כי אז יש להבין זאת כך: אישה צריכה לשמש בעדים, חוץ מהיושבת על דם טוהר. אבל אם אין כאן משפט חיווי, יש כאן תיאור מקרה: משמשת בעדים פטורה מבדיקה, וכן היושבת על דם טוהר פטורה מבדיקה. נוסח זה של המשנה קשה, שהרי חסרה הפתיחה הבאה לפני "חוץ מן היושבת".<sup class="footnote-marker">67</sup><i class="footnote">נימוק זה הניע את מיטשם, נידה, עמ' 314, לקבוע שההסבר השני עדיף. </i> לפי נוסח זה יש במשנה ייתור הנובע מהרכבה של שני מקורות, ואין בכך פסילת אפשרות פירוש זה. אם נסביר ש"המשמשת" הוא משפט חיווי, כלומר, אישה צריכה לבדוק את עצמה בעדים, חוץ מן היושבת על דם טוהר, זו הלכה חדשה. המשנה הבאה קובעת שדרך בנות ישראל לבדוק, ואם כן, אין כאן הלכה או ציווי כי אם מנהג יפה בלבד.<sup class="footnote-marker">68</sup><i class="footnote">וכן העיר אפשטיין, מבוא, עמ' 485-483. </i> עוד שנינו בתוספתא: "אמר רבי יהודה: מפני מה אמרו בשרץ עד שעת הכיבוד? שאם לא בדק, מטמא למפרע. ומפני מה אמרו כתם עד שעת הכיבוס? שכן דרך בנות ישראל בודקת כתמיהן בשעה שהן מכבסות, ואם לא בדקה כתמה – מטמא למפרע" (נידה ו, יב [עמ' 648]). אם כן, זו הלכה מדור אושא, המציעה גישה אחרת. הכתם מטמא למפרע מהפעם האחרונה אשר בה הבגד כובס, שכן אז הוא נבדק. רבי יהודה אינו מזכיר אפוא את הבדיקה בעדים. דבריו משקפים כנראה גישה מנוגדת לזו של שמאי (אף שלעתים הוא ממשיך את דברי בית שמאי, ראו לעיל משנה א). 
זאת ועוד: המשנה פותחת בחיווי "רך": "אף על פי שאמרו [...] צריכה להיות בודקת". אם כן, אין טעם להמשיך בציווי ברור: ו"משמשת בעדים"! זו גם חזרה וגם סתירה באופי הדברים. בדיקה אינה זהה להוראה לשמש בעדים. "בדיקה" היא מונח כללי לצורך בתשומת לב, ואילו "שימוש בעדים" מתאר התנהגות מפורטת בשעת קיום התשמיש. בהחלט ייתכן שאישה לא תגיע למצב של בדיקה כזאת במשך זמן מה, אבל מכל מקום, אין טעם בשתי ההוראות: גם לבדוק וגם לשמש בעדים. 
אם כן, אין הלכה לשמש בעדים, אבל יש הנחיה כללית, "רכה יותר", שהאישה תבדוק את עצמה, ללא הגדרת זמן וכמות. כל המחלוקת במשנה א היא על רקע מצב שבו לא נעשות בדיקות תכופות. אם כן, צריך להבין שבשלב הקדום הייתה הבדיקה העצמית מועטת, אבל ברבות הימים היא הפכה נוהג תכוף ומתמיד, ולכן גם נקבעה הלכת חכמים, שאישה טמאה רק מעת לעת. הבדיקה הנזכרת במשנה א פורשה על ידינו או כבדיקה או כמעשה התשמיש עצמו, וראו שם. 
<b>ובתולה</b> – שעדיין לא ראתה דם ונישאה, וראתה דם לאחר תשמיש ראשון,<b> שדמיה טהורין</b> – אין סיבה שתבדוק, שהרי זה דם בתולין, שהוא מעין דם מכה. משנתנו מתפרשת כמקרה שבו מדובר בדם היוצא בזמן קריעת הבתולים, שאינו דם נידה,<sup class="footnote-marker">69</sup><i class="footnote">פרק י משנה א, וראו להלן דיוננו בפרק ה משנה ג. </i> אבל אפשר לפרש את ה"בתולה" במשנתנו כבתולה שבה עוסקת משנה ד, כלומר, בילדה קטנה שטרם הגיע זמנה לראות. לפי פרשנות זו, הבתולה "דמיה טהורים", ודבר זה עומד בניגוד גמור למשניות לעיל, הפוסקות שדמיה טמאים, אם כי לא למפרע (רבי אליעזר ורבי יהושע במשנה ג). שאלת הסתירה בין המקורות אינה מפתיעה כשלעצמה, ואין חובה לחפש פירוש הרמוניסטי שיצמצם מחלוקות. עם זאת, הפירוש הראשון (שמדובר בדם בקיעת הבתולים) עדיף, שכן כל משניות הפרק הן יחידה ספרותית אחת, וראשית המשנה מתייחסת למשנה א: "אף על פי שאמרו דייה שעתה". אמנם ראינו שהפרק אינו שלם (חסרה בו הדעה שמעת לעת), אבל הוא מגובש כיחידה אחת, וקשה להניח שמשנה ז תפסוק את הלכות ה"בתולה" בדרך שונה ממשנה ג. עדיף לפרש שהמונח "בתולה" במשנתנו בא במשמעות שונה מזו שבמשניות ג-ד. לדעתנו מדובר במשנתנו בבקיעת קרום הבתולין (בעילת מצווה), ולדעת המשנה, הדם טהור. נדון בכך להלן בפרק י משנה א, ונראה ששם התפיסה ההלכתית היא שדם הבתולים מטמא, אם כי רק משעתה ואילך. ישנה אפוא מחלוקת בנושא, ולפיכך עדיף להעמיד גם את משנתנו כסותרת את משנה ג.
<b>פעמים</b> – שתי פעמים<b> היא שצריכה</b> – כל אישה<b> להיות בודקת בשחרית</b> – בקומה משנתה, כדי לאשר שהטהרות שבהן עסקה בלילה לא נטמאו,<b> ובין השמשות</b> – בהליכתה לישון, כדי לאשר שהטהרות שבהן עסקה במשך היום לא נטמאו. אפשר היה לנסח את המשפט: "כיצד היא בודקת? פעמים...". להלן (י, ג) נסיק שזו דעת רבי יהושע (אם כי שם לא מוזכר מעבר לבדיקה פעם אחת ביום), ורבי אליעזר אינו דורש בדיקות כה תכופות. הביטוי "המרבה לבדוק בנשים" (להלן ב, א) עשוי לשקף כמובן את שני הצדדים. כל אחד סבור שכמות הבדיקות שהוא דורש הגיונית. המחמיר "מרבה בבדיקות", והממעיט מותיר מקום לחששות.
<b>ובשעה שהיא עוברת לשמש את ביתה</b> – מתכוננת ליחסי אישות עם בעלה (כדלהלן ב, א).<sup class="footnote-marker">70</sup><i class="footnote">ראו אפשטיין, מבוא, עמ' 235, 485. </i>"לשמש את ביתה" הוא כינוי "נקי" ליחסי אישות. במבוא למסכת (ולעיל במשנה א) הרחבנו מעט בשאלה זו של מציאת כינויים נקיים ליחסי אישות, החל מכינויים שליליים וכלה בכינויים הנשמעים ללשוננו ללא מגמה שלילית. המונח "עוברת" הוא משחק לשון, ה"מתכתב" עם ההמשך, העוסק באישה העוברת (מסיימת) לאכול תרומה, וגם עם המעוברת, שאינה צריכה בדיקה.
<b>יתירות עליהן הכוהנות</b> – הן בודקות פעם נוספת,<b> (ו)בשעה שהן אוכלות בתרומה</b> – כדי לוודא שהן טהורות. קודם אכילת התרומה טבלו גברים ונשים טבילת מניעה, למנוע טומאה, ואולי גם להרבות קדושה.<sup class="footnote-marker">71</sup><i class="footnote">ראו פירושנו לברכות א, א. </i><b> רבי יהודה אומר: אף בשעת עבירתן מלאכל בתרומה</b> – בסיום הארוחה צריכה האישה לסדר את האוכל ולטפל בשיירי התרומה, ולכן עליה לוודא את טהרתה. לחילופין, אפשר להציע שהאישה בודקת את עצמה לאחר ארוחת התרומה כדי לתקן את שיירי התרומה, שיישארו טהורים גם אם תימצא לאחר מכן טמאה. דומה שלפנינו ביטוי להקפדת יתר. הבדיקה שאחרי באה גם להשוות בין "שימוש" לבין סעודה וליצור הלכה זהה. ואכן, ביטויי הסעודה היו גם הם כינויים של מעשה מיני: "כן דרך אשה מנאפת: אכלה ומחתה פיה ואמרה לא פעלתי און" (משלי ל', כ).<sup class="footnote-marker">72</sup><i class="footnote">ראו עוד, פירושנו לסוטה ב, א. </i>
המשנה האחרונה עוסקת בבירור בטהרה לתרומה ובטהרה רגילה, ומן הסתם גם לחולין. התלמודים מציעים שכל הפרק עוסק רק בקודשים: "הונא בר חייה אמר: מעת לעת שאמרו, לקדשים, אבל לא לטהרות" (ירושלמי, נידה א א, מח ע"ד). המשך הסוגיה בירושלמי ברור, ולפיו, אדם מישראל האוכל על טהרת חולין או על טהרת קודש עושה זאת ברמה הנמוכה של טהרת חולין בלבד, אבל בימי התנאים נעשתה טהרת קודשים בטהרת קודש ממש.<sup class="footnote-marker">73</sup><i class="footnote">ראו במבוא למסכת טהרות.  </i> האמוראים מנסים אפוא לצמצם את המשנה לתחום טהרה שלא נשמר בימיהם, שכן בימיהם כמעט לא הייתה טהרת קודש (להוציא טהרת מי חטאת, שדינה חמור משל קודש). 
גם בבבלי מתנהל דיון מצמצם דומה: "אמר רב הונא: מעת לעת שבנדה מטמאה בין לקדש ובין לתרומה. ממאי? מדלא קתני לה גבי מעלות. אמר ליה רב נחמן: והא תני תנא, לקדש אבל לא לתרומה! קבלה מיניה רב שמואל בר רב יצחק: בחולין שנעשו על טהרת קדש, ולא בחולין שנעשו על טהרת תרומה" (נידה ו ע"ב). אם כן, רב הונא סבר שמשנתנו עוסקת בקודש ובתרומה, ואילו רב נחמן צמצמה לקודש בלבד. 
הבחנות אלו אינן נמצאות במשנה. טהרת נידה אינה קשורה לטהרה כללית. חייבים בה כולם, לחולין רגילים, אלא שעל אכילת תרומה יש להקפיד במיוחד. במשנה עצמה אין רמז לצמצום ההלכות, והתלמודים משקפים שינוי ביחס למצוות נידה, שינויים שהם ותהפוכותיהם מחוץ לתחום דיוננו. 
הבבלי אף מבחין בין שמירת נידה לצורך טהרות לבין שמירתה לצורך קיום יחסים עם הבעל. לדעת הסוגיה, אישה תמיד מותרת לבעלה ואינה צריכה בדיקה: "בעא מיניה רבי זירא מרב יהודה: אשה, מהו שתבדוק עצמה לבעלה? אמר ליה: לא תבדוק. ותבדוק, ומה בכך? אם כן, לבו נוקפו ופורש" (נידה יב ע"א). כבר הבבלי חש שהדבר מנוגד להמשך המשנה, העוסק בהכנות ליחסי אישות, ומסביר שכך נוהגות רק הצנועות: "אמר רבי אמי, אמר רבי ינאי: וזהו עדן של צנועות. אמר ליה רבי אבא בר ממל לרבי אמי: תנא תני: צריכות, ואת תני: צנועות? אמר ליה: שאני אומר, כל המקיים דברי חכמים נקרא צנוע. אמר רבא: ושאינו מקיים דברי חכמים, צנוע הוא דלא מקרי, הא רשע לא מקרי?!" (שם). הבבלי מסביר את המשנה לא כפשוטה, מצמצם את הלכות נידה שבפרק לטהרות ולקודשים (שלא נהגו בבבל) ומקל בטהרת נידה במסגרת חיי הזוגיות. אנו נעסוק בשאלה זו להלן (ב, ד), אבל בשלב זה, פשט המשנה ברור, וטהרת נידה נדרשת בכל התחומים במידה שווה. המגמה המקלה של הבבלי באה לידי ביטוי גם בפירושנו למשנה א.
משנתנו והמשנה הבאה עוסקות בחובת הבדיקה התכופה, חובה שאינה תלויה במחלוקת אם האישה מטמאת למפרע. עם זאת, המקרים המסופקים הרבים, כולל סדרת המקרים שנביא בהמשך מהתוספתא, מצביעים על כך שבפועל היו רבות שלא נהגו כדרך המיוחסת לבנות ישראל (להלן ב, א), וודאי לא נהגו כ"צנועות" או כמו הכוהנות, והבחינו בשטף דם או בכתם רק לאחר זמן. אם נקבל את עדות משנתנו כנוהג למעשה, הרי שהיא מבטאת נוהג מאוחר או דרישה מאוחרת יחסית של תנאים, דרישה שלא התקבלה על דעת כלל הציבור, ולפחות בתקופה התנאית לא הייתה נוהג רווח בציבור.
לסיכום, המשנה והתוספתא הציגו סדרת עמדות בנוגע לשאלה של טומאה למפרע:
1.	דייה שעתה – שמאי.
2.	דייה שעתה – אך רק ארבע נשים (רבי אליעזר).
3.	מפקידה לפקידה – הלל.
4.	רק בתולה מטמאת לשעתה, והשאר כבית הלל או מעת לעת (רבי יהושע).
5.	מעת לעת – אנונימי, סתם משנה (בתוספתא להלן בשם רבי).
6.	מעת לעת ומפקידה לפקידה, הארוך בין השניים – "חכמים" במשנה לפי התוספתא.
7.	מעת לעת ומפקידה לפקידה, הקצר בין השניים – "חכמים" במשנה לפי התלמודים.
8.	יש להרבות בבדיקות מחד גיסא, ומאידך גיסא ישנן מגמות של הקלה, החלות רק על חלק מהמקרים (למשפט זה כמה ניסוחים, השונים בפרטים. שיטה זו, ובעיקר חלקה השני, הוא מדורות אושא ורבי).
גם הפרק בתוספתא מסתיים בסדרת הלכות. מהן משתמעות עמדות נוספות, המבחינות בין כתם לדם. דם שוטף הוא דם וסת. הכתם הוא ספק דם וסת ספק דם זוב, המטמא רק יום אחד, ואם עברה האישה שלושה ימי זוב רצופים, עליה לשמור שבעה ימים נקיים. 
א.	"כל הנשים שאמרו חכמים דיין שעתן – כתמן מטמא למפרע, חוץ מן הקטנה שאין ראויה לראות, שאין לה כתמים, דברי רבי מאיר, וחכמים אומרים: כל הנשים שאמרו חכמים דיין שעתן – כתמן בראייתן; וקטנה ראויה לראות – יש לה כתמים" (תוספתא, נידה ג, א [עמ' 643]) – לדעת רבי מאיר, כתם מטמא למפרע לדעת שמאי ורבי אליעזר, וחכמים חולקים, וכמובן נוקטים את שיטת שמאי. 
ב.	"כל אשה שיש לה וסת – כתמה מטמא למפרע. שאם תראה שלא בשעת וסתה – מטמא מעת לעת. רבי אומר: החמירו בכתם יתר מן הראיה, שהכתם מטמא למפרע, והראיה אינה מטמא אלא מעת לעת" (שם, ב) – לדעת רבי, ראייה מטמאת מעת לעת, וכתם – למפרע (לא נאמר לכמה זמן). לדעת תנא קמא, וסת מטמאת לשעתה (כשמאי, כרבי אליעזר וכרבי מאיר), אבל אם יש לה כעת וסת, הכתם הקודם מטמא למפרע, ולא נאמר לכמה זמן. 
ג.	"ראת כתם ואחר כך ראת דם – הרי זו חוששת משום זוב, דברי רבי מאיר, וחכמים אומרים: אינה חוששת משום זוב. הרואה כתם, אם יש בו לחלק שלש טיפין לשלשה ימים – הרי זו חוששת משום זוב; ואם לאו – אינה חוששת משום זוב, דברי רבי מאיר. רבי יהודה בן אגרא אומר משום רבי יוסי: בין כך ובין כך הרי זו חוששת" (שם, ג). ההבדל בין התנאים בסיפא הוא בשאלה אם אנו קובעים דין אחיד לכל המקרים או שמא מנסים למצוא התאמה בין תנאי המקרה להלכה. אם הכתם קטן, אין זו זיבה של שלושה ימים, ולכן אין האישה זבה גמורה אף על פי שלא בדקה, וכן אם ראתה כתם לאחר היותה נידה. לדעת רבי מאיר תולים את הדם ומוצאים לו סיבה באירוע שעברה, ולדעת חכמים, מחמירים. אגב הלכה זו אנו שומעים שהנשים אינן בודקות את בגדיהן אלא לעתים רחוקות.
ד.	ריבוי הבדיקות משפיע על הפסיקה היסודית במקרה של משנה א: "אמר רבי: נראין דברי רבי יהודה בן אגרא בזמן שלא בדקה, ודברי רבי מאיר בזמן שבדקה. רבי חנינא בן אנטיגנוס אומר: בין כך ובין כך אינה חוששת. תלת כתמה באחרות, דין הוא שתתלה כתמה בעצמה" (שם ד) – מגמה זו מודגשת לאחר דור אושא.
9.	מטמאת משעת כיבוס – רבי יהודה (שם ו, יג [עמ' 648]). 
יתר ההלכות בתוספתא עוסקות בזוב, והוא אינו עניין למשנתנו.

Chapter 2



Mishnah 1

<b>כל היד המרבה לבדוק, בנשים, משובחת</b> – במשנה הקודמת דובר בשתי בדיקות לפחות ביום, כדי שהאישה תהיה מודעת לטומאתה, ורבי יהודה דרש בדיקה שלישית, רביעית וחמישית, כל פעם לפני טיפול בטהרות, לפני קיום יחסי אישות או אחריהם. כעת המשנה פותחת בהצהרה כללית שיש להרבות בבדיקות. ברור שלפנינו ניסוח אחר. הניסוח הראשון הוא מהתחום המשפטי, המחמיר (רבי יהודה), ויש בו שיעור הלכתי, כמקובל בספרות ההלכה. הניסוח של משנתנו כללי והצהרתי, והוא מבטא חרדה מטומאה. המינוח "המרבה לבדוק" אינו מינוח הלכתי רגיל. במשנה לא נאמר כמה זה "מרבה" – ארבע, חמש או עשר פעמים ביום. ברגיל היינו מצפים לקביעה כמותית מדויקת, כגון שלוש פעמים ביום או קביעה מדויקת אחרת. לפנינו דוגמה נוספת לאשר טענּו במבוא למסכת: בהלכות נידה יש עירוב מתמיד של הלכה משפטית יבשה וטכנית עם ביטויי חרדת טומאה שאין להם "שיעור", ולפנינו אחד הביטויים לניסוחים אלו. האמירה שלפיה ריבוי בדיקות הוא דבר חיובי עומדת בניגוד למובא במשנה להלן ד, ז ובניגוד למציאות העולה מהמשנה לעיל א, א, שלפיהן לא תמיד הקפידו הנשים על בדיקות תכופות, וחכמים לא התריעו נגד התופעה. 
בתוספתא מובא: "בנות ישראל קטנות – עד שלא הגיעו לפירקן הרי הן בחזקת טהרה ואין הנשים בודקות אותן; וכשהגיעו לפירקן הרי הן בחזקת טמאה<sup class="footnote-marker">1</sup><i class="footnote">ראו ליברמן, תוספת ראשונים על תוספתא נידה כאן (ה, ד). </i> והנשים בודקות אותן. רבי יהודה אומר: אף משהגיעו לפירקן אין הנשים בודקות אותן, שמא יקלקלוהו בידיהן, אלא סכות ומקנחות מבחוץ, והן נבדקות מאליהן" (נידה ה, ד [עמ' 645]; בבלי, נידה י ע"ב). כנראה מובע כאן חשש לקריעת קרום הבתולין כתוצאה מן הבדיקות.<sup class="footnote-marker">2</sup><i class="footnote">ראו רש"י, נידה י ע"ב, ד"ה שמעוותות: "כלומר, מסרטין לה בצפורן ומייתו לה לידי ראיה". ראו פירושו של בעל חסדי דוד לדברי הרמב"ם, הלכות מטמאי משכב ומושב ד, ח, שהכוונה היא גם לנשואות. </i> הברייתא יוצאת מההנחה שיש חובת בדיקה, ועוסקת בשאלה כיצד לבדוק. דברי רבי יהודה מנוגדים לעצה במשנה שלנו ומתאימים למציאות העולה מהמשנה לעיל (א, א), שלא תמיד הקפידו הנשים על בדיקות תכופות. 
<b>ובאנשים, תיקצץ</b> – ההסבר המקובל הוא שהבדיקה אצל הגברים היא אם יצאה שכבת זרע (קרי). אפשר גם לפרש ש"אנשים" הם הבודקים, כלומר, אנשים בודקים את הנשים או את עדי הנשים (הבד שבו ניגבו את בית הסתרים). הביטוי "תיקצץ" אף הוא בא מתחום המינוח הלא משפטי. ודאי שלא קצצו ידי אדם, ואין זה אלא ביטוי לקללה המוטלת על העושה מעשה מגונה. לכאורה קשה: וכי מי שבדק בדיקת יתר עשה מעשה כה חמור? הכוונה כנראה לבדיקת איבר המין הגברי ביד, העשויה לעתים לגרום גירוי והוצאת זרע לבטלה.<sup class="footnote-marker">3</sup><i class="footnote">בבבלי, נידה יג ע"א למדו שהמשנה עוסקת בבדיקה בעד ("מטלית עבה") או בדבר אחר, אבל בהחלט אפשר שמדובר בבדיקה ביד. בנוגע לבדיקת אישה בידה ראו קלוגר, מי נידה, ג, סימן קפו, עמ' נא-נב. השוו ירושלמי, נידה א ז, מט ע"ד: "בדקה ביד שאינה בדוקה". לבדיקה זו אצל גבר אין מקור במשנה, ונראה שהדבר נובע מרצון לעדן את לשון המשנה. </i> כמובן, מבדיקה קצרה לא תיגרם הוצאת זרע, אבל יש בה היתר למשש לפעמים באזור שהצנעה יפה לו.<sup class="footnote-marker">4</sup><i class="footnote">כך פירש רש"י במשנה, בניגוד לדברי הבבלי, נידה יג ע"א. וראו להלן. </i> סביר מאוד שהמשנה גם מתנגדת לאווירה של הקפדת יתר. אצל נשים ההקפדה נחוצה, אבל אצל גברים אין צורך בה.
שאלה שנייה היא מה יחסה של משנה זו לשאלה ההלכתית-טכנית של טומאה למפרע. המשנה הקודמת, שתבעה בדיקה ב"עדים", הניחה כשמאי, שנשים דיין שעתן. אבל אם הן נטמאות למפרע, אולי אפשר להקל בבדיקות ולהשאירן לאישה – הרי היא תסבול מכך שתתגלה טומאתה. עם זאת, אפשר גם שאין לצורת הבדיקה קשר לשאלה של טומאה למפרע.
בתוספתא שנינו: "כל היד המרבה לבדוק, בנשים – הרי משובחת; ובאנשים – תקצץ. רבי טרפון אומר: תקצץ על טיבורו. אמר לו: הרי כריסו נתפתחת! אמר להם: אף אני לא נתכוונתי אלא לכך. משלו משל למה הדבר דומה? לנותן אצבע בעין. כל זמן שהוא דוחק הרבה, מוציא דמעה. במה דברים אמורים? בשכבת זרע. אבל לזיבה, כל היד המרבה לבדוק הרי זו משובחת" (נידה ב, ח [עמ' 643]). ברור שהתוספתא פירשה את חלק המשנה העוסק בבדיקת אנשים, והחשש הוא שעצם הבדיקה והעיסוק במקום יביאו ל"חימום" ויגרמו הוצאת זרע לבטלה. המימרה היא מדור יבנה, ורבי טרפון, הנוקט בדרך כלל את שיטת בית שמאי, מרמז שכוונתו שלא רק היד תיקצץ אלא שגם האיש ייפצע קשה (יקצצו את ידו כשהיא מונחת על טבורו). ברור שרבי טרפון אינו משתמש בניסוח הלכתי. העונש הוא בידי שמים, ובוודאי מופרז, ואין הוא אלא לשון קללה (כדעת הירושלמי).<sup class="footnote-marker">5</sup><i class="footnote">הבבלי, נידה יג ע"א מתחבט בשאלה אם זו קללה או ממש עונש. לדעתנו, העלאת השאלה ספרותית, להגדיל תורה, ואיש לא העלה על דעתו עונש כזה. היא נשאלה רק כדי לאפשר את שרשרת המדרשים המובאים בעקבותיה.  </i> ברם עדיין יש לשאול אם רבי טרפון מתנגד לבדיקות מיותרות בשל הסתייגות כללית מהחמרה או שמא הוא חושש באמת לגירוי ולהוצאת זרע לבטלה, ואולי הוא מתנגד לעצם עיסוק היתר בנושא, עיסוק המוּנע (כביכול) ממגמה של צניעות יתר אבל עשוי להביא לחוסר צניעות. השאלה תלויה בהבנת טיב המשל. אם המשל מדוקדק, אזי כשם שהיד מוציאה דמעה כך היד הבודקת גורמת הוצאת זרע לבטלה, ואם המשל כללי יותר, כי אז אין הכרח להסיק מהמשל חשש זה. במקום אחר עסקנו במשלים ובהתאמתם לנמשלים, וראינו שהמשלים אינם תמיד מתאימים בכל פרטיהם לנמשלים, ולכן, המסקנה שיש חשש של ממש מפני הוצאת זרע לבטלה היא דקדוק יתר במקורות. תופעת המשל בתוספתא מיוחדת, אך לא יחידאית. בספרות חז"ל משובצים מאות משלים, אבל כמעט כולם רק באגדה. במשנה ובתוספתא נמצאים משלים בודדים, ורובם בדברי אגדה ובקבצים שאינם הלכתיים, כמו מסכת אבות. המשל שבמשנתנו דומה במידת מה למשל ההלכתי במשנה סוכה (ב, ט) או לזה המופיע בתוספתא ברכות (א, ד). המשל במשנתנו הוא משל רגיל בהלכה, אבל הקשרו מסופק. האמנם בדיקה אם יצאה שכבת זרע עלולה לגרום הוצאת שכבת זרע לבטלה? יתר על כן, אדם בשעת ערותו ודאי יודע אם יצאה ממנו שכבת זרע. אלא עצם העיסוק בנושא נובע במידת מה מרגישות יתר. המשל כללי אפוא, ואינו בא להסביר את פרטי המקרה. בירושלמי (מט ע"ד) מופיע הטיעון ללא צורת המשל. 
<b>ריבוי בדיקות</b>
הירושלמי מסביר מהו מקור הצורך להרבות בבדיקות: "צנועות היו בודקות על כל חבית וחבית ועל כל ככר וככר. מעשה בטביתה שפחתו של רבן גמליאל, שהיתה מכתפת יינות לנסכין והיתה בודקת על כל חבית וחבית. אמרה לו: רבי, ראיתי כתם, ונזדעזע רבן גמליאל. אמרה לו: בודקת הייתי על כל חבית וחבית, ולא נטמיתי אלא על חבית זו בלבד" (נידה ב א, מט ע"ד ומקבילות). מדובר ברבן גמליאל בן דור יבנה, שהיה אוכל על טהרת חולין כל ימיו, אבל בימיו היו גם שאכלו על טהרת הקודש (תוספתא, חגיגה ג, ג), ובכך כנראה מדובר כאן. מכל מקום, טבי וטביתא הן דמויות אמתיות של עבדים יראי שמים, כפי שפירשנו בפסחים (ז, ב).
הירושלמי מעביר את חובת הבדיקות התכופות לצנועות בלבד, ומפרש שצנועות הן כל אלו המבצעות את ההלכה. הבבלי (נידה יב ע"א) הביא מימרה דומה בנוגע למשנה הקודמת, והשתמש בה כדי לצמצם את חובת הבדיקות ולהעבירה מגדר חובה לגדר של מנהג ראוי לצנועות יוצאות דופן. 
הסברנו את ההבדל בין גברים לנשים על רקע הבדל בתביעות הצניעות והתנגדות לבדיקות יתר. נמנענו מלהציג את הסבר הבבלי. הבבלי מסביר: "נשים לאו בנות הרגשה נינהו – משובחות; אנשים, דבני הרגשה נינהו – תקצץ" (נידה יג ע"א).<sup class="footnote-marker">6</sup><i class="footnote">אפשר היה גם להסביר שאצל אישה ישנו חשש שאם נטמאה תטמא טהרתו (כסיפור המובא לעיל בשם הירושלמי), ואילו שכבת זרע אצל גבר מטמאת רק אותו ולא את הנוגע בו. לזב איננו חוששים, משום שזיבה היא תופעה נדירה יותר. </i>
אפשר לפרש את המימרה בבבלי בכמה דרכים. הראשונה היא שנשים אינן מרגישות כשיוצא להן דם, ואילו אצל גברים, הוצאת הזרע מורגשת ולכן הבדיקה מיותרת. הסבר כזה אפשרי כהסבר למשנה. אבל לדעתנו זה אינו פשט המשנה אלא שינוי מגמה. לדעתנו, לא בהרגשה הדבר תלוי אלא בהתנגדות לעיסוק יתר באותו איבר באמתלה של צניעות. 
התוספות (יבמות יב ע"ב; כתובות לט ע"א, ד"ה שלוש נשים) מסבירים: "משמע דאי הוו בנות הרגשה, הוי אסור.<sup class="footnote-marker">7</sup><i class="footnote">משמע, אסור משום שהדבר יגרום להן "הרגשה". אם היו מרגישות, הבדיקות היו לא רק מיותרות אלא גם אסורות. ומכיוון שאינן מרגישות, הבדיקות משובחות. ובלשון הריטב"א לנידה יג ע"א, ד"ה כל יד: "לאו בנות הרגשה – פי'[רוש] כי מפני משמוש זה אינן באות לידי הרהור ולהוציא שכבת זרע לבטלה", וכן מפרש הר"ן את הבבלי במקום, וכמותו ראשונים נוספים.  </i> ומיהו, מצינו לפרש דלאו בנות איסור הרגשה נינהו". כלומר, נשים אינן חשות כלל בגירוי, או שאצל נשים אין איסור על גירוי ולכן מותר לבדקן למרות הגירוי.<sup class="footnote-marker">8</sup><i class="footnote">וכן רמב"ן על נידה יג ע"א; חידושי הרשב"א על נידה שם, וראשונים נוספים. </i> הטיעון האחרון משמעו שגם אצל יש נשים חשש גירוי, אבל אין איסור על כך. ההסבר התולה את ההבדל בטבע המינים אינו מתאים לתצפיות בנות זמננו.<sup class="footnote-marker">9</sup><i class="footnote">מן הראוי להעיר שלדאבוננו, בדורות אחרונים רב העיסוק הפומבי בנושאים אלו, שהצנעה יפה להם. לימוד תורה במקרה זה נמצא נשכר. כמובן שלא לשם כך עוסקת בכך הספרות המקצועית והלא מקצועית. </i> גם ההסבר שאין לנשים איסור גירוי אינו פשט המשנה, כפי שכבר הראו התוספות עצמם.<sup class="footnote-marker">10</sup><i class="footnote">תוספות, נידה יג ע"א, ד"ה נשים, וכן ראשונים נוספים.  </i> אלא שאצל נשים, הצורך ההלכתי והמעשי גובר על נזקי הבדיקה, ולכן מצאנו גם את מגמת ההסתייגות מבדיקות.
הטיעון האחרון מנוגד כאמור לתצפיות בנות זמננו, אבל אין הוא בהכרח פירוש המשנה ואף לא פירוש הכרחי בבבלי. במהלך הפירוש למסכת הצבענו על מקרים שבהם הציעו רבותינו הסברים המנוגדים למקובל ברפואה ובמדע בני זמננו. עסקנו בכך במבוא. במקרים רבים, כגון המקרה הזה, ההסבר המנוגד אינו הגורם להלכה. לאחר שישנה הלכה (שאנו מנסים להתחקות אחר סיבותיה) מציע חכם מאוחר הסבר לא ראלי. אין לו קשר להלכה אלא הוא רובד הלכתי-מחשבתי מאוחר, לפעמים פרי התפתחות הלכתית או מחשבתית. במקרה זה נראה לנו שהראשונים הציעו קו פרשני זה למונח "הרגשה" של נשים משום שרצו להדגיש שיש צורך בבדיקות ואין לחשוש מפני "צניעות יתר". לדעתם, הבדיקה עצמה גוררת פגיעה בצניעות, אבל אצל בנות היא מחויבת משום שאצלן בעיית הצניעות חריפה פחות, ואילו אצל בנים חובת הצניעות חשובה מהצורך בבדיקות. 
יתר על כן, הטיעון הראשון, שלפיו נשים אינן בנות הרגשה ולכן לא חלים עליהן איסורי הצניעות נועד להסביר את ההיתר להשתמש במוך (תוספתא, נידה ב, ו [עמ' 642]; להלן פירושנו למשנה ב, ב). כפי שנראה בדיוננו להלן, ההלכה נועדה להקל על הטיפול בנשים במקרים של בעיה חברתית או רפואית, והנימוק הפורמלי לכך: שלא חל על נשים איסור הוצאת שכבת זרע לבטלה, הוא במידה רבה תירוץ טכני, כדי להצדיק החלטה חריגה הבאה מטעמים חברתיים ורפואיים (ראו פירושנו למשנה להלן).
<b>החרשת</b> – בעולם הקדום, החירש היה גם אילם ונחשב חסר דעת, שכן לא היה אז חינוך מיוחד לחירשים, ובהיעדר לימוד קריאת שפתיים ושפת סימנים הוא נותר כלוא בעולם נעדר מילים, מושגים, רעיונות וקשרים בין-אישיים וחברתיים, דבר שגרם לו בהכרח להיות מפגר לחלוטין. עם זאת, במשניות קודמות שעסקו בטהרות ראינו שהיו חכמים שראו בחירש שותף לכל המצוות, ובמיוחד להלכות טהרה. הבולט בקרב חכמים אלו היה רבי יוחנן בן גודגדא הלוי, שפעל בשלהי ימי הבית השני ובדור יבנה: "רבי יהודה אומר: חרש שתרם – תרומתו תרומה. אמר רבי יהודה: מעשה בבניו של רבי יוחנן בן גודגדא, שהיו חרשים והיו כל טהרות ירושלם נעשין על גבן. אמרו לו: משם ראיה? שהטהרות אין צריכות מחשבה, ונעשות על גבי חרש, שוטה וקטן. תרומה ומעשרות צריכין מחשבה" (תוספתא, תרומות א, א). כפי שהראינו בדיוננו (תרומות א, א; חגיגה פ, א), רבי יוחנן בן גודגדא ורבי יהודה סברו שיש חירשים היודעים לשמור על גופם ולהתנהג בטהרה (כנראה מתוך צפייה בהתנהגותם של אחרים וחיקוי התנהגות זו). החירשת במשנתנו היא בת כוהן או בת ישראל חירשת שנישאה לכוהן, לפי עמדתו של רבי יוחנן בן גודגדא, שיש לבת חירשת נישואין ושהיא יוצאת בגט (גיטין ה, ה).<sup class="footnote-marker">11</sup><i class="footnote">בניגוד לתוספתא, יבמות ט, ד, וראו בהרחבה בפירושנו לגיטין (טרם נדפס), לתרומות ולחגיגה, הנזכר בגוף הטקסט. </i> משנתנו נוקטת עמדת ביניים. החירשת נישאת ורשאית לאכול בתרומה, אבל בתנאי שתשמור על טהרתה, לבד או בעזרת חברותיה.
<b>והשוטָה</b> – שאינה יודעת לשמור על עצמה (שכן אינה מסוגלת אפילו לחקות מעשי אחרים).
<b>והסומה</b> – העיוורת אינה יכולה לבדוק את עצמה, ובמעמדה עסקנו בפירושנו לחגיגה א, א ועוד, והראינו שהנימוק העיקרי להכללת הסומא ברשימת חסרי המעמד המשפטי היא ההנחה שהוא אינו מתמצא במהלך הדברים, אינו איש הבקיא בהוויות העולם הזה, חסר כבוד ולכן פסול, בין היתר, לעלות כשליח ציבור. במקרה זה, הירושלמי מצטט כמה חכמים האומרים: "אין כן סומה" (נידה ב א, מט ע"ד), כלומר, אישה עיוורת יכולה לבדוק את עצמה או לבקש עזרה מחברותיה. וכן בבבלי (נידה יג ע"ב): "א"ר יוסי ב"ר חנינא: סומא אינה משנה" (כלומר, אין הלכה זו מנויה במשנה).<sup class="footnote-marker">12</sup><i class="footnote">ראו אפשטיין, מבוא, עמ' 236. </i> <b>וכל מי שמטרפה –</b> נטרפה <b>דעתה, אם יש להן פיקחות</b> – חברות שפויות, <b>מתקינות</b> – החברות<b> אותן</b> – את השוטות,<b> והן אוכלות בתרומה</b> – אין כאן חובה של הבנה עצמית אלא של אקט טהרה טכני. 
<b>דרך בנות ישראל</b> – "דרך בנות ישראל" הוא מונח חריג. הוא בא לקבוע הלכה, אך לא בהסתמך על טיעון משפטי אלא על הנוהג הרווח. "בנות ישראל" הוא מונח חיובי שיש בו הוקרה והערכה לנשים. עם זאת, "הצנועות" הוא מחמאה גדולה יותר. במשנה ובתוספתא מופיע התואר "צנועות" רק בהלכות נידה, ומכאן הועבר במדרשים גם להקשרים קרובים.
<b>משמשת בשני עדים, אחד לו ואחד לה, והצנועות מתקינות להן שלישי(ת), </b>[<b>ו</b>]<b> אחד</b> <b>להתקן את הבית</b> – שני העדים הם שני בדים לבדיקה אם נטף דם. לפי התיאור, שני העדים נועדו לבדיקה לאחר התשמיש, והשלישי, לתקן את "הבית", לכאורה לנקות ולבדוק את בית הערווה קודם התשמיש. במסכת מקוואות (פ"ח מ"ד) שנינו שקודם טבילה חייבת האישה לכבד את ביתה, ואולי הכוונה לניקוי זה שקודם הטבילה ולאחר התשמיש. אלא שבמקוואות זו הלכה לכל דבר, שהאישה צריכה לנקות את בית הסתרים, ואילו אצלנו זהו נוהג טוב, לבצע את הניקוי הזה בבד נקי, כדי לצרף בדיקה לניקיון.
מעניין שהאישה נחשבת אחראית גם על ניקיונה ועל טהרתה, אבל גם על ניקיון הבעל, כפי שהיא האחראית לכבד ולנקות את הבית כולו במובנה הפשוט של המילה.
המשנה עוסקת באישה, אבל התוספתא משלימה את דינו של הגבר: "שוטה, מטבילין אותו ומאכילין אותו בתרומה לערב ומשמרין אותו שלא יישן, ואם ישן ועמד – טמא מיד. רבי אלעזר ברבי צדוק אומר: עושין לו כיס של עור ומלבישין אותו ובודקין אותו בתוכו. ואם נמצא בתוכו שכבת זרע – טמא; ואם לאו – טהור. אמרו לו: נמצאת מבריח מן הספק ומביאו לידי ודאי, מפני שבא לידי חימום!<sup class="footnote-marker">13</sup><i class="footnote">אם כן, היו שהעדיפו להלביש לשוטֶה בגד תחתון והיו שחששו מכך משום שהחום יגרום לפליטה. לחשש זה אין בסיס רֵאלי. </i> אמר להם: לא מדבריכם טמא הוא? אמרו: אם נמצאת שכבת זרע – טמא; ואם לאו – טהור, ואנו אומרים: יצאת ממנו טפה כל שהוא ונבלעה לה בכיס" (נידה ב, ט [עמ' 643]). על השוטֶה משגיחים טוב יותר, אבל הניסוח הפוך. האישה השוטָה אסורה בתרומה אלא אם כן יתקנוה, והגבר השוטה יאכל בתרומה אלא אם כן לא השגיחו עליו.

Mishnah 2

<b>נימצא על שלו</b> – העד שלו מוכתם בדם לאחר התשמיש, ויש להניח שדם זה נטף מהאישה, כלומר, בשעת התשמיש כבר הייתה עם כתם או עם דם וסת, <b>טמאין</b> – שניהם, היא כנידה, והוא כמי שבעל נידה כנאמר במפורש בויקרא טו, כד. שניהם שותפים למעשה האסור. לולא הייתה שותפה ללאו לא הייתה צריכה להביא קרבן.
<b> וחייבין בקורבן</b> – הקרבן הוא קרבן חטאת של מי שעבר על לאו בשוגג (כמפורש בויקרא יח, יט; כ, יח), וכאן דינו כדין בועל נידה בשוגג, ודינה כדין מקיימת יחסי אישות בעת נידתה בשוגג. ברור שהאיסור על האישה לשמש בעת נידתה חל עליה כמו עליו. 
לפי המשנה, הלאו חל על שני השותפים: על הגבר ועל האישה. הדבר מנוגד לדעה הרווחת בספרות חז"ל, שהאישה נחשבת פסיבית ואינה משתתפת בזיווג. בספרות התנאית עצמה ישנה מחלוקת בשאלה אם האישה מחויבת במצוות פרו ורבו (יבמות ו, ו, וראו פירושנו לה). אבל לאמוראים היה ברור שהמצווה חלה רק על האיש (יבמות סה ע"ב). בספרות הראשונים, ועוד יותר בספרות האחרונים, אומצה גישה זו. הראשונים שביקשו להקל על הזוג ולאפשר שימוש (מוגבל) באמצעי מניעה השתמשו בטיעון זה. כך מסביר המדרש שאסתר לא חטאה ב"נישואיה" לאחשוורוש משום שאישה היא "קרקע עולם" – אינה שותפה למעשה האישות ואינה אחראית לו (בבלי, סנהדרין עד ע"א). כן עולה מסוגיות נוספות. משנתנו סבורה שהאישה שותפה לחטא ואחראית לו. כך גם משנת יבמות ו, א, העוסקת בשגגה או באונס שלה ושלו באותה רמת חיוב. לא נרחיב בדיון על התפיסה הרואה באישה שותפה משנית או פסיבית. נסתפק בכך שמשנתנו מציגה תמונת עולם אחרת, שוויונית הרבה יותר. הוא הדין בתוספתא, נידה ב, ו (עמ' 642). התוספתא עצמה מביעה עמדה שוויונית כלפי האישה, אבל היא פורשה בתלמוד הבבלי<sup class="footnote-marker">14</sup><i class="footnote">"שלש נשים משמשות במוך: קטנה, מעוברת ומניקה [...] שהיה ר' מאיר אומר: כל עשרים וארבעה חדש דש מבפנים וזורה מבחוץ, וחכמים אומרים: משמש כדרכו והמקום משמר עליו, שנ'[אמר]: שומר פתאים ה' " (תוספתא, נידה ב, ו [עמ' 642]). אם כן, האישה רשאית להשתמש באמצעי מניעה, והגבר, באמצעי מניעה אחר. "משמשות במוך" היא שיטה אפשרית אחת מתוך שיטות מותרות. אבל הבבלי הבין שרק לאישה מותר להשתמש באמצעי מניעה. ראו בבלי, יבמות סה ע"ב (ופירושנו ליבמות ו, ו), והשוו בבלי, יבמות יב ע"ב; כתובות לט ע"ב; יבמות ק ע"ב; נידה מה ע"א. אם כן, את התוספתא ראוי לפרש גם ללא תפיסת האישה כפסיבית, ומדובר באמצעי מניעה שהאישה משתמשת בו, והוא הדין לאמצעי מניעה שהגבר משתמש בו. אבל הבבלי קשר את הברייתא לתפיסה שלפיה האישה פסיבית, ואחריו הילכה כמובן הפסיקה היהודית לדורותיה. מעט מהמקורות המדגישים שרק גבר אסור בהוצאת זרע לבטלה ולא האישה הובאו לעיל בפירושנו למשנה א (אגב הדיון במונח "אישה מרגשת").  </i> כאילו היא מבוססת על ההנחה שרק האיש מצווה על איסור הוצאת זרע לבטלה. איסור זה הוא תוצאת מצוות פרו ורבו.<sup class="footnote-marker">15</sup><i class="footnote">חז"ל החמירו מאוד ביחסם לאיסור הוצאת זרע לבטלה. המונח בבלי בלבד, אולם גם חכמי ארץ ישראל היו שותפים לאיסור. ראו בראשית רבה פרשה פה, מהד' תיאודור-אלבק  עמ' 139.  </i>
<b>נימצא על שלה איוותיאוס – </b>בדפוס: "אותיוס". המילה כתובה בשלל צורות: איתיוס (<b>א</b>Yevr. III B 262), וותיוס (פרמא 3173), אותיוס (<b>ף פרמא 2596</b>; <b>ג2</b> Ox heb. e.73/78 כבכ"י ק, ותוקן מ"אפווס"), אביתוס (<b>ל</b>) . בירושלמי: היותיאוס. בעל פירוש הגאונים (עמ' 110) טען שהיא מיוונית, ופירושה: לאלתר, ואפשטיין פירש שהיא המילה έυθτές (éythtés), שמשמעה: מיד.<sup class="footnote-marker">16</sup><i class="footnote">וכן דעתו של שפרבר, יוונית, עמ' 57 מס' 19. </i> קרויס במילונו גוזר אותה מ-εúτεως (euteos),<sup class="footnote-marker">17</sup><i class="footnote">קרויס, קדמוניות התלמוד ב, עמ' 16, תרגם לאותה מילה אשר לה תרגם אפשטיין, וכן תרגם קוהוט, ערוך השלם, ערך אוותיאוס, עמ' מח. </i> שגם היא משמעה: מיד, והיא באה בניגוד ל"אחר זמן" דלהלן.
<b>טמאין וחייבין בקורבן</b> – משום ששימשו יחדיו בעודה נידה.
<b>נימצא על שלה לאחר זמן, טמאין בספק</b> – שמא הדם היה כבר בעת התשמיש או שבא לאחריו (או בעקבותיו),<b> ופטורין מן הקורבן</b> – אין מביאים קרבן חטאת מספק (אבל מביאים אשם תלוי, וראו משנה ג להלן). 

Mishnah 3

<b>אי זה הוא לאחר זמן? כדי שתרד מן המיטה ותדיח את פניה</b> – "פניה" כאן הם פנים של מטה. אם שהה זמן זה ונתגלה כתם, יש רק חשש שמא היה שם קודם.
<b>ואחר כך</b> – נתגלה לאחר יותר משיעור הדחת בית הסתרים,<b> מטמא מעת לעת</b> – כפשוטו משנתנו כדעת האומר שמטמאת מעת לעת, וכאמור במשנה א בפרק הראשון, מחלוקת על שיעור הטומאה למפרע. הדעה "מעת לעת" אינה מופיעה במפורש במשנה, אולם שחזרנו את קיומה, וזו עדות לכך. אבל הירושלמי פירש: "דברי חכמים שהן בשיטת רבי מאיר. רבי יוחנן אמר: חכמים ממש" (נידה ב ג, מט ע"ד). "מעת לעת" של משנתנו הוא כדעת חכמים במשנה א בפרק א, וסתם משנה הם דברי רבי מאיר, שהאישה טמאה למפרע לזמן הקצר ביותר, מעת לעת או מפקידה לפקידה. הפירוש בירושלמי נובע כנראה מכך שהירושלמי לא הכיר את הדעה "מעת" לעת" סתם, שהרי אינה מפורשת. אגב כך שומעים אנו שלדעת רבי יוחנן, חכמים במשנה א הם חכמים, ולא רבי מאיר. 
<b>ואינה מטמא את בועלה</b> – במשנה לעיל נאמר ששני בני הזוג אינם חייבים קרבן, אבל האישה ודאי טמאה, שכן הכתם מעיד עליה שהיא זבה או נידה. הבעל, לעומת זאת, אינו טמא משום שייתכן שהכתם בא לאחר מעשה האישות.
<b>רבי עקיבה אומר – </b>בדפוס ובמעט כתבי יד (<b>ה</b> <b>113</b><b>; </b><b>ו</b> <b>127</b>) נוסף: "אף" <b>מטמא את בועלה</b><sup class="footnote-marker">18</sup><i class="footnote">כל המשפט חסר ב-מ (מינכן 95), כנראה השמטה מחמת הדומות, וכן החסיר סופר כ"י המאירי. </i>– כשגזרו שהאישה מטמאת טהרות מעת לעת למפרע גזרו גם שהיא מטמאה את בועלה, שמא בעלה בהיותה טמאה,<sup class="footnote-marker">19</sup><i class="footnote">רש"י, יומא ו ע"א, ד"ה כמאן כרבי עקיבא. </i><b> ומודים חכמים לרבי עקיבה</b><sup class="footnote-marker">20</sup><i class="footnote">בכמה עדי נוסח: "אף מודים חכמים" (ג2, ג3, ו, ר).  </i> <b>ברוֹאָה כתם שהיא מטמא את בועלה</b> – הכתם מלמד שהאישה נטמאה בעבר, וגם חכמים יודו שיש חשש שהאישה טימאה את בעלה. בתוספתא שנינו: "אחר זמן שאמרו, אחר זמן לקינוח ולא אחר זמן לבדיקה. אחר זמן כדי שתרד מן המטה ותדיח את פניה – פירשו רבי אלעזר ברבי צדוק: כדי שתושיט ידיה ותטול העד מתחת הכר או מתחת הדלוסקוס" (נידה ג, ו [עמ' 643]). אחר זמן אינו משך זמן מסוים כי אם כדי ביצוע הפעולה. לא בדיקה, אלא קינוח וניקוי, והמשנה עוסקת במקרה שבו לאחר הניקוי התגלה דם. 
התוספתא ממשיכה: "תוך זמן הזה – טומאה ספק, ופטורין מן הקרבן וחייבין באשם תלוי; אחר הזמן הזה – רבי יהודה בנו של רבן יוחנן בן זכאי אומר: בועלה נכנס ומקטיר להיכל" (שם, ז [עמ' 643]). לכאורה, הרישא של התוספתא אינו חולק על המשנה, ומסביר את טיב הקרבן. לפי המשנה אין מביאים קרבן חטאת עקב הספק, והתוספתא מסבירה שאמנם אין מביאים קרבן חטאת על ספק, אבל מביאים קרבן אשם תלוי. כך משתמע גם מהסבר המצטט את התוספתא בסגנון שונה (ירושלמי, נידה ב ג, מט ע"ד. וראו תוספות, נידה יד ע"ב, ד"ה בעינן).<sup class="footnote-marker">21</sup><i class="footnote">וכן דעת רע"ב ומלאכת שלמה.  </i> אבל בסוגיה הקצרה בבבלי (נידה יד ע"ב, רש"י ד"ה בעינן) משמע שהתוספתא והמשנה חלוקות בשאלה אם צריך להביא אשם תלוי או שניהם פטורים מקרבן. כפי ששנינו: "אין חייבין על עשה ועל לא תעשה שבמקדש ואין מביאין אשם תלוי על עשה ועל לא תעשה שבמקדש. אבל חייבין על עשה ועל לא תעשה שבנידה ומביאין אשם תלוי על עשה ועל (ש)לא תעשה שבנידה. אי זו היא מצות עשה שבנידה? פרוֹש מן הנידה. ומצות בל תעשה? אל תבא אל הנידה" (הוריות ב, ה). 
בשני המקרים, הטומאה היא מִספק, אבל במקרה הראשון הספק קרוב ומביאים קרבן (לדעת התוספתא), ובמקרה השני הספק רחוק יותר ולכן אין מביאים קרבן (לפי המשנה). רבי יהודה בנו של רבן יוחנן בן זכאי מוסיף שהבעל (אם הוא כוהן) ראוי להכנס להיכל ולהקטיר קטורת. זהו ביטוי המדגיש שהבעל טהור לכל דבר, אף לטהרת הקודש, ואינו טמא אפילו מספק (ראו כלים א, ט). בנו של רבן יוחנן בן זכאי אינו מוכר ממקורות אחרים, אבל הוא הקדום ביותר במחלוקת זו, והדעה הקדומה מקלה ביותר. 
<b>נתגלה דם לאחר בעילה </b>
דומה שיש להבין את ההבדל בין הרישא (מיד) לסיפא (לאחר זמן) לפי ההבחנה שהצענו ברמת הספק. לכך אין ביטוי בספרות חז"ל במקבילות. ספק הוא מצב קבוע של היעדר ודאות, ובדרך כלל אין בודקים מה רמת הספק ומה הסבירות שבכל מקרה. כך מבחינת הניסוח המשפטי. אבל דווקא בדיני טומאה בכלל, וטומאה למפרע בפרט, מצינו גישה זו, הבוחנת מה הסבירות והאם אפשר להסביר את אשר אירע כך שלא הייתה שם טומאה (ראו פירושנו לטהרות ג, ח והסיכום בסוף הפרק שם). להבחנה מעשית זו אין בדרך כלל הד בחקיקה המופשטת במשנה, אך היא אופיינית להלכה חיה, הנתקלת בשאלות ובמצבים משתנים; הדרך האחרת היא שחכמים רואים בכך מעין מזיד. הזוג צריך היה לבדוק את עצמו מיד. מכיוון שלא עשה כן, אין כאן היעלם ידיעה אלא מזיד, ועל כך אין מקריבים קרבן, שכן אין לכך כפרה. להערכתנו, הפירוש הראשון נכון, לפחות לפי התוספתא, המציעה לבעל דרך לרצות את בורא העולם, אם כי לא בקרבן רשמי ו"הלכתי" אלא בנדבה. חשוב לציין שדרך זו מוצעת לבעל ולא לאישה, ולא ברור אם הבעל מכפר על מעשה שניהם או שלאישה אין דרך כפרה. כך או כך, המשנה מתארת אותה כאחראית על הבדיקות ועל ההכנות, אך בהגיע מועד הכפרה, העיסוק בה נדחק ורק הבעל מופיע. 
בתוספתא ובמשנה שציטטנו ישנן שתי הגדרות ל"לאחר זמן". גם בבבלי (נידה יד ע"ב-טו ע"א), לפי הצעה אחת, הן מוצגות כמחלוקת, אבל מובאת גם הצעה שנייה, ששני השיעורים קרובים. משך הזמן דומה, ומוצעות שתי צורות מדידה. כמו במקרים רבים אחרים של מחלוקת בשיעורים, "קרובים דבריהם להיות שווים". כל חכם הציע שיעור משלו בבית מדרשו, ולא פליגי. 
עוד מצוטט בבבלי שם: "הכי קאמר: איזהו אחר זמן? כדי שתושיט ידה לתחת הכר או לתחת הכסת ותטול עֵד ותבדוק בו. וכדי שתרד מן המטה ותדיח את פניה, מחלוקת רבי עקיבא וחכמים. והא 'אחר כך' קתני! הכי קאמר: וזהו 'אחר כך' שנחלקו רבי עקיבא וחכמים" (נידה יד ע"ב). אם כן, הבבלי מפרש את דעת חכמים כקרובה לדעת רבי עקיבא, וכל המחלוקת היא על משך הזמן. אם עבר זמן קצר, חכמים יסכימו שהבעל טמא; אם עבר זמן רב, הוא טהור. אין זה פשט המשנה אלא ניסיון לדחות את דברי חכמים ממסורת ההלכה ולאחד את התוספתא עם המשנה. עמדתם של חכמים סובלת מחוסר לכידות משפטית מ"מה נפשך": אם האישה טמאה למפרע (מעת לעת), הבעל טמא; אם הבעל טהור, גם היא צריכה להיות טהורה עד לזמן שבו התגלה הדם. פסיקת חכמים בלתי אחידה מאפיינת אפוא מצבים של פשרה וספק מציאותי. ההלכה המאוחרת העדיפה את התוספתא, האחידה יותר מבחינה משפטית, כפי שהסברנו גם את גוף המשנה לעיל. במבוא למסכת הדגשנו שמחלוקות המושפעות מפשרות וממציאות משתנה מאפיינות הלכה חיה הנשמרת במציאות (ולא בקלות).
בבבלי מופיעה מסורת שלישית על טיב המחלוקת: "מיתיבי: איזהו אחר זמן? דבר זה שאל רבי אלעזר ברבי צדוק לפני חכמים באושא, ואמר להם: שמא כרבי עקיבא אתם אומרים, שמטמאה את בועלה? אמרו לו: לא שמענו. אמר להם, כך פרשו חכמים ביבנה: לא שהתה כדי שתרד מן המטה ותדיח את פניה – תוך זמן הוא זה, וטמאין מספק ופטורין מקרבן וחייבין באשם תלוי. שהתה כדי שתרד מן המטה ותדיח את פניה – אחר הזמן הוא זה, וכן כששהתה מעת לעת ומפקידה לפקידה" (בבלי, נידה יד ע"ב-טו ע"א). ברייתא זו מציגה את הלכת המשנה והתוספתא לפי פירוש ה"הכי קאמר", אבל בסגנון חי של בירור בן דור יבנה. אין זה פשט המשנה, או אולי זהו הנוסח המקורי שלה, אבל משנתנו נערכה במגמה שונה, וכן התוספתא. אולי אי אפשר להכריע מהו הנוסח הקדום, אבל ברור שלפנינו שתי גישות לשאלה ההלכתית,<sup class="footnote-marker">22</sup><i class="footnote">ראו אפשטיין, מבוא, עמ' 669-668. </i> ואף דוגמה נאה לשינוי עריכה המאפשר הצגה של גישה הלכתית שונה. 

Mishnah 4

<b>כל הנשים בחזקת טה(ו)רה לבעליהן </b>– הן בחזקת טהרה משום שהאישה מוחזקת אחראית על בירור מצבה. היא נתפסת כאחראית על גופה, ולכן הבעל משוחרר משאלות הלכתיות.<sup class="footnote-marker">23</sup><i class="footnote">בשאלת אחריות האישה עסקנו במבוא למסכת. </i> <b>הבאין מן הדרך</b>, <b>נשיהם להם בחזקת טה(ו)רה</b> – משפט זה חוזר לכאורה על קודמו, ואכן, שני התלמודים מתקשים בהבנת המשנה, ונברר זאת להלן. כל אישה היא בחזקת טהרה, והבעל אינו צריך לשאול אותה מה מצבה. כפשוטם של דברים, כשהבעל בא מהדרך הוא מוצאה ישנה והוא חפץ לשכב לידה ואולי גם רוצה לעשות בה מעשה. חכמים אינם תובעים ממנו לברר את מצבה ההלכתי, והוא רשאי לסמוך על התנהגותה: אם לא עצרה אותו, היא כשרה. המשנה נקטה דוגמה של בא מן הדרך משום שאז הבעל אינו יכול לברר עם אשתו מראש מה מצבה, אבל הוא תאב לדבר, ואין דורשים ממנו לברר בירורים נוספים. בתוספתא מופיעה הגבלה ראשונה: "במה דברים אמורים? בזמן שהניחהּ טהורה. אבל הניחהּ טמאה – הרי היא בחזקת טמאה עד שתאמר טהורה אני לך" (נידה ג, ח [עמ' 643]).<sup class="footnote-marker">24</sup><i class="footnote">לפי הירושלמי, נידה ב ד, נ ע"א. ראו ליברמן, תוספת ראשונים, עמ' 263-262. </i> אם כן, חזקת הטהרה היא רק אם האישה הייתה קודם לכן טהורה. לדעת הירושלמי (נידה ב ד, נ ע"א), התוספתא רואה את חזקת הטהרה של האישה כתקפה גם במקרה שבו האיש יצא למסעו זמן רב ("אמר ר' יוחנן: שונה אני, אפילו לאחר שלש שנים מותר") קודם לכן. אף שמן הסתם האישה נטמאה בינתיים, יש לסמוך על כך שהיא גם נטהרה. התוספתא חולקת על המשנה. מבחינה הלכתית שתי הקביעות סותרות זו את זו: המשנה מורה על אמון ועל היעדר חובה לבירור נוסף, והתוספתא מורה על חשדנות ועל צורך לברר. מבחינה חברתית, שני המקורות משקפים גישות דתיות שונות. המשנה משדרת ביטחון באישה, שאם יהיה צורך בכך היא תזהיר את הבעל, וסתם אישה כשרה עד שיוכח אחרת; התוספתא משקפת חרדת טומאה ואולי גם חשד באישה. רק כאשר הבעל בסביבה היא מקפידה על קיום המצווה. ייתכן שהמשנה משקפת חברה אשר בה נשים שבעליהן נסעו למרחק נמנעו מלטבול. כלומר, ניהלו את חיי היומיום בבית בטומאה. 
שני התלמודים שואלים מדוע המשנה צריכה לכפול את דבריה. לכאורה, המשפט הראשון מייתר את השני. לדעת הבבלי (נידה טו ע"א) ישנו צורך בהכפלה משום שלולא הייתה היינו סבורים שרק כשבעלה נמצא בעיר האישה נזהרת, שכן היא יודעת שבעלה עשוי להיזקק לה, אבל כשאינו נמצא, נחשוש להיעדר מוטיבציה לבדיקה. לכן באה ההכפלה, ללמדנו שגם במקרה זה היא טהורה. הירושלמי (נ ע"א) מדגיש שבדרך כלל, כשהבעל חוזר מעבודתו הוא יכול לברר עם אשתו מה מצבה או שהתנהגותה כבר תשדר את העובדה שהיא טמאה. אבל אם בא מהדרך והיא ישנה, הוא אינו יכול לברר עמה את מצבה. תירוץ זה נדחה, והירושלמי מסכם שאם הבעל נמצא, האישה אינה יכולה להטעותו, שכן עובדת טומאתה תתגלה במחזור הבא, ואם הבעל נעדר, הוא מאבד את שליטתו על זמני המחזור. לכל התירוצים משותפת המגמה למעט במשמעות ההיתר שברישא. נשים בחזקת טהרה, אבל רק כשמשגיחים עליהן. ובכלל, הבעל צריך להיות שותף לבדיקות ולספירות, ואם יש חשש שהאישה הגיעה לתקופת הווסת הקבועה (וסת משמעה תקופה קבועה של דימום), אזי על הבעל להשגיח על מצבה. 
לדעתנו, כל הפירושים הללו מייצגים גישה מאוחרת למשנה ויש בהם חזרה מהרוח שבמשנה. ברישא האישה נאמנה בלעדית, והבעל אינו מעורב בספירה או בהשגחה. היא הבודקת, היא השומרת והסופרת, והוא משוחרר מהבדיקה ומההתעסקות בנושא. בסיפא, התמונה מוקצנת יותר, וגם כשהבעל איננו, האישה נאמנה לחלוטין. מלכתחילה אין לדקדק בלשון המשנה ואפשר שהיא תחזור על עצמה, ולכן המשפט השני אינו מיותר, אבל מכל מקום המשנה מדגישה את ההיתר ואינה מצמצמת אותו.
בירושלמי אנו מוצאים סדרת עמדות שכולן סותרות את המשנה שלפיה האישה בחזקת טהורה עד שתבדוק: " אבא בר ירמיה כהנו בשם שמואל: כל אשה שאין לה ווסת [אין זמן קבוע לווסתה, והיא עשויה להופיע בכל זמן שהוא] אסורה לביתה עד שעה שתבדוק" (נידה ב ד, נ ע"א). הפטור שנותנת המשנה לאישה לא להיבדק מוסב אל מקרה שבו הבעל בבית, ואשתו יכולה לומר לו אם נטמאה. לאחר מכן מסביר הירושלמי את מימרתו של שמואל כטוענת שהצורך לבדוק קיים רק אם הבעל מצא את אשתו ערה, אבל אם מצאהּ ישנה אינו צריך להעירה כדי שתבדוק עצמה. לבסוף הוא מתרץ שלפי שמואל, נאמנותה של האישה עומדת לה רק אם הניחהּ בחזקת טהרה.<sup class="footnote-marker">25</sup><i class="footnote">הסבר זה קשה, שכן מדובר גם בנסיעה ארוכה, והרי עבר זמן רב, וסביר להניח שבינתיים נטמאה כמה וכמה פעמים.  </i> הירושלמי מקצין אפוא את החששות של התוספתא, ולמעשה מביא עמדות סותרות את זו של המשנה (דברי שמואל) ומוצאת לה הסבר דחוק כדי שלא תסתור אותה.<sup class="footnote-marker">26</sup><i class="footnote">ראו מוסקוביץ, הטרמינולוגיה, עמ' 528, הערה 61; עמ' 610, הערה 298. </i>
עוד מסיק רבי חנינה: "זאת אומרת שאסור לאשה לשהות בטומאתה" (שם). במבוא למסכת עסקנו במימרה זו ובמגמותיה. בבבלי מופיעה ברייתא דומה, העוסקת ב"חמרין ופועלין והבאין מבית האבל ומבית המשתה – נשיהם להם בחזקת טהרה, ובאין ושוהין עמהם, בין ישנות בין ערות" (נידה יב ע"א), וגם בה חוזרות אותן הגבלות שהופיעו בתוספתא ("הניחה בחזקת טהרה"), ואף מסופר שהלכה למעשה נהגו חכמי בבל המחמירים לסמוך על נשותיהם.<sup class="footnote-marker">27</sup><i class="footnote">ראו אפשטיין, מבוא, עמ' 918; הנ"ל, מחקרים, ב, עמ' 264. </i> יש כאן הבעת אמון באישה מחד גיסא, וגלגול כל נטל הטהרה אליה מאידך גיסא.
עם כל זאת, פירושי האמוראים מסבים את הדיון ממעמד האישה לעבר אמינותהּ. אין במקורות ביטוי לחשש מאמינותה של עדות האישה, ולכן אין כל ייחוד בבא מהדרך. ייתכן שאפשר לראות במשנה היבט נוסף מעבר לנאמנות האישה. החידוש במשנה הוא בהבנתה כפשוטה. הבעל הבא מהדרך והאישה ששהתה לבדה תאבים לדבר, וחכמים מאפשרים להם להתייחד למרות החששות וללא בדיקות נוספות. אם יש לאישה דם, ודאי היא טמאה, אבל בכל מקרי הספק ובמקרים של היעדר בדיקה היא בחזקת טהרה. אכן אין להלכה הצדקה משפטית-הלכתית, ולכן בתוספתא ובספרות האמוראית היא מצומצמת וממוקדת מבחינה משפטית. אולם התַנאים העדיפו לשמר את רגע הפגישה והקלו בדיני הטומאה כדי לא לפגוע בזוגיות המתחדשת. יש בהלכה זו ביטוי להיררכיה של הלכות: טומאת הנידה – למרות חומרתה ולמרות חרדת הטומאה – נדחית מפני שמחת המפגש וצורכי הזוגיות. לא זה הזמן לדקדק דקדוקי ספק. בכך מדרגים חכמים את חשש הטומאה במקום מעט נמוך מצורכי הזוגיות. מעבר לכך יש כאן מסר שלפיו חומרות נידה הן חומרות כמו חומרות הלכתיות אחרות והן חלק מהיררכיה של איסורים ומצוות ולא הלכה בפני עצמה החובקת הכול וחונקת כל חריגה. חכמים משדרים מסר של מערך הלכתי רגיל, בעל אופי טכני, ללא חרדה ואימה מהטומאה. במבוא למסכת הרחבנו בכך.
כמובן, אם האישה מקיימת משטר סדיר של בדיקות (פעמיים ביום) אין כל חידוש בהלכה. כל ההלכה באה על רקע מצב חברתי שבו אין נהוגות בדיקות תכופות. חכמים מנסים להחדיר את הצורך בבדיקות לפני תשמיש המיטה, אבל מוותרים עליהן בשל חדוות המפגש. 
הפִסקה השנייה של המשנה עוסקת בעניין אחר: בבעל ואישה המקיימים יחסי אישות כמה פעמים בלילה.
<b>בית שמי אומרים: צריכה שני עדים על כל תשמיש ותשמיש</b> – לפני כל פעילות מינית ואחריה צריכים בני הזוג (האישה) לבדוק את עצמם,<sup class="footnote-marker">28</sup><i class="footnote">יש שפירשו שהעדים הם לבעל ולאישה, לבדיקה לאחר המעשה. ראו מאירי על משנתנו, עמ' 60; רמב"ן על בבלי, נידה טו ע"א; אלבק על משנתנו. </i> והעדים עצמם נבדקים למחרת לאור היום,<b> או תשמיש לאור הנר</b> – אגב דיון זה אנו שומעים פתרון אחר, והוא, שימוש לאור הנר. יש לזכור שהבית היה חשוך לחלוטין ואי אפשר היה לראות אם יש כתם דם. הנר סיפק אור מועט ואִפשר לבדוק את המצב. [<b>ו</b>]<b>בית הלל אומרים: דייה שני עדים כל הלילה</b> – בית הלל אינם מצריכים אלא בדיקת עדים לאור היום. אין במשנה התייחסות לשאלת קיום היחסים לאור הנר, אף על פי שמבחינה עקרונית אפשר להדליק את הנר לאחר קיום יחסי האישות. בספרות האמוראים, שימוש לאור הנר נחשב בעייתי מבחינת צניעות. האידֵאל של חכמים הוא שמעשה האישות ייעשה ללא ראייה, ובחושך. קשה לדעת אם יש כאן תפיסה של צניעות מוחלטת או שמא ההגבלות מושפעות מתנאי הבית. הבית היה בדרך כלל חדר אחד, וממילא, בשעות היום והלילה היו בחדר גם ילדים ואולי קרובי משפחה; סיבה נוספת לאיסור ה"שימוש" באור היא התנגדותם של אמוראים לקיום מעשי אישות ביום (נידה טז ע"ב-יז ע"א).<sup class="footnote-marker">29</sup><i class="footnote">וכעין זה גם בבבלי, ביצה כב ע"א; ירושלמי, נידה ב ד, מט ע"ד; פסחים ד ד, לא ע"ד. בספרות הראשונים ישנו דיון בשאלה אם הדבר אסור או מסוכן או אולי נחשב רק נוהג מגונה (וביזוי האישה).  </i> בספרות התנאים אין אמירה ברורה בנוגע לכך.<sup class="footnote-marker">30</sup><i class="footnote">נוהג ההדלקה הנזכר בפסחים ד, ד עוסק בעניין אחר, ראו פירושנו למשנה שם. </i> הירושלמי על אתר מקשה ממשנתנו, ומתקן שתשמש בחושך ותבדוק לאור הנר (נידה ב ד, נ ע"א). משנתנו אינה עוסקת כלל בשאלת השימוש לאור הנר ואינה נכנסת לדיון זה, והתלמודים ברגישותם לנושא הדגישו שאפשר לפרש את המשנה כך שהשימוש אינו לאור הנר.<sup class="footnote-marker">31</sup><i class="footnote">ראו אפשטיין, מבוא, עמ' 485. </i> הוא הדין בשימוש כמה פעמים בלילה. בבבלי יש הסתייגות גם מכך, אבל בצדק הוא מסיק שהמשנה אינה עוסקת בהערכת המעשה אלא בפרטים טכניים.
בבבלי נמשך הוויכוח בין התנאים: "תניא, אמרו להם בית שמאי לבית הלל: לדבריכם, ליחוש שמא תראה טיפת דם כחרדל בביאה ראשונה ותחפנה שכבת זרע בביאה שניה! אמרו להם בית הלל: אף לדבריכם, ליחוש עד שהרוק בתוך הפה (לשון נקייה לדם שבתוך הרחם), שמא נימוק והולך לו! אמרו להם: לפי שאינו דומה נימוק פעם אחת לנימוק שתי פעמים. תניא, אמר רבי יהושע: רואה אני את דברי בית שמאי. אמרו לו תלמידיו: רבי, כמה הארכת עלינו! אמר להם: מוטב שאאריך עליכם בעולם הזה כדי שיאריכו ימיכם לעולם הבא" (נידה טז ע"ב). רבי יהושע הוביל כנראה את הלימוד, ותלמידיו מתלוננים שאם אכן לדעתו ההלכה כבית שמאי, למה לו "להטריד" את התלמידים בדעתם של בית הלל? 

Mishnah 5

<b>משל משלו חכמים באשה: החדר </b>[<b>ו</b>]<b>הפרוזדור והעלייה. דם החדר טמא. נימצא בפרוזדור, ספיקו טמא, שחזקתו מן המקור</b> – למשנה שני חלקים. האחד הלכתי – איזה דם הוא דם טמא, בהתאם למקורו האנטומי; השני – המשל הספרותי. במבוא למסכת הרחבנו בנושא זה של משלים במסכת נידה. משל דומה מבחינה ספרותית נמצא להלן ה, ז. 
המשנה מבחינה בין חדר לפרוזדור לפי דיניהם, ומזכירה את העלייה אך אינה אומרת מה דינה. התלמודים מבינים מהניסוח שדם העלייה טהור (ירושלמי, נידה ב ה, נ ע"א: "כיני מתניתא: דם החדר טמא ודם עלייה טהור").<sup class="footnote-marker">32</sup><i class="footnote">ועיינו בבלי, נידה יז ע"א. זו גרסת המשנה בבבלי בדפוסים המאוחרים, כנראה על פי הגהות המהרש"ל לנידה יז ע"ב, וכן גרסו שם תוספות, ד"ה דם העלייה, והמאירי על בבלי, נידה יז ע"א. ראו עוד, פרויס, רפואה, עמ' 486-485. </i>
נשאלת השאלה מה מצאו חכמים לקרוא למקומות השונים במערכת המין הנקבית בשם חדר, פרוזדור ועלייה. אפשר להבין שהפרוזדור הוא צוואר הרחם, שכן צוואר הרחם הוא הכניסה לרחם, כמו הפרוזדור לטרקלין, הוא האולם המרכזי. הרחם דומה לאולם המרכזי בבית. לפי ההקשר, ה"עלייה" היא ה"נרתיק", שדמה טהור (ראו נספח רפואי, סעיף 11).<sup class="footnote-marker">33</sup><i class="footnote">אולם ראו דברי הרמב"ם בפירושו למשנה. בספרות המחקר עלו כמה הצעות לזיהוי העלייה. חוקרים חיפשו איבר שהוא מעל החדר והפרוזדור, ובפועל אין איבר כזה שאליו יכולים היו הדברים להתייחס, לא למעלה (במעלה גוף האדם) ולא לידו (למעלה בעת השכיבה). ראו פרויס, רפואה, עמ' 172-171.  </i>
בתוספתא מובא: "דם הנמצא בפרסדיר<sup class="footnote-marker">34</sup><i class="footnote">הוא פרוזדורה, מיוונית, ומשמעו: מעבר צר. י' פרויס הציע הצעות מתוחכמות יותר. ראו פרויס, רפואה, עמ' 171. </i>– שורפין עליו את התרומה וחייבין עליו על טומאת מקדש וקדשיו. והיוצא מן החדר, אם ידוע שדם מכה – טהור; ואם לאו – טמא. ספק דם החדר, ספק דם המכה – טמא. רבי אלעזר ברבי שמעון אומר משום רבי מאיר: דם היוצא מן החדר, אף על פי שבידוע שדם המכה – טמא; ורבותינו אומרים: דם המכה – טהור" (נידה ג, ט [עמ' 644-643]). גם לפי התוספתא דם הפרוזדור והחדר מטמא לגמרי. המחלוקת היא על דם מכה. כלומר, אישה נחבלה, והדם יצא מהחדר. הדעה שלפיה דם המכה מטמא מעיד על פחדים ועל החמרות, ובעיקר על חוסר האונים להבחין בין הדמים השונים. 
בתוספתא להלן מופיעה התייחסות שונה מעט: "נאמנת אשה לומר: יש בי מכה מן המקור ואין בו מכה מן המקור, דברי רבי. רבי שמעון בן אלעזר אומר משום רבי מאיר: דם היוצא מן החדר, אף על פי שבידוע שדם המכה – טמא; ורבותינו אמרו: דם המכה – טהור" (נידה ח, ג [עמ' 649]). לדעת רבי, אישה נאמנה להסביר את מקור הדם שלה, ולדעת רבי מאיר יש מחלוקת בדבר. ייתכן שהמשפט "רבותינו אמרו" הוא המשך דברי רבי מאיר (המוסר על מחלוקת) וייתכן שהוא עמדה בפני עצמה, כלומר, חזרה על דברי רבי (כך פירש כנראה הבבלי, נידה סו ע"א).<sup class="footnote-marker">35</sup><i class="footnote">נוסח הברייתא בבבלי שונה בפרטי שמות הדוברים, ודברי רבותינו מופיעים כ"רבותינו העידו". </i> מכל מקום ההכרה שדם מכה טהור ולא משנה מהיכן בא. דם מכה הוא גם דם מגיפה ובמשנת מכשירין ברור שהוא מטמא<sup class="footnote-marker">36</sup><i class="footnote">ראו הדיון להלן ד, ג, שם הבאנו את התוספתא, נידה ה, ה (עמ' 645). </i>. מהתוספתא (נידה ה, ה [עמ' 645] משמע שכך סברו בית שמאי ואיננו יודעים אם בנושא הזה חלקו בית הלל עליהם. 
מכל מקום עצם האבחנה שדם מכה טהור משקף תרבות של בדיקת דמים והקלה אפשרית תוך בדיקת הדם. כנראה ההלכה הקדומה או לפחות בית שמאי התנגדו לאבחנה זו מתוך ספק או מהחשש שקשה להבחין בין סוגי הדם השונים. במבוא למסכת עסקנו בחשיבותה המהפכנית של האבחנה בין סוגי הדמים.
במשלים שבמסכת נידה עסקנו במבוא למסכת. המשל הנוכחי אינו ממש משל. אמנם מופיע הביטוי המפורש "משל משלו", אבל הצורה "משלו חכמים", כלומר, ייחוס המשל לחכמים, מופיעה עוד רק להלן במשנה ה, ז ובמדרש הנוגע גם הוא לנידה: "ואשה כי יזוב זוב דמה וגו' (ויקרא טו כה) – ילמדנו רבינו, מהו לנדה שתישן עם בעלה הוא בבגדו והיא בבגדה במטה אחת, זה לצד אחד וזה לצד אחד? כך שנו רבותינו: אסור לשכב, שאין נותנין פרצה לפני הכשר וכל שכן לפני הגנב, שמשלו חכמים את הדבר כאש בנעורת" (תנחומא, בובר, מצורע יג). ההלכה עצמה תידון להלן, ובשלב זה נתרכז במשל. גם המשל שלנו, גם המשל שבמדרש וגם המשל שלהלן בפרק ה אינם משלים רגילים. אמנם מופיע שם המונח "משל", אבל אלו אינם סיפורים. המשל הרגיל מכיל סיפור שיש לו שני רובדי משמעות לפחות. המשל מביא בדרך כלל סיפור עממי קצר אך בנוי היטב, אשר בו מרכיב של היגיון מובהק, שבשלב הנמשל יש לו משמעות אחרת. שלושת המשלים הללו אין בהם סיפור, ולמעשה אינם משל אלא דימוי. חכמים מדמים את חלקי מערכת המין הנקבית לבית בהתאם לכינוי הרווח "בית" לבית הסתרים של האישה בפרט ולמערכת המין בכלל.<sup class="footnote-marker">37</sup><i class="footnote">משמש לכך גם המונח "חדרי בטן" (משלי כ, כז; כ, ל, ועוד).  </i> במדרש נמשלים הנידה ובעלה לאש בנעורת, אך שוב חסר הסיפור בסגנון של "משלו משל לבעל הבית (מלך/עשיר/עני) שהייתה לו ערמת נעורת וקירב אליה את האש" וכן הלאה. אין כאן אפוא משל כי אם דימוי רגיל. במיוחד אמורים הדברים במשנתנו. כינוי חלקי מערכת המין הנקבית כחלקי הבית כשלעצמו אינו מוסיף מאומה על ההסבר, על התוכן או על המשמעות.
ממשנתנו ברור שרק דם מהמקור מטמא, כלומר, דם המופרש מהרחם באופן פיזיולוגי, ולא דם מכה. במבוא למסכת הבאנו ראיות מספר לכך, וכן: " 'ממקור' – מלמד שכל דמים שהיא רואה אינן אילא מן המקור; 'דמיה' – מלמד שדמים הרבה טמאין בה: האדום והשחור וכקרן כרכום וכמימי אדמה וכמזג. בית שמי אומרים: אף כמימי תלתן וכמימי בשר צלי. בית הילל מטהרים" (ספרא, תזריע פרק ג, ו, נט ע"א),<sup class="footnote-marker">38</sup><i class="footnote">הספרא מצטט בהמשך קטע מהמשנה הבאה, והחיבור בין שני הקטעים מלאכותי. אין להסיק מכאן בוודאות שהספרא תלוי במשנה. להפך, ייתכן שהספרא הוא המקור למשנה, ורשימת הדמים באמת אין לה השלכות הלכתיות, ובספרא היא מופיעה כפרט המסביר את המילה "דמים" (לשון רבים). העמדתה במשנה כמנותקת מהדרשה העניקה לרשימת הדמים משמעות הלכתית שלא הייתה לה במקור (בספרא), וראו במשנה הבאה. לדעת אפשטיין, מבוא, עמ' 733-729, הספרא השתמש במשנתו של רבי. זו גם דעת מלמד, היחס. רייכמן, הספרא והמשנה, הציע כיוון הפוך. לדעתו, המשנה השתמשה בספרא. לדעת כהנא, מדרשי תנאים, עמ' 86, הערה 396, דברי רייכמן אינם עומדים בפני הביקורת. הנושא מחייב בדיקה שיטתית. הנראה בעינינו הוא שגם אם משנתנו לא השתמשה בספרא כחיבור ערוך, בחלקים ממסכתנו היא נשענה על מדרש כתובים ערוך כלשהו לספר ויקרא (מהדורה קדומה של הספרא?), ולא נרחיב בכך. </i> וכן: " 'והיא גלתה את מקור דמיה' – לימוד על הדמים, שאינן אילא מן המקור" (ספרא, פרשת זבים פרשה ד, ב, עח ע"א). כפי שכתבנו במבוא למסכת, ההלכה שלפיה רק דם מהמקור מטמא מאפשרת לטהר אישה ופותחת את הפתח לבדיקת הדם ולאבחונו אם הוא מהמקור אם לאו. 

Mishnah 6

<b>חמשה דמים הן טמאין באשה</b> – סוגי גוונים של דם. ההגדרה באה להבחין בין הפרשה בצבע <b>האדום</b> – צבעו הרגיל של הדם. צבע דם הנידה הוא כצבע כל דם אחר בגוף. במהלך הזרימה ותהליך החמצון משתנה מעט הגוון והופך כהה.
<b>והשחור</b> – דם שלאחר זמן מהפרשתו מקבל גוון כהה, [<b>ו</b>]<b>כקרן קורקום – </b>ברוב עדי הנוסח: "כורקום";<sup class="footnote-marker">39</sup><i class="footnote">ב-א, פרמא 2596; פרמא 3173; רוסיה Yevr. III B 262; לו; heb. e.73/78. כן נראה בקטע T-S E1.147; וטיקן 110; וטיקן 113; וטיקן 127. </i> בדפוס: "כרכום". בתרגום יונתן למשלי ז, יז מתורגם עץ או שיח האהלים כ"כורקמא". ה"אהלים" הם בארמית עץ בשם "אלוי".<sup class="footnote-marker">40</sup><i class="footnote">פליקס, עצי בשמים, עמ' 31. עצתו של עץ זה כהה, אך אינה מייצרת צבע אדום.  </i> ברם יש להניח שהכוונה היא לצמח המכונה היום כרכום תרבות, Crocus Sativus,<sup class="footnote-marker">41</sup><i class="footnote">ראו פליקס, הצומח והחי, עמ' 89. וכן בתרגום הסורי למשלי ז, יז. ראו סוקולוף, מילון סורית, עמ' 613 s.v </i> שהוא "זעפרן" בערבית. לכרכום פרחים וצלקות שמהם מכינים את הצבעים צהוב ואדום בטכניקות עיבוד שונות<sup class="footnote-marker">42</sup><i class="footnote">פרקר, ציבענים, עמ' 87-83. </i> (איורים 4 א-ב). מצמחי הכרכום אפשר להפיק צבעי אדמדם וצהוב, תלוי במועד הוצאת הפרי ובדרכי עיבודו. הכתיב המקורי של המילה "כורקום" היה כנראה קורקוס.
<b>וכמימי אדמה</b> – הכוונה היא ל מים שהשרו בהם אדמה, <b>וכמזג</b> – יין המזוג במים.
<b> בית שמי אומרים: אף כמימי תלתן</b> – מים שהשרו בהם תלתן, <b>וכמימי בשר צלי</b> – מוהל היוצא מן הבשר הצלוי. צבעו חום אדמדם. [<b>ו</b>]<b>בית הלל (אומרים) מטהרין</b> – לדעתם, דם בצבע כזה אינו דם אלא הפרשה אחרת. המידע חוזר גם בספרא (תזריע פרק ג, א, נט ע"א), ללא ההמשך המובא במשנתנו. 
<b>[ו]הירוק</b> – הפרשה ירוקה,<b> עקביה בן מהללאל (אומר) מטמא, וחכמים מטהרין</b> – לחכמים לא היה ברור טיבה של הפרשה זו. ברור שאינה דם. ועקביא בן מהללאל מחמיר עקב אימת הטומאה.
<b> אמר רבי מאיר: אם אינו מטמא משם כתם</b> – כחכמים,<b> מטמא משם משקה</b> – הוא מצטרף לשבעת המשקים, שאם נגעו בפרי הכשירוהו לקבל טומאה (מכשירין ו, ו). שבעת המשקים כוללים דם, ורבי מאיר אומר שלעניין זה, ההפרשה הירוקה היא כדם.
<b>רבי יוסה אומר: לא כך ולא כך</b> – אין זה דם. הוא אינו מטמא ואינו מכשיר לקבל טומאה.
משנה זו לכאורה אינה קשורה לקודמתה. יתר על כן, נשאלת השאלה למה חשוב להסביר את צבעי הדם. בהעמדת המשנה כמות שהיא משתמע שהדמים הללו מטמאים ושלדמים אחרים יש צבע שונה והם אינם מטמאים. מכאן פתח לבדיקת גוון הדם ואישור לטהרת האישה או לטומאתה. ברם נראה שבמקרה שלנו המשנה תלויה במדרש הספרא שציטטנו בפירוש המשנה הקודמת: " 'וטהרה' לאכול בזבחים, 'ממקור' – מלמד שכל דמים שהיא רואה אינן אלא מן המקור; 'דמיה' – מלמד שדמים הרבה טמאים בה: האדום והשחור וכקרן כרכום וכמימי אדמה וכמזג. בית שמאי אומרים: אף כמימי תלתן וכמימי בשר צלי. בית הלל מטהרים" (ספרא, תזריע פרק ג, ו, נט ע"א). בספרא, רשימת הדמים מופיעה כדי להסביר את המילה "דמיה". בהקשר של הספרא אין לה בהכרח משמעות הלכתית, ורק העמדתה במשנה כמנותקת מהדרשה העניקה לרשימת הדמים משמעות הלכתית שלא הייתה לה במקור (בספרא). ואכן, מבחינה רפואית אין לכל ההבחנות בין גווני הדם בסיס מדעי, כפי שהערנו במבוא למסכת. מבחינה רפואית, כל דמי האישה זהים. דם הוא דם ללא קשר לשאלה אם הוא דם מחזור או דם רגיל. 
כבר טען ר' רייכמן שהמשנה הכירה את הספרא והשתמשה בו.<sup class="footnote-marker">43</sup><i class="footnote">רייכמן, הספרא והמשנה. כאמור, כהנא חולק על הטיעון המרכזי, שלפיו המשנה השתמשה בספרא. ייתכן שזוהי דרשה קדומה המעוגנת בלשון הפסוק, שעורך המשנה ניתק מלשון המקרא ועורך הספרא שמר על הקשר בינה לבין הפסוק שעליו נדרשה. </i> אם כן, פרשנות המשנה כקטגוריה הלכתית, כמו צבעי הנגעים (נגעים א, א), אינה הכרחית (בלשון המעטה), ואפשר לראות בה פיתוח מדרשי בלבד. מכל מקום, גם אם משנתנו לא השתמשה בספרא כחיבור ערוך, נראה שהיא נשענה על מדרש כתובים ערוך כלשהו (מהדורה קדומה של הספרא?). 
אין צריך לומר שבפרשנות המסורתית ראו במשנה הלכה לכל דבר, והיא הבסיס לבדיקת צבעי הדם הנהוגה עד ימינו.

Mishnah 7

במשנה זו מוסברים הצבעים שפורטו במשנה הקודמת, והיא השלב הבא שלה.
<b>אי זה הוא האדום? כדם המכה</b> – כדם הרגיל והמוכר.
<b>השחור, כחרת</b> – חרת הוא דיו שחור. את הדיו הכינו מבועת הצבע של דג הדיו.
<b>דיהא מיכן, טהור</b> – חסר ברוב עדי הנוסח, אבל נמצא גם בתוספתא שנצטט להלן. בעדי הנוסח של המשנה בדפוס ובבבלי נידה יט ע"א<sup class="footnote-marker">44</sup><i class="footnote">וכן במשנה בבבלי וטיקן 113; וטיקן 127; מינכן 95; נוסף ביד אחרת בווטיקן 111. זו גרסת התוספתא, נידה ג, יא (עמ' 644), וככל הנראה משם הגיעה למשנה שבבבלי. ראו בעל מלאכת שלמה על נידה ב, ו. בירושלמי, נידה ב ו, נ ע"א, ההוספה "הא עמוק מיכן טמא" נלמדת מדיוק של הירושלמי ואינה מובאת מהתוספתא. ושמא הירושלמי לא גרס כך בתוספתא? </i> (חוץ מכ"י קופמן)<sup class="footnote-marker">45</sup><i class="footnote">כ"י ק; א; פרמא 2596; פרמא 3173; לו; heb. e.73/78; yevr. III B 262.  </i> מופיע מאפיין נוסף או אחר: "העמוק מכן – טמא".
<b>וכקרן קורקום – </b>בכל עדי הנוסח (מלבד כ"י <b>ק</b>) ובדפוס: "כרכום".
<b>כברור שיש בו</b> – כלומר, כמו צבע העלה, הצבע הבהיר והחזק שבכרכום,<b> וכמימי אדמה מבקעת בית כרם</b> – אדמה שנלקחה מבקעת בית הכרם, כל בקעות הגליל מורכבות מאדמת ''טרה רוסה" שצבעה אדום (איור 5).
<b>מיצף מים – </b>נוטל אדמה בכלי ומציף עליה מים עד שיתערבבו היטב. לבוץ גוון אדום-חום.
<b>וכמזג</b> – יין מזוג, <b>שני חלקין מים ואחד יין מן היין השרוני</b> – יין מזוג הנמזג משליש יין ושני שלישים מים, והצבע הוא של יין השרוני, המיוצר בשרון. השרון הוא או האזור שסביב קיסריה או שולי בקעת יבנאל, שם שכנה עיירה בשם שרונה<sup class="footnote-marker">46</sup><i class="footnote">אווסביוס, מהדורת מלמד, מס' 888, מהדורת נוטלי ספראי, עמ' 152. </i>(איור 6).
קדמונינו לא שתו יין אלא לאחר שמזגוהו במים. בני התקופה שתו יין מהול ביחס של 1:2 או 1:3 – על כל כוס יין מזגו שתיים או שלוש כוסות מים. המזיגה נעשתה בשעת ההגשה. השותה החזיק את כוסו ובה קצת יין, והשמש (המשרת) מזג אליה מים, חמים או קרים, בהתאם לרצונו.<sup class="footnote-marker">47</sup><i class="footnote">כגון פסיקתא רבתי, י, לה ע"א; בבלי, זבחים פב ע"א; שבת לח ע"ב. ראו עוד, מקבים ב, טו לט, ועוד. ראו גם עמר, "יין חי". </i> כך מספרת משנת סוכה (ב, ט) על העבד שבא למזוג את הכוס, שהיא כלי קטן לשתייה,<sup class="footnote-marker">48</sup><i class="footnote">בראנד, כלי חרס, עמ' רי-רכו. </i> והאדון שפך עליו את המים מהקיתון<sup class="footnote-marker">49</sup><i class="footnote">בראנד, שם, עמ' תקיח-תקכה. </i> (איורים 7 א-ב).
רשימת הצבעים במשנה נועדה מן הסתם לספק כלי לימוד לחכמים הרואים כתמים ולנשים המביאות את הכתמים אליהם. בתלמוד הבבלי מופיעה רשימה ארוכה של חכמים הרואים כתמים, ורשימה לא פחות מרשימה של חכמים שנמנעו מכך משום שסברו שאינם בקיאים בנושא או אולי מתוך הסתייגות שבצניעות. הקו הרשמי היה שחכמים אמורים לראות כתמים ושזהו אחד ה"שירותים" שהם מעניקים לציבור. ברם כמעט כל העדויות על ראיית כתמים בפועל בידי חכמים הן מבבל האמוראית וממדרשים בבליים.<sup class="footnote-marker">50</sup><i class="footnote">בבלי, נידה כ ע"ב (סדרת מקרים), סד ע"ב; מגילה יג ע"ב, יד ע"א; בבא מציעא פד ע"ב. המקרים מיוחסים גם לחכמי ארץ ישראל, אבל רק בבבלי נשמרו סיפורים כאלה, וראו במבוא למסכת. </i> העדויות ממקורות ארץ ישראל מעטות יותר, ואת רובן אפשר לפרש כפסק הלכה עקרוני ולא כבדיקה בפועל של כתם זה או אחר. הרחבנו בכך במבוא למסכת. לכאורה יש צורך בלוח צבעים שיסייע ללמוד את הנושא, אולם המשנה אינה מסייעת לכך. המילים "מי אדמה" אינן מגדירות את הצבע המדויק, שכן חסרות בהן הן הגדרת האדמה הן הגדרת היחס הכמותי בין המים לאדמה. גם צבע היין אינו מוגדר, ותלוי בטיב היין. לכרכום סדרת צבעים, מצהוב כהה לאדום כהה, ושוב אין במשנה הגדרה מספקת. 
בתוספתא אנו פוגשים סדרת הגדרות ממוקדות יותר: "שחור – כחרת. עמוק מכאן – טמא. דיהה מכאן, ואפילו (ככותל) [ככחול]<sup class="footnote-marker">51</sup><i class="footnote">בדפוס: "ככותל", אבל ראו ליברמן, תוספת ראשונים, עמ' 263. </i>– טהור. לא מתחלת בריתו הוא משחיר, אלא שנעקר המשחיר. למה זה דומה? לדם מכה, שמשנעקר הוא משחיר, זו קרן כרכום כברור שיש בו, בעליון ולא (ולא) בתחתון. בלח ולא ביבש,<sup class="footnote-marker">52</sup><i class="footnote">בדפוס: "כלח ולא כיבש", עיינו ליברמן, תוספת ראשונים, על נידה ג יא. </i> כרואה בצֵל ולא כרואה בחמה. כמי אדמה כיצד? מביא אדמה מבקעת בית כרם ומצא עליה מים, דברי רבי מאיר. רבי יהודה אומר: מבקעת סכני. רבי יוסי אומר: מבקעת יתבת. רבי שמעון בן אלעזר אומר משום רבי מאיר: אף של בקעת גינוסר. כיוצא בהן משערין אותן עכורין ואין משערין אותן צלולין. צללו – לא יחזור ויעכרם שניים, שאין שעור למים ולעפר. כמזג – שני חלקים מים ואחד יין מן היין השרוני, הדומה לכרמלי, חדש ולא ישן" (נידה ג, יא [עמ' 644]). התוספתא מבארת את המשנה ומתדיינת עליה. אנו נציג את הסיכום המשולב כשקטעי התוספתא מופיעים במירכאות ובפיזור אותיות: 
"חרת" – כדיו פשוט, אבל "עמוק מכאן – טמא. דיהה מכאן, ואפילו ככחול – טהור". חרת בדיוק בצבע הרגיל, לא בהיר, או ככחול. על כך שואלת התוספתא כמעין דיון תלמודי: הרי החרת תמיד משחיר והולך! ועונה שהכוונה היא לדיו ש"נעקר המשחיר", כלומר, לאחר שהגוש הצובע כבר נעקר, כמו דם המכה, המשחיר עם הזמן. מהו צבע החרת איננו יודעים במדויק, אבל אם נשפוט לפי אותיות הכתב המופיעות על פפירוסים הוא היה ממש שחור, הרבה יותר מכתם דם טרי וגם יותר מכתם דם שעבר זמנו ודהה קמעה. הצבע המוצע אינו מתאים אפוא לאשר רואות עינינו.
קרן כרכום – "כברור שיש בו, בעליון ולא בתחתון. בלח ולא ביבש, כרואה בצֵל ולא ברואה בחמה". כל אלו הגדרות לכרכום. כצבע הנלקח מצלקת הפרח העליונה, וכגוון שרואים בצֵל,<sup class="footnote-marker">53</sup><i class="footnote">הירושלמי מסביר: "ברואה את הצל ולא ברואה את החמה" (נידה ב ו, נ ע"ב. ראו ליברמן, תוספת ראשונים, עמ' 263). הסבר זה קשה בעיננו מבחינה ראלית. אין מגדלים תבלינים או ירקות בצל, ומה שנמצא בצל בשעה אחת, גלוי לעין השמש באחרת. ואולי הכוונה לעלה תחתון, אבל זה מה שנאמר כבר בשורה הקודמת. </i> וכצמח המושקה. עדיין אין בכל אלה הגדרה מלאה, כפי שאפשר לראות באיור 4 המובא לעיל. הגוון נקבע כתוצאה מזמן ההשריה וגיל הצמחים, והגוון המתואר כללי בלבד.
כמי אדמה – "כיצד? מביא אדמה מבקעת בית כרם ומצא עליה מים, דברי רבי מאיר", כלומר, אדמה ועליה מים. רבי מאיר אומר: כאדמת בקעת בית הכרם, שהיא הבקעה הצפונית בגליל התחתון. "רבי יהודה אומר: מבקעת סכני. רבי יוסי אומר: מבקעת יתבת. רבי שמעון בן אלעזר אומר משום רבי מאיר: אף של בקעת גינוסר". כל אחד מהחכמים מציע אדמה מבקעה אחרת, בכולן "טרה-רוסה" חומה הנוטה לאדמדם – חום כהה. חכמים מציעים את אחת מבקעות הגליל, והן מנויות ללא סדר גאוגרפי. מן הסתם, חכם שחי באזור אחר בחר לו את אדמתה של בקעה אחרת. התוספתא ממשיכה: "כיוצא בהן משערין אותן עכורין ואין משערין אותן צלולין. צללו – לא יחזור ויעכרם שניים (בשנית)". התוספתא מוסיפה ש"אין שעור למים ולעפר". האות שי"ן כאן ("שאין") משמשת במשמעות של וי"ו החיבור.<sup class="footnote-marker">54</sup><i class="footnote">ראו אונא, וו שין. </i> לפי התוספתא אין שיעור למים ולעפר, וממילא גם אין כאן קביעה של הגוון. בבבלי (נידה כ ע"א) מופיעה מקבילה לברייתא זו.
"שני חלקים מים ואחד יין – מן היין השרוני, הדומה לכרמלי, חדש ולא ישן". התוספתא קובעת את סוג היין לפי מקורו הגאוגרפי: מהשרון או מהכרמל, ואת סוגו לפי גילו: חדש ולא ישן. 
דיון דומה בגוונים מופיע במשנת נגעים א, א. עסקנו בכך ארוכות והראינו שמצד אחד נעשה מאמץ לתיאור רֵאלי. אסור לבחון את גוון הנגע בצל אלא רק בשמש, ועל רקע קבוע, שכן הגוון משתנה עם הרקע ולפי כמות האור. כמו כן, עיוור בעין אחת אסור לו לראות נגעים, שכן הוא רואה צבע מוטעה. גם שם תוארו הנגעים לפי מראות ידועים (שלג, סיד ההיכל); מצד שני הראינו שגם שם התיאור במשנה אינו מאפשר באמת ללומד להבין באיזה גוון מדובר. או שיש כאן מסורת על פה או שהדיון תאורטי. הלשון אינה מספיקה לתאר את הגוון. וכי מישהו זוכר מהו הגוון של סיד ההיכל? במשנתנו האבחנות מציאותיות יותר, אבל חסרות ההוראות לא לראות צבעים בלילה, לא לראותם בצל וכו'. האבחנות במשנתנו ברורות יותר מאלו שבנגעים, אבל עדיין אינן ברורות דיין. בתלמודים ישנן כמה הלכות בכיוון זה (לא לראות ביום), אבל לא בספרות התנאית.<sup class="footnote-marker">55</sup><i class="footnote">"מהו לראות כתמין בלילה? רבי ראה בלילה, וטימא. אמר: שובקתיה לצפרא. ראה ביום, וטיהר. אמר: גדולים הן דברי חכמים שאמרו אין רואין כתמין בלילה. אמר: שובקתיה לרמשא. ראה בלילה, וטיהר. אמר: ולא אני שהוא שטעיתי, הוא הוא שדיהא" (רבי ראה בלילה, וטימא. אמר, עזבוהו למחר. ראה ביום, וטיהר. אמר: גדולים הם דברי חכמים שאמרו אין רואין כתמים בלילה. אמר, עזבוהו לערב. ראה בלילה, וטיהר. אמר: ולא אני הוא שטעיתי, אלא הוא שדהה – ירושלמי, נידה פ"ב ה"ז נ ע"ב; בבלי, נידה כ ע"ב). מסקנת הסיפור היא שבעצם לא חייבים לבדוק ביום, ואמנם יש מימרה כזאת, אבל בפועל, רבי נהג אחרת, ולאחר שהתברר שטעה, חזר בו. בירושלמי, סנהדרין פ"ב ה"ג, כ ע"ב (בבלי, מגילה יד ע"א; מדרש שמואל על ספר שמואל כג, יב [עמ' 78]), אביגיל מראה את כתמיה לדוד בלילה, ודוד שואל אותה: וכי רואים כתמים בלילה? ומתברר שגם היא עשתה זאת כדי להעמידו על טעותו. נראה שהייתה אפוא מוסכמה כזאת, ולא תמיד נשמרה. מן הסתם, הרצון או הסיכוי להתיר אישה לבעלה היה חזק מההגבלה הרשמית. בבבלי מקבילה שבה חסרה המסקנה שאין רואים כתמים בלילה. והסיבה שבגללה רבי לא הבחין בכתם היא שלאחר זמן הדם דהה (נידה כ ע"ב), וכך אין בבבלי הגבלה על ראיית כתמים בלילה.  </i> גם בבבלי ישנו דיון על הגבלות מעין אלו. הגבלה על ראייה ביום אינה נזכרת, וכן: "רבי בדיק לאור הנר, רבי ישמעאל ברבי יוסף בדיק ביום המעונן ביני עמודי. אמר רב אמי בר שמואל: וכולן אין בודקין אותן אלא בין חמה לצל. רב נחמן אמר רבה בר אבוה: בחמה, ובצל ידו" (נידה כ ע"ב).
במקרה זה, לאור הספרות האמוראית העשירה על בדיקת כתמים יש להניח שעיקר המידע זרם דרך הלימוד המעשי מאם לבתה, מהבת לבעלה החכם ומהחכם לתלמידיו.
בירושלמי (נידה ב ז, נ ע"א) מופיעה סדרת הגדרות נוספות שאינן סותרות את המשנה אלא כל אחד מהחכמים מציע בה את הצעתו, כגון "כדם המכה שלקת ושנת" או "אדום כדם המכה". למעשה אין בהגדרות אלו סיוע רב. ברור שדם הנידה אדום כדם. בבבלי מופיעות הגדרות אחרות, שרובן מתמקדות באדום: כדם שחיטה, כדם אצבע קטנה, כדם הקזה (נידה יט ע"ב). התחושה היא שהתלמידים לא ראו דם נידה ונדרשו להשוואות מעשיות. החכמים עצמם ידעו מה הם כתמים חיים, אך בהוראתם לא יכולים היו אלא להשוות את הדם למראות אחרים דומים שאליהם נחשפו בחיי היום-יום שלהם. 
בנוגע לשחור כחרת נוסף בירושלמי: "והשחור כחרת, כיצד הוא עושה? רבי בא בשם רב יהודה: נוטל את החרת ונותן על גבי עור לבן. רבי יוסי בירבי בון אמר: על גבי עור צבוע. רבי זעירא בשם רבנן: שחור כעורב, שחור כענב שחור, כזפת טהור. חברייא בשם רבי יוחנן: שחור כדיו טהור. רבי אמי בשם רבי יוחנן: כפליון של ראש הבא ממדינת הים טמא" (נידה ב ז, נ ע"א). ההבדלים מעלים את השאלה אם היה לדם השחור צבע מוגדר; הרי כשהוא מופיע על עור צבוע או על עור לבן גוונו שונה לחלוטין. ואכן, רבי זעירא שואל שם אם כל הכללים הללו הם למעשה. ריש לקיש עונה לו שכן, אבל השאלה באה על רקע ההגדרות הלא אחידות הללו. 
התלמוד מביא שם מעשה בחכם שטעה בהגדרה של צבע טמא, אך עיניו דייקו, ועל בעיות שונות בהגדרת השחור וצבעים אחרים (נידה נ ע"א-ע"ב). ואכן, הלשון דלה מכדי לתאר את הגוונים, ובירושלמי ההדגשה היא על הצורך בלימוד צבעים הלכה למעשה (נידה ב ז, נ ע"א-ע"ב). דומה שיותר משהירושלמי מבקש להעמיד הסברים מסודרים שיאפשרו ללמוד ולהעביר את ההלכה הוא מבקש לעמעמה ולהדגיש שמסורת הראייה החיה חשובה מההגדרות. לעומת זאת: "שמואל אמר: כל מי שאינו יודע לראות דמים טהורין לא יראה דמים טמאין. רב אמר: עד שיהא בקי בהן ובשמותיהן" (בבלי, נידה נ ע"ב). כלומר, צריך להכיר את מראי הדם, אבל לא פחות חשוב לדעת להתאים את המראה לדברי המשנה, וממילא, רק מי שלמד בבית המדרש מסוגל לכך.
בדרך כלל ראה החכם את הכתם לאחר זמן. החשש שהצבע דהה נזכר במקורות רבים, והוא חשש מעשי. ההגדרות נועדו לפצות על בעיית השהייה, אך דומה שיותר מזה הן באו להסביר מהו דם הנידה למי שהכירו רק דמים אחרים, כדם שחיטה או דם פצע. בספרות חכמים מובעות דעות שאכן אפשר להבחין במקורו של הדם לפי צבעו: "היה רבי מאיר אומר: דמים משונין זה מזה. דם הנדה אדום, דם הבתולים דיהה, דם הנדה זוהם, דם הבתולים אינו זוהם. דם הנדה מן המקור, דם הבתולין מן הצדדין" (תוספתא, נידה ט, ט-י [עמ' 651]). מובן שהלכה זו משקפת את הדעה שדם הבתולים טהור (להלן ה, ג; י, א). נראה שבימי האמוראים כבר היססו חכמים בקביעותיהם. ספק אם הדבר נבע מירידה ברמת הידע או מהרצון להחמיר בכל מצב, ואולי דווקא מריבוי הידע ומהגילוי שאין בידיהם אפשרות לאבחן את טיב הדם לפי צבעו.<sup class="footnote-marker">56</sup><i class="footnote">גרוזמן, נידה, עמ' 45-39. </i> כמו כן, בירושלמי: "דם נידה זהום; דם בתולים אינו זהום. דם נידה אדום; דם בתולים אינו אדום. דם נידה מן המקור; דם בתולים אינו מן המקור אלא מן הצד" (נידה ד א, נא ע"ב). ברור שהירושלמי עוסק בדם בקיעת הבתולים ויודע כיצד מאבחנים אותו. 
המִספרים "חמישה צבעים" או "שבעה צבעים" חשודים כמספרים ספרותיים. בירושלמי (נידה ב ה, נ ע"א) מובאת דרשה לאישוש מספרים אלו. אנו שואלים את עצמנו מנין הצבעים, האם מניתוח המציאות או מהדרשה הרעיונית? האם הצבעים רֵאליים או שמעורבים בהם גוונים ספרותיים? על כל פנים, בדיון הירושלמי מציעים האמוראים ארבעה צבעים בלבד: "רב ורבי יוחנן, תריהון אמרין: ארבעה דמים הן" (נידה ב ו, נ ע"א), וכן בבבלי (נידה יט ע"א). אין כאן מחלוקת על צבע כלשהו אלא על מניין הצבעים, כלומר, המחלוקת היא על הניסוח ועל המבנה הספרותי בלבד. לעניין הצבעים ברֵאליה הרפואית ראו נספח רפואי, סעיף 4, בעיקר בחלקו השני. מן הראוי להדגיש שכל מניין הגוונים תלוי תרבות וספרות. בפועל אפשר ליצור גווני ביניים רבים, הן כאלה הנמצאים בטבע, הן מלאכותיים (שאינם קיימים אלא כפעולה מכוונת של בני אדם). הגוון המדויק תלוי גם בתאורה, בצבעי הסביבה וכן הלאה, וכל מניין שייקבע יהיה תְלוי תפיסות תרבותיות. 

Chapter 3



Mishnah 1

פרק זה עוסק כולו בדינה של אישה שהפילה את ולדה. הכלל היסודי הוא שהיולדת זכר טמאה במשך שבעה ימים ויושבת שלושים ושלושה יום נוספים בדמי טהרה (כלומר, היא אינה טמאה גם אם יצא ממנה דם), והיולדת נקבה טמאה במשך שבועיים ויושבת שישים ושישה יום נוספים בדמי טהרה. עד כאן דין תורה. ההנמקות להבחנה בין יולדת זכר ליולדת נקבה הן בתחום חקר ההלכה המקראית, ולפיכך, מחוץ לתחום דיוננו. מכל מקום, הבסיס לדין דם טוהר מציאותי, כלומר, לאחר הלידה יוצאת האישה ממחזור הווסת הרגיל, ולכן אינה טמאת נידה. ההבדל בין השבוע הראשון לשני ובין השני לשלישי, וכן ההבדל בין זכר לנקבה, אינם תלויים במציאות המובנת לנו. מכל מקום, כפי שכתבנו במבוא למסכת, אין בסיס פיזיולוגי להבדלים בין טומאת יולדת ודם טוהר לזכר לבין טומאת יולדת ודם טוהר לנקבה. זו גזרת הכתוב. אפשר אולי להסביר את ההבדלים בכך שבני הזוג "מצטערים" יותר על לידת נקבה מאשר על לידת זכר, ולכן, מצד אחד האישה טמאה זמן רב יותר לאחר שילדה נקבה עקב צער לא מוצדק זה, ומצד שני הם "מפוצים" על כך בהכפלת זמן דם הטוהר לאחר לידת נקבה. אפשרויות הסבר אחרות נדונו במבוא למסכת. 
המפילה רקמת בשר שברור שהיא תוצר עוברי/הריוני, טמאה ויושבת בדמי טהרה כדין יולדת, וממילא מתעוררת סדרת שאלות:
1.	מהו הדין במקרים שבהם הנפל הוא ספק בן ספק בת, כלומר, אי אפשר לברר מה מינו.
2.	מהו הדין במקרים שבהם עוד לא נקבע מין הנפל.
3.	מהו הדין במקרים שבהם הנפל קטן מכדי להיקרא ולד.
פרקנו עוסק בכל אלה.
<b>המפלת חתיכה</b> – קטנה של בשר. מדובר בפליטה של חתיכת בשר קטנה מהרחם, מן הסתם כאשר ידוע שהאישה בהיריון. הפלה כזאת מתרחשת לאחר תום ההיריון. ייתכן שהאישה הרתה והפילה ולד קטן שעדיין לא ניכרת כלל צורה (לפני שבוע שלישי בערך). השאלה היא אם זהו נפל, שאז דין האישה כדין יולדת, וטמאה, או שמא החתיכה אינה רקמה עוברית ואז ייתכן שאינה מטמאת את האישה.
<b>אם יש עימה דם, טמאה</b> <b>–</b> טומאת נידה,<b> ואם לאו, טהורה</b> – גם אם החתיכה היא ממקור עוברי היא אינה נחשבת סיבה לטמא את האישה, אבל הדימום המלווה את פליטת רקמת הבשר הזאת הוא הגורם לכך שהאישה תהיה טמאה. אם היא אינה מדממת תוך כדי פליטת החתיכה, החתיכה נחשבת נפל שאינו מטמא, בגלל קוטנו, וכן משמע מהבבלי (נידה כא ע"א; יח ע"ב).
הבעיה בפירוש זה היא שבין אם האישה מדממת ובין אם החתיכה היא רק קריש דם, לכל היותר תהיה האישה חשודה כזבה. אם היא זבה רק יום אחד או יומיים אין היא זבה ממש אלא מכונה "זבה קטנה", ה"שומרת יום". כלומר, אם האישה דיממה או פלטה גוש דמי למשך יום או יומיים בלבד, וביום שלאחר מכן הייתה נקייה לחלוטין, במוצאי היום הנקי הזה היא תהיה טהורה. רק אם תמשיך לדמם במשך שלושה ימים או יותר היא תיחשב זבה גדולה, הסופרת שבעה ימים נקיים נוסף על ימי הדימום. מדוע קובעת אפוא המשנה בפשטות שאם האישה מדממת היא "טמאה" כשהכוונה היא לטומאת "נידה" (רש"י), המטמאת במשך שבעה ימים מלאים מיום הדימום, גם אם הוא פסק לאחר שעה?
הפירוש המסורתי הוא שהחתיכה היא בוודאי בשר, כלומר, התחלה של עובר, שהופל, ואם האישה דיממה הרי זה דם נידה, שבדומה ליולדת זכר, האישה טמאה בו למשך שבעה ימים. ברם אם אכן החתיכה היא בוודאי נפל, כיצד זה האישה נידה? הרי מבחינה רפואית אין נידה בזמן היריון! ואם היא זבה, הרי כפי שכבר אמרנו, אם דיממה במשך יום או יומיים בלבד היא בחזקת "זבה קטנה", השומרת יום נקי נוסף. אם דיממה במשך שלושה ימים או יותר היא בחזקת "זבה גדולה" המחויבת בספירת שבעה ימים נקיים נוספים על ימי הדימום. בין כך ובין כך אין זו טומאת נידה, שכן דם נידה בא בזמן קבוע פחות או יותר, וגם אם אינו בא בקביעות, כמו אצל נשים רבות בעלות מחזורים לא סדירים, מכל מקום הוא אינו קיים במצב של היריון, ומשך טומאתו הוא שבעה ימים מראשית הדימום אם נפסק עד סוף היום השביעי, ונמצאנו למדים שאין כאן לא דין זבה קטנה, לא דין זבה גדולה ולא דין יולדת – שלוש הקטגוריות אשר להן אפשר לשייך הפלה! 
נוסף על כך, הפירוש המסורתי בעייתי עקב דברי התוספתא: "המפלת חתיכה – סומכס אומר משום רבי מאיר, וכן היה שמעון בן אלעזר אומר כדבריו: קורעין אותה. אם יש בה דם – הרי זה נדה; ואם לאו – אינה נדה" (נידה ד, א [עמ' 644]). אם כן, אם קרעו את החתיכה, כלומר, חתכו אותה וראו שאין בה דם, ודאי אינה דם שקרש. באופן ממשי (רֵאלי) קל מאוד להבחין בין חתיכת קריש דם, שהוא הומוגני, לבין חתיכת בשר, שהיא הטרוגנית (ראו בנספח הרפואי, סעיף 12). התוספתא מסכימה עם המשנה, אבל מביאה "דבר בשם אומרו" ומוסיפה גם שאין מסתפקים בראייה חיצונית אלא יש צורך בבדיקת החתיכה. מלשון התוספתא משמע שיש גם מי שחולק על דברי רבי מאיר (רבי יהודה במשנה). אם כן המחלוקת איננה על עצם הדין אלא על השאלה אם יש צורך בבדיקה קפדנית או די בראייה (ובדיווח האישה).<sup class="footnote-marker">1</sup><i class="footnote">לכאורה קשה, למה יימנעו מבדיקה קפדנית? מי יחלוק על כך שיש צורך בבדיקה? מדובר כנראה במצב של דיעבד: האישה הפילה חתיכה ודיווחה על כך, אבל החתיכה איננה ואי אפשר לבדוק אותה. כולם יסכימו על כך שיש צורך בבדיקה, אבל אם הבדיקה נמנעה, התוספתא תדרוש להחמיר, ולפי דעת המשנה אפשר לסמוך על דיווח האישה. במבוא הרחבנו בשאלה עד כמה בדקו חכמים את העובדות האינטימיות ועד כמה שאלו עליהן. לפיכך אפשר גם שהתוספתא מדגישה את הצורך בבדיקות, והמשנה משקפת מצב של היעדר בדיקות ורצון לצמצמן (ואולי גם לא לסמוך עליהן). אבל אפשר גם שההבדל הוא בין מצב של דיעבד (אשר בו אי אפשר לבדוק) לבין המצב הרצוי והימנעות מבדיקה. </i> מעבר לכך, התוספתא עוסקת במקרה שבמשנה<sup class="footnote-marker">2</sup><i class="footnote">הרמב"ם בפירוש המשנה, ואחריו ברטנורא ותפארת ישראל, אות ב, פירשו שיש מחלוקת בין המשנה לתוספתא, שאותה לא ציטטו. אנו מהלכים בדעה שאין סיבה לפרש את המשנה כך שתסתור את התוספתא אם אפשר להסבירה בפשטות כמותה.  </i> ומגלה שהשאלה היא אם החתיכה היא דם (נידה – וטמאה בטומאת נידה) או הפלה, וטהורה. 
יש להוסיף שמשנתנו עוסקת כנראה במצב שבו ידוע שהאישה הרה. לפיכך אין המשנה שואלת כלל אם זו עִתה של האישה, ואז היא מן הסתם נידה, או שידוע שהאישה הרה, והשאלה אם 'ההיריון מדומה'?<sup class="footnote-marker">3</sup><i class="footnote">תופעה פסיכולוגית ידועה. </i> והאשה נידה כרגיל, או שזו כלל לא הפלה אלא לכלוך, או גידול כלשהו. הבדיקה נועדה בין השאר לוודא שאין כאן נפל קטנטן, אלא גוש כלשהו שנפלט ממערכת העיכול. 
מיטשם הסבירה<sup class="footnote-marker">4</sup><i class="footnote">מיטשם, נידה, עמ' 241 ואילך. </i> שהספק הוא אם החתיכה היא הוולד בראשיתו, ואז זו הפלה של ולד צעיר. ולד כזה אינו גורר טומאה כיולדת (כלומר, האישה טהורה). אם יש בו דם אזי החתיכה היא ולד בוגר דיו לגרום טומאה, ואז האישה נחשבת יולדת וטמאה כיולדת. מדובר אפוא בחתיכה קטנה העשויה לדעת מיטשם לשקף תחילת היריון (שבוע ראשון או שני לאחר האיחור במועד הצפוי לקבלת הווסת, היינו, השבוע השלישי או הרביעי ליצירת העובר, ראו נספח רפואי, סעיף 13). לדעת רבי יהודה זו בוודאי הפלה ויש דם הגורם לטומאה (גם אם הוא לא נצפה).
לדעתנו, פירושה של מיטשם בעייתי. הפלת חתיכה לא מזוהה כזאת מתחוללת הרבה קודם זמן יצירת הוולד, ולפי פירוש זה, משנתנו חולקת על משנה ו, שלפיה רק עם התגבשות צורת אדם הנפל מטמא. אין סיבה לחדש מחלוקת בין משניות, אלא אם כן יש לכך בסיס בטקסט. 
השאלה אם חתיכת בשר קטנה של נפל היא בגדר אדם, עובר שלם, או חתיכת בשר בעלמא, היא שאלה רפואית ופילוסופית שהסעירה ומסעירה דורות של הוגים ומאמינים, בני ברית ושאינם בני ברית. מאיזה שלב הופך התינוק אדם קטן? מתי נכנסת בו ה"נשמה" – אותו מושג חמקמק וקשה להגדרה? כדרכם של חכמים, השאלה אינה נשאלת כשאלה עקרונית אלא בעיקר כשאלה הלכתית: מאיזה שלב נחשבת האישה טמאה מחמת "לידה"? המשנה (חולין ד, ג) מבליעה הנחה שהמפילה את ולדה, התינוק טמא טומאת מת, והאישה טמאה משום שנגעה בו. באופן עקרוני, כל זמן שהוולד המת נמצא במעי האישה היא אינה טמאה ואינה מטמאת משום שהעובר המת נחשב בלוע. אולם ביציאתו הוא מטמא את אמו.<sup class="footnote-marker">5</sup><i class="footnote">הנחה זו אמנם מופיעה. ראו פירושנו לאהלות פ"א, מ"ז שם עוסקים בכלב שאכל בשר אדם והמת הבלוע מטמא את הבית. משנה זו מייצגת את החריג, כפי שהסברנו שם. אולם ישנם הסבורים שהמיילדת, שנגעה בו במעי אמו, מטמאה את אמו טומאת אדם באדם (ספרי זוטא יט, יא [עמ' 306], לפי פירושו של רח"ש הורוביץ שם). אנו דנו בנושא בפירושנו לאהלות ג, ב; מקוואות י, ח, ועוד.  </i>
<b>רבי יהודה אומר: בין כך ובין כך טמאה</b> – כלומר, כל מי שהפילה חתיכת בשר, גם ללא דימום כלשהו, טמאה. טעמו של רבי יהודה לא נמסר במשנה, אולם בגמרא הוא מובא: "שאי אפשר לפתיחת הקבר בלא דם" (נידה כא ע"ב). כלומר, כל פליטה של גוש כלשהו מהרחם מלווה ב"פתיחת רחם", תהליך שבהכרח מלווה בדימום, ולכן האישה טמאה. זאת גם אם איננו רואים את הדם. ייתכן שדברי רבי יהודה אינם ברובד המעשי (כל הפלה מלווה מן הסתם בדם), אלא ברובד ההלכתי כל הפלה נחשבת כיציאת דם. לפי פירוש זה, לפנינו פיקציה משפטית. ההלכה רואה את האישה לא כפי שהיא אלא כמי שדיממה. שיטה זו, של פיקציה משפטית, מצויה בכל שיטות המשפט כולל המשפט העברי.<sup class="footnote-marker">6</sup><i class="footnote">מוסקוביץ, עשו אותו; הנ"ל, פיקציות. </i> עדיין לא נאמר במשנה במפורש אם האישה טמאה כיולדת, אם הדם היוצא עם הנפל הוא המטמא, שמא היא טמאה משום נגעה בבשר הנפל או אולי רבי יהודה סבור שהחתיכה היא תמיד דם שנקרש. על כל פנים, דעתו מייתרת את כל הפרק. מן הסתם זו הלכה קדומה החוזרת לימי בית שמאי, שסברו שטומאה בכלשהו.<sup class="footnote-marker">7</sup><i class="footnote">ראו פירושנו לאהלות ב, ב-ד. </i> אפשר גם שדעת רבי יהודה היא כדעת תנא קמא והאישה טמאה טומאת נידה עקב ראיית דם נידה עם פתיחת הרחם. לעתים קרובות מצאנו משניות הבנויות כך: קביעה סתמית ולאחר מכן מחלוקת,<sup class="footnote-marker">8</sup><i class="footnote">ראו פירושנו לשבת ב, א.  </i> ואולי לפנינו מחלוקת שאחריה סתם – תופעה נדירה יותר.
בבבלי (נידה כא ע"א) מופיע דיון בדעתו של רבי יהודה. ראשית מוצע שהוא סבור שהחתיכה היא דם, ולכן היא מטמאת (כנידה) רק אם גוונה הוא אחד מארבעת הגוונים שנמנו במשנה הקודמת (ב, ז).<sup class="footnote-marker">9</sup><i class="footnote">מעניין לציין ששם נמנו חמישה גוונים המתאימים להגדרה של דם. עם זאת, כבר נאמר בבבלי, נידה יט ע"א, בפירוש למשנה הקודמת, שהמספר חמישה לאו דווקא ושישנם בפועל ארבעה, וכדברי רבי אבהו שם. </i> לדעה אחרת בבבלי, כל המשנה עוסקת במקרה שבו אי אפשר לזהות את החתיכה. רבי יהודה אומר שסתם חתיכה שאי אפשר לבדוק היא חתיכת דם, וחכמים סבורים שאפשר שהיא בשר. בַהמשך, הגמרא מביאה ברייתא אחרת, שבה מפורט צבע החתיכה, ומסכמת שהמחלוקת היא בשאלה אם הבשר הוא נפֶל אף על פי שאין דם נוסף (כלומר, לדברי הגמרא תיתכן הפלה "נקייה" ללא דם המלווה את ההפלה), ואז, אם יש דם, האישה נידה, ולרבי יהודה, כל הפלה מלווה בהכרח בדימום. לפיכך, "ממה נפשך": אם החתיכה היא הפלה של בשר ייצא מן האישה מן הסתם דם נוסף, וממילא דינה יהא כדין נידה, ואף אם לא ייצא דם נוסף, את החתיכה המסופקת יש להחשיב כדם נידה. במציאות הרפואית לא תיתכן הפלה ללא דימום (ראו נספח רפואי, סעיף 14).
אם כן, לפי רבי יהודה אמנם לא התגלה דם, אבל ברור שהפלת החתיכה הייתה מלווה בדימום שלא הורגש, ולכן האישה טמאת נידה. 
אלא שאין הדברים כה פשוטים. "קבר" הוא כינוי של רמיזה לרחם או לאיברי המין של האישה באופן כללי.<sup class="footnote-marker">10</sup><i class="footnote">לכינויים כאלה ראו במבוא.  </i> פתיחת קבר היא התרחבות הנרתיק בעת יציאת הוולד, כדברי המשנה באהלות: "האשה שהיא מקשה לילד והוציאוה מבית לבית – הראשון טמא בספק, והשני בודאי. אמר רבי יהודה: אימתי? בזמן שהיא ניטלת בגפים, אבל אם היתה מהלכת – הראשון טהור, שמשנפתח הקבר אין פנאי להלך. אין לנפלים פתיחת הקבר עד שיעגילו ראש כפיקה" (אהלות ז, ד), והרחבתה בתוספתא:
"אין לנפלים פתיחת הקבר עד שעגלו ראש כפיקה של שתי, דברי ר' מאיר. ר' יהודה אומר, כפיקה של ערב. ר' אלעזר בר' צדוק אומר, משיעשו קפיפים" (תוספתא, אהלות ח, ח [עמ' 606]). כך גם בבבלי, שבת קכט ע"א: "מאימתי פתיחת הקבר? אמר אביי: משעה שתשב על המשבר. רב הונא בריה דרב יהושע אמר: משעה שהדם שותת ויורד. ואמרי לה: משעה שחברותיה נושאות אותה באגפיה". 
אם כן, הכלל "אין פתיחת קבר בלא דם" עוסק בשעת הלידה ואינו שייך לענייננו כלל. מדברי הבבלי אי אפשר אפוא להבין שלדעת רבי יהודה כל הפלת חתיכה מלווה בהפלת דם, שכן לא זו משמעות המונח "פתיחת קבר". מעתה עלינו להבין את הבבלי באחת משתי צורות: האחת, שהמונח ספרותי וכללי, וכוונתו: "אין יציאת חתיכה בלא דם". פרשנות זו בעייתית מבחינה רפואית, במיוחד לאור הסברנו שהתנא קמא מעלה על דעתו שהחתיכה היא לכלוך או שארית שנפלטה מאיברי העיכול. הצורה השנייה היא זו שהצענו לעיל, להבין את דברי הבבלי בדרך שונה. אין כאן הסבר רפואי אלא הלכתי: כל יציאת גוש מאיבריה המוצנעים של האישה נחשב מבחינה הלכתית דם נידה.
ניכר שלחברה היהודית הקדומה לא היו כלים בדוקים לברר את טיב החתיכה. אין כוונתנו לומר שהם לא בדקו כלל. ראינו במבוא שחכמים ניסו להבין את טיב הדם והנפלים, ובתוספתא שהבאנו מפורש שיש לבדוק את החתיכה ואת טיבה. אבל במקביל לבדיקות הללו הייתה גם מגמה של חשש מבדיקה מפורטת. כך עולה גם מהמשניות הבאות. היום אפשר לקבוע שאם הדימום הומוגני וללא גושים של רקמה אלא לכל היותר גושים של קרישי דם חלקים, הומוגניים, שאינם מכילים רקמה (כשמנסים לפוררם), זוהי וסת – במקרה שבו הדימום נמשך שבעה ימים או פחות – וזיבה, אם הוא נמשך יותר מכך. אולם אם החתיכה המדוברת היא דימום שבתוכו או על ידו אפשר להבחין ברקמת בשר הטרוגנית וללא שוליים חלקים וסדירים, זו מן הסתם הפלה, ואז יש לדון אם האישה טמאה טומאת לידה או טומאת זיבה, ומכל מקום, לא טומאת נידה. על כל פנים, גם במשניות הבאות השאלה היא אם לפנינו הפלה, לידה או כל דבר אחר, ואם אכן הפלה, האם היא נדונה כלידה או כמקרה מיוחד. 

Mishnah 2

<b>המפלת כמין קליפה, כמין שערה</b> – ההיריון מתחיל בהיווצרות של תא אחד שהוא מיזוג של ביצית עם תא זרע החודר אליה. הביצית היא התא הגדול ביותר בגוף האדם, והיא מוקפת מעין קליפה, הנקראת Zona Pellucida (זונה פלוצידה). הביצית מכילה כעת גם את גרעין תא הזרע (החומר הגנטי של הזכר). תא בודד זה מתחלק בתוך יממה לשני תאים, והם מתחלקים בתוך יממה נוספת לעובר של ארבעה תאים, וכן הלאה, עד שבשלב מסוים מתקבל צבר כדורי של כמאה תאים (מוֹרוּלה), התָחום בתוך קליפת הביצית. כעבור כשבוע מההפריה, קליפה זו נעלמת, וצבר התאים משתרש ברחם. אז נוצרת חלוקה של התאים לאלו שייצרו בסופו של דבר את העובר ולאלו שייצרו את השליה ואת הקרומים. צבר התאים שייצור את העובר מקבל בסוף השבוע השלישי להפריה צורה מוארכת הנקראת נוטוכורד (Notochord) והוא מכיל כבר אלפים רבים של תאים. צורה מוארכת זו היא מערכת העצבים הראשונית של העובר, שממנה נוצרים בסופו של דבר המוח וחוט השדרה. ייתכן שלכך הכוונה במילה "שערה", אם כי יש לציין שהמבנה עדיין מיקרוסקופי ואינו עולה בגודלו על מילימטר. על השלבים השונים במסלול יצירת הוולד ראו בנספח הרפואי, הערה 15. "כמין שערה" חסר בקטע גניזה, "כמין עפר" חסר ב-ף, ועדותם בטלה לנוכח יתר עדי נוסח.
<b> כמין עפר</b> – פירורי תאים, כלומר, תאים שנתגבשו והתפוררו. לחילופין, יש בדם מעין פירורים צמיגיים, וספק אם בכלל היה כאן ולד<b>. כמין יבחושים אדומים</b>,<b> תטיל למים</b> – ספק אם יש כאן מקרה שלישי או שמא העפר הוא כמין יבחושים.
<b> אם נימהו</b> – בסדרת עדי נוסח: "נמוחו",<sup class="footnote-marker">11</sup><i class="footnote">פרמא 2596, פרמא 3173 (ב-T-S F2(1).198 לא ברור). הגרסה בקטע הגניזה heb. e.73/78 ובכ"י לו זהה לזו שבכ"י קופמן. </i> <b>טמאה</b> – שכן זהו דם. במעט עדי נוסח נוסף: "ואם לאו – טהורה".<sup class="footnote-marker">12</sup><i class="footnote">פרמא 3173, בבלי וטיקן 110, וטיקן 113. </i> בתוספתא אנו מוצאים דרך בדיקה אחרת: "המפלת מין קליפה, מין שערה, מין עפר, מין יבחושין אדומין, רבן שמעון בן גמליאל אומר: ממעכתו ברוק על הצפורן. אם נמחה – הרי זו נדה; ואם לאו – אינה נדה" (נידה ד, ב [עמ' 644]). אם הגרגיר הוא דם קרוש, מעט רוק ימוסס אותו, ואז תהא האישה טמאה. אם אינו מתמוסס, זוהי הפרשה של חומר שאינו דם נידה וגם אינו הפלה, והאישה טהורה. מהתוספתא משמע שבמשנה שלושה מקרים: מין עפר, מין יבחושים אדומים ומין שערה, ולא כפי שקראנו במשנה, ששני המקרים הראשונים חד הם. איננו יכולים להבין את דברי התוספתא במונחים רֵאליים המוכרים לנו, אבל כמובן, בתנאי העולם הקדום איש לא עסק במחקר שיטתי של דם הפלה.<sup class="footnote-marker">13</sup><i class="footnote">ברמת הידע של קדמונינו עסקנו במבוא. החומר היהודי רוכז אצל פרויס, רפואה. המידע על הרפואה הרשמית בנושא מגיע בעיקר מספרו של סורנוס, גינקולגיה. כפי שאפשר לראות בקלות מספרו של סורנוס, הידע הרומי באנטומיה בכלל ובאנטומיה של האישה בפרט היה מצומצם. הרומאים ידעו הרבה פחות מכפי שמקובל ליחס לקדמונים בתחומים אחרים. במבוא למסכת הרחבנו בכך.  </i>
מבחינה לשונית, "מפלת" משמעה שהפעולה חוזרת או מתמשכת. לכאורה אפשר להבין גם במשנתנו שזוהי תופעה החוזרת על עצמה ולא תופעה חד־פעמית, אבל בלשון המשנה, משקל "מקטל" או "מקטלת" משמעו גם פעולה אחת. המשנה משתמשת בצורות הדקדוקיות השונות ללא הבחנה, כגון: "משאלת אשה לחברתה החשודה על השביעית נפה וכברה ורחיים ותנור, אבל לא תבור ולא תטחן עמה. אשת חבר משאלת לאשת עם הארץ נפה וכברה, ובוררת וטוחנת ומרקדת עמה. אבל משתטיל המים לא תגע אצלה" (שביעית ה, ט; גיטין ח, ט). "משאלת" כאן היא פעולה חד־פעמית: אסור להשאיל, אסור לברור וכן הלאה. אם הייתה הכוונה לפעולה חוזרת צריך היה להסיק שאסור לאשת חבר להשאיל כלים יותר מפעם אחת, אבל פעם אחת מותר. וכן "וכהן אוחז בבגדיה, אם נקרעו נקרעו אם נפרמו נפרמו – עד שהוא מגלה את לבה וסותר את שערה" (סוטה א, ה). מגלה, כמו סותר, הוא פעולה חד־פעמית.
גם המשנה וגם התוספתא מציגות בדיקה או פעולה שעל האישה לבצע. הן מנחות את האישה, ואין מעורבות לא של הבעל ולא של החכם. לעומת זאת, בהמשך התוספתא מסופר: "אמר רבי אלעזר ברבי צדוק: שני מעשים הוליך אבא מטבעין ליבנה. מעשה באשה אחת שהיתה מפלת כמין קליפין אדומין ובאו ושאלו את רבי צדוק, והלך רבי צדוק ושאל לחכמים, ושלחו חכמים וקראו לרופאים, ואמרו: מכה יש בה מבפנים, לפיכך מפלת כמין קליפות אדומות" (נידה ד, ג [עמ' 644]). רבי צדוק נשאל על אישה שהפרישה דם גרגירי. דומה שאין מדובר במקרה בודד אלא באישה שכך אירע לה לעתים מזומנות. 
האישה לא שאלה ישירות את החכמים אלא שאלה כנראה את החכם המקומי בעירהּ. היא ודאי לא המתינה לתשובה. עד שזו הגיעה, עברו לפחות חמישה ימים (זהו מרחק ההליכה ליבנה ובחזרה), ורבי צדוק העלה מן הסתם את השאלה לאחר שהאישה נהגה כפי שנהגה. מעניין שחכמים התייעצו עם רופאים, ולמעשה, פסק הדין רפואי. רבי צדוק, שלא ידע כיצד לענות, התחבט בפן הזה. בשאלה זו, של המשולש בין האישה, החכמים וידיעת הטבע של הרופאים דנּו במבוא למסכת.<sup class="footnote-marker">14</sup><i class="footnote">כהשלמה לכך אפשר לקרוא את הנספח 1 של רוזנק, טהרה, עמ' 303, אשר בו דנה פרופ' רונית חיימוב-קוכמן במשולש היחסים שבין בני הזוג, הרופא והרב. </i>
התוספתא ממשיכה בתיאור המעשה השני: "שוב מעשה באשה אחת שהיתה מפלת כמין שערות אדומות, ובאו ושאלו את רבי צדוק, והלך רבי צדוק ושאל לחכמים, ושלחו חכמים וקראו לרופאים, ואמרו: שומא יש במעיה, לפיכך היא מפלת שערות אדומות" (נידה ד, ד [עמ' 644]). המעשה דומה, אולם כאן האישה הפילה שערות ולא גרגירים. איננו יודעים מה בדיוק הביא עמו רבי צדוק. ייתכן שהדם התקרש מעט, וכך נוצרו בו מעין גבישים וחוטים (ראו נספח רפואי, סעיף 16).
כן נהגו חכמים במעשה דומה: "אמר ר' יהודה: ששה דברים היה ר' עקיבא מטמא, וחזר בו. מעשה שהביאו קופות של עצמות מכפר טביא והניחום באויר בית הכנסת בלוד. ונכנס תיאודורוס הרופא וכל הרופאין עמו. אמרו: אין כאן שדרה ממת אחד ולא גלגלת ממת אחד. אמרו: הואיל ויש כן מטמאין ויש כן מטהרין, נעמוד למנין" (תוספתא, אהלות ד, ב [עמ' 600]; בבלי, נזיר נב ע"א; ירושלמי, ברכות ג א, ג ע"א]. החכמים ממתינים לייעוץ רפואי, וחוות הדעת של הרופאים מספקת. עם זאת, המחלוקת הרמוזה היא בשאלה אם רובע (רבע) עצמות משני מתים מטמא או לא. לפיכך נדרשו חכמים לבדוק בדיקה רפואית לאחר המוות. האם העצמות בנפח רבע קב הן ממת אחד, ואז העצמות מטמאות בטומאת מת, או שמא העצמות הן שרידי שני מתים ואינן מטמאות? 
מעניין להשוות זאת עם מעשה אחר מאותה תקופה, שאירע בלוד: "מעשה בפרה שנטלה האם שלה והאכילהּ רבי טרפון לכלבים. ובא מעשה לפני חכמים והתירוה. אמר תודוס הרופא: אין פרה וחזירה יוצאה מאלכסנדריה עד שהם חותכין את האם שלה בשביל שלא תלד. אמר רבי טרפון: הלכה חמורך טרפון" (בכורות ד, ד). רבי טרפון פסק על סמך הנחה רפואית שפרה ללא רחם דינה למות באופן מידי ולכן היא טרפה. חכמים המתינו כנראה לחוות הדעת הרפואית, והתירו, או שהתירו קודם שקיבלו את חוות הדעת. על כל פנים, רבי טרפון פסק בעניין הרפואי על סמך חוות דעתו של הרופא.<sup class="footnote-marker">15</sup><i class="footnote">ראו עוד, תוספתא, גיטין ח, א; בבא קמא ט, יא; מכות ב, ה [עמ' 439]. בכל המקרים המצוינים, הרופא ממתין להוראת בית הדין בעניין הרפואי הטהור, ופסק הדין בנושא המקצועי ניתן בידי החכם. </i>
<b>המפלת כמין דגים וחגבים, שקצים ורמשים</b> – הפלה של גושים בעלי צורות של בעלי החיים שנמנו.
<b>אם יש עימהן דם, טמאה, ואם לאו, טהורה</b> – אם אין בהם דם הם בגדר הפרשות אחרות, וודאי אינם ולד; אם יש עמם דם, היא טמאת נידה (ראו נספח רפואי, סעיף 17). 
במדרש ספרא חוזרת ההלכה, אבל מצדה השני, היינו, השאלה שם איננה אם זהו דם אלא אם זהו ולד שיש לשבת עליו בדמי טהרה: "יכול המפלת כמין דגים וחגבים ושקצים ורמשים תהא טמאה? תלמוד לומר: 'זכר' – מה זה מיוחד, שיש בו מצורת האדם, יצאו אילו שאין בהם צורת האדם. יכול המפלת בריית ראש שאינו חתוכה, בריית הגוף שאינו חתוך [ושיש לו שני גבין ושני שדראות],<sup class="footnote-marker">16</sup><i class="footnote">חסר ברוב עדי הנוסח של הספרא בכתב יד (וטיקן 31, וטיקן 66, אוקספורד, לונדון, ניו יורק, פרמא ודפוס ונציה). </i> הואיל ויש בהם מצורת האדם יהא טמאה? תלמוד לומר: 'וטמאה שבעת ימים, ובשמיני ימול' – מה זה מיוחד שהוא ראוי לבריית נשמה, יצאו אילו שאין ראוים לבריית נשמה" (תזריע א ז-ח, נח ע"א). אם כן, המדרש מציג מחלוקת בכלל ההלכתי. במקרה שבמשנה אין מחלוקת, אולם בבוא חכמים לנסח את הכלל נוצרה מחלוקת. דרשה אחת מציעה כלל שלפיו רק מה שיש בו צורת אדם נחשב ולד, ואילו לפי מדרש אחר, רק מה שיש בו משום "ראוי לבריית נשמה". העמדה שבמדרש הראשון תחזור להלן. לפנינו מקרה המייצג את הדגם הרווח של עיצוב ההלכה. קודם באו הפרטים, ולאחר מכן ניסחו בבית המדרש את הכללים הכוללים כמה פרטים. במקרה זה נוצרו שני ניסוחים: "ראוי לבריית נשמה" ו"מצורת אדם". במקרים מעין אלו יש לעתים הבדלים בין שני הניסוחים (נפקא מינה להלכתא). במקרה שלפנינו, שני הניסוחים עמומים, וקשה להכריע למה בדיוק התכוונו חכמים במונח "ראויה לבריית נשמה". גם המונח "צורת אדם" מעט כללי מדי. האם הצורה צריכה להיות שלמה, על כל איברי האדם, או צורה כללית יותר? קשה להגדיר זאת באופן מילולי. מכל מקום, כפשוטו, לפנינו דעות שונות, ואין לחפש הרמוניה ביניהן. 
<b>המפלת כמין בהמה, חייה ועוף, בין טמאין בין טהורין</b> – לגוש הבשר דמות של בהמה, של חיה או של עוף.
<b> אם זכר, תשב לזכר</b> – הגוש נחשב אדם למרות עיוותו, ויש לשבת עליו בהתאם למינו. אם הוא זכר, שבעה ימי טומאת לידה ושלושים ושלושה ימי דם טוהר.
<b> אם נקבה, תשב לנקבה</b> – ארבעה עשר יום טומאת לידה ושישים ושישה ימי דם טוהר.
<b> אין ידוע</b> – הגוש מעוות ואין בו סימני נקבה או זכר,<b> תשב לזכר ולנקבה, דברי רבי מאיר</b> – טמאה שבועיים כנקבה ויושבת ימי דם טוהר כזכר, ואינה נהנית משישים ושישה ימי דם הטוהר כיולדת נקבה אלא רק מעשרים ושישה ימי טוהר (יושבת ארבעה עשר ימי טומאה לנקבה ועוד שלושים ושלושה ימי דם טוהר לזכר, פחות שבעה ימים הנכללים בארבעה עשר ימי הטומאה הראשונים לנקבה, סך הכול עוד עשרים ושישה ימי דם טוהר, שכן ימי דם הטוהר שלה כלים לאחר ארבעים יום בלבד, כיולדת זכר), כלומר, כחמור בשני המקרים. ספק בהלכות נידה להחמיר, אף על פי שכתוצאה מכך הפסיקה אינה לכידה. בסוף משנה ו נעלה הצעה אחרת לפרשנות המושג "תשב לזכר ולנקבה".
<b>וחכמים אומרים: כל שאין בו מצורת האדם אינו וולד</b> – את דברי חכמים אפשר להבין בשתי דרכים. האחת, הם אינם חולקים על דין הספק של רבי מאיר אלא דבריהם חוזרים לרישא: אם לגוש הבשר שהוא הנפל אין צורת עובר אדם הוא אינו נחשב ולד; השנייה, הם חולקים בעיקר (או רק) על רבי מאיר. ואכן, בתוספתא המחלוקת היא בין רבי מאיר, העוסק במפלת דמות חיה או בהמה, לבין חכמים, ללא קשר לשאלת הספק: "המפלת כמין בהמה, חיה ועוף – טמאה, דברי רבי מאיר. וחכמים אומרים: עד שיהא בו צורת אדם. אמר רבי חנינא בן גמליאל: נראין דברי רבי מאיר בבהמה, מפני שגלגלי עיני בהמה דומין לגלגלי עיני אדם, ודברי חכמים בעוף, שאין בו מצורת אדם. מעשה באשה אחת בצידן שהפילה דמות עורב שלש פעמים ובא מעשה לפני חכמים, ואמרו: כל שאין בו מצורת אדם אינו ולד" (נידה ד, ה [עמ' 644]; בבלי, חולין עט ע"א, ללא המעשה). דברי רבי חנינא בן גמליאל הם מעין פשרה.<sup class="footnote-marker">17</sup><i class="footnote">צידן היא בית צידה, שמצפון מערב לכנרת. במזרח ובמערב העולם הקדום, העורב מנבא רע. נהוג היה לנחש לפי הציפורים ולפי מעופן, והעורב היה סימן רע. ראו סנהדרין צה ע"ב. אולי יש בסיפור גם עדות לחשש מיסטי מהנפל. חשש זה בא לביטוי בבבלי נידה כד ע"ב ("המפלת דמות לילית" וכו'). חז"ל הסתייגו מאוד ממאגיה בכלל ומניחוש בפרט. מניחוש: "אי זהו מנחש? האומר נפלה מקלי מידי, נפלה פתי מפי, קרא לי איש פלני מאחרי, קרא לי עורב, נבח בי כלב, עבר נחש מימיני ושועל משמאלי ופסק צבי את הדרך לפני" (תוספתא, שבת ז, יג). עם זאת, לא הכחישו את כוח המאגיה. למרות התנגדותם של חכמים, המאגיה פרחה. עדות לכך אפשר למצוא גם בספרות חז"ל, אבל בעיקר בקמעות (שחלקם ממש מנוגד להלכה. ראו נספח למסכת חגיגה: "בוהק", "מאגיה").  </i>
ההלכה של משנתנו חוזרת במשנת בכורות ח, א: "[...] והמפלת כמין בהמה חיה ועוף, דברי רבי מאיר. וחכמים אומרים עד שיהא בו מצורת האדם. המפלת סנדל, או שליא ושפיר מרוקם, והיוצא מחותך, הבא אחריהן, בכור לנחלה ואינו בכור לכהן". הפתיחה דומה לזו שבמשנתנו, ואין מופיע בה הדין "תשב לזכר ולנקבה". אם כן, ברור שדברי חכמים מתייחסים רק לרבי מאיר, שהרי במשנת בכורות לא מופיע דין המפלת כמין דגים וכדומה. 
המחלוקת בתוספתא היא מחלוקת רגילה, לעומת המחלוקת במשנה, שאינה מאוזנת. משנה מאוזנת היא משנה אשר בה שני החולקים מתייחסים לאותן שאלות ועונים תשובה או תשובות מנוגדות. במשנתנו, רבי מאיר עוסק בשני נושאים: המפלת גוש בעל צורה מוזרה, ושאלת ספק נידה-מפלת לחומרא, וחכמים עוסקים בנושא אחד בלבד: המפלת גוש חסר צורה. שתי אפשרויות פרשנות לפנינו:
א.	הניסוח של המשנה הוא הראשוני, ואינו מאוזן משום שעוד לא נקבעה שפה הלכתית אחידה, וכל תנא עוסק בנושא מעט אחר. בתוספתא נעשה פירוק המשנה וניסוחה בשפה הלכתית אחידה, וכך הוסרה שאלת הספק.
ב.	הניסוח במשנת בכורות ובתוספתא הוא הראשוני, נדון בו נושא אחד בלבד, שעליו חלקו חכמים ורבי מאיר. עורך המשנה החדיר לדברי רבי מאיר נושא נוסף: שאלת הספק. מכל מקום, אחד הניסוחים מקורי והשני נוסח בהשפעת הראשון, שכן קשה להניח ששני עורכים היו מנסחים אותן בעיות בניסוח כה דומה.
הדעת נותנת שהניסוח התקדם מהיעדר שפה הלכתית אחידה לעבר שפה אחידה, ולכן האפשרות הראשונה נראית סבירה יותר.
ההלכה של משנתנו חוזרת במשנת כריתות. בחייבים בקרבן היא מונה את: "המפלת כמין בהמה, חיה ועוף, דברי רבי מאיר. וחכמים אומרים: עד שיהא [בו] מצורת האדם. המפלת סנדל או שלייה ושפיר מרוקם והיוצא מחותך, וכן שפחה שהיפילה – מביאה קרבן ונאכל" (א, ג). לפנינו היבט אחר של דיני נפֶל: האם ומתי חייבים להביא קרבן. כאן אין מקום לשאלת זכר או נקבה, שכן קרבנם זהה. דין דומה באותו ניסוח כבמשנת כריתות מופיע במשנה בבכורות בנוגע לשאלה אם הוולד נחשב נפל לעניין בכורות (והבא אחריו יהא פטור מפדיון בכור) או שמא הפלתו אינה נחשבת לידה (ח, א). ממילא עולה האפשרות השלישית להבנת היחס בין משנתנו לתוספתא:
ג.	הניסוח הראשוני הוא במשנת כריתות/בכורות והתוספתא מועברת ממנו, ושם שאלת הספק (זכר או נקבה) אינה רלוונטית. לעומת זאת, המשנה צירפה שאלה נוספת, המתאימה לדיני טומאה וטהרה בלבד ואינה מתאימה למשנת כריתות כלל. עורך המשנה כרך את שתי השאלות הרלוונטיות לטהרה יחדיו, וכתוצאה מצירוף זה יצאה משנה שאינה ערוכה באופן סימטרי.<sup class="footnote-marker">18</sup><i class="footnote">ראו ליברמן, תוספת ראשונים, עמ' 264. </i>
עוד מובא בתוספתא מעשה שאירע: "מעשה באשה אחת בצידן שהפילה דמות עורב שלש פעמים, ובא מעשה לפני חכמים, ואמרו: כל שאין בו מצורת אדם אינו ולד" (נידה ד, ו [עמ' 644]). גם כאן חכמים אינם נזקקים לנושא בזמן אמת אלא רק לאחר שהשאלה המעשית התגלגלה והפכה לשאלה עקרונית. 
אשר לצד הרפואי, אכן בשעת הפלה האישה פולטת לעתים קרובות עובר שצורתו מעוותת במידה קיצונית ומראהו אינו ניכר. אפשר כמובן לראות בצורה זו מעין חיה או מעין עוף, כיד הדמיון הטובה על המתבונן. דמות עורב היא סימן דֵמוני במידת מה. שאלת העורב חוזרת בתלמודים (ירושלמי, נידה ג ב, נ ע"ג; בבלי, נידה כו ע"ב) בשינויים. בבבלי, למשל, מתברר שיש הבדל בין חיה לעוף, ורבי עונה: "אמר ליה: אין תולין אלא בדבר שיש במינו שליא" (שם), כלומר, אם הוולד דמוי בהמה, הנפל נחשב נפל אדם, ואם כדמות עורב, שאין לו שליה, הנפל אינו נחשב נפל אדם. אותה שאלה באותו ניסוח עולה גם במשנת בכורות,<sup class="footnote-marker">19</sup><i class="footnote">בכורות ח, א. שם השאלה היא אם זהו ולד, לצורך קביעת הבכור.  </i> וגם היא – כמשנת מסכת כריתות – אינה מעלה את שאלת הספק. 
כפי שראינו, במדרש הובא כלל בניסוח אחר: כל מה שאינו ראוי ל"בריית נשמה". לא ברור מהו כלל זה. אולי הוא מקביל לכלל של ארבעים הימים שאותם תדרוש המשנה להלן (ז). כמו כל הפרשנים האחרים איננו יודעים להגדיר למה כיוונו חז"ל באמרם שהעובר אינו ראוי לבריאת נשמה, אבל הדעת נותנת שהכוונה היא לצורה כללית של גוף, להתהוות האיברים המרכזיים, ובעיקר הראש. ואולי המשמעות היא שרק האדם ראוי לבריית נשמה, ולפיכך, כל אשר אין בו צורת אדם אינו נחשב נפל לענייני טומאת לידה.
שתי ההגדרות: "צורת אדם" וראוי ל"בריית נשמה", אינן סותרות בהכרח. "צורת אדם" אמורה בוולד "רגיל" שעוד לא עוצבה צורתו או צורתו מחוקה כליל, ואילו "בריית נשמה" היא שיעור המתאים למוטציה נדירה, מעין אלו שבספרא לעיל ("שתי שדראות" וכו'). מסתבר שכל הגדרה נקבעה בהתאם למקרה שבא לדיון לפני החכמים או בקהילה. 

Mishnah 3

<b>המפלת שפיר</b> – הוולד נמצא בזמן ההיריון ברחם אמו בתוך בועה שדופנה היא קרום ותוכנה מלא מי שפיר, בשלב הראשון מי השפיר הם ערבוב של דם האם והפרשות עובריות. זהו המצב עד לשבוע החמישה עשר להיריון. לאחר מכן, שתן העובר ממלא את הבועה. 
העובר שוהה במהלך ההיריון בתוך השק המימי הזה, והחל בחודש החמישי לערך, שבו הוא מגיע לאורך שאינו מאפשר לו להישאר מתוח ברחם, הקטן ממידותיו, הוא מקופל ומכונס בתוך עצמו. השליה צמודה לרחם האם, וממנו יוצא קרום המלא מי שפיר, שבתוכו נמצא העובר מחובר בטבורו לשליה באמצעות חבל הטבור. הקרום המחזיק את מי השפיר נקרא בלשון המשנה סתם "שפיר", וכיום הוא נקרא שק מי השפיר, אם כי ייתכן שבמילה "שפיר" התכוונו חז"ל לכל מכלול הקרומים: מי השפיר וחבל הטבור. במהלך הלידה נפקע בדרך כלל קרום זה תוך יציאת מי השפיר החוצה, כך שבדרך כלל, לפחות בחלק האחרון של הלידה, העובר כבר אינו מוקף כולו קרום שלם ומי שפיר. לאחר הלידה מנתקים את חבל הטבור, ולאחר מכן יוצאת השליה עם חבל הטבור המחובר אליה. אין זה נכון שרק מהשלב שלאחר הלידה, שבו השפיר גולש מרחם האם הריק, הוא נקרא שליה, שכן השליה קיימת כבר מהשבועות הראשונים להיריון, וכן גם הקרומים ומי השפיר. הסבר זה יוכח בראשית המשנה הבאה, העוסקת בשליה (ראו נספח רפואי, סעיף 18).
<b>מלא מים, מלא דם, מלא גנינים, אינה חוששת לוולד</b> – אם הפילה האישה שפיר מלא נוזלים מכל צבע שהוא, ואפילו מים צמיגיים הנראים כאילו מלאי פירורים, ואין עדיין רקמות של ממש, אין זה ולד ואין זה דם נידה. המילה "לוולד" חסרה בעדי הנוסח הבבליים הטובים, (ב-<b>מ</b>, <b>ה, ז</b>, וטיקן 110; וטיקן 127) אבל מופיעה בנוסחאות ארץ ישראל (כ"י קופמן, <b>מפ, מל</b>). אמנם הנוסח היה נאה יותר לוּ היה כתוב "אינה חוששת" בלבד, אולם התמונה המתקבלת מעדי הנוסח מטה את הכף לכך שהמילה "לוולד" מקורית. עם זאת, כפי שהסברנו לעיל, האישה אינה חוששת כלל, לא לוולד ולא לדם נידה.
<b>אם היה מרוקם, תשב לזכר ולנקבה</b> – כאשר מופיעים בחומר ההפלה רקמות של בשר, תשב מתוך ספק פעמיים, לזכר ולנקבה, כחמור שבכל אחד מהם (כפי שביארנו לעיל). זאת דעת רבי מאיר במשנה הקודמת, ולא נמסר אם יש מי שחולק עליו. 
ההלכה חוזרת בספרא ללא חידוש (תזריע, פרשה א, ו [נח ע"א]). כלל זה של "מרוקם" – מכיל רקמות בשר – חוזר במשנת כריתות: "המפלת סנדל או שליא ושפיר מרוקם, והיוצא מחותך, וכן שפחה שהפילה – מביאה קרבן ונאכל" (א, ג), ומנגד (במקביל למשנתנו): "אלו שאינן מביאות: המפלת שפיר מלא מים, מלא דם, מלא גנינים, המפלת כמין דגים וחגבים, שקצים ורמסים, המפלת יום ארבעים ויוצא דופן. רבי שמעון מחייב ביוצא דופן" (כריתות א, ה), וכן במשנת בכורות: "והמפלת סנדל או שלייה ושפיר מרקם, והיוצא מחותך, והבא אחריהן – בכור לנחלה ואינו בכור לכהן" (ח, ב).<sup class="footnote-marker">20</sup><i class="footnote">המושג "יוצא דופן" מתייחס לוולד שיצא בניתוח קיסרי. נהוג היה אז לבצע ניתוח קיסרי במעוברת שהתקשתה בלידתה או לאחר שמתה מסיבה כלשהי, כדי לחלץ את העובר ולהצילו, מיד בסמוך למות האם (ראו נספח רפואי, סעיף 19). חכמים פוטרים מקרבן על כל הנולד בניתוח קיסרי, ורבי שמעון מחייב. </i>
מכיוון שהשפיר מתואר כמלא מים או נוזלים הדומים למים, אין לנו אלא להסיק שהכוונה היא למה שמכונה היום "שק מי השפיר" (קרומים + מי שפיר), כפי שהוסבר לעיל. המונח "שפיר מרוקם" הוסבר בפי האמוראים כך שיתאים לתפיסת הקדמונים על היווצרות הוולד. לדעתם, האדם נוצר מראשיתו כאדם שלם אך קטן (ירושלמי, נידה ג ג, נ ע"ד; ויקרא רבה יד, ח [עמ' שיב]; בבלי, נידה כה ע"א<sup class="footnote-marker">21</sup><i class="footnote">ראו ון הורסט, הכרת האישה; הנ"ל, רפואה.  </i>). שפיר מרוקם הוא שפיר שיש בתוכו עובר קטן ביותר שגופו המוקטן מכיל את כל האיברים, ועם זמן ההיריון הוא גדל עד שהוא מגיע לגודלו של עובר שלם. אמנם בשני התלמודים מוצג הסבר זה כאילו היה הסבר למונח "מרוקם" שבמשנה, אולם ייתכן גם שהתלמודים מביאים את ההסבר לגופו, כלומר, כך הם הבינו את התפתחות הוולד (בניגוד לתיאורנו לעיל משנה ב), המתחיל בראשיתו כשלם, אלא שבמקורו לא היה זה הסבר למשנה אלא תיאור העומד בפני עצמו. זהו תיאור שאינו עולה בקנה אחד עם המידע המדעי המקובל היום.<sup class="footnote-marker">22</sup><i class="footnote">כיום ברור שהוולד נוצר כתא בודד הנראה מבחינה חיצונית חסר מין וצורה, ומתחיל להתפצל. במהלך ההתפצלות נוצרים תאים בעלי תפקיד, האיברים השונים, וכן איברי המין. לאחר כשישה שבועות בערך נוצרת דמות אדם. המין נקבע מבחינה גנטית ברגע ההפריה, אולם ההבדלים בין המינים ניכרים לעין רק לאחר כעשרה עד אחד עשר שבועות מההתעברות. ראו במבוא למסכת, וכן בנספח הרפואי, סעיף 15. </i> הווה אומר, לדעתנו אין בתלמודים הסבר הכרחי אלא תוספת מידע המשקפת את חוסר הידע של הרפואה הקדומה. אשר למילה "מרוקם", בפשטות משמעה שאם השק לא היה ריק אלא הכיל רקמות של בשר, ברור שזהו עובר, וכיוון שאי אפשר לדעת בשלבי היריון מוקדמים כל כך אם זהו זכר או נקבה, על האישה להחמיר ולשבת לזכר ולנקבה, כמבואר לעיל. 
במקביל ידעו חכמים גם לומר "שאין שפיר אלא באדם בלבד" (ירושלמי, נידה ג ג, נ ע"ד), וגם פרט זה אינו מדויק, ותמוה ביותר. ישנו מין, תת קבוצה במשפחת היונקים, ששמה Amniota, ובעברית: בעלי שפיר עוברי, אבל אין אלו חיות משק הבית המוכרות. ברם שפיר, מי שפיר ושליה יש גם לפרה. קודם לידת ולד הפרה יוצאים מי השפיר, העובר יוצא עטוף בקרום דק (קרום השפיר), ולאחר זמן פולטת הפרה גם את השליה. הווה אומר, כל רועה שסייע בהמלטת פרה יודע שיש לה מי שפיר ושליה. תמוהה אפוא האמירה שרק לאישה יש שפיר ולפרה יש רק שליה. בעל פני משה מתרץ שאמנם יש לבהמה שליה, אבל אין היא סימן לוולד. פירוש זה מפחית מחומרת השאלה, אבל עדיין נותרת השאלה הפשוטה למה אין יציאת השליה סימן – הרי אינה יוצאת אלא בהמלטה! בפירוש מסכת בכורות הראינו שחכמים לא ידעו פרטים נוספים מחיי הבהמות, פרטים שכל רועה מאומן יודע (ראו נספח רפואי, סעיף 20).<sup class="footnote-marker">23</sup><i class="footnote">וכן בבלי, שבת קכח ע"ב: "מזלפין מי שליא על גבי ולד". </i>
הצורה "מרוקם" מופיעה במשנה נוספת: "ביצת השרץ, המרוקמת – טהורה" (חולין ט, ו). התוספתא מסבירה: "וכמה היא ריקומה? כדי שיראה שרץ מתוכה" (חולין ח, כ [עמ' 510]). "ביצה מרוקמת", לפי התוספתא, היא אפוא ביצה שקליפתה שקופה ואפשר לראות דרכה את השרץ העוברי.<sup class="footnote-marker">24</sup><i class="footnote">הפירוש המסורתי הוא שיש רקמה של איברים, הניכרים בתוך כל מה שיש בביצה. פירשנו אחרת משום שנושא המשפט הוא הביצה ולא האיברים. </i>
ראיית השרץ הופכת אותו קיים בעולם הממשי, ואף על פי שהוא נראה, אין זה מראה ברור, ועל כן איננו מטמא. קליפה שקופה היא תופעה רגילה בביצי תרנגולות ובכל בעלי החיים המטילים ביצים. היא נובעת מתזונה חסרת סידן, דבר הגורם לקליפה להיות רכה ושקופה. לפי זה, שפיר מרוקם הוא שפיר שקוף שבתוכו כבר צורת אדם או צורה אחרת כלשהי של רקמת חי או אדם. זהו עובר שכבר התהווה אבל טרם התהוו איברי המין שלו. שפיר שאינו מרוקם הוא שפיר שאין רואים בתוכו דבר משום שעוד לא נוצרו בו רקמות חיות ואין בו צבר תאים הנראה לעין. לפי המקובל כיום, העובר נוצר כתא בודד, אחר כך מתחיל תהליך התחלקות תאים, ובמהלך התחלקות זו נוצרים תאי האיברים השונים. את איברי המין אפשר לזהות מבחינה חיצונית החל בשבוע העשירי או האחד עשר לערך להיריון, אף שהמין נקבע כבר ברגע ההפריה (ראו נספח רפואי, סעיף 3). במקרה זה, האישה הפילה את העובר בשלמותו בתוך קרום מי השפיר, ועדיין אי אפשר להבחין במינו המיועד. אפשר גם שהעובר הופל בשלב מפותח יותר אולם נמנעו לבדוק את מינו משום שבדיקה זו חייבה נגיעה בו, דבר שהכול ראו בו עיסוק דוחה ומאוס. קדמונינו לא הרבו לעסוק בחקר גופות ולפיכך לא הגיעו לחלק מהישג המדע בן זמננו. מובן גם מדוע אנשים שאין עיסוקם בכך נמנעו מחקירה פולשנית לגופות או לנפלים. בסוף המשנה הבאה נעמוד על אווירה זו של הלכה מחמירה שאינה מנסה לבדוק את המקרה לגופו (את מין הוולד) עקב חרדה או מיאוס ובוחרת לנקוט לחומרא.<sup class="footnote-marker">25</sup><i class="footnote">בירושלמי, נידה ג ג, נ ע"ד מופיעות הוראות בדיקה המלמדות על ההיסוס שבבדיקה. התיאור האנטומי המופיע בהמשך הסוגיה שם סותר גם הוא את תצפיות המדע המודרני. לעתים קרובות הושלך הנפל לבור קודם שהתאפשר לבדקו. ראו תוספתא, אהלות טז, יג (עמ' 614), המצוטטת ונדונה להלן משנה ו. עם זאת, אין בכוונתנו לומר שלא התקיימו בדיקות ברמה מסוימת. היו מן הסתם חכמים שהקפידו לבדוק, אבל בציבור רווח המיאוס מכך. בנושא זה של בדיקות חכמים דנּו במבוא למסכת.  </i>
במדרש המאוחר נתפס השפיר כאחד מסוגי הנפל: "אמר רבי אלעזר: אם ישהה אדם בקמין<sup class="footnote-marker">26</sup><i class="footnote">בנוסח הדפוס: "בחמין", וזה תיקון נוסח שיש בו פרשנות. קמין הוא תנור. </i> שעה אחת, אינו מת? ומעיה של אשה מרותחין, והולד נתון בתוך מעיה, והקב"ה משמרו שלא יעשה שפיר ושלא יעשה שיליה ושלא יעשה סנדל. ואין זה חיים וחסד? הוי 'חיים וחסד עשית עמדי' " (ויקרא רבה פרשה יד ג, מהד' מרגליות עמ' שד). כיום מובן שהעובר אינו שוהה בסביבה רותחת אלא בסביבה של מים חמימים ונעימים, בטמפרטורה של כשלושים ושבע מעלות צלזיוס. כוונת המדרש היא שהגוף עלול להימוח במים ולהפוך מין "מרק".<sup class="footnote-marker">27</sup><i class="footnote">הירושלמי, נידה פ"ג ה"ג, נ ע"ד משווה זאת למת שנסרח ואין שלדו קיים.  </i>
אם כן, במקורות חז"ל שני הסברים לשפיר: או אחד מסוגי הפגיעה האפשריים בעובר או הנרתיק שהעובר מונח בו. ההסבר הראשון מתאים למשנת בכורות, אשר בה שפיר וסנדל כרוכים יחדיו, וההסבר השני מתאים יותר למשנתנו, אשר בה השפיר אינו נדון יחד עם הסנדל ועם פגעים אחרים. 
בתוספתא מובא: "המפלת שפיר שלא מרוקם, רבי יהשע אומר: ולד, וחכמים אומרים: אינו ולד. ורבי ישמעאל ברבי יוסי אמר משם אביו: קורעין אותו. אם יש בו דם – הרי זה נדה; והבשר – הרי זה ולד" (נידה ד, יב [עמ' 645]). משנתנו כחכמים, שרק שפיר מרוקם הוא ולד, ורבי ישמעאל ברבי יוסי מציע לברר מה ממלא את השפיר. מכאן עולות שתי מסקנות: 
א.	אישה יכולה להפיל שק שפיר שאינו מרוקם, כלומר, שק שפיר ריק, שאין בו עובר. במדע הרפואי בן ימינו דבר זה קרוי "ביצית ריקה", או בלשון הרפואית: Blighted Ovum. במצב זה, לאחר ההפריה נוצרים רק החלקים המייצרים בסופו של דבר את השליה ואת הקרומים אבל לא נוצרים החלקים שייצרו את העובר. מצב כזה מסתיים תמיד בהפלה. 
ב.	חכמים שבמשנה ובתוספתא מתנגדים לבדיקות. הם מעדיפים הלכה קבועה ללא תלות בבדיקה. האם הדבר נובע מחוסר האמון בבדיקות או מרתיעה מהן? ייתכן שהדבר נבע מהכרת המציאות: לא תמיד היה חכם באזור ולא תמיד אפשר היה לבדוק את העובדות.<sup class="footnote-marker">28</sup><i class="footnote">ראו גם ההבדל בין המשנה לתוספתא לעיל משנה א.  </i>
רבי יהושע, חכמים בתוספתא ומשנתנו מסתייגים מהניסיון לבירור העובדות. עדיף להם להחמיר או להקל ובלבד לא לגעת ולחטט בשליה עם העובר. הספק לא דרבן אותם לבירור עובדתי אלא לקביעת הלכה אחידה. רק רבי ישמעאל ברבי יוסי העדיף את הבירור, ונשוב לכך להלן. 

Mishnah 4

<b>המפלת סנדל</b> – המפלת סנדל נחשבת כמפילה ולד, אלא שאיננו יודעים אם זכר הוא אם נקבה. דינו ספק, ומשנתנו כרבי מאיר, שהאישה תשב לזכר ולנקבה (משנה ב). 
נפתח בפירוש התוספתא: "צורת פנים שאמרו: אחד מכל צורת הפנים חוץ מאזניים, וסנדל שאמרו: דומה לסנדל דג שבים. רבן שמעון בן גמליאל אומר: דומה ללשון של שור. רבותינו אמרו: עד שיהא בה צורת אדם" (נידה ד, ז [עמ' 644]). תחילת מצטטת התוספתא משפט ממשנה קדומה שלא נשתמרה, אשר בה היו המילים "צורת פנים", או המשפט כולו היה שוולד (נפֶל) שיש לו צורת פנים, תשב לזכר ולנקבה, כמסקנת משנתנו. הבבלי על משנה ב (נידה כג ע"ב) מצטט את המשפט כברייתא המתייחסת למשנה ב, אולם במקום "צורת אדם" נאמר בה "צורת פנים",<sup class="footnote-marker">29</sup><i class="footnote">הביטוי אינו מופיע כך בתוספתא. התוספתא מסבירה: "צורת פנים שאמרו", כלומר, לפניה היה מונח נוסח כזה, וכן בבבלי שם. </i> והברייתא מסבירה (בבבלי, ובתוספתא שלנו בסגנון אחר) שהדברים אמורים בכל פרט מהפרצוף חוץ מהאוזניים, מן הסתם משום שאין להן צורה מובהקת או משום שלא נחשבו חלק מהראש ומהפרצוף. ההמשך עוסק במשנתנו ומסביר מהו סנדל. לפי הסבר אחד זהו נפל הדומה לדג הסנדל, ולפי ההסבר השני מדובר בנפל הדומה ללשון שור. שני התיאורים מבקשים לתאר אותו דג. עמנואל לאו,<sup class="footnote-marker">30</sup><i class="footnote">נון, הדיג, עמ' 162.  </i> בעקבות התלמודים (להלן), הציע לזהותו עם ה-Solea vulgarus, שהוא דג שטוח כצורת סנדל (איורים 8 א-ב). מדובר אפוא בנפל מעוך ושטוח. הקושי העיקרי הוא שתופעה של נפל היוצא מעוך אינה רווחת, וכדברי הבבלי: "סנדל דומה לדג של ים. מתחלתו ולד הוא, אלא שנרצף" (נידה כה ע"ב), נמעך ונשטח כרצפה או כמרצפת. התיאור אינו מתאים מבחינה ראלית. בפועל, הנפל נולד מתחילתו פגום ואינו מתפתח כראוי. אבל כמובן, בתנאים ששררו באותם ימים אי אפשר היה לבדוק את התפתחות הסנדל. המשנה עוסקת בסנדל כבתופעה נפוצה. כיום התופעה אינה נפוצה, אבל בזמנים קדומים הייתה אולי נפוצה, שכן לא ביצעו גרידות לאחר זיהוי עוברים מתים בבדיקת על־קול (אולטרסאונד). כך ייתכן שהעובר שהה שבועות וחודשים ברחם האם, ואם האישה לא מתה מזיהום הפילה אותו באופן עצמוני ולאחר זמן רב. בהפלה זו הופיע עובר בעל הופעה שטוחה, הנקרא Fetus Maceratus. המשפט "עד שיהא בה צורת אדם" יוסבר להלן (ראו נספח רפואי, סעיף 21).
הסבר אפשרי שני לתופעת ה"סנדל" מובא בבבלי, ועל פיו אפשר אולי לשער מהו: "כדתניא: שלשה ימים הראשונים יבקש אדם רחמים שלא יסריח, משלשה ועד ארבעים יבקש רחמים שיהא זכר, מארבעים יום ועד שלשה חדשים יבקש רחמים שלא יהא סנדל, משלשה חדשים ועד ששה יבקש רחמים שלא יהא נפל, מששה ועד תשעה יבקש רחמים שיצא בשלום" (ברכות ס ע"א). לקביעות אלו היגיון מדעי רב. בימים הראשונים העובר אינו אלא גוש תאים העוברים חלוקה חוזרת ונשנית; בשבוע הרביעי או החמישי מתחילים להתגבש איברים; בגיל שלושה חודשים איבריו של העובר שלמים ויש לו צורת אדם. עד שלושה חדשים יש אפוא להתפלל שהעובר לא ייהפך סנדל, כלומר, גוש איברים מעורבבים וחסרי צורת אנוש. לאחר מכן האיברים קבועים, ויש להתפלל על המשך תקין של ההיריון. 
לעתים קרובות הערנו על מיעוט הכרתם של החכמים את שלבי התפתחות העובר. מסקנה זו היא תוצאת בדיקה שיטתית של הקביעות השונות במסכת זו ובמסכת בכורות. עם זאת, היו חכמים שידעו יותר והכירו יותר. במקרה זה, לפנינו שתי פרשנויות: אחת נכונה יותר ואחת ספרותית יותר, כשם שהקביעה שמין הוולד נקבע ביום הארבעים שנויה במחלוקת (איורים 9 א-ב). 
מההלכה הבאה בתוספתא משתמע פירוש אחר: "ולמה אמרו סנדל? והלא אין סנדל שאין עמה ולד! אלא שמא תפיל עמו זכר ותהא מקולקלת לנקבה. או שמא תפיל עמו שנים, אחד לפני שקיעת החמה ואחד לאחר שקיעת החמה, נמצאתה מונה תחלת לנדה ראשון ותחלת לנדה אחרון" (נידה ד, ח [עמ' 644]). אם כן, הסנדל הוא כמו השליה שתיזכר להלן. אין בו צורת ולד אלא הוא מתלווה ללידה. אם יש שליה, אות היא לכך שהיה גם ולד, אלא שהוא נעלם מסיבות שנברר להלן. גם הסנדל הוא תופעה דומה: חתיכת בשר המלמדת על כך שהיה ולד, שנפל ונעלם. הנפל עשוי היה לנשור, לאחר מותו כמובן, ביציאה לשירותים או עם פרץ דם, או אולי אפילו יצא והאישה העלימה אותו. 
הירושלמי מביא את הסבר התוספתא בלשון אחרת (הקשה כשלעצמה), והאמורא שואל: הרי לפי המשנה משמע שהסנדל הוא ולד שמינו אינו ברור! התשובה היא: "תיפתר שיצא הוולד דרך הדופן וסנדל דרך הרחם, וולד בתוך מלאת, סנדל לאחר מלאת. וולד עד שלא נתגיירה, סנדל משנתגיירה. {וולד} ואפילו תימר זה וזה דרך רחם, זה וזה משנתגיירה, תיפתר שיצא הוולד תחילה והפרישה לו קרבן, לא הספיקה להביא אותו הקרבן עד שיצא סנדל, ונדחה קרבן הראשון ונמצאת מביאה קרבן מחמת הסנדל" (ירושלמי, נידה ג ד, נ ע"ד). אם כן, מדובר בלידת תאומים, ולד אחד נורמלי והאחר סנדל. כל זאת כמו ההסבר השני בתוספתא, וברור שהירושלמי מציג את התוספתא כתירוץ אמוראי ושהוא לא הכירהּ כמקור תנאי. בַהמשך מביא הירושלמי את ההסבר הראשון בתוספתא: "דומה לסנדל שביָם".
יש לציין שהתופעה של לידת תאומים שאחד מהם הפסיק להתפתח בשלב מוקדם של ההיריון ויוצא כחתיכת בשר שטוחה וקטנה (שאכן עשויה להזכיר סנדל) או כדימום ארוך, הרבה קודם לידת הוולד התאום הבריא, אינה נדירה כלל וכלל. 
מכל מקום, מסתבר שתנאים מאוחרים (בתוספתא) ואמוראים (בתלמודים) כבר לא הכירו את התופעה בשמה. האם התופעה הצטמצמה? נשכחו המונחים הקדומים? ההסבר השני סביר יותר.
תופעה זו, של הסתרת נפלים, עולה במקורות.<sup class="footnote-marker">31</sup><i class="footnote">ראו תוספתא, אהלות טז, יג (עמ' 614) ומקבילותיה שצוינו לעיל; להלן משנה, אהלות טז, ב ופירושנו לה.  </i> המפלת סנדל טמאה משום שיש להניח שהיא נשאה ולד. יתר על כן, היא טמאה שמא ייוולד ולד נוסף וכך ישתבש לוח הזמנים של טומאתה. אם כן, כבר בספרות התנאים נחלקו על מובן המונח. גם בירושלמי מובא הסבר זה, וממנו משמע שהוולד הוא פרי היריון של תאומים שאחד מהם הוא נפל. 
בסוף הסוגיה אנו שומעים על המשך עיצוב ההלכה: "נמנו עליו רבותינו לומר: והוא שיהא בו מצורת אדם. מנו רבותינו? רבי יהודה הנשיא ובית דינו. בשלשה מקומות נקרא רבי יהודה הנשיא רבותינו: בגיטין, בשמן ובסנדל. סנדל, הדא דאמרינן" (ירושלמי, שם; גיטין ז ג, מח ע"ד). אם כן, תקנת סנדל הותרה בידי רבי יהודה נשיאה (בהמשך נסביר מדוע אנו מציעים לייחס את המימרות לר' יהודה נשיאה ולא לרבי יהודה הנשיא) בסדרה של שלוש תקנות. התרת הסנדל נעשתה לא באמצעות תיקון תקנה כמו בגיטין ובשמן (להלן) אלא באמצעות פירוש: ההלכה שלפיה האישה תשב לזכר ולנקבה מותנית בכך שתהא לנפל צורת אדם. סתם סנדל אין בו צורת אדם, והאישה אינה טמאה בטומאת לידה. החלטה זו נחשבת הקלה גדולה, משום שבדרך כלל אין לנפל צורת אדם. פרשנות זו, שהיא בעצם חידוש בהלכה, היא מה ששנינו בתוספתא לעיל: "רבותינו אמרו: עד שיהא בה צורת אדם" (נידה ד, ז [עמ' 644]), וזו היא ששנינו בירושלמי.
המהלך בתלמוד הבבלי דומה למדי. ראשיתו בפירוש הראשון בתוספתא ("סנדל דומה לדג של ים") והמשכו בפרשנות התלמוד, המיוחסת לשמואל: "אמר רב יהודה אמר שמואל: הלכה – סנדל צריך צורת פנים. אמר רבי אדא אמר רבי יוסף אמר רבי יצחק: סנדל צריך צורת פנים, ואפילו מאחוריו. משל לאדם שסטר את חבירו והחזיר פניו לאחוריו. בימי רבי ינאי בקשו לטהר את הסנדל שאין לו צורת פנים. אמר להם רבי ינאי: טיהרתם את הוולדות, והתניא, משום רבותינו העידו: סנדל צריך צורת פנים! אמר רב ביבי בר אביי אמר רבי יוחנן: מעדותו של רבי נחוניא נשנית משנה זו" (נידה כה ע"ב).
הסייג המצריך צורת פנים מיוחס כאן לאמוראים. אפשר גם להבין שמדובר בוולד שראוהו מסובב, כשפניו לאחור. רבי ינאי זועק שיש כאן התרת ולדות, כלומר, מה שהוא ולד לא יהא מטמא חלילה, והאמוראים או הסוגיה מתגוננים בכך שהם טוענים שפרשנות זו היא "משום רבותינו" (כמו בתוספתא) ומעדותו של רבי נחוניא.<sup class="footnote-marker">32</sup><i class="footnote">רבי ינאי היה רבו של רבי יוחנן, ואם רבי יוחנן מגיב לו, קרוב להניח שהגיב לו בפניו.  </i>
המסורת על שלושת ההיתרים החשובים של רבי יהודה נשיאה חוזרת במקומות נוספים. "גיטין" היא המשנה העוסקת בגט על תנאי (גיטין ז, ג גיטין עו ע"ב). הפרט הידוע ביותר הוא היתר שמן של גויים, דבר שנהגו בו איסור מאז ימי דניאל לפחות.<sup class="footnote-marker">33</sup><i class="footnote">שטינפלד, בית דין; הנ"ל, שמן, וספרות רבה נוספת.  </i> לפי המסורת במשנה, "רבי ובית דינו התירו בשמן ובכבשין (ושלקות)" (עבודה זרה ב, ו).<sup class="footnote-marker">34</sup><i class="footnote">רוזנטל, בעקבות אחרים, מוכיח מכאן שהמשפט לא היה במשנה המקורית ושהוא גלוסה אמוראית. רבי יהודה נשיאה התיר את השמן. המעמד מתואר בבבלי, עבודה זרה לז ע"א: "מיסתמיך ואזיל ר' יהודה נשיאה אכתפיה דרבי שמלאי שמעיה. א"ל: שמלאי, לא היית אמש בבית המדרש כשהתרנו את השמן. אמר לו: בימינו תתיר אף את הפת" (מסתמך היה רבי יהודה נשיאה על כתפו של רבי שמלאי משרתו [עוזרו האישי]). רבי שמלאי, התלמיד, מבקר את רבו הנשיא, ובהמשך מוטבע הביטוי "בית דין שריא". ברור אפוא שהמשפט אינו חלק מהמשנה. רבים הראשונים שאינם גורסים את המשפט במשנה, והוא נוסף כנראה בתקופת הגאונים, שכן לא עמד לפני הבבלי (רוזנטל, עבודה זרה, עמ' 166–174). כל הגישה שלפיה היה היתר של הפת מופיעה בעיקר במקורות אמוראי ארץ ישראל.  </i> לא זה המקום לעסוק בשאלה זו בהרחבה, ונסתפק בכך שלפי הסברי התלמודים לפנינו "גלוסה" מאוחרת יחסית, המשקפת מימרה אמוראית שחדרה למשנה. רבי יהודה נשיאה מכונה אכן לעתים "רבי", והוא נקרא במשנה שם בכינוי זה. אפשר גם שלפנינו רק מסורת ספרותית וההיתר הוא אכן של רבי יהודה הנשיא, שצורף לבית דינו המתיר של רבי יהודה נשיאה. ההיתר השלישי הוא כנראה משנתנו. ברם אפשר גם שההיתר הוא על חליצה בסנדל, נושא שהיה שנוי במחלוקת וחלו בו שינויים הלכתיים (יבמות יב, א). מכל מקום, בתוספתא נידה נזכר תנאי מסייג, בשם "רבותינו אמרו". בירושלמי תולים זאת באותו בית דין של רבי יהודה הנשיא. גם הבבלי רואה בפרשנות המסייגת היתר מעורר תמיהה, אבל אינו קושר זאת לרבי יהודה נשיאה. 
מירושלמי גיטין משתמעת ביקורת על בית הדין המתיר כה בקלות, אם כי הביקורת מרומזת, ואולי היא פרי הבנתנו בלבד ואינה בלשון המקור. על כל פנים, רבי יודן מוסר שבית דינו של רבי יהודה נשיאה לא קיבל את ההיתר בגיטין.
המסורת חוזרת גם בבבלי עבודה זרה (לז ע"א). שם המחלוקת בגיטין אינה על משנת גיטין ז, ג אלא על משנה ח באותו פרק ונרמז היתר השמן, אבל היתר ה"סנדל" אינו מופיע כשם שבבבלי נידה אין הוא מופיע. המסורת שונה אפוא בפרטים אלו ובפרטים נוספים, ושם ברור שההיתר נתפס כמידה גרועה, והחכם (רבי יהודה נשיאה) נרתע מלהיחשב "בית דין מתיר". בבבלי גיטין (עו ע"ב) המסורת חוזרת בקצרה ומוסבת על משנת פרק ז בגיטין. יש גם הצעה אחרת למהות ההיתר ב"סנדל", כלומר, ההיתר יוחס לנושא הלכתי אחר. 
"רבותינו אמרו" הוא מונח המופיע בספרות התנאים בהקשרים הלכתיים ארבע פעמים.<sup class="footnote-marker">35</sup><i class="footnote">בתוספתא, נידה ד, ז (עמ' 644); ח, ג (עמ' 649); כתובות ה, א (עמ' 71); דמאי א, יא (עמ' 64). </i> אין כל סימן לכך שתמיד אלו דברי רבי יהודה נשיאה, ואף הירושלמי אינו אומר זאת, אלא שבשלושה מקרים אלו הוא המכונה "רבותינו".<sup class="footnote-marker">36</sup><i class="footnote">בתוספתא דמאי (א, יא): "ר' יהודה אומר: כופת הישוב וכופת אנטיפטרס ושוק של פטרוס. בראשונה היו דמיי מפני שחזקתן מהר המלך, עכשיו רבותינו אמרו: כל עיירות הכותיים שעל יד הדרך, כגון התבואה והקטנית שלהן דמיי מפני שחזקתן מהר המלך, שהן משתמשין ביהודה. ושאר כל פירותיהן ודאי". התוספתא מזכירה שלושה שווקים (כיפות) באזור הביניים בין השומרון ליהודה. "ישוב" היא יסוף של ימינו, פטרוס היא בודרוס, ואנטיפטריס היא אנטיפטריס הידועה (ליד ראש העין של ימינו). לפני מרד בר כוכבא שֻווקה שם סחורה מהר המלך היהודי. כעת, בימי רבי יהודה, כלומר, לאחר מרד בר כוכבא, העיירות שעל יד הדרך מקבלות תבואה וקטניות מהר המלך היהודי, אבל הפֵרות לשווקים אלו מגיעים מישובי השומרון השומרוניים וחייבים מעשר ודאי. לפירוש מפורט ראו ספראי, היישוב. "רבותינו אמרו" משמש כאן כמונח לחכמים מדור אושא שלאחר מרד בר כוכבא, שכן רבי יהודה בן דור אושא מדגיש: "עכשיו אמרו רבותינו".  </i>
<b>או שילייה</b> – השליה היא איבר השוקל כחצי ק"ג בסוף החודש התשיעי להיריון. הוא צמוד לאחד מקירות הרחם, והוא משמש מצע לשחלוף חומרי מזון וגזים בין האם לעובר (איור 10). באיבר זה מתרחשת השקה בין מחזור הדם האימהי למחזור הדם העוברי (ראו נספח רפואי, סעיפים 20-19). זמן קצר לאחר לידת הוולד, השליה יוצאת מהרחם. חבל הטבור הוא חוט עבה המכיל לרוב וריד ושני עורקים, ומחבר בין השליה, המושרשת בקיר רחם האם, לבין העובר, ודרכו מתבצעת אספקת החמצן לעובר והזנתו בכיוון האחד, וסילוק הפחמן הדו־חמצני וחומרי הפסולת מהעובר לשליה ומשם לאם בכיוון השני. לאחר הלידה יש לנתק את חבל הטבור. מהמקבילות ברור ששליה היא השליה אשר לה אנו מתכוונים גם היום, היינו, איבר ספוגי בשרני התופס נפח ובעל עובי מסוים. כך למשל, משנת חולין עוסקת בשוחט בהמה ומצא בה שליה (ד, י). במקורות ניתנים הסברים שונים במקצת, ונביא אותם להלן. מן הראוי לציין שייתכן פירוש נוסף ל"שליה ללא עובר". אכן, ההסברים במשנה מנסים להראות שאין במציאות שליה ללא עובר, ושהיה עובר ונימוק, או נטמע בשליה או נפל קודם לכן או האישה החביאה אותו וכן הלאה, אבל מוכרת מאוד התופעה של "מולה בועית", Hydatiform Mole, אשר בה מתפתחים מִצבֶר התאים הראשוני לאחר ההפריה רק האלמנטים המרכיבים את השליה, ללא התפתחות עובר כלל. במצב כזה, תאי השליה משגשגים בדומה לגידול, ובסופו של דבר, אם העניין אינו מטופל כיאות, האישה פולטת מהנרתיק מסה הדומה לבועיות, שהן בעצם שינוי ציסטי של רקמה גידולית של השליה. התופעה אינה נדירה כלל וכלל, ושכיחותה היא אחת לכמה מאות הריונות, שכיחות המשתנה לפי מוצא אתני וגאוגרפי (ראו נספח רפואי, סעיף 22).
בספר דברים נזכרת הקללה שהאישה תאכל את ילדיה ואת השליה היוצאת בלידתם: "[...] ובשִלְיָתָהּ היוצֵת מבין רגליה ובבניה אשר תלד, כי תאכלם בחֹסר כל בסתר, במצור ובמצוק" (דברים כ"ח, נז). בפסוק זה נראה שהשליה היא חבל הטבור. אכן, לאחר הלידה משתלשל חבל הטבור מבין הרגליים, ויש לו ערך תזונתי ובריאותי. התיאור אינו מתאים כלל לשליה. תרגום אונקלוס מדלג על מילים אלו, אבל התרגום המיוחס ליונתן מפרש: "ובשפיר שיליתה דתיפוק מבית תורפה". לפי דברי תרגום יונתן אפשר לשער שהוא הבין שהשפיר והשליה חד הם, אלא שהשפיר הוא השקית עם הוולד, כפי שפירשנו, והשליה היא השקית הריקה, אולם סביר יותר להניח שבמילים "ובשפיר שליתה" הוא התכוון לכל הקומפלקס של שפיר (קרומים, מי שפיר וחבל הטבור) ושליה, היוצא במהלך הלידה ולאחריה. לעניין בכור וקרבן דינם אחד ולעניין טומאה דינם שונה, שכן השפיר מכיל נפל חסר מין, או שאי אפשר לברר את מינו, והשליה ריקה ואי אפשר לברר מאומה. 
כמו כן: "סימן הוולד בבהמה דקה – מטנף (טנוף); ובגסה – שלייה; ובאשה – שפיר ושלייה" (בכורות ג, א), וכן: "שכשברא הקב"ה אדם, לא בראו ערום, שנאמר: בשומי ענן לבושו וערפל חתלתו. בשומי ענן לבושו – זה השפיר; וערפל חתלתו – זה שליא" (תוספתא, ברכות ב, יד [עמ' 9]). לפסוּק מבנה של מקבילות: ענן לבושו – שפיר; ערפל חתולתו (החיתול שכורכים בו את גופו). 
המקבילה אינה מדויקת. הלבוש והחיתול הם אמנם שתי מילים קרובות, אך לא זהות. לבוש הוא בגד ארוג, וחיתול הוא בד הכרוך סביב הגוף. כך גם אין שפיר ושליה מקבילה מלאה ללבוש. השפיר הוא קודם הלידה, ואלו הלבוש בא רק אחריה. השפיר מופיע כמקבילה ספרותית לשליה, אבל אין חייבים לפרש את ההקבלה באופן מילולי ואין להוכיח מכאן שחז"ל זיהו בין השניים אלא ששתי המילים קרובות בתפקודן.
על אווירת המסתורין סביב השליה אנו שומעים מהברייתא: "קושרין את הטבור. רבי יוסה אומר: נוהגין היינו אף חותכין. טומנין את השלייא כדי שלא יוצן הולד, כגון בספלי של שמן ובכסות ובקופה של תבן" (תוספתא, שבת טו, ג [עמ' 69-68]), ובבבלי: "תנו רבנן: קושרין הטבור. רבי יוסי אומר: אף חותכין.<sup class="footnote-marker">37</sup><i class="footnote">את הטבור, כפי שמסבירה הגמרא בהמשך שם. </i> וטומנין השליא כדי שיחם הולד. אמר רבן שמעון בן גמליאל: בנות מלכים טומנות בספלים של שמן, בנות עשירים בספוגים של צמר, בנות עניים – במוכין" (שבת קכט ע"ב). המשנה (שבת יח, ג) עוסקת רק בקשירת הטבור. קשירת הטבור חיונית: הטבור מזרים חומרי מזון וחמצן לוולד ומסלק ממנו חומרי פסולת ופחמן דו־חמצני, וקשירתו מחייבת את התינוק הקטן להפעיל את ריאותיו באופן עצמאי. התינוק פורץ בבכי, ובכיו משחרר את המתח סביב הלידה ומבשר על סיומה המוצלח. אבל הטמנת השליה אינה נחוצה. היא גולשת מעצמה, ולכאורה אין צורך לטפל בה. אולם התנא רואה בה דרך לחמם את הוולד, ומסופר כיצד נהגו בנות ישראל לשמור עליה. ייתכן שהמשפט "וטומנין השליא..." הוא המשך דברי רבי יוסי בלבד. משנתנו חולקת כנראה על הצורך ההלכתי בטיפול בשליה, ועל כל פנים אינה מזכירה חובה זו. יתר על כן, משתמע משתיקתה בנושא שבשבת אסור לטמון את השליה, משום שאין בכך צורך (ולפי המדע בן זמננו הם אכן צודקים), אבל הברייתא מתארת גם את המנהג העממי כ"דרך סגולה", כפי שמפרש רש"י לגמרא שם, וכדברי הירושלמי: "תני: השיליא הזאת, בשבת עשירין טומנין אותן בשמן, והעניים טומנין אותן בתבן וחול. אילו ואילו טומנין אותן בארץ כדי ליתן ערבון לארץ" (שבת יח ג, טז ע"ג). אם כן, הסגולה העממית הייתה לטמון את השליה, והדבר מלמד על אמונה בקשר בין התינוק לבין האיבר שאליו היה מחובר בטבורו בעבר. בשבת לא טמנו בקרקע אלא בכלי כלשהו, ועל כך אנו שומעים מנהגים שונים. טיבה של האמונה לא התברר, ואחרונים הציעו לה פירושים מיסטיים או סמליים שונים. כידוע, סמלים נקשרו גם למילה לאחר שנחתכה, ולא נאריך בכך (איורים 11 א-ב). 
<b>תשב לזכר ולנקבה</b> – טמאה שבועיים כיולדת נקבה, אבל ימי הטוהר שלה מסתיימים לסוף ארבעים יום, כמו בלידת זכר, כפי שביארנו לעיל, משום שאין לדעת מה היה מין העובר, אבל ודאי שהיה עובר, וכבר נקבע מינו.
<b> שילייה בבית, הבית טמא</b> – בהנחה שהיה בבית ולד מת המטמא את הבית בטומאת אוהל.
<b> לא שהשילייה ולד אלא שאין שילייה שאין עימה וולד</b> – סיבה זו מופיעה בתוספתא להנמקת ההלכה הקודמת. ההנחה היא שהוולד בבית (מוחבא) או שהיה בבית והוצא, ומכל מקום טימא את הבית, והשליה אינה מטמאת טומאת אוהל כשלעצמה אבל משמשת סימן לכך שהיה שם נפל, ואפילו קטן ביותר, שטימא את הבית.
<b>רבי שמעון אומר: נימוק הוולד עד שלא יצא</b> – רבי שמעון אומר שהעובר התמוסס ברחם האם עוד קודם יציאת השליה, או לחילופין, התערבב בדם ההפלה ובטל ברוב, ולכן אין הבית טמא בטומאת מת. מן הסתם הוא יחלוק גם על ההלכה הקודמת, שלפיה אם אין ולד תשב האישה לזכר ולנקבה. מבחינה רֵאלית, לעתים העובר שמת "מתמוסס", ולכן דווקא דבריו של רבי שמעון הולמים את נתוני המדע בן זמננו. אין הכוונה שתמיד כך קורה, אבל במקרים מסוימים, שבהם העובר מת בשלב מוקדם מאוד וחלף זמן רב עד ההפלה, הדבר מתרחש. רבי שמעון אינו חושש אפוא שהוולד אבד, ודבריו ברורים מבחינה הלכתית. כדי לגלגל טומאה צריך לראותה בעין. דברי חכמים "אין שליה בלא ולד" אינם מדויקים אפוא. לעתים יש שליה בלא ולד, אבל בדרך כלל, אם נצפים חלקי שליה מבחוץ, סביר שהיה ולד. לפיכך, הכלל של חכמים ראלי באופן כללי. רבי שמעון מקבל את הכלל הרפואי, אבל סבור שאין להחיל טומאה אלא כשיש עדות ברורה לה, ואם אין עדות ברורה אפשר לסמוך על מיעוט המקרים. על כן, לדעת רבי שמעון הבית טהור, ואפשר שגם האישה טהורה, שכן לא היה כאן ולד אלא הוא התפוגג. המשנה עוסקת רק בטומאת הבית ואינה מתייחסת לטומאת האישה. לדעת חכמים, ודאי האישה עצמה טמאה כיולדת. דברי רבי שמעון, לעומת זאת, עשויים להתפרש בשני אופנים: כהקלה או כהחמרה על האישה. אפשר שלדעתו הוולד נימוק ולכן אין האישה טמאה כלל, שכן אין כאן ולד. היא טהורה מטומאת יולדת, וגם הבית טהור, שכן לא שהה בו מת. אבל אפשר גם שלדעתו היה כאן נפל מת והאישה בוודאי טמאה כיולדת, אולם אי אפשר לברר את מינו של הנפל, ולכן תשב לזכר ולנקבה. לפי פרשנות זו, דברי רבי שמעון חוזרים לרישא, והוא אינו חולק על תנא קמא אלא מציע ניסוח הלכתי שונה.<sup class="footnote-marker">38</sup><i class="footnote">לעתים המשנה מציגה מחלוקת שאינה מחלוקת באמת כי אם ניסוחים שונים, ראו פירושנו לפרה ב, ה (טרם נדפס). </i>
בתוספתא מובא נימוק אחר לדברי רבי שמעון, נימוק שיש בו היגיון משפטי רב: "השליא בבית – הבית טמא, דברי רבי מאיר. רבי יהודה ורבי יוסי ורבי שמעון אומרים: הבית טהור. אמרו לו לרבי מאיר: אי אתה מודה שאם הוציאה לבית החיצון, שהוא טהור? אמר להם: מפני שבטל בחיצון. אמרו לו: כשם שבטל בחיצון כך בפנימי אינו ולד" (נידה ד, יג [עמ' 645]<sup class="footnote-marker">39</sup><i class="footnote">וכן בירושלמי, נידה ג ד, נא ע"א, בשינויים.  </i>). משנתנו היא כרבי מאיר, ושלושת חבריו חולקים עליו. הנימוק הוא שאם הוציא את האישה לחדר חיצוני, החדר הפנימי טהור, ומכיוון שאיננו יודעים היכן הוולד, יש מקום להנחה שנולד בחוץ ושאין טומאה בבית. אם כן, הנימוק הרֵאלי של רבי שמעון מוחלף בנימוק אחר של ספק. לדעתו, בוודאי יש נפל אי שם, אולם איננו יודעים אם הוא בתוך הבית או אי שם בחוץ. התוספתא לא הכירה כנראה את האפשרות שהוולד יתמוסס.
אם כן, נימוקו של רבי שמעון אינו רק נימוק המבוסס על מציאות העשויה להתרחש: "שמא נימוק", אלא גם נימוק הלכתי טכני בעל היגיון רב. המשנה חולקת על התוספתא,<sup class="footnote-marker">40</sup><i class="footnote">בבבלי, נידה כז ע"א נעשה ניסיון לחבר את שני הנימוקים לאחד. הדבר מתאים לגישתו ההרמוניסטית של התלמוד הבבלי, וכן לדרכו להעדיף את ההסברים שאנו רואים כנובעים מאותה חרדת טומאה.  </i> ואפשר שבשני המקורות הנימוק אינו מדברי רבי שמעון אלא תוספת של העורכים. זו תופעה מעניינת, אשר בה להלכה שני נימוקים: האחד מדעי ומבוסס על חשש קיים, הלכה למעשה, והשני – משפטי. הראשון מבטא את ההתנגדות לחרדת הטומאה, המביאה להחמרות שלא כדרך הטבע, והשני – טכני ומעשי. כך גם הצענו למשנה ג הסבר רֵאלי, לעומת המקורות המקבילים, המציעים הסבר שלא כדרך הטבע.
האווירה במשנה היא אווירת חרדה, היעדר הידברות עם האישה ומין שתיקה שיש בה שילוב של אבל ומסתורין. ההלכה (לדעת תנא קמא) היא של החמרה מִספק: אין מדברים על המקרה ואין בודקים מה באמת קרה. כל זאת עקב חרדה, צער או מיאוס מהול בבורות, או שילוב של כל אלה. ייתכן שפרשנות זו נובעת מקריאה בת זמננו, אבל המשנה בולטת בהיעדר ניסיון לבירור העובדות. הצעד הראשון לכך הוא לשאול את האישה או את מי שטיפל בה מה קרה. רק רבי ישמעאל ברבי יוסי מהלך בדרך הרגילה ומציע לבדוק את השפיר עם הדם (לעיל פירושנו למשנה ג). גם שלושת התנאים שהבאנו לעיל מסתייגים מהאווירה של החמרה מתוך חרדת טומאה, ומעבירים את הדיון לפסים של היגיון הלכתי. אבל המשנה מושפעת מאותם מסתורין ופחד קמאיים ומשקפת אותם. בבבלי (חולין עז ע"ב) מחמירים אף יותר. שם גרסו שאם יש שליה עם ולד חוששים לוולד אחר: "שליא שיצתה. אמר רבי אלעזר: לא שנו אלא שאין עמה ולד, אבל יש עמה ולד – אין חוששין לולד אחר. ורבי יוחנן אמר: בין אין עמה ולד בין יש עמה ולד – חוששין לולד אחר". בהמשך, הסוגיה מחמירה עוד יותר וטוענת שאפילו לרבי אלעזר, רק אם הוולד קשור לשליה אין חוששים לוולד אחר, והרי זו פרשנות מחמירה לעובדות, ורבי יוחנן מחמיר עוד יותר. הפרשנות מחמירה במיוחד לאור העובדה שמבחינה רֵאלית גם במקרה של לידת תאומים, קודם יוצאים הוולדות ורק אחר כך שליותיהם. השליה או השליות יוצאות תמיד בסוף, לאחר שיצאו כבר העובר או העוברים שהיו ברחם. אם כן, החשש לוולד אחר מופרז ביותר ואינו מציאותי. 
את צורת השליה הסבירו בתוספתא: "שליה שאמרו, תחלתה כחוט הערב וראשה כתורמס, וחלולה כחצוצרות. אין שליה פחותה מטפח. רבן שמעון בן גמליאל אמר: דומה לקרקבן של תרנגול" (נידה ד, ט [עמ' 644]; בבלי, נידה כו ע"א). 
התלמוד הירושלמי מסביר זאת כמעט באותו אופן: "אי זו היא שילייה שאמרו? כל שהיא דומה לחוט ערב וראשה תפוח כתורמוס. רבן שמעון בן גמליאל אומר: כל שהוא דומה לדקים של תרנוגלין וראשה תפוח כקרקבן, וחלולה כחצוצרת. ואין שילייה פחותה מטפח" (נידה ג ד, נ ע"ד). אין מחלוקת בין התנאים, אבל יש להעיר שהתיאור אינו שלם. כל אישה תדמה את השליה לדבר אחר, ומן הסתם אין צורך להסביר לה מהי השליה. אבל בבית המדרש הגברי נדרש הסבר זה. 
מן הראוי להציע הסבר נוסף, שונה לחלוטין, לרקע למשנה. בפירושנו לאהלות טז, ב הרחבנו בתופעת ההפלה. נשים הפילו בחשאי והשתדלו לקבור את הנפל או להטמינו, ובכך לטשטש את תופעת ההפלה. ההפלה נחשבה אסון ובושה, ונעשה ניסיון להסתירה, אף שלפי ההלכה הקפידו על קבורה מסודרת, וכך נהגה החברה גם בנפטרים רגילים. על כך מדובר במשנה. חכמים אומרים שהבית טמא ושאם ההפלה התגלתה יש לטמא את הבית. רבי שמעון מאפשר להשאיר את ההפלה במסגרת נשות החצר (והמשפחה), ואם אין ולד בעין – הבית טהור. הסיבות להלכה זו הן שלדעתו המפילה שליה נחשבת כמי שהיה לה ולד שנפל לפני זמן קצר ולא אובחן או שהאישה הסתירה את ההפלה. לסיבות להלכה, לדעתנו, חשיבות משנית. חשובה יותר התוצאה החברתית. הלכתו של רבי שמעון מאפשרת לחיות בחצר המשותפת ללא חשש מפני טומאת נפל. היא מביעה אמון בכל תושבי החצר המשותפת (גם באלו שאינם שומרי טהרה) ומאפשרת חיים נינוחים בצוותא. על מרכיב זה עמדנו בפירושנו למשניות אחרות, כגון כלים ה, ח. 

Mishnah 5

<b>המפלת טומטום</b> – ולד אדם שאין ניכרים בו לא סימני זכר ולא סימני נקבה,<b> ואנדרגינס</b> – "אנדרוגינוס" היא מילה יוונית המורכבת משתיים: "אנדרוס", שמשמעה גבר, ו"וגינה", שמשמעה נקבה. הכוונה היא למי שיש לו סימני זכר ונקבה כאחד, בניגוד ל"טומטום", שאין לו סימני מין כלל. חכמים נחלקו בשאלה אם יש כאן מצב של ספק זכר ספק נקבה או שמא אנדרוגינוס הוא ברייה בפני עצמה, שמעמדה מסופק (ביכורים ד, ה). האנדרוגינוס אינו זוקק ייבום, כלומר, אם צריך לייבם את אלמנת אחיו, היא אינה זקוקה לייבום ממנו (או לחליצה), והוא כמי שאינו.<sup class="footnote-marker">41</sup><i class="footnote">דיני האנדרוגינוס מרוכזים במשנת ביכורים פרק ד. פרק זה מופיע בדפוס נפולי, בכ"י קופמן ובעדי נוסח נוספים, אך לא בסדרת עדי נוסח חשובים. הוא מופיע גם בתוספתא ביכורים (ב, ג-ז). נוסחת המשנה אינה אחידה ויש בה חילופי נוסח מהותיים, ונוסח התוספתא שונה מאוד, שינוי שהוא הרבה מעבר לשינויי העתקה. ראו פירושנו ליבמות ח, ז לפרטים נוספים. </i><b> תשב לזכר (שבעה) ולנקבה</b> – מחמת הספק מטילים על האישה חומרות יולדת נקבה: היא טמאה ארבעה עשר יום כיולדת נקבה; וחומרות זכר: היא נהנית רק מעשרים ושישה ימי טוהר, שלושים ושלושה ימי טוהר כזכר, פחות הימים שישבה טמאה כיולדת נקבה. 
המונח מפלת נגרר מהמשניות הקודמות, שהרי הוא הדין ליולדת אחת הבריות הללו.
<b>טומטום וזכר</b> – ילדה תאומים, האחד טומטום והאחר זכר, <b>ואנדרגינס וזכר</b> – האחד אנדרוגינוס והאחר זכר,<b> תשב לזכר ולנקבה</b> – מחמת הספק שמא השני (הטומטום או האנדרוגינוס) הוא זכר או נקבה.
<b>טומטום ונקבה</b>, <b>אנדרגינס ונקבה, תשב לנקבה בלבד</b> – עוד שני מקרים של זוגות תאומים שבכל אחד מהם ישנה גם נקבה ברורה. במקרים אלו, כיוון שיש כאן נקבה ודאית, ימי הטומאה והטהרה של הזכר (במקרי הספק שמא הטומטום או האנדרוגינוס יידונו כזכר) מובלעים באלו של הנקבה. הספק עדיין קיים, אבל אין לו השפעה הלכתית. האישה נהנית משישים ושישה ימי טוהר משום שאנדרוגינוס וטומטום הם ספק ואין בכך כדי לחייבה טומאה. 
התוספתא קובעת שהאנדרוגינוס: "אמו יושבת עליו בדם טוהר כאנשים וכנשים, ומביאה עליו קרבן כאנשים וכנשים" (ביכורים ב, ו [עמ' 290]). כפשוטם של דברים היא יושבת עליו שלושים ושלושה יום ומביאה קרבן, ואז יושבת שוב שישים ושישה יום ומביאה קרבן. לפי פירוש זה, זו החמרה הלכתית הנובעת מהספק. ברם ליברמן הסביר שיושבת שישים ושישה יום בלבד, אלא שטמאה בשבועיים הראשונים כמו יולדת נקבה, ואין כאן ישיבה כפולה בדמי טהרה.<sup class="footnote-marker">42</sup><i class="footnote">ליברמן, תוספת ראשונים, עמ' 842, פירש כדברי ר"ש משאנץ, שהאישה סופרת ארבעים ימי דם טוהר כיולדת זכר, אבל ארבעה עשר ימי טומאה כיולדת נקבה. פירוש זה חורג מהפירוש הרגיל למונח "תשב לזכר ולנקבה" (האישה טמאה שבעה, וימי דמי הטוהר שלה הם שלושים ושלושה בלבד). נדון בשאלה זו בפירושנו למשנה ו.  </i> אנו הצענו את הסברנו משום שנאמר שהאם מביאה קרבן כזכר וכנקבה, והרי הקרבן זהה, ולכאורה פשוט שתחכה שישים ושישה יום ואז תביא קרבן אחד. על כן פירשנו שהיא יושבת פעמיים, וזו חומרא של חכמים, הנובעת מהספק ההלכתי, ומן הסתם גם הם לא העניקו לה הסבר טבעי. מכל מקום, התוספתא שונה ממשנתנו בעצם הדיון בקרבן וגם במסקנה ההלכתית. לשיטת ליברמן אפשר לדעתנו להסביר שלשון הסיפא בתוספתא: "כאנשים וכנשים", היא מטבע לשון החוזר על עצמו כמה פעמים בהלכה זו, ואין לדייק ממנו שיש להביא שני קרבנות אלא רק קרבן אחד, לאחר שהאישה תטהר, בסוף היום הארבעים.
<b>יצא מחותך</b> – איבריו התפוררו ונקרעו בתהליך הלידה,<b> או מסורס</b><sup class="footnote-marker">43</sup><i class="footnote">בדפוסים עם משנת הרמב"ם: "מרוסס", כלומר, מרוסק לרסיסים. </i>– בדרך כלל מסורס הוא מי שאיבר מינו נחתך, אולם אם כך הוא ודאי ולד לכל דבר, ולכל היותר היה מקום להתלבט אם הוא זכר או נקבה. בהמשך, הניגוד ל"יצא מחותך" הוא "יצא כדרכו", ולכן הוצע ש"יצא מסורס" הוא מי שיצא ורגליו קדימה, או מה שנקרא "לידת עכוז". בתלמודים על משנת מגילה (ב, ב) משמש הביטוי "סירוס" כדי לתאר את מי שקרא את המגילה בדילוגים תוך הפיכת סדר הפסוקים מהסוף להתחלה.<sup class="footnote-marker">44</sup><i class="footnote">ירושלמי, מגילה ב ב, עג ע"א; בבלי, מגילה יח ע"א-ע"ב; דנציג, שרטוט. </i> כיוצא בזה: "סרס את המקרא ודרשהו" (ספרי, במדבר קיג [עמ' 123]), כלומר, יש ללמוד את הפסוק לא לפי סדרו (במקרה המוזכר שם, יש להקדים את משה לאהרן). אם כן, לידה מסורסת היא כאשר התינוק יוצא הפוך (לידת עכוז).
<b>משיצא רובו הרי זה כילוד</b> – אז הוא נקרא ולד, ומטמא בלידה.
<b> יצא כדרכו, משיצא רוב </b>[<b>ראשו</b> – אז הוא נחשב ילוד. אבל אם הלידה התרחשה לא כדרכה (לידת עכוז או שיצא העובר מחותך, היינו, התפורר בלידה או יצא איברים איברים), הראש אינו תחילת הלידה, ולכן, הכלל שלפיו יצא ראשו כיצא רובו אינו חל, שכן הראש יוצא רק בסוף (בלידת עכוז).
<b>אי זה הוא רוב</b>] – מילים אלו חסרות בגוף כתב היד, ונראה שאירע כאן דילוג בין הדומות, שתוקן בשוליים.
<b>ראשו</b> – זו משנה תוספתאית, המפרשת את המונח שנזכר במשנה הסתמית קודם.
<b>משתצא פדחתו</b> – פדחת היא החלק הקדמי של הראש, בהמשך המצח. 
כל המשנה נמצאת גם בתוספתא (נידה ד, יד [עמ' 645]). בבבלי מופיעה ברייתא חולקת: "ואיזהו רוב ראשו? רבי יוסי אומר: משיצאו צדעיו. אבא חנן משום רבי יהושע אומר: משיצא פדחתו, ויש אומרים: משיראו קרני ראשו" (נידה כט ע"א). אם כן, משנתנו כרבי יהושע, ובברייתא מופיעות שתי דעות חולקות נוספות. כולן עוסקות בלידה רגילה בלבד.
בתוספתא אנו מוצאים קטלוג של פגמים ועיוותים מוּלדים או נזקים שנגרמו במהלך הלידה: "המפלת בריית גוף שאינו חתוך ובריית ראשו שאינו חתו[ך] – אינו ולד; יד חתוכה ורגל חתוכה – הרי זה ולד; יד אטומה ורגל אטומה – אינו ולד; גוף אטום – אינו ולד. איזהו גוף אטום? כדי שינטל מן החי ויחיה – הרי זה ולד; מן החי וימות – אינו ולד" (נידה ד, טו [עמ' 645]). המשפט האחרון הוא הכלל ההלכתי. אם הוולד נכה אבל בר חיים – הוא ולד; אם אינו יכול לחיות בנכותו זו – אינו ולד. אין בקטלוג פגמים מוּלדים בתחום המוח או הנפש, שכן ספק אם אלו היו מוגדרים וספק עוד יותר גדול אם אפשר לגלותם בשלב כה מוקדם של חיי הוולד. 

Mishnah 6

<b>המפלת ואין ידוע מה הוא, תשב לזכר ולנקבה</b> – זהו הכלל המרכז את כל הדוגמאות שהובאו במשניות הקודמות. אם רק המין של הוולד אינו ידוע, מחמירים על האישה ותשב לדמי טומאה כלנקבה ולדמי טוהר כלזכר. "תשב לזכר ולנקבה" הוא מונח שאפשר לפרשו בשני אופנים: אפשר שקוצבים לאישה ארבעה עשר ימי טומאה ושלושים ושלושה ימי טוהר, ואפשר שקוצבים שבעה ימי טומאה ושישים ושישה ימי טוהר, כמבואר בטבלה:
<b>תשב לזכר או לנקבה </b>
כפי שכתבנו בפירושנו למשנה ב' הפירוש הרגיל בספרות הפרשנים היא ששתי ההלכות לחומרא משום שספק נידה לחומרא. "דתנינן תשב לזכר ולנקיבה י"ד טמאים וכ"ו טהורין" (ירושלמי ג ב [ג ע"ג]). מהתורה משמע שבימי הטוהר היא טהורה לגמרי, ורק אל המקדש לא תבוא. אבל חז"ל החמירו שטהורה רק לבעלה, אבל לא תאכל טהרות. כלומר שהחמירו בטהרת אישות יותר מטהרת תרומה. והעניקו לטהרת תרומה מעמד כשל טהרת מקדש. אישה היושבת בדמי טוהר טהורה לביתה (לבעלה), אבל אינה אוכלת בטהרה הדרשה היא " 'בכל קדש לא תגע' - לרבות  תרומה" ראו ספרא פרשת תזריע פרק א ה"ה סא ע"א ; ירושלמי שבת פט"ז  ה"ג, ט ע"ד;  בבלי יבמות עה  ע"א. להלן נבחן הצעה פרשנית אחרת. 
<b>אין ידוע אם </b>[<b>היה ולד אם לאו</b>] – השאלה היא אם בכלל היה ולד, כמו בסנדל או בשפיר,<b> תשב לזכר ולנקבה ולנידה</b> – ההלכה שלפיה האישה תשב לזכר ולנקבה חוזרת במשנתנו שמונה פעמים. זהו מונח ייחודי למשנת נידה. אנו מחמירים מכל הכיוונים. האישה היא ספק נידה ספק טמאת לידה, ולכן טמאת לידה לזכר ולנקבה, ואחר כך טמאת נידה. כלומר, האישה תשב שבועיים של טומאה כיולדת נקבה, ואם תראה אחר כך דם הרי היא נידה, שאין לה ימי דם טוהר כלל, וצריכה טבילה לסוף ארבעים יום כיולדת זכר, ואף לסוף שמונים כיולדת נקבה לדברי האומר שטבילה בזמנה מצווה (רמב"ם בפירושו למשנה, ברטנורא, תפארת ישראל, ועוד).
התלמוד הירושלמי קובע: "נותנין עליה חומרי זכר וחומרי נקיבה – הדא דת מר,<sup class="footnote-marker">45</sup><i class="footnote">זה שאתה אומר. </i> לביתה,<sup class="footnote-marker">46</sup><i class="footnote">ליחסי אישות. </i> אבל לטהרות תשב לנקיבה" (שם, וכן נידה ג ב, נ ע"ג). לדעת הירושלמי, ההלכה נוגעת רק ליחסי אישות. כלומר, שתי ההחמרות הן רק ליחסי אישות (ארבעה עשר ימי טומאה ורק שלושים ושלושה ימי טהרה). אבל לעניין טהרות הדין קל יותר: אולי נותנים לאישה שישים ושישה ימי טוהר לטהרות בלבד, אבל לא לבעלה.<sup class="footnote-marker">47</sup><i class="footnote">ראו פני משה להלכה זו. קשה לקבוע אם זו הקלה או החמרה. מכל מקום, זו טומאה חלקית יותר. </i> או שיש לה רק 14 ימי טומאה לבעלה, אבל לעניין טהרות די בשבעה ימי טומאה כזכר. לפי הפירוש הראשון דברי הירושלמי מעידים שהוא לא הכיר את המגבלה שבימי הטוהר האשה אסורה בתרומה או בטהרות. בדברי חכמים אלו בירושלמי בולטת התפיסה שיחסי האישות חמורים מאכילת תרומה. תפיסה הלכתית זו צריכה עיון. 
בתוספתא שלנו מופיעה פרשנות נוספת ל"כזכר וכנקבה": "המפלת ואין ידוע מה היא – תשב לזכר ולנקבה ולנדה. ולמה אמרו לנדה? שאם תראה יום שלשים וארבעה תחזור ותראה יום ארבעים ואחד, נמצאת מונה תחלת נדה לראשון ותחלת נדה לאחרון. ולמה אמרו נקבה? שאם תראה יום שבעים וארבעה ותראה יום שמונים ואחד, נמצאת מונה תחלת נדה לראשון ותחלת נדה לאחרון" (נידה ד, טז [עמ' 645]). אם כן, ל"זכר ולנקבה" משמעו שאם האישה פירסה נידה בתוך ימי הטוהר של הזכר איננו רואים בה נידה (שכן היא בדמי טוהר לכל הדעות). אולם אם פירסה נידה לאחר שבעים וארבעה יום היא מחוץ לימי הטוהר של הנקבה, ולכן נטמאת. עד כאן אין בתוספתא חידוש, אם כי ניסוח ההסבר מעניין ומתיר את השאלה מה יקרה אם האישה תראה דם נידה ביום החמישים או השישים.
בתוספתא ביכורים (פ"ב, ה"ו) שהבאנו לעיל, הבעיה העולה היא שאלת הקרבן: האם היולדת תביא קרבן במועד של יולדת זכר או במועד של יולדת נקבה? הביטוי "תשב לזכר ולנקבה" נטבע כנראה לאחר החורבן, ושאלת הבאת הקרבן אינה עולה. 
בבבלי מובאת ברייתא העוסקת בשאלה קרובה, באישה שיצאה "מלאה ובאה ריקנית" (נידה כט ע"ב) ואינה יודעת מתי ילדה ומה. אגב כך דנה הגמרא בשאלה אם די בטבילה בסוף או שמא לאחר כל ימי טהרה (לזכר או לנקבה) על האישה לטבול בנפרד, לאחר היום הארבעים ושוב לאחר היום השמונים. לא נעסוק בשאלה זו, ונסתפק בהערה שאכן די בטבילה בסוף בלבד, שהרי גם במקרה שלנו, כשתשב "לזכר ולנקבה", הטבילה היא בסוף בלבד. איננו דנים במשמעות הנחה זו, משום שהיא אינה מופיעה במקורות התנאיים.<sup class="footnote-marker">48</sup><i class="footnote">ראו קהתי בפירושו, עמ' שכו-שכז. </i>
גם ברייתא זו, שאיננו יודעים את זמנה ואת מקורה, מפגינה אותו היעדר רצון לבדוק את הנתונים מבחינה עובדתית. הרי האישה שהתה באיזה מקום, וראו אותה. יתר על כן, ברוב המקרים היא יכולה לסייע בעדותה, ואישה נאמנת בכעין זה (יבמות טז, ז; כתובות א, ו), אבל חכמים אינם מנסים לברר ואינם מאמינים לאישה. במקרה זה, דומה שעיקר עניינם בתחום ההלכתי. ברייתא זו מצטרפת לאווירת חוסר האמון כלפי האישה ולהימנעות מהאפשרות לברר עמה בירור עובדתי של הנתונים. 
השאלה אם האישה הפילה זכר או נקבה הייתה אפוא חשובה. בתוספתא מסופר: "רבי יהודה אומר: בור שמטילין נפלים לתוכו – טהור. אמר רבי יהודה: מעשה בשפחתו של מציק אחד ברמון שהטיל נפל לבור, ובא כהן אחד והציץ לידע מה הפילה, ובא מעשה לפני חכמים וטהרוהו מיד, מפני שחולדה וברדלס<sup class="footnote-marker">49</sup><i class="footnote">בנוסח הדפוס: "ברדלה", והוא שם מקוצר של "ברדלס". </i> גוררין אותו מיד" (אהלות טז, יג [עמ' 615-614]).<sup class="footnote-marker">50</sup><i class="footnote">הברייתא מצוטטת בבבלי, פסחים ט ע"ב; עבודה זרה מב ע"א. לפי הסוגיה בפסחים, הכוהן בא לבדוק אם הנפל הוא זכר או נקבה, וסוגיית עבודה זרה מוסיפה את החשש המאגי שמא רוח הפילה האישה, ולא נפֶל בשר ודם, וכן בבבלי, נידה טו ע"ב. קישור הנפל לעולם המאגי נרמז כמה פעמים במהלך פירושנו. </i> בפירושנו לאהלות טז, ה דנו בברייתא זו והראינו שהיא חולקת על המשנה ועל ברייתא אחרת שצוטטה שם. נעסוק בכך גם להלן ז, ד. כן נשנתה עמדה זו במשנת אהלות יח, ח. כפי שראינו שם בנוסח הדפוס, ההלכה מוצגת כמחלוקת בית שמאי ובית הלל, וברוב עדי הנוסח אין בית הלל נזכרים כלל, ועמדת בית שמאי היא שהתקבלה ללא עוררין. זו אפוא עמדתו העקרונית של רבי יהודה. ספק אם רבי יהודה אכן סבר שיש סיכוי שחולדה או ברדלס יגררו גווייה. ברדלס, ודאי אינו יכול לרדת לבור. החולדה תדירה ביותר, אבל מסוגלת לגרור רק נפל קטן. דומה שיש כאן הקלה בדיני טהרה, שנימוקה ספרותי במקצת, או נכון יותר, פולמוסי, ובא להביע זלזול בכוהן כבודק טומאה וטהרה, כפי שהסברנו בפירושנו לאהלות.
לכאורה, הברדלס הנזכר במשנה ובתוספתא הוא הטורף הידוע ביוונית כ-πάρδαλις (Pardalis), הוא הברדלס של ימינו, טורף ממשפחת החתוליים, הזהה עם הטיגריס. זיהוי הברדלס עם אחד מזני הטיגריס מבוסס על הרשימה במשנה בבא קמא ובסדרת מקבילות: "הזאב והארי והדוב והנמר והברדלס והנחש – הרי אלו מוּעדין" (א, ה), וכן: "המציל מן הארי ומן הדוב ומן הנמר ומן הברדלס ומן זוטו של ים ומשלוליתו של נהר" (בבלי, בבא מציעא כד ע"א).<sup class="footnote-marker">51</sup><i class="footnote">זו הרחבה של משנת בבא קמא י, ב. </i> אם כן, הברדלס מצטרף לחיות הטרף אריה, דוב ונמר בקבוצה ספרותית כאויב מסוכן לאדם. לפי זה, הוא אחד מסוגי הנמר: הטיגריס או הצ'יטה.
עם זאת, הוא מצטרף גם לנחש, וכפי שנראה, היו גם שהציעו שהוא אכן נחש. בתוספתא אהלות, הברדלס מצטרף לחולדה הגוררת מתים. הנמר, הטיגריס או הצ'יטה אינם אוכלי נבלות, והמשנה המתארת את חשש גרירת הנבלה על ידי ברדלס אינה מתאימה אפוא לזיהוי זה. בעל החיים שהוא אוכל נבלות מובהק הוא הצבוע, ואכן אנו מוצאים בבבלי בבא קמא בנוסח הדפוס: "מאי ברדלס? אמר רב יהודה: נפרזא. מאי נפרזא? אמר רב יוסף: אפא. מיתיבי, רבי מאיר אומר: אף הצבוע, רבי אלעזר אומר: אף הנחש, ואמר רב יוסף: צבוע זו אפא! לא קשיא: כאן בצבוע זכר, כאן בצבוע נקיבה, דתניא: צבוע זכר לאחר שבע שנים נעשה עטלף, עטלף לאחר שבע שנים נעשה ערפד, ערפד לאחר שבע שנים נעשה קימוש, קימוש לאחר שבע שנים נעשה חוח, חוח לאחר שבע שנים נעשה שד, שדרו של אדם לאחר שבע שנים נעשה נחש" (טז ע"א). הקטע כולו ספוג אגדה עממית על מינים ההופכים למינים אחרים. אין צורך למצוא פירוש מעמיק שיתאים לחוקי הטבע. אלו אמונות עממיות בלבד, שהרי איש מחכמינו ומן העולם הקדום לא בדק באופן שיטתי מה קורה לצבוע מת.
על כל פנים, בקטע מוצעים לכאורה שלושה זיהויים: (1) "נפרזה", שהוא גם "אפא"; (2) צבוע (איור 12); (3) נחש. רב יוסף מאחד את שני ההסברים הראשונים ומסביר שהצבוע הוא הוא האפא. בהמשך סתם הגמרא (אין זה המשך דברי רב יוסף) צבוע הוא צבוע זכר, ואפא – צבוע נקבה.
הסבר הקטע פשוט למדי, בזכות תשובת רב פלטוי גאון, שנשמרה בשרידי הגניזה ומובאת באוצר הגאונים: "אפא שכתבתם, קורין אותו בלשונינו נברזא, ובלשון קודש ברדלס, ובלשון ישמעאלין דאבא ערגה. והיא מחטטת את המתים. דאמרינן: 'הברדלס', מאי ברדלס? [1] אמר רב יהודה: נברזא. ומאי נברזא? [2] אמר רב יוסף: דפא, וכן אנו גורסין. אמר אביי: ליתיה משכא דדפא דדיכרא".<sup class="footnote-marker">52</sup><i class="footnote">אוצר הגאונים על יומא פד ע"ב, סימן פט, עמ' 34, והביאוֹ סוקולוף, מילון ארמית בבלית, בשורש אפ"א, עמ' 154. המשפט האחרון מפנה לסוגיית הבבלי ביומא פד ע"א, אשר בה מוצע להשתמש בעור של "אפא" או "דאפא" כחומר גלם להכנת רפואה מאגית. המילה "דאפא" עשויה להתפרש כצמד מילים בארמית שמשמעו "של אפא" (ואם אפא הוא נחש, אזי המשמע הוא: "של נחש"). מהבנה מוטעית זו של "דאפא" צמחו כנראה חילופי הנוסח דאפא-אפא. ראו עוד, רות רבה ג, ב, שם מופיעה המילה "אפא", אבל במשמעות אחרת מזו שלנו.  </i> אם כן, רב פלטוי לא גרס "אפא" אלא "דָאפָּא", הוא "דאבָּא" בערבית, שפירושו עד היום: צבוע. נברזא וצבוע הם שני שמות של אותה חיה, וכך מפרש הרמב"ם בפירוש המשניות בפשטות: "הוא אלצ'בע". ברור גם כיצד התהווה הנוסח שלפנינו. הגרסה "דאבּה" שונתה לדאפה, והדגש באות פ"ה נעלם. האות דל"ת הובנה כמבטאת את יחסת השייכות: "של אפה". "אפא" הובנה ופורשה ככינוי לצבוע (Hyena) ביוונית.<sup class="footnote-marker">53</sup><i class="footnote">ראו שמש, הברדלס; פוקס, מקומם, כרך א, עמ' 179. </i> נחש (Serpent) הוא ביוונית אופיס – όφι᷉ς (תרגום השבעים ליוונית לבראשית ג, א; מט, יז, ועוד). "אפא" הובן אפוא כאופיס ביוונית, הוא האפעה, שהוא סוג נחש בעברית,<sup class="footnote-marker">54</sup><i class="footnote">ישעיה מב, יד; נט, ה; איוב כ, טז. התרגום הארמי תרגם את האפעה כנחש מעופף: "חורמנין דפרחין", בעקבות הצירוף "נחש שרף" בישעיהו מב, יד. את המקום "גי הצבֹעים" תרגם התרגום הארמי "מישר אפעיא" (שמואל א יג, יח), והרי לנו מקור נוסף התלוי בבבלי, המבין שצבוע הוא אפעה. תרגום השבעים מתרגם את האפעה במילה מקבילה לנחש,  ἀσπίδες (Aspides) (ישעיה ל, ו). בלשון חכמים, "אפעה" הוא שם נרדף לנחש, ולא הבחינו בין סוגי הנחשים (אבות דרבי נתן נוסח ב, מג [עמ' 122]).  </i> וכך נוצר מעין זיהוי של הצבוע עם הנחש.
תיאורי חז"ל, שלפיהם הברדלס והקוף יולדים לאחר היריון של שלוש שנים (תוספתא, בכורות א, י [עמ' 535-534] ומקבילות)<sup class="footnote-marker">55</sup><i class="footnote">ראו עוד, מרגליות, הלכות ארץ ישראל, עמ' קצב (פרק זרעים, הלכה יא). הוא גרס בתוספתא "פרדלס" והבחין בין הפרדלס, הממליט אחת לשלוש שנים, לבין האפעה, הממליט אחת לשבעים שנה, וראו אצל מרגליות, שם, פירושו של פליקס, עמ' קפא-קפב, קפד. </i> אינם יכולים לשמש בסיס לזיהוי, שכן איש מקדמונינו לא ביצע ניסוי מבוקר של גידול חיות בר כנחש או כצבוע, ואין אלו אלא אגדות עממיות. 
לסיכום, הצ'יטה אינו אוכל נבלות, ולכן יש להעדיף את פירוש הבבלי המבוסס על הארמית המזרחית ולא את המוצא היווני של המילה. לעומת זאת, הצבוע אוכל הנבלות שלנו (Hyena באנגלית) כונה 'אינה' או 'הינה' גם ביוונית: ̓ύινα או ὑαίνῃ (בן סירא היווני יג, יח) .
המעשה במציק מעניין בגילויים הנוספים שבו, ונסכמם בקצרה. המציקים הם משתפי הפעולה עם השלטונות הרומיים, שבשכר פעולתם קיבלו נחלות קרקע. המציקים מופיעים החל בתקופה שלאחר מרד בר כוכבא, ואולי אף מוקדם יותר, בתקופה שלאחר המרד הגדול. המציק ברמון<sup class="footnote-marker">56</sup><i class="footnote">ספראי, ארץ ישראל, עמ' 155. </i> הוא כנראה יהודי, ועל כל פנים, שפחתו יהודייה. הכוהן מופיע כאן כמי שבא לפסוק הלכה. במקבילה שבבבלי (פסחים ט ע"ב; עבודה זרה מב ע"א; נידה טו ע"ב) נאמר שהוא בא לבדוק אם הוולד זכר או נקבה, כדי להורות לאישה היהודייה כמה ימים היא טמאה. חכמים מציגים עצמם כמורי ההלכה, אבל אגב כך מודים שהכוהן נתפס בעיני הציבור כמורה ההלכה, לפחות בדיני טומאה וטהרה. הסיפור מצטרף לעדויות על יחסי תחרות בין שתי הקבוצות, נושא שעליו הרחבנו בנספח למסכת שקלים. הלכה אחרת המעידה על הכוהן כבודק ומבצע טקסי טהרה (תוספתא, אהלות יח, י [עמ' 616]) הבאנו בפירושנו לאהלות (יח, ח).
ניכר שהכוהנים ניסו לברר את המציאות, בניגוד לחכמים באותו מקום. על רקע זה נבין שהטיעון "אולי גררתו חיה" הוא חלק מאותו עולם של יראת הטומאה וחוסר הרצון לברר. הרי הנימוק מופרך: למה לחשוש (לקוות) שמא תיגרר הגופה? פשוט יותר לבדוק זאת! כמובן, לא תמיד נמנעו חכמים מלבדוק, וראינו לעיל דיונים על הבדיקה, כך שאין כאן מדיניות עקיבה של חכמים. סוגיית הירושלמי על משנתנו סבוכה, ואין בה כדי להוסיף לפירוש המשנה.<sup class="footnote-marker">57</sup><i class="footnote">לסיכום הדעות השונות ולהצעה חדשה ראו מיטשם, נידה, עמ' 112-91. </i>

Mishnah 7

<b>המפלת יום ארבעים אינה חוששת לוולד</b> – לדברי חכמים, קודם היום הארבעים (לטבילת האישה לפי רש"י, ולשימושה עם בעלה לפי הרמב"ם. בדרך כלל נתפסו השניים כזהים) לא נוצרת צורת ולד. לא נאמר אם האישה שהפילה במקרה זה נחשבת נידה, ומן הסתם, אם אמרו שאינה טמאת לידה, היא טמאת נידה.
<b> יום ארבעים ואחד, תשב לזכר ולנקבה</b> <b>–</b> העובר הוא ולד שמינו עוד לא נקבע או שאי אפשר לבררו, ולכן האישה יושבת לזכר ולנקבה, מִספק. מקרה זה הוא דוגמה לכלל שבמשנה הקודמת, אלא ששם נקבעו הדברים באופן סתמי, ואילו במשנתנו נקבעים גבולות כרונולוגיים.
<b>ולנידה</b> – שמא לא היה ולד כלל, וכל ההיריון היה מוטעה והדם הוא דם נידה. לא נזכרת האפשרות שהדם הוא דם זיבה, ואולי הכוונה היא לכך שהדם נחשב הפרשת דם רגילה בהתאם לדיני נידה: אם הפילה בתאריך המתוכנן לווסת היא נידה, ואם אירעה ההפלה בימים שלאחר תקופת הנידה, היא זבה. להלן ד, ד נראה שהאישה נחשבת רק נידה, וזו קולא שהקלו בה חכמים. בנוסח שלפנינו כתוב שהיא נידה (וכן בכתבי היד <b>פ, ף, ו, ז,מ ט</b>), אבל באחד מכתבי היד הטובים (Yevr. III. B. 262), המילה "נידה" חסרה. מי שגרס "נידה" יסביר שביום הארבעים ואחד אפשר שלא היה היריון כלל, ומי שאינו גורס מילה זו יסביר שאין אפשרות שלא היה ולד כלל, ולכן לא ייתכן שהיא טמאה כנידה או כזבה.
<b>רבי ישמעאל אומר: יום ארבעים ואחד, תשב לזכר </b>(<b>ולנקבה</b>) – המילה "ולנקבה" נמחקה, ומלכתחילה נכתבה בטעות (אינה בכתבי היד <b>פ, ף, ט, מ. </b>היא כן מופיעה בכתב יד <b>א</b> ובעדי נוסח נוספים: Yevr. III. B. 262, <b>ו</b> (ונוסף בגיליון ביד אחר). לשיטה זו, אם יש בנפל סימני זכר, האישה תשב לזכר, ואם אין בו סימני זכר כי אז הנפל הוא נקבה אף על פי שטרם גובשה צורת הנקבה.
<b>ולנידה</b> – רבי ישמעאל חולק על קביעת הזמן המדויקת, והמחלוקת היא על יום הארבעים ואחד. כאמור, חילופי הנוסח הם במשנה, ובתלמודים ישנם חילופי נוסח מקבילים.<sup class="footnote-marker">58</sup><i class="footnote">מיטשם, נידה , עמ' 111-110. </i><b> יום שמונים ואחד, תשב לזכר ולנקבה ולנידה</b> – עדיין לא ברור אם הוולד הוא זכר או נקבה ואם הוא ולד בכלל, כפי שיפורש להלן.
<b> שהזכר ניגמר לארבעים ואחד, ונקבה לשמונים ואחד</b> – לדעת רבי ישמעאל, הזכר מושלם ביום הארבעים ואחד, והנקבה, ביום השמונים ואחד. לפיכך, אם הפילה האישה ביום החמישים – אם הנפל הוא זכר, זהו ולד, והאישה טמאה טומאת לידה בלבד ואינה טמאה נידה. אבל אם ולד הנפל הוא נקבה אין מתייחסים אליו כאל ולד, והאישה טמאת נידה (בהנחה שיצא דם עם ההפלה). אפשר גם שהעובר נקבה (כלומר, ספק נקבה), ולכן תשב גם לזכר (מבחינת קיצור ימי דם הטוהר) גם לנקבה (טומאת יולדת של שבועיים).
<b>וחכמים אומרים: אחד בריית זכר ואחד בריית הנקבה, זה וזה לארבעים ואחד</b> – ולכן, ביום הארבעים ואחד או ביום הארבעים ושניים (לשיטת רבי ישמעאל) הוולד ולד, והאישה ודאי אינה טמאה טומאת נידה אלא טומאת לידה, ותשב לזכר ולנקבה. 
<b>מועד קביעת מין הוולד </b>
קודם שנמשיך בדיון יש להניח את כל השאלות בכנות וללא אפולוגטיקה. כוחם של חכמים אינו עומד לבדיקה ולמדידה, ויוקרתם אינה נמדדת לפי ידיעותיהם ברפואה. ברור שלפנינו מחלוקת במדעי הטבע: מתי נגמרת יצירת הוולד ממין נקבה. בתלמוד הבבלי מובאת גם הדעה שיצירת התינוק נגמרת כבר ביום הראשון להיריון, גודלו כעדשה, אך יש בו כבר את כל האיברים, ומאז הוא גדל בכמות ולא באיכות. איבריו כבר מושלמים, אבל קטנים. "אבא שאול אומר: תחלת ברייתו מראשו, ושתי עיניו כשתי טיפין של זבוב. תני רבי חייא: מרוחקין זה מזה. שני חוטמין – כשתי טיפים של זבוב. תני רבי חייא: ומקורבין זה לזה. ופיו מתוח כחוט השערה, וגויתו כעדשה, ואם היתה נקבה – נדונה כשעורה לארכה" (נידה כה ע"א). משנתנו מציגה דעה אחרת, שמין הוולד "נגמר" ביום הארבעים ואחד או ביום השמונים ואחד. לכל הדעות אין מסתפקים בבדיקת הנפל. אין כלל הצעה לבדוק מה טיבו, אולי אפשר יהיה להבחין בסימני המין. ההלכה מבוססת על היעדר בדיקה מחד גיסא, אבל גם על ידיעה מדויקת מתי התחיל ההיריון מאידך גיסא. לפי ניסיוננו, בדרך כלל מועד תחילת ההיריון משוער ומבוסס על ממוצע, ודווקא הוא אינו ידוע. 
חיזוק לביטחונם העצמי של חכמים בדבר ידיעת מועד ההתעברות המדויק אפשר למצוא במחלוקת רבי יוחנן ורבי אמי בשם רבי יצחק: "ואמר רבי יצחק אמר רבי אמי: אין אשה מתעברת אלא סמוך לוסתה, שנאמר: 'הן בעוון חוללתי', ורבי יוחנן אמר: סמוך לטבילה, שנאמר: 'ובחטא יחמתני אמי' " [בבלי, נידה לא ע"ב]. עצם קיום המחלוקת מוכיח שלא הייתה תשתית עובדתית להנחות ה"רֵאליות" של חז"ל. לאור הידע הרפואי הקיים היום אין ההתעברות תלויה במועד טבילת האישה, וודאי שאין היא מתרחשת סמוך לווסתה.
במקבילות נמצא מידע "מדעי" נוסף על זמני היווצרות הוולד. המידע החשוב ביותר מופיע בתוספתא: "אמר רבי ישמעאל: מעשה בגלפטרה מלכת אלכסנדריס,<sup class="footnote-marker">59</sup><i class="footnote">קלאופטרה מלכת מצרים. </i> שהביא שפחותיה שנתחייבו מיתה למלך וקרעתן, ונמצא הזכר נגמר לארבעים ואחד ונקבה לשמונים ואחד. אמרו לו: אין מביאין ראייה מכאן. ומהיכן מביאין ראייה? מי שנכנסה אצל בעלה או ממי שבא בעלה ממדינת הים" (נידה ד, יז [עמ' 645]). 
ראיתו של רבי ישמעאל ברורה, אולם הסיפור עצמו מסופק ביותר. רבי ישמעאל חי במאה השנייה לספירה, וקלאופטרה המפורסמת, המלכה האחרונה של מצרים, חיה יותר ממאה שנה לפניו.<sup class="footnote-marker">60</sup><i class="footnote">בתולדות מצרים היו עוד מלכות ששמן קלאופטרה, וזה היה כינוי קבוע למלכה. מכל מקום, המלכה האחרונה, קלאופטרה השביעית, מלכה בימי פומפאוס, ולאחר מכן, בשנת 47 לפנה"ס, ניטלה המלוכה העצמאית ממצרים.  </i> הוא ודאי לא היה עד לסיפור אלא שמועה שמע, וספק רב מה מקורה ומה טיבה. במקרה זה מותר לנו להניח שהסיפור על המחקר המדעי של קלאופטרה מאוחר להלכה (להלן) ואינו יותר משמועה. עם זאת, ההסתמכות עליו מובנת. קשה יותר להבין את עמדתם של חכמים, מדוע הם מתנגדים לראיה מהניסוי המחקרי ומה הנימוק או הראיה שלהם. בעולם הרפואה הרומי רווחו שתי שיטות: האחת דגלה בניסוי ובבדיקה, והאחרת, המזוהה עם גלנוס, שללה מחקרים המבוססים על ניסויים. כל ניסוי מקרי ואינו מייצג, על כן יש להסתמך על חשיבה תאורטית בלבד. דא עקא, חשיבתם התאורטית בענייננו נראית דלה ולא מבוססת. דומה שחכמים כאן מגלים אותה רוח של הסתייגות מעולם המחקר, התצפית והניסוי, בין השאר אולי גם משום שהעדות עליה הייתה רחוקה. 
ייתכן שהראיה של חכמים מבוססת על ההנחה שהייתה מקובלת עליהם ושלפיה יחסי אישות בזמן ההיריון מסייעים לשיפור הוולד. אנו מציעים לפרש שלדעתם, יחסי האישות החוזרים בזמן ההיריון הם המעצבים וגומרים את מינו של הוולד. מי שנסע בעלה למדינת הים לא נהנתה מיחסי אישות נוספים, והוולד נולד רק הודות ליחסי האישות שהתקיימו קודם הנסיעה. מינו של הזכר נקבע בארבעים ואחד הימים הראשונים, והא ראיה שהיו מקרים שבהם נסע הבעל מיד אחרי שאשתו נכנסה להיריון או תוך ארבעים ואחד יום להריונה, ונולד לו בן זכר, ואילו מי שנסע לשמונים ואחד יום נולדה לו בת, משום שמין הבת נקבע ביום השמונים ואחד. עד אז יש אפשרות שהמין יתהפך, והעובר, שהוא זכר או חסר מין, יהפוך לנקבה. האמונה שלפיה מין העובר ניתן להיפוך בזמן ההיריון חוזרת במקורות. דוגמאות נוספות לקביעה של חכמים שאינה עולה בקנה אחד עם הידע הרפואי הקיים היום אפשר למצוא במימרות חז"ל כגון "עד ארבעים יבקש רחמים שיהא זכר" (בבלי, ברכות ס ע"א), וכן, "אשה מזרעת תחילה – יולדת זכר; איש מזריע תחילה – יולדת נקבה" (בבלי, נידה לא ע"א), כאשר אנו יודעים כיום שהמין נקבע כבר ברגע ההפריה, בהתאם למהות הגנטית של תא הזרע, אם הוא נושא כרומזום x או כרומוזום y; "שלש נשים משמשות במוך [מעין קונדום נשי למניעת התעברות]: קטנה, מעוברת ומניקה [...] מעוברת – שמא תעשה עוברה סנדל" (בבלי, נידה מה ע"א; כתובות לט ע"א, ועוד). כיום אנו יודעים שהחשש המובע בגמרא שמא האישה עלולה להרות שוב שעה שהיא כבר הרה, והעובר הנוסף יהפוך לסנדל, משולל כל יסוד; "אין אשה מתעברת בביאה ראשונה" (בבלי, יבמות לד ע"א), כשאנו יודעים כיום בוודאות שאפשר להתעבר גם מביאה ראשונה, ולפלא הדבר שחז"ל לא ידעו זאת, שכן לבטח היו גם אז הריונות בעקבות מקרי אונס, היינו, בתולות שהרו לאחר קיום יחסים חד־פעמיים (לעניין שלבי יצירת העובר, שלב קביעת המין הגנטי ושלב יצירת המין מבחינה חיצונית [המין ה"פנוטיפי"] ראו נספח רפואי, סעיף 3). ייתכן שעמדתם של חכמים הושפעה מכך שלעתים קרובות אישה לא נכנסה להיריון מהבעילה הראשונה, אולם אין זה כלל רפואי, ואי אפשר להפכו לכלל הלכתי.
כנגד גישה זו אנו שומעים גם גישות אחרות, רֵאליות יותר מבחינה רפואית. במשנה שנינו שמי שאשתו בהיריון ומתפלל שייוולד לו בן זכר הרי זו תפילת שווא (ברכות ט, ד). כן שונה הבבלי: "תנו רבנן: מעשה בהלל הזקן שהיה בא בדרך ושמע קול צוחה בעיר. אמר: מובטח אני שאין זה בתוך ביתי. ועליו הכתוב אומר: 'משמועה רעה לא יירא, נכון לבו בטוח בה' ' (תהלים קיב, ז)" (ברכות ס ע"א).<sup class="footnote-marker">61</sup><i class="footnote">ראו פלוסר וספראי, הלל הזקן. </i> הפסוק המלא בתהלים הוא כפי שהבבלי מצטט, ואם כן, "מובטח אני" וציטוט הפסוק הם אכן יחידה אחת, ודומה שהבבלי שימר את הנוסח המקורי של המעשה. המעשה מניח שתפילה לאחר שנשמע "קול צוחה בעיר" זהה לתפילה הנאמרת בשעת הלידה שייוולד בן זכר. הלל מתנגד לתפילה כזאת בשני המקרים משום שהמעשה נעשה ואינו בר שינוי. בירושלמי (ברכות ט ג, יד ע"ב) הדברים מנוסחים כהלכה כללית שעל אדם לבטוח משמועה רעה או להתפלל לכך שלא תבוא שמועה רעה. עורך הסוגיה הסמיך את הדברים לתפילת שווא וראה בדברי הלל תגובה לתפילה כזאת. בתלמוד הבבלי הדבר מופיע כמעשה. בספרות חז"ל מופיע לעתים קרובות אותו עניין פעמיים, פעם כהלכה ופעם כמעשה, ולא תמיד אפשר להכריע אם ההלכה סופרה כמעשה או שמא המעשה נוסח כקביעה גורפת.<sup class="footnote-marker">62</sup><i class="footnote">ראו למשל תוספתא, כתובות ד, ז (עמ' 67); לעיל א, א; סוף פרק ב, ועוד. </i>
במשנה מובע רעיון מרכזי המהותי לתפילה: התפילה אינה לנס אלא לתהליך רגיל ואפשרי, ואין להתפלל שיתחולל דבר שהוא מן הנמנע. מסתבר שגם המשנה הכירה בכך שישנם נסים, אלא שלא להם התפילה מיועדת. בדרך עקיפין היא מבטאת רעיון דתי חובק עולם. בכל הדתות, וגם בחברה היהודית, רווחו אמונות בדבר מעשי נס אפשריים. נקבעו אף סדרי תפילה שנועדו להביא את הנס. לא זה המקום לדון ביחסם של חכמים לנס השימושי, אבל במשנת ברכות הם מבטאים בעדינות אך בהחלטיות את ההבדל בין תפילה לנס. התפילה היא על הרֵאלי. פעולה מאגית או נסית מביאה את הלא רֵאלי, ואין לערבב בינה לבין תפילה. בכך הדגישו חכמים את ההבדל בין תפיסתם לבין זו של החברה הכללית הלא־יהודית, ואולי גם היהודית. מכל מקום, מבחינה רפואית, המשנה מניחה שטיב הוולד אינו ניתן לשינוי בשום שלב שהוא. 
מגמה שונה עולה מסדרת דיונים בעלי אופי הלכתי-מדרשי. ריכזנו את המימרות בפירושנו לברכות ט, ג, ושם ניסינו לסדרן לפי סדר התפתחות הגיוני פנימי, אולם התיאור הכרונולוגי אינו מוכח. ראינו שהמשנה סבורה שאי אפשר לשנות את מין הוולד, אפילו בתפילה, לאחר תחילת ההיריון. לעומת זאת, במדרש: "ואחר ילדה בת וגו' – תנן: היתה אשתו מעוברת, ואמר: יהי רצון שתלד אשתי זכר, הרי זו תפילת שווא. דבי רבי ינאי אמר: ביושבת על המשבר היא מתניתא. אמר רבי יודה בר פזי: אף היושבת על המשבר יכול הוא להשתנות. הה"ד: 'הכיוצר הזה לא אוכל' וגו' (ירמיה יח, ו). אתיבון, והכתיב: 'ואחר ילדה בת'! אמר להם: עיקר ברייתה שלדינה זכר היה, ומתפילת רחל, שאמרה: יוסף ה' לי בן אחר (בראשית ל, כד), נעשת נקבה" (בראשית רבה עב, ו [עמ' 845-844]). אם כן, שתי דעות חלוקות במדרש, ושתיהן מצמצמות את המשנה. האחת היא שהמשנה עוסקת רק בזמן הלידה, אבל בזמן ההיריון מותר וראוי להתפלל על מינו של הוולד; האחרת היא שגם בזמן הלידה עצמה (יושבת על המשבר) מין היילוד יכול להשתנות, והתפילה אינה תפילת שווא. לדעה הראשונה אין זה ברור אם בזמן ההיריון טרם נקבע סופית מין הוולד או שמא הוא עשוי עוד להשתנות בזכות התפילה. יש להניח שקדמונינו ידעו שמין העובר נקבע כבר בזמן ההיריון, אבל אולי סברו שבדרך הטבע אין זו עדיין קביעה סופית. לאחר מכן נרמז במדרש שדינה, בתה של לאה, הייתה מלכתחילה בן והפכה בת, ומכאן שהמין עשוי להשתנות, ולא נקבע אם השינוי היה בזמן ההיריון (כדעה א) או מאוחר יותר, בזמן שלאה ישבה על המשבר.
הדברים מפורשים יותר בירושלמי ברכות, שם מנוסח הרעיון כדבר הלכה: "דבית ינאי אמר: ביושבת על המשבר. הא קודם כן, יצלי [יתפלל], על שם 'הנה כחומר ביד היוצר'. רבי בשם דבית ינאי: עיקר עיבורה שלדינה זכר היה, מאחר שנתפללה רחל, נעשית נקיבה. הדא היא: 'ואחר ילדה בת ותקרא את שמה דינה'. מאחר שנתפללה רחל, נעשית נקיבה" (ברכות ט ג, יד ע"א). המדרש יודע שהמין קבוע, אבל מאפשר קיומו של נס "כחומר ביד היוצר". אין בירושלמי ביטוי לדעה החולקת על המשנה, וסיפור דינה מבסס את הדעה הראשונה שהעלינו. 
במדרש תנחומא מופיע הנוסח המשוכלל ביותר: "ילמדנו רבינו: אם היתה אשתו מעוברת, מהו שיתפלל: יהי רצון שתלד אשתי זכר? כך שנו רבותינו: היתה אשתו מעוברת, ואמר: יה"ר שתלד אשתי זכר – הרי זו תפלת שוא. ר"ה בשם רבי יוסי אומר: אע"פ ששנינו, היתה אשתו מעוברת, ואמר: יהי רצון שתלד אשתי זכר הרי זו תפלת שוא, אינו כן. אלא אפילו עד שעה שתשב על המשבר יתפלל שתלד זכר, לפי שאין קשה לפני הקב"ה לעשות את הנקבות זכרים ואת הזכרים נקבות. וכן מפורש ע"י ירמיה: 'וארד בית היוצר והנהו עושה מלאכה על האבנים ונשחת הכלי אשר הוא עושה', וגומר: 'ושב ויעשהו כלי אחר כאשר ישר בעיני היוצר לעשות'. מה הקב"ה אומר לירמיה: 'הכיוצר הזה לא אוכל לעשות לכם בית ישראל נאם ה'?'. וכן אתה מוצא בלאה, אחר שילדה ששה בנים והיתה רואה בנבואה שי"ב שבטים עתידין לעמוד מיעקב, וכבר ילדה ששה ונתעברה מן השביעי ומן שתי שפחות שנים שנים, הרי עשרה. עמדה לאה והיתה מתרעמת לפני הקב"ה, ואמרה: רבש"ע, י"ב שבטים עתידין לעמוד מיעקב, הרי כבר בידי ששה, ומעוברת משביעי וביד השפחות שנים שנים, הרי עשרה. אם זה זכר, לא תהא רחל אחותי כאחת מן השפחות? מיד שמע הקב"ה תפלתה, ונהפך העובר שבמעיה לנקבה".<sup class="footnote-marker">63</sup><i class="footnote">תנחומא, ויצא ח; לסיפור ההתהפכות של מין העובר מקבילות נוספות, כגון תנחומא בובר, ויצא יט (עמ' 156), ועוד.  </i> אם כן, גם בזמן הלידה עשוי המין להשתנות, ומעשה רחל והפסוק בירמיהו הם הראיה לכך.<sup class="footnote-marker">64</sup><i class="footnote">השאלה מי התפללה על הפיכת דינה לנקבה, רחל או לאה, חשובה, אך לא בה דיוננו. </i> עם זאת, התפילה אשר לה נענה הקב"ה לא הייתה תפילתה של רחל, שביקשה להזיק לאחותה, אלא מעשה חסידות של לאה.
גישה אחרת לגמרי יש במימרה אחרת: "תנא דבי רבי ישמעאל: אין הברכה מצויה אלא בדבר שאין העין שולטת בו, שנאמר: 'יצו ה' אתך את הברכה באסמיך' (דברים כח, ח). תנו רבנן: ההולך למוד את גורנו, אומר: יהי רצון מלפניך ה' אלהינו שתשלח ברכה במעשה ידינו. התחיל למוד, אומר: ברוך השולח ברכה בכרי הזה. מדד ואחר כך בירך – הרי זה תפילת שוא, לפי שאין הברכה מצוייה לא בדבר השקול ולא בדבר המדוד ולא בדבר המנוי אלא בדבר הסמוי מן העין, שנאמר: 'יצו ה' אתך את הברכה באסמיך' " (בבלי, בבא מציעא מב ע"א; תענית ח ע"ב). מימרה זו היא בניגוד למשנת ברכות שהבאנו. יש טעם להתפלל שערמת היבול תגדל, אך רק כל זמן שהדבר סמוי מן העין. חשכה ועמעום יפים לנס. אולי בגלל זה אין סיכוי שמין הוולד ישתנה בזמן הלידה, אבל הוא עשוי להשתנות בזמן ההיריון, כשהוולד סמוי מן העין. מכל מקום, מקורות אלו מבטאים חשיבה אחרת מדרך החשיבה ה"אינטלקטואלית" וה"יבשה" שבמשנה.
הבבלי מכיר את שתי הדעות החולקות, ומציג זאת כקושיה: מדוע המשנה קובעת שהתפילה היא תפילת שווא, והרי בקשת רחמים עוזרת תמיד (והא ראיה: מעשה דינה)?! לבבלי תירוץ טכני, שהוא מעין הדעה השנייה במדרש בראשית רבה: יש תקופה שבה התפילה עוזרת, שכן מין הוולד אינו נקבע קודם ארבעים יום. תירוץ שני עקרוני יותר: "אין מזכירין מעשה נסים" (ברכות ס ע"א). מעשה דינה הוא סיפור נסי שאין לו השלכה על מעשי יומיום. בן אדם רגיל אינו זכאי לצפות לנס, ומעשי אבות אינם סימן לבנים. שני תירוצי התלמוד מבטאים אפוא שתי גישות שונות. אחת מנוגדת למשנה, והאחרת מקיימת את גישתה ודוחקת את התקווה לנס לעבר המקראי. אם כן, שתי גישות לפנינו, וגישת ביניים שלישית. המשנה נוקטת עמדה קיצונית, שהתפילה למעשה נס היא תפילת שווא. זו כנראה עמדתו של רבי עקיבא הנזכרת להלן. לרבי ישמעאל ולרבי יוסי דעה שונה, שתפילה עוזרת תמיד, ודעת ביניים מצמצמת את איסור התפילה לשינוי נסי גלוי ובולט בלבד.
הדיון במשנת ברכות אינו מקיף את שלל המקורות הנוגעים לשאלת יחסם של חכמים לנס ולמאגיה. המקורות על כך רבים, ולא באנו אלא להציג את העולה מהמשנה לעניין שינוי המין באמצע ההיריון. 
הבבלי שאליו רמזנו שונה במפורש: "כדתניא: שלשה ימים הראשונים יבקש אדם רחמים שלא יסריח; משלשה ועד ארבעים יבקש רחמים שיהא זכר; מארבעים יום ועד שלשה חדשים יבקש רחמים שלא יהא סנדל; משלשה חדשים ועד ששה יבקש רחמים שלא יהא נפל; מששה ועד תשעה יבקש רחמים שיצא בשלום" (ברכות ס ע"א). אם כן, עד יום הארבעים נגמר מינו של הזכר, ומי שעוזב את ביתו (ביתו זו אשתו) ונוסע מיד לאחר ההתעברות לא יוכל לסייע לקבוע את מין הוולד המועדף עליו (ולד זכר). והא ראיה: אלו שנסעו קודם ארבעים יום נולדה להם נקבה. איננו יודעים למי בדיוק חכמים מתכוונים. אולי אכן אירעו מקרים כאלה ואולי אין זה יותר מפולקלור עממי. מן הסתם היו גם מקרים שבהם אלו שנסעו קודם ארבעים יום נולד להם זכר. נמצאנו למדים שההלכה חטאה אולי גם לאמת המדעית של אז, שכן לבטח התצפיות לא אישרו אמירה זו. מכיוון ששערי פרשנות מעולם לא ננעלו, מן הסתם עשו סלקציה של המקרים, ובמקרים שבהם בכל אופן נולד זכר לאלו שנסעו קודם ארבעים יום הם מצאו הסבר כיצד זה קרה. ייתכן גם שהתהליך היה הפוך: בתחילה נקבעה ההלכה, שהייתה מסורת קדומה, ואחר כך נמצא לה הסבר "מדעי". 
אם כן, המקורות חלוקים בשני נושאים. האחד הוא מה יכולתה של תפילה לחולל נס של ממש. חלק מהם דוחקים את הנס מחיי המעשה ומעבירים אותו לעולם התנ"ך, וחלק רואים בו אפשרות מעשית. עד כאן מחלוקת אחת, עקרונית-דתית. מעבר לכך יש במקורות מחלוקת שנייה, ויכוח "מדעי" מתי נקבע מין היילוד. יש המניחים שהוא נקבע רק בזמן הלידה או במהלך ההיריון, וכאמור, יש גם הסוברים שהוא נקבע בזמן ההתעברות עצמה. לפי דעה זו, זכר ונקבה נבראים כאחד ומינם מוגדר באותו זמן, ועם זאת, הוולד אינו נחשב ולד של ממש עד ליום הארבעים, שבו מתעצבים איבריו. קביעה זו, יש בה היגיון מדעי רב. בימים הראשונים העובר אינו אלא גוש תאים מתרבה; מהשבוע הרביעי או החמישי ואילך מתחילים להתגבש האיברים, ובהיותו בן שלושה חודשים, איברי העובר שלמים ויש לו צורת אדם. תקופה של ארבעים יום כמועד התחלה תאורטי של הוולד סבירה, אף שאין רגע מסוים שבו אפשר להגדיר מהו הוולד. זהו תהליך, ועד ארבעים יום הוא נמצא בשלב ראשוני אך קיים. ההכרה בתאריך של שלושה חודשים מתבטאת בברייתא האומרת שעד שלושה חודשים יש להתפלל שהעובר לא ייהפך לסנדל, כלומר, לגוש איברים מעורבבים וחסרי צורת אנוש.<sup class="footnote-marker">65</sup><i class="footnote">מכאן המקור לפירוש המילה "סנדל", ראו לעיל משנה ד. </i> שמונים יום הם כמעט סוף התהליך. העובר עדיין אינו גמור, אבל יש לו כבר את רוב האיברים. 
במקרה זה יש בידינו עדויות לעיצוב ההלכה וגם לעיצוב החשיבה המדעית של קדמונינו. במשנת עדיות שנינו: "המפלת לאור שמנים ואחד – בית שמאי פוטרין מן הקרבן ובית הלל מחייבין" (ד, י). הוויכוח הוא, על הערב שבין היום השמונים ליום השמונים ואחד. אם כן, הוולד הופך ולד ביום השמונים ואחד, בניגוד למשנתנו, שבה נאמר שהוולד נגמר ביום הארבעים ואחד. במשנה אחרת מופיע ויכוח שבו נימוקיהם של שני הבתים, ומתברר שלדעת כולם הוולד נגמר בערב, כלומר, בסוף היום השמונים (כריתות א, ו).<sup class="footnote-marker">66</sup><i class="footnote">בבלי, פסחים ג ע"א ומקבילות נוספות. </i> קביעה נוספת במשנה שם היא שדין קרבן כדין טומאה. בתוספתא שם מופיע מונח חדש: "המפלת בתוך מלאת – פטורה מכולם. מודים בית שמאי ובית הלל ברואה אור שמונים ואחד שדמים טמאים. והמפלת שמונים ואחד תהא חייבת בקרבן" (כריתות א, ט [עמ' 561]; ספרא, תזריע פרק ג, א-ב [נט ע"א]).
אם כן, שתי קביעות סותרות לפנינו. האחת היא שהוולד נגמר ביום הארבעים, והאחרת, שהוא נגמר ביום השמונים או כעבור שלושה חודשים. 
שמונים יום או שלושה חודשים הם תאריכים דומים. מבחינת חכמים, קביעת הזמן נועדה לשמש גבול מינימלי שעד אליו הנפל בוודאי עוד לא הפך ולד. בדרך הטבע, חכמים מקדימים קמעה מחמת הספק ויוצאי הדופן. יש לזכור שרוב הנשים לא ידעו מתי בדיוק התעברו (וכך גם עד ימינו אנו), ולכן, התביעה ההלכתית הקובעת את השלמת הוולד מעט קודם מובנת, עקב חומרא המתבקשת מהחשיבה ההלכתית. לעומת זאת, בתפילה ובבקשה ודאי יש לבחור בתאריך האחרון האפשרי (והיעיל לתפילה). 
הקביעה שלפיה זכר נגמר ביום הארבעים ונקבה ביום השמונים היא מעין פשרה, המבוססת על ההנחה שיש הבדל בין זכר לנקבה, וכאמור, חכמים של משנתנו, כמו גם בית שמאי ובית הלל, מתנגדים לכך. 
ההבדל בין זכר לנקבה מתבטא בתורה במספר ימי הטומאה וימי דם הטוהר, ומן הסתם היו שפירשו זאת כהבדל בטבע המינים. פרשנות זו אינה מופיעה בתורה וגם לא בהלכה התנאית, אבל היא מתבקשת. לאור פרשנות זו נקבעו הבדלים נוספים בין היווצרות הזכר להיווצרות הנקבה, הבדלים שמקורם בעיקר בפולקלור המדעי. חכמים מתנגדים להם, ורבי ישמעאל מקבלם. 
לעיל במשנה ג הבאנו את המדרש שלפיו הזמן הקובע מתי ולד נחשב ילד הוא "בריית נשמה". ייתכן שבריית נשמה היא הגדרה כללית יותר לארבעים יום. אם כן, במשנתנו מובאת סדרת דוגמאות שעל רובן אין כללים. אבל במקביל מוצעים (במשנה ג) כללים עקרוניים (צורת אדם, ראוי לבריית נשמה) וקביעה עקרונית נוספת של זמן של ארבעים יום (שגם עליה יש חולקים). שני הכללים מייתרים את הדוגמאות. קביעת הזמן לא רק מייתרת את הכללים האחרים אלא גם סותרת אותם, שכן אפשר שאחרי ארבעים יום תהיה לוולד צורה לא מוגדרת. הקביעות השונות נדרשו משום שלא תמיד ברור היה מתי חל יום הארבעים. עם זאת, אלו קביעות שיש בהן משום סתירה. אנו מניחים שקודם נדונו המקרים הפרטיים ולאחר מכן ניסו חכמים לקבוע כללים, ונחלקו בטיבם. "ארבעים יום" זהה ל"ראוי לבריית נשמה", והמשתמש בסימן זה עלול להימצא חולק במקרים מסוימים על הקביעה הקודמת, אבל במקרים הפרטיים שנשנו במשנה אין מחלוקת.
כפי שציינו, העיקרון ההלכתי של משנתנו דומה לזה של משנת בכורות (ח, ב) ושל משנת כריתות א, ו. מבחינת כמות המקרים, משנת כריתות היא כמשנת בכורות, וכן גם סידור המקרים והארגון בצורה ריבועית.<sup class="footnote-marker">67</sup><i class="footnote">המונח "משנה ריבועית" הוא כינוי שלנו למשנה שיש בה ארבע מקרים הדנים בשני משתנים: א, ב. ארבעת המקרים הם א, א; א, ב; ב, א; ב, ב. ראו למשל אבות ה, י ואילך, שם מרוכזות כמה משניות כאלה.  </i> במסכת נידה הפירוט רחב הרבה יותר, מופיעים מקרים נוספים וישנו סידור אחר של ההלכות. לדעתנו, בכל קבוצת מקרים חוזר אותו סגנון בכל שלוש המשניות, ולפיכך ברור שיש תלות מסוימת ביניהן, ומצאנו רמז אחד לכך שמשנת כריתות היא המקור. מכל מקום, הפירוט הרב והכניסה לפרטי פרטים לא אסתטיים אלו, והדילוג על הפרטים המשפטיים (כגון מעמד השפחה), אופייניים למסכת נידה.

Chapter 4



Mishnah 1

<b>בנות הכותים נידות מיעריסתן</b> – הכותים הם השומרונים, שהיו עדה או שבט דתי, והתרכזו בשומרון. עסקנו במעמדם ההלכתי בנספח למסכת ברכות. בנותיהם נחשבו כמי שחייבות בהלכות טהרה אך אינן שומרות על טהרה כהלכתה, כפי שנראה להלן. 
בהלכות כותים מעורבים שני מרכיבים שההפרדה ביניהם בדרך כלל קשה. המרכיב האחד נוגע לנוהגיהם ההלכתיים. גם אם שמרו מצוות באופן כללי, לא הכירו בסמכות חכמים וממילא לא צייתו לפרטי ההלכות של התורה שבעל פה. המרכיב השני פולמוסי: רצון להתרחק מקרבתם. בדיוננו בנספח לברכות הבחנו לפחות בארבעה שלבים בהתפתחות היחס ההלכתי לכותים, כולם במגמת החמרה והתרחקות. אפשר להבחין בשני שלבים תנאיים ובשני שלבים אמוראיים, שבכולם מגמת החמרה. איננו אומרים שאלו רבדים הלכתיים מובחנים, אלא שבשאלות רבות ניכרת החמרה בתוך התקופה התנאית, במעבר לתקופה האמוראית, בתקופה האמוראית או בכל השלבים הללו גם יחד. 
ההלכה המובאת במשנה, שלפיה בנות כותים נידות מעריסתן, מוסברת בבבלי (נידה לב ע"א-ע"ב) בגזרת חכמים, משום שהכותים אינם לומדים את הלימוד "אשה-ואשה" – לרבות תינוקת שראתה דם, שטמאה טומאת נידה וחייבת ספירת שבעה וטבילה כבוגרת. משום שחוששים למקרים כאלו, מטמאים את כולן כבר מעריסותיהן. עוד קודם לכן (שם לב ע"א) הגמרא שואלת: מדוע נגזור על דבר שהוא מיעוט? שכן ברור שרק מיעוט התינוקות רואות דם. הגמרא מתרצת שאין מדובר במיעוט שאינו מצוי אלא במיעוט מצוי, ולכן גוזרים. עד כאן הסבר הבבלי, שכמנהגו הקבוע תולה הלכות בפרטי פרטים של הדיון התלמודי. להלן נשוב לכך. הביטוי הקשה "טמאות מעריסתן" יוסבר להלן במשנה הבאה. הוא בא כניגוד לבנות הצדוקים.
<b>הכותין מטמין משכב תחתון כעליון מפני שהן בועלי נידות</b> – הבועל נידה מטמא את המשכב שתחתיו או את כיסויו (כלים א, ג). הווה אומר שהשומרוניות נחשבות נידות מעריסתן, וכמובן גם בבגרותן. 
<b>והן יושבות על כל דם</b> – בתוספתא פירשו: "בנות הכותים מעריסתן נדות, והכותים מטמאין משכב התחתון כעליון מפני שהן בועלי נדות. שהן יושבות על כל דם, יום שהיא טהורה בו סופרת מתוך שבעה" (נידה ה, א [עמ' 645]). כלומר, הן שומרות דיני נידה ויושבות יותר מדי. המשך החשש אינו ברור: מה רע בכך שהן יושבות על כל דם ודם? הבבלי מתחבט בכך: "תניא, אמר רבי מאיר: אם הן יושבות על כל דם ודם, תקנה גדולה היא להן! אלא שרואות דם אדום ומשלימות אותו לדם ירוק. דבר אחר: יום שפוסקת בו, סופרתו למנין שבעה. מתקיף לה רמי בר חמא: ותספרנו! ואנן נמי ניספריה! דקיימא לן מקצת היום ככולו" (נידה לג ע"א).
הדיון מנוסח כברייתא, אולם באופיו הוא תלמודי. רבי מאיר מקשה קושיה על המשנה: אם הן יושבות בכל יום הרי זו תקנה גדולה ולא סיבה לטמאן. תשובתו היא שאם ביום הראשון האישה הכותית רואה דם ירוק, היא סוברת שהוא דם נידה וסופרת אפוא שבעה ימי נידה מיום התחלת ההפרשה, שהיא בעצם טהורה, ואז, לאחר כמה ימים, קודם שנגמרו שבעת הימים הללו, מופיע דם אדום, המטמא, ופוסק, והאישה סבורה שיש למנות שבעה ימי נידה מהראייה הראשונה, אולם הראייה הראשונה הייתה דם טהור, ובעצם היה עליה למנות שבעה מתחילת הראייה השנייה, שכן רק היא הייתה דם טמא. נמצא שהיא טובלת לאחר שבעה ימים מהראייה הראשונה, שהייתה טהורה, בעודה טמאה, שכן לא עברו שבעה ימים מהראייה השנייה, שהיא בעצם היום הראשון לדימום המטמא, ולכן היא נידה. יש לציין שזהו טיעון מעניין כלפי הכותים, שכן טיעון דומה עומד בבסיס גזרתו של רבי על הנשים שבשדות לספור שבעה נקיים אם ראו במשך שלושה ימים דם רצוף, שמא תחשבנה דם טהור. רבי גזר מחשש בלבול בין ימי נידה לימי זיבה ושמא הדם הוא דם זיבה, ולכן יש לשמור שבעה על שלוש ראיות (לעומת שתי הראיות הראשונות, שבהן האישה טמאה שבעה מחשש נידה או שומרת יום). אבל בנות הכותים לא נחשדו בבלבול בין דם טהור לדם טמא אלא לבלבול בין סוגי הדמים. לאחר מכן נאחזו בחשש זה לבלבול כדי להחשיב כל דם כטמא, המחייב ספירת שבעה נקיים, כחומרת רבי זירא (בבלי, נידה סו ע"א). לעומת זאת, לפי התלמוד אצלנו, הבלבול הוא בין דם טמא לדם טהור. משותפים לשניהם הבלבול ואי ההקפדה על הספירה. כלומר, אנו רואים תהליך של החמרה הדרגתית: קודם כול מניחים שבנות הכותים אינן יודעות להבחין בין דם טהור לטמא, אחר כך מניחים זאת בנוגע לנשים שבשדות, הרחוקות ממרכזי ההוראה התרבות ואולי גם הניקיון, ולאחר מכן בנוגע לכלל נשות ישראל! בכך מסתיימת האפשרות להחמיר. גזרו על כל הדמים כחמור שבהם, היינו, זיבה גדולה, ובכך איחדו את כל דיני הדמים לדין אחד, כדי לצאת מן הספק, ובניגוד לפרטי הדינים המופיעים בתורה. ההסבר "מתוחכם", וקשה להבין כיצד החמרה מובילה לכך שכל הכותיות תיחשבנה נידות אף על פי שבדרך כלל הן שומרות על ההלכה (ומחמירות מבנות ישראל), ורק במקרים בודדים ההחמרה מביאה הקלה. עוד קשה על הסבר זה שהעיקר חסר מן הספר: לא נאמר במשנה שהן מחמירות לשווא.
תירוץ שני לנידותן התמידית של בנות הכותים הוא שאם פסקה וסתן באמצע היום הן סופרות את חלקו כיום טהרה. רמי בר חמא סבור שאכן כך ההלכה, אבל ההלכה היא שימי טהרה הם ימים שלמים. כל ההלכה אמוראית, וספק אם אפשר להסביר את המשנה על סמך הלכה שעוד לא "נוצרה" (אין לנו מקורות על כך שנוצרה). אבל אולי אפשר ללמוד מההסבר האמוראי שאמנם השומרוניות יושבות על כל דם, אבל אינן מקפידות על פרטים שהם מיסוד חז"ל. התוספתא פירשה שבנות כותים נידות מעריסתן משום שיחסי האישות של הוריהן לא נעשו בטהרה, ואימותיהן של הללו נידות הן. ברם זו גישה הלכתית מופרזת. בת לאישה נידה או בת לאישה שאינה שומרת על דיני הטהרה, גם אם היא טמאת נידה בזמן העיבור, עדיין אין בכך כדי לטמא את הבת הנולדת לה בטומאת נידה (לכל היותר בטומאת מגע נידה, שהיא טומאה קלה). לא שמענו על כך שטומאת הנידה עוברת בירושה, ומבחינה הלכתית, כל תינוקת טהורה עד שתראה דם. תינוקת נורמלית השופעת דם היא נידה, אבל ללא קשר למצבה של אמה, וודאי שרוב התינוקות אינן מדממות. לפיכך נראה שההלכה הקובעת שבנות כותים טמאות מעריסה היא החמרה לא הלכתית, חלק מאותה מגמה של הרחקה משומרונים ותיעובם (איורים 13 א-ג).
הרמב"ם, בעל תוספות יום טוב, אלבק ואחרים פירשו שהכותיות יושבות (כלומר טמאות) לאחר ראיית כל דם ומחמירות יותר מאשר חכמים (לעיל ב, ו), כלומר, כל הפרשה נחשבת בעיניהן דם. אלא שאם הן מחמירות יותר, מדוע הן טמאות? בעל תוספות יום טוב מאמץ את פירוש הגמרא שהבאנו, שביום ראשון ראו "דם" טהור, ומאז הן סופרות שבעה, וביום השני ראו דם אמִתי והיו צריכות למנות ממנו, אבל הן מנו מהיום הראשון. 
אנו מציעים לקרוא את המשפט כפתיחה למשפט הבא. במשפט הבא נאמר שהשומרוניות טמאות מספק, ולא טומאת ודאי, ולכך מקדימה המשנה שהשומרוניות יושבות על כל דם.<sup class="footnote-marker">1</sup><i class="footnote">לשון ההפרזה "כל דם ודם" איננה בכל עדי הנוסח (ה"דם" השנייה חסרה) בקטע גניזה אחד (א' אצל מיטשם) חסרה המילה "כל", וזהו שיבוש.  </i> לכן אין הן טמאות מהתורה, אלא שאינן שומרות על פרטי ההלכות של חז"ל, וודאי גם אינן מראות כתמים לחכמים או לכוהנים.<sup class="footnote-marker">2</sup><i class="footnote">לכוהנים אשר להם מראים את הדם ראו במבוא למסכת.  </i>
לכן: <b>ואין חייבין עליהן על ביאת המקדש ואין שורפין עליהן את התרומה, מפני שטומאתן בספק</b> – ספק טומאה לחומרא, אבל אין שורפים עליהן את התרומה אם נגעו הבגדים בתרומה, אלא "תולים"<sup class="footnote-marker">3</sup><i class="footnote">כלומר, מחכים עד שהתרומה תתקלקל. הסבר ההלכה יובא להלן.  </i> בגלל האיסור להשחית תרומה, ואין מחייבים אדם שנכנס לעזרה לבוש בגדים ששכב עליהם הכותי קרבן, כיוון שטומאתו בספק.
אפשר שכל ההלכה שייכת לתחום הפולמוסי. אמנם הכותיות יושבות על כל דם ומחמירות מהלכות חכמים (החמרה שבעיני חכמים נובעת מן הסתם מבורות ואינה נחשבת החמרה רצויה), אבל אין הן מדקדקות בפרטים ובבדיקות, ובעיקר, חכמים גזרו עליהן הרחקה מתוך רצון להתרחק מהן. 
תפיסה זו מופיעה גם במשנת טהרות (ה, ח). במשנה אחרת מופיעה מחלוקת מדור אושא בשאלה אם סתם כתמים על בגדים טמאים או טהורים. הדבר תלוי בשאלה אם אנו מניחים שהרוב השומרוני שומר לא למסור בגד טמא קודם שכובס וטוהר (להלן ז, ג). במשנה שאחריה נאמר שבית הטמאות של נשות הכותים טמא מפני שהן קוברות בו נפלים (ד).<sup class="footnote-marker">4</sup><i class="footnote">בית הטמאות הוא כנראה בית שגרות בו נשים נידות, ובעיקר נשים לאחר הלידה. זהו נוהג מרתק הידוע לנו מעדות אחרות, ולא זה המקום להרחיב בכך. ראו המקורות שציין אלבק, פירוש, השלמות, עמ' 589-588, וראו דיוננו במבוא למסכת. </i> החשש מפני קבורת נפלים מוצג כסיבה לכך שתחום המגורים של נכרים הוא "מדור גויים" או "מדור העמים", וטמא, אבל הטענה המושמעת כלפי נשות הכותים לא גרמה להחלטה לטמא את כל ארצם. ברור שהנימוק של קבורת נפלים אצל גויים ואצל כותים אינו הגורם לקביעת ההלכה אלא עילה משנית. הגורם היה לאומי ועקרוני, והשומרונים נחשבו יהודים לעניין זה. אין ספק שהם שמרו על דיני טהרה ברמה כלשהי (אולי לא על כל הדקדוקים שחכמים תבעו, ולעומת זאת קבעו לעצמם דקדוקים שחכמים לא תבעו). אבל לוּ רצו חכמים לטמא את ארצם מסיבה לאומית היו מוצאים לכך נימוק פורמלי. אין זאת אלא שחכמים לא רצו לטמא את ארצם, והעובדה שהם שמרו על דיני טהרה הקלה על הכרעה זו. בנדון זה, אפוא, "כותי כישראל". עם זאת, בתלמוד הבבלי אנו מוצאים גם מגמה המסייגת מעט את נאמנותם של הכותים להעיד בנושא טהרה (נידה נז ע"א). 
בבבלי מציע רב נחמן בר יצחק למנות הלכה זו כאחת ה"גזרות" שהוכרעו "באותו היום" כאשר גברו בית שמאי על בית הלל (שבת טז ע"א, יז ע"א). דנּו במשנה זו (שבת א, ד) בהרחבה, והראינו שכבר התלמודים נחלקו בשאלה מה הן שמונה עשרה ההלכות. נראה שכבר לתלמודים לא הייתה מסורת בדבר זהות המחלוקות וההכרעות, ובקרב הראשונים ישנה אף מחלוקת בשאלה כמה "גזרות" נדונו באותו יום. לפי מסקנתנו שם, המחלוקת הנוכחית אינה קשורה להכרעות שהוכרעו באותו יום. לפי הבבלי אין ההלכה שלנו חלק מהרשימה, אלא הצעה אחרת הבאה לענות על קושיה. ספק אפוא אם זו מסורת עצמאית או הסבר מדעתו של האמורא. על כל פנים, לדעתו, ההלכה קדומה – משלהי ימי הבית השני. 
האיסור לשרוף תרומה שספק אם נטמאה, המובא במשנתנו, נובע מכך שאין להפסיד קודשים בידיים. כך למשל, היו שאמרו שבערב פסח אין לשרוף חמץ תרומה אלא ברגע האחרון (פסחים א, ה), וכן בספק כתמים של טומטום ואנדרוגינוס שראו דם, וישנו ספק אם זהו דם נידה או דם גבר: "טומטום ואנדרוגינוס שראו בין לובן בין אודם – אין שורפין עליהן את התרומה ואין חייבין עליהן על טומאת מקדש וקדשיו. ראו לובן ואודם כאחד – שורפין עליהן את התרומה ואין חייבין עליהן על טומאת מקדש וקדשיו" (תוספתא, זבים ב, ב [עמ' 677]), וכן בספקות דומים (תוספתא, חלה א, יא; כלים בבא מציעא א, ה [עמ' 578]). עוד שמענו ששורפים תרומה על טומאה קלה: "רבי שמעון אומר: שורפין עליהן את התרומה ואין חייבין עליהן על טומאת מקדש וקדשיו, שאין טומאה אלא מדברי סופרים" (תוספתא, נידה ט, יד [עמ' 651]).
העמדה שתולים ספק תרומה, חוזרת אפוא בסדרת מקורות, אולם מצאנו גם דעה מנוגדת: "מחצה על מחצה – שניהם טמאין. רבי אליעזר אומר: שורפין עליהן את התרומה ואין חייבין עליהן על טומאת מקדש וקדשיו"<sup class="footnote-marker">5</sup><i class="footnote">בכתב יד וינה נמחקו המילים "מקדש וקודשיו" ונותר רווח והאות קו"ף. </i> (תוספתא, אהלות ז, ח [עמ' 604]<sup class="footnote-marker">6</sup><i class="footnote">ראו עוד, תוספתא, פרה יא, ח (עמ' 640), משפט דומה בשם רבי אליעזר בהקשר לא ברור. </i>). כפשוטם של דברים, תנא קמא סבור שהתרומה בספק ולכן תולים, ורבי אליעזר חולק עליו ואומר שבספק כזה שורפים את התרומה. רק בדוחק אפשר לפרש שאין כאן מחלוקת ושתנא קמא דיבר רק על עצם הטומאה. גם את דברי רבי שמעון לעיל אפשר להסביר כמחלוקת על דברי תנא קמא, אם כי דין ספק תרומה אינו זהה לדין טומאה קלה ("מדברי סופרים"). מחלוקת אחרת היא על השהייה במדור העמים. גם שם מדובר בספק מבחינה משפטית, שמא קברה שם אישה את בנה: "על מדור העמים תולין. רבי יוסי ברבי יהודה אומר: אף שורפין" (תוספתא, אהלות יח, ז [עמ' 616]). כן מוצאים אנו בתלמוד מחלוקת בשאלה אם שורפים על חזקות. "חזקה" גם היא מצב של ספק שהוכרע: "דאמר רבי חייא בר אבא אמר רבי יוחנן: מלקין על החזקות, סוקלין ושורפין על החזקות, ואין שורפין תרומה על החזקות" (בבלי, קידושין פ ע"א). מהמשך הסוגיה שם עולה שהכלל מוגבל לחזקות מסוימות. המשנה בטהרות (ד, ה) קובעת שעל שישה ספקות שורפים את התרומה. המשנה אמנם מציגה את הרשימה כרשימת חריגים, אבל הבבלי מבין אותה כהלכה כללית בנוגע לכל הספקות (בשישה קבעו זאת חכמים במפורש, ואת היתר צריך להסיק מהמשנה). הבבלי מייחס לאמורא כפרי עלום בשם רב שמואל<sup class="footnote-marker">7</sup><i class="footnote">השם עשוי להיות אמִתי, אבל עשוי גם להיות סמלי: שמו של חכם מרמה משנית הקרוי כשמם של שני מייסדי התלמוד הבבלי, רב ושמואל. בכ"י ו (וטיקן 110): "ורב זוטרא בר שמו' ", ומופיע שם סימן המורה להפוך השמות: רב שמואל בר זוטרא, וכן הגרסה בכ"י ט (וטיקן 113) ובקטע גניזה T-S G1.60. ב-מ: "רב זוטר". ראו גם אלבק, מבוא לתלמודים, עמ' 423, הערה 428. </i> מהכפר תואך<sup class="footnote-marker">8</sup><i class="footnote">לזיהוי הכפר ראו אופנהיימר ואחרים, בבל, עמ' 451-450. </i> קושיה על הסתירה בין משנת טהרות זו לבין משנתנו. רב פפא מזלזל בשאלה ומציג את משנת תרומה ככלל הרגיל ואילו את משנת נידה כמקרה מיוחד של ספק על ספק (בבלי, נידה לג ע"ב). יש לומר שתירוצו נאמר אמנם בביטול כלפי החכם הכפרי, אולם התירוץ עצמו, "בכותי חבר", כלומר, הכותי שומר על מצוות טהרה – בעייתי ואינו רֵאלי. יתר על כן, הוא אינו בוחר בתירוץ הפשוט, שמשנת טהרות כוללת רשימת חריגים בלבד ואילו משנתנו משקפת את הכלל.
ברם ראינו במקורות התנאיים הארץ ישראליים (בעיקר בתוספתא, אבל גם במשנת פסחים) חזרה של העמדה שאין שורפים ספק תרומה. לכאורה יש להסביר שמשנת טהרות עוסקת בגזרות מיוחדות, והכלל הוא שעל ספק תולים. כאמור, כך גם הסביר הירושלמי את הגזרה שנקבעה באושא ומנוסחת במשנתנו. לאור כלל המקורות שהבאנו נראה שהייתה מחלוקת בשאלה אם תולים ספק תרומה או שורפים אותה. רבי אליעזר, ואחריו אולי גם רבי שמעון, סבורים ששורפים ספק תרומה. את דרכם נוקט מאוחר יותר גם האמורא רבי יוחנן. כפי שנראה להלן, בחלק מהספקות במשנה חכמים מטהרים ומשנתנו כרבי עקיבא. לפיכך יש מקום להשערה שהייתה בנושא מחלוקת עקרונית (רבי אליעזר וחכמים), ומשנתנו קבעה עמדה בחלק מהמחלוקות כדעת רבי אליעזר וביתר המחלוקות כדעת חכמים. אמנם כל המקרים שהבאנו כאן ושהביאה משנת טהרות (ד, ה) הם "ספק", אבל אין ספק דומה לספק, וכך גם סיכמנו בפירושנו לסוף הפרק בטהרות.
במשנה זו מסתיים הירושלמי על מסכת נידה, חבל על דאבדין.

Mishnah 2

<b>בנות צדוקין, בזמן שנהגו ללכת בדרכי אבותן הרי הן ככותיות. פרשו ללכת בדרכי ישראל, הרי הן כישראלית</b> – הצדוקים הם כת שפעלה בעיקר בסוף ימי הבית השני. השאלה שנברר להלן היא אם הצדוקים שמרו על דיני נידה ואם ההלכה משקפת את ימי חכמים, כלומר, נותרו צדוקים גם לאחר החורבן, או שמא מדובר בהלכה היסטורית.
<b>רבי יוסי אומר: לעולם הן כישראל עד שיפרשו ללכת בדרכי אבותן</b> – רבי יוסי סבור שהצדוקים שומרים על דיני נידה, אבל אם הם פורשים לדרכם הכיתתית הם נפסלים. ייתכן שיש להבין שנשות הצדוקים הקפידו לשמור את הלכות חכמים אף על פי שההלכה הכיתתית שונה. מדברי רבי יוסי משמע שהצדוקים (הצדוקיות) שמרו על דיני נידה. בתוספתא, דברים אלו מובאים בסתם, ללא ציון שם הדובר. כפי שראינו במשנה הקודמת, שמירת ההלכה של הכותים היא סיבה לטמאן בוודאי או מספק. הוא הדין לשמירת ההלכה של הצדוקים (צדוקיות). אמנם יודעים אנו שהצדוקים הקפידו בדיני הטהרה יותר מאשר הפרושים. אך הפרושים חושדים שאינם בקיאים בפרטים שנקבעו על ידי החכמים.
המילים "פרשו לדרכי ישראל הרי אלו כישראל" קשות ונראות מיותרות, שכן הדבר מובן מאליו. עוד יש להוסיף שההעמדה של ישראל לעומת צדוקים היא העמדה פרושית מובהקת, שהרי הצדוקים ראו עצמם כישראל והיו ישראל, אלא שחלקו בסעיפים חשובים של קיום המצוות. "ישראל" כאן אינו הלאום המכיל פלגים שונים אלא כל השומר על ההלכות "שלנו". כך הגדירו לעצמם גם האיסיים את כל מי שאינו הולך בדרכם – כבן לאום אחר שאינו קשור אליהם. 
במשנה אפשר לראות משחק לשון סביב המילה "פרשו". פעם פירושה פרישה מ"דרכי ישראל", כלומר, הליכה בדרך הצדוקים של ימי הבית השני, ופעם אחרת (הראשונה) זו פרישה מהפרישה, כלומר, חזרה לדרך ישראל (הפרושית). העורך ידע כנראה על הכינוי "פרושים", והשתמש בו לתיאור מצבים הפוכים. בתוספתא ישנו משחק לשון נוסף: בנות הכותים טמאות מ"עריסתן", כלומר, טמאות עוד קודם שעשו מעשה. אבל בנות הצדוקים טמאות רק משנהגו. בכך יהיה גם הסבר למונח "מעריסתן" שבהבנתו התחבטנו בפירושנו למשנה הקודמת. 
ברוח דבריו של רבי יוסי מנוסחת ההלכה הבאה: "מעשה בצדוקי אחד<sup class="footnote-marker">9</sup><i class="footnote">בדפוס צוקרמנדל: "צדוקה אחת", וזהו תיקון של מגיה עם הארץ. בדפוס ראשון ובכ"י וינה: צדוקי אחד. וראו ליברמן, תוספת ראשונים, עמ' 298. </i> שסח עם כהן גדול, ונתזה צינורא מפיו ונפלה על בגדיו של כהן גדול, והריקו פניו של כהן גדול. ובאו ושאלו את אשתו, ואמרה: אישי כהן, אף על פי שאנו נשי צדוקיות, כולן נשאלות לחכם. אמר רבי יוסי: אנו בקיעין בצדוקיות יותר מן הכל, שכולן נשאלות לחכם חוץ מן אחת שהיתה בהן ומתה" (תוספתא, נידה ה, ג [עמ' 645]). כל המעשה קשה מבחינה היסטורית. הכוהן הגדול עצמו היה בדרך כלל צדוקי, גם התמונה שלפיה נשות צדוקים נשאלות לחכם קשה, הרי לצדוקים הייתה מנהיגות דתית והלכות משלהם. דברי רבי יוסי, אם נקבלם כפשוטם, עוסקים בצדוקים של ימיו, שהיו קבוצה נבדלת למחצה. היו בהם קיצונים וקיצוניות, אבל רובן נשמעו לחכמים ונשאלו להם. במבוא למסכת עסקנו בשאלה זו של שאלת חכם בדיני נידה וראינו שיש מקום לפקפק עד כמה רווחה נורמה זו בפועל. הסתפקנו בשאלה אם אין כאן ביטוי יתר לשאיפתם של חכמים ופחות למציאות החברתית. הבבלי שואל עוד: הרי גם רוקו של עם הארץ מטמא? ומתרץ שהאירוע המתואר היה במהלך הרגל, שאז עמי הארץ נאמנים על טהרת קודש. אם כך, גם הצדוקים נאמנים אז על טהרת הקודש! וכי יעלה על הדעת שמנעו מצדוקים, שהם היו הנהגת הכוהנים, להיכנס למקדש?<sup class="footnote-marker">10</sup><i class="footnote">ראו פירושנו במבוא למסכת חגיגה. אנו מפרשים שהצדוקים הם בני המפלגה או הכת שפעלו בימי הבית, וצאצאיהם או ממשיכי דרכם. אין זה מן הנמנע שהיו גם צדוקים שלא היו כוהנים, אבל גם אם היו כאלה, הם הקפידו על מצוות הטהרה יותר מהפרושים. אם עמי הארץ נאמנים על הקודש, קל וחומר בני הכת הצדוקית, המחמירים עוד יותר מהפרושים בשמירת טהרה.  </i>
יש לזכור שהפעילות במקדש התנהלה במסגרת של פשרה לאומית כואבת. לפי מסורת חז"ל, המקדש התנהל לפי הלכות הפרושים, אבל הכוהנים, וראשי הכהונה בפרט, היו צדוקים שקיבלו עליהם את מסגרת ההלכה הפרושית.<sup class="footnote-marker">11</sup><i class="footnote">ראו סיכומנו במבוא למסכת יומא; רגב, צדוקים, עמ' 170-162.  </i> גם יוספוס מתאר מצב דומה. בתנאים אלו, לא ייתכן שכל צדוקי באשר הוא ייפסל באמתלה שהוא בועל נידה. מעבר לכך, אפילו הוא בועל נידה, ספק אם רוקו מטמא. משנת כלים קובעת שרוק הזב מטמא, אולם בועל נידה נמצא דרגה אחת תחתיו, ורוקו אמור להיות טהור (כלים א, ג). הראשונים פירשו שרוקו מטמא, ונחלקו רק במקורה של טומאה זו. לדעת ר"ש, רוקו של בועל נידה מטמא רק מדרבנן, ולדעת הרמב"ם, "מעיינותיו" (רוקו וכדומה) של בועל נידה מטמאים כנידה עצמה.<sup class="footnote-marker">12</sup><i class="footnote">בעל חסדי דוד דייק מתוספתא שלנו כדעת הרמב"ם. ראו ספר המפתח לרמב"ם, הלכות מטמאי משכב ומושב ג, א, ד"ה שם ולעניין מעיינות. </i> אבל משנת כלים אינה זזה ממקומה, וממנה משמע שרוקו איננו טמא. 
הסיפור על הכוהן הגדול, שלדעתנו היה מן הסתם צדוקי, חשוד מבחינה נוספת. בברייתא אחרת אנו שומעים: "יום טוב עושה לאוהביו שיצא בשלום. מעשה בשמעון בן קמחית שיצא לדבר עם המלך ערבית ונתזה צנורא מפיו ונפלה על בגדיו. נכנס אחיו ושמש תחתיו בכהונה גדולה. ראת אמן של אילו שני כהנים גדולים בו ביום" (תוספתא, יומא [כיפורים]. יש לחשוד אפוא ששני הסיפורים הם שתי נוסחאות חלופיות, וקשה לברר מהו הנוסח המקורי. במקבילה בירושלמי מובא: "מעשה בשמעון בן קמחית שיצא עם מלך ערבי ערב יום כפורים [...]" (מגילה א י, עב ע"א). זהו כנראה ניסוח שלישי ומאוחר של אותו סיפור, שבו "ערבית" הפכה למלך ערבי. מכל מקום, הסבת המעשה לנכרי בעייתית עוד יותר משום שרוקו של נכרי אינו אמור לטמא.<sup class="footnote-marker">13</sup><i class="footnote">טומאת נכרים היא בעיה הלכתית קשה. מצד אחד הם אינם מחויבים במצוות ואינם יכולים להיות טהורים וממילא גם לא טמאים; מצד שני הם מוקצים מחמת מיאוס, ולא ייתכן שבפועל ייחשבו טהורים (או יותר נכון שלא יטמאו). בספרות חז"ל גישות שונות לעניין, ונדון בכך. ראו אלון, מחקרים, א, עמ' 121–146; נעם, מהפכה, עמ' 272–309. אם יזכנו החונן לאדם דעת נעסוק בכך בקצרה במבוא למסכת עבודה זרה, ושם נציע את הצעתנו לניסוח הגישות הסותרות בספרות.  </i>
מכל מקום, ייתכן שלא עם צדוקי נפגש הכוהן הגדול אלא עם שליח ערבי או עם סתם טמא. התוספתא שלפנינו עיבדה כנראה את הסיפור והפכה אותו דוגמה לדין שבמשנה. אפשר שהדברים משקפים קבוצה קטנה או גדולה משרידי הצדוקים – כוהנים ואולי גם ישראלים – שהתגוררה בציפורי במאה השלישית. אפשר גם שבכינוי "צדוקים" התכוונה המשנה לכוהנים סתם משרידי הצדוקים, כוהנים שהיו להם פה ושם הלכות מחמירות. במבוא למסכת שקלים אספנו את העדויות למנהגיהם המחמירים של כוהנים שאמנם פעלו במסגרת החברה היהודית המלוכדת של תקופת המשנה והתלמוד (יחסית לימי הבית השני) אבל עדיין היו להם מנהגים משלהם בהלכות טהרה, חלקם מחמירים וחלקם מקלים.<sup class="footnote-marker">14</sup><i class="footnote">ראו נספח למסכת שקלים ומבוא למסכת פרה.  </i> אגב, בציפורי התגלה רובע מגורים שהיו בו עשרות מקוואות, מעל ומעבר למקובל בגליל, ואפשר ששם שכנה משמרת כוהנים או אותה קבוצת שיירי הצדוקים (איורים 14 א-ג).<sup class="footnote-marker">15</sup><i class="footnote">הממצאים והמסקנות הנוגעים לרובע עם המקוואות עוד לא פורסמו, ולכן איננו יודעים אם בכל יחידת מגורים היה מקווה או בכל בית. </i>
הצדוקים החמירו בדרך כלל בהלכה יותר מהפרושים, ולכן סביר להניח שהם גם שמרו בקפדנות על דיני נידה הכתובים בתורה, ואולי אף בקפדנות יתר. ההלכה הצדוקית עצמה לא השתמרה, וכל שאנו יודעים עליה הם פרטים שחז"ל ייחסו לצדוקים ותקפו אותם בגינם.<sup class="footnote-marker">16</sup><i class="footnote">רגב, הצדוקים. </i> מעט ההלכות הצדוקיות שבידינו מלמדות על קרבה רבה להלכות האיסיים, ואת אלו אנו מכירים מספרות קומראן. בני שתי כתות אלו אכן טימאו כל דם, בכל צבע שהוא.<sup class="footnote-marker">17</sup><i class="footnote">ראו במבוא למסכת. </i> עד כאן התמונה ההיסטורית סבירה, והאמירה שצדוקים הם ככותים מתאשרת ומתאימה ליתר העדויות על הלכות הכוהנים. המימרה המיוחסת לרבי יוסי אינה עוסקת בצדוקים של ימיו אלא היא העברה וניסוח מחדש של המשנה כך שתתאים לסיפור השני הקדום. היא אינה היסטוריה אלא מימרה ספרותית שעברה גלגולים שונים ושהוציאוה מפשוטה.<sup class="footnote-marker">18</sup><i class="footnote">ראו זוסמן, מקצת מעשי התורה, עמ' 71.  </i>

Mishnah 3

<b>דם נוכרית</b> – נכרי אינו מטמא בזיבה או בנידה, ולפיכך גם דם הנידה של נכרית אמור להיות טהור ולא לטמא את הישראלי,<b> ודם טהורה של מצורעית</b> – האות וי"ו באמצע המילה "טהרה" נמחקה. המצורעת טמאה, אבל הדם הוא דם ימי הטוהר שלאחר טומאת דם הלידה, ולכן הוא טהור (לדעת בית שמאי) אף שיש הוה אמינא לטמאו משום שמקורו במצורעת.
<b> בית שמי מטהרין</b> – דם נכרית אינו מטמא, ודם ימי הטוהר של יולדת מצורעת טהור אף הוא ואינו מטמא, כשל כל אישה אחרת.
<b>ובית הלל אומרים: כרוקה וכמימי רגליה</b> – דברי בית הלל עשויים להתפרש באחת משתי דרכים. או שהם עוסקים רק בדם הטוהר של מצורעת, הטמא כמו רוקה ומי הרגליים שלה, או שהם עוסקים בשני המקרים, ובשניהם מטמאים. מכל מקום, מהסגנון משמע שבית הלל מטמאים לפחות את דם הטוהר של המצורעת. אבל הדבר לא נאמר במפורש, שכן לא נאמר כאן במפורש מה דין רוקה ומימי רגליה של מצורע/ת או של נידה, וכן במשנת עדיות ה, א. 
בתוספתא אנו מוצאים מסורת הפוכה: "דם הנכרית ודם הטהרה של מצורעת, בית שמאי אומרים: הרי הן כדם מגפתה"<sup class="footnote-marker">19</sup><i class="footnote">דם מגפתה הוא דם פצע, דם מכה, כעולה במפורש מהשוואת משנת כלים א, יא למשנת מכשירין ו, ח. שתי המשניות עוסקות באותה הלכה. משנת כלים עוסקת בפצע, ומקבילתה, בדם מגפה. דם מגפה, ככל דם, נמנה עם שבעת המשקים ומכשיר לקבל טומאה. זוהי משמעות "טמא" בהקשר זה. </i> (נידה ה, ה [עמ' 645]). עד כאן המסורת הפוכה מזו של המשנה. בית שמאי, המטהרים דם במשנתנו, ולפי התוספתא הם מטמאים אותו, הם המחמירים בתוספתא. בית הלל אינם נזכרים. פרשנים ניסו לתרץ את הסתירה בין המשנה לתוספתא באמצעות "הכא במי עסקינן" או "מאן תנא הכי", כלומר, כל מקור תנאי עוסק במקרה אחר. כך, לדעת בעל חסדי דוד, התוספתא באה להסביר את דברי בית שמאי, המטהרים דם נכרית מלטמא אדם וכלים, אבל עדיין הוא ולד הטומאה. המשך התוספתא:<sup class="footnote-marker">20</sup><i class="footnote">ליברמן, תוספת ראשונים, עמ' 269 . </i>"דם היולדת שלא טבלה מטמא לח ואין מטמא יבש דברי ר' מאיר ור' יהודה מטמא לח ויבש". לדעתנו, רבי מאיר כבית שמאי במשנה, ורב יהודה כבית הלל. אף שבדרך כלל רבי מאיר משמר את בית הלל, ורבי יהודה את בית שמאי. לדעת ליברמן רבי מאיר סבור שדם היולדת לכל הדעות (בית הלל ובית שמאי) מטמא לח ואין מטמא יבש. ולדעת רבי יהודה לכל הדעות מטמא לח ויבש. מטרת ההסבר היא להתאים את התוספתא למשנה, ועל פי פשט הדברים אין בכך כל צורך. המשנה חולקת על התוספתא. במסכת עדיות (ה, א) נמנית מחלוקתנו עם המקרים שרבי יהודה מונה כקולי בית שמאי, כלומר, משנת עדיות כמשנתנו. כפי שנראה בפירושנו למסכת עדיות, הפתיחה, שלפיה זו רשימה של רבי יהודה או של חכם אחר, אין פירושה בהכרח שיתר התנאים חולקים עליו. אבל בדרך כלל יש למשנת עדיות מקור ברור לכך שפלוני רואה במקרה הנדון הקלה של בית שמאי גם אם לא נשנו במקורות עמדות חולקות. פשוט אפוא להניח שמשנתנו היא דעת רבי יהודה, והתוספתא היא דעתו של תנא אחר (לדעת ליברמן, רבי מאיר).
המשנה מתייחסת לרוקה ולמי רגליה של מצורעת כהלכה ידועה. ואנו שואלים מהי אותה הלכה כל כך ידועה. בשום מקור קדום אין קביעה זו מופיעה במפורש. רוב הפרשנים קובעים שרוק ומי רגלים של מצורעת מטמאים לח ואין מטמאים יבש, כמו דם הנידה (להלן ז, א). מבחינת מבנה המשנה הסברנו שבית הלל מחמירים אם כן לפחות רוק מצורעת מטמא. אבל לא נאמר במה הוא מטמא: כמצורעת עצמה או כנגיעה במצורעת. 
בתוספתא עמדות שונות ונציג את המשנה מול התוספתא
כדם מגיפתה משמעו כמובן מטמא לח ויבש. לפי המשנה זו הקלה גדולה של בית שמאי (דם נוכרית ודם מצורעת טהור לחלוטין). בית שמאי מקילים ובית הלל מחמירים. בסעיף הראשון מציגה התוספתא מסורת שונה מזו של המשנה. בית שמאי מטמאים ודעת בית הלל איננה מופיעה, יש אפוא להשלימה לפי ההמשך שבית הלל מקילים ומטמאים לח ואין מטמאים יבש. בסעיף השני בפשטות במשנה החמרה בדרגה אחת, ועדיין בית שמאי מקילים (כרוקה, משמעו מטמא לח ואינו מטמא יבש), ובית הלל ממשיכים להחמיר יותר מבית שמאי בדרגה אחת. בתוספתא: רבי מאיר מייצג את דעת בית שמאי במשנה ורבי יהודה את דעת בית הלל במשנה. בדרך כלל רבי יהודה הוא הממשיך את דעת בית שמאי (שקיבל מאביו רבי אלעאי שלמד אצל רבי אליעזר). ובמקרה זה הדעות הפוכות, רבי יהודה ממשיך את בית הלל המחמירים.
ליברמן בספרו תוספתא כפשוטה על אתר<sup class="footnote-marker">21</sup><i class="footnote">ליברמן, תוספתא כפשוטה עמ' 296. </i>, העדיף הסבר אחר. לדעתו, לפי רבי מאיר גם בית שמאי וגם בית הלל מודים שמטמא לח ואין מטמא יבש, ורבי יהודה סבור שלדעת שני הבתים מטמא לח ויבש. לדעתנו אין סיבה לתיקון כזה, הוא איננו כתוב בתוספתא. ואין כל קושי בכך שתנאים מאוחרים יחזרו על עמדות קודמיהם. מכל מקום בהמשך עולה שמחלוקת בית שמאי ובית הלל קיימת.
לסעיף השלישי במשנה אין מקבילה. לכל זאת מוסיף רבי אליעזר (4) שבית שמאי מחמירים בנושא אחד ובית הלל מחמירים בשני.  שוב בפשטות רבי אליעזר מסכם את העמדות ששחזרנו לעיל. רבי מאיר מייצג את בית הלל. במחלוקת הראשונה בית הלל מקילים כפי ששוחזר לעיל, ובית שמאי מחמירים (לפי נוסחת התוספתא). במחלוקת השנייה (דם יולדת שלא טבלה) בית הלל מחמירים (מטמא לח ויבש), ובית שמאי מקילים (מטמא כרוקה וכמי רגליה).
לדעת ליברמן, גרסת דברי רבי אליעזר משובשת. ולפי שחזורנו היא מובנת.
מכל מקום, משנת עדיות לא סברה שהמקרה השני במשנה (דם יולדת) הוא מקולי בית שמאי. לו הייתה סוברת כן הייתה מונה גם את הסיפא ברשימת הקולות של בית שמאי. אמנם רבי אליעזר הוא רבו של רבי יהודה, ואין זה סביר שיחלקו זה על זה, אולם רבי יהודה למד גם אצל רבי עקיבא, ולעתים הוא חולק על רבו. 
בתוספתא עדיות נאמר: "רבי אליעזר אומר: שני דברים מקולי בית שמאי ומחומרי בית הילל – דם היולדת שלא (ילדה) [טבלה] מטמא לח ואינו מטמא יבש, דברי בית שמאי, ובית הילל אומרים: מטמא לח ויבש" (ב, ח [עמ' 458]). לא נאמר מהו הדבר השני מקולי בית שמאי, וסביר להניח שהוא משנתנו (שהיא גם משנת עדיות). כאן מיוחסת אפוא הדעה המקלה לבית שמאי, וההסבר השני שהצענו הוא הנכון. נמצאנו למדים שלפנינו מחלוקת אחת בין בית שמאי לבית הלל, מחלוקת שנייה בין רבי אליעזר לרבי יהודה בשאלה מה אמר כל אחד מהבתים, ומחלוקת שלישית מה בדיוק אמרו רבי אליעזר ורבי יהושע.
פרשני המשנה מהרמב"ם ואילך מפרשים את "כרוקה וכמימי רגליה" כמטמאים לח ויבש. זהו כאמור דין רוקה ומי רגליה של יולדת. אבל מבחינת המשנה אפשר לפרש את "כרוקה וכמימי רגליה" כמטמאים הכול. המפרשים, בעקבות הבבלי, אף מצרפים הבחנה בין דין דאורייתא לדין דרבנן. לשם פירוש המשנה אין צורך בכך. 
אשר להלכה עצמה, הבבלי מקשה: הרי ידועה ההלכה שגזרו על גויים "שיהו כזבין לכל דבריהם" (נידה לד ע"א). גזרה זו ידועה גם מסוגיה אחרת בבבלי (שבת פג ע"א), ומקורה בתוספתא זבים: "הגוים והגר והתושב אינן מטמאין בזיבה, ואף על פי שאינן מטמאין בזיבה טמאין כזבין לכל דבריהם, ושורפין עליהן את התרומה, ואין חייבין עליהן על טומאת מקדש וקדשיו" (ב, א [עמ' 677]). טומאת זב גוי היא אפוא מעין ספק: די בה כדי לשרוף תרומה, אבל לא לחייב את מי שנכנס בטומאה זו למקדש, קרבן. ברם בית שמאי סברו שדם נידה של נכרית טהור, וכן סוברת סתם המשנה במקוואות (ח, ד). הגזרה נזכרת בתורת כהנים, מצורע, זבים פרשה א, א עד ע"ד. כפשוטה, היא נגזרה לאחר דברי בית שמאי, או אולי היא הסבר לדברי בית הלל, האומרים שדם נכרית מטמא. עוד יש להעיר שההיקש הטבעי בין זב נכרי לדם נידה נכרית אינו מובן מאליו. מבחינה משפטית-הלכתית מעמדם זהה, אבל אין כל ביטחון בכך שהגזרה המיוחדת חלה על שניהם. בדרך זו מהלך הבבלי בתירוצו.
כאמור, לא נאמר במשנה במפורש מה דין רוֹקה ומי רגליה. גם לא נאמר רוקה של מי ומי רגליה של מי (של נכרית או של נידה). חכמים גזרו שגויים הם "כזבים לכל דבריהם". כפי שרוקו ומי רגליו של זב מטמאים (זבים ה, ז) כן רוקה ומי רגליה של נכרית. לדעת בית הלל, דם נידותה מטמא בדומה לרוק ולמי רגליים. סביר להניח שהכוונה היא למי הרגליים של נידה, שהרי מי רגליים של נכרית אינם מטמאים מן התורה. במשנת מקוואות נחשבים מי הרגליים טהורים (מקוואות ח, ד; תוספתא, מקוואות ו, ז [עמ' 658])<sup class="footnote-marker">22</sup><i class="footnote">במשנה המשמשת בסיס לתוספתא מדובר בטמא קרי שלא השתין קודם הטבילה, ואנו חוששים שמא נותר קרי בתוך השופכה שלו; אם ייתן שתן לאחר הטבילה יֵצא הקרי ויטמאו שוב. אבל התוספתא מנוסחת בלשון כוללת יותר, המקיפה כנראה את כל הטמאים חוץ מזב. ההבחנה בין "קרי שאיננו מעיין" ליתר ההפרשות איננה באה במקורות תנאיים ולכן איננו משתמשים בהבחנה זו בפירוש המשנה.  </i> אלא אם כן הם מי רגליים של זב (כלים א, ג ומקבילות) או שמי הרגליים נטמאו בנגיעה ככל חפץ אחר. לא עוד אלא שסתם מי רגליים טהורים, וחז"ל קובעים שנידות (וזבים, שהם מיעוט) אינן שומרות את מי הרגליים, ולכן, בכל מקום שמוצאים מי רגליים הם טהורים: "לוקחין ושואלין מימי רגלים מכל מקום, ואין חוששין שמא של נדות הן, שלא נחשדו בנות ישראל להיות מכנסות מימי רגליהן בשעה שהן נדות" (תוספתא, תרומות י, יד). משנת מקוואות משקפת אפוא את הפן ההלכתי הטהור של הלכות טומאה. הסלידה ממי הרגליים אינה מתבטאת בהלכה ואין בה ביטוי למיאוס אלא ישנה התייחסות רק לפן ההלכתי. בנוגע למצורע ולנידה לא נאמר במסכת כלים מה דין מי רגליהם אבל ברור שהם חמורים מזובו של זב, ויש להניח שהם מטמאים.<sup class="footnote-marker">23</sup><i class="footnote">לדעת הרמב"ם, רוקה של נידה טמא. ראו רמב"ם, הלכות מטמאי משכב ומושב ו, ב ופירושו למשנת עדיות ה, א ולמשנתנו. הוא מפנה לנידה ז, א, שם עולה הדבר בפירוש. ראו גם מקוואות ח, ה. </i> העדות מתוספתא תרומות והסיפור שהבאנו בפירושנו למשנה הקודמת על הכוהן שניתז עליו רוק משקפים גם הם את התפיסה שלפיה רוקו של בועל הנידה, וקל וחומר הנידה עצמה, מטמא. להלן נציע שרוק ומי רגליים מטמאים רק בלח ולא ביבש. 
במי הרגליים השתמשו כחומר ניקוי (נידה ט, ז; שבת ט, ה) או לעיבוד עורות (ראו נספח רפואי, סעיף 23). אמנם הם נמאסים, מסריחים ואין להתפלל לידם (תוספתא, ברכות ב, טז ומקבילות), אבל הם טהורים. מבחינה הלכתית המשנה מובנת, ועדיין אנו חשים חוסר נחת מהצד הרֵאלי של הצורך לטהר מי רגליים. לשם מה מטהרים אותם? אם הם אב הטומאה (כדעת הרמב"ם) אי אפשר לטהרם, ואם אינם אב הטומאה, ממילא אינם מטמאים אדם או כלים, ובאוכלים ודאי לא עירבו אותם. כל הצד הרֵאלי קשה אפוא. להלן נציע פתרון לשאלה, פתרון המבוסס על תחושת סיאוב ולא על טומאה במובנהּ ההלכתי-משפטי.
כאמור, נקודת המוצא של המשנה היא שהגוי אינו מטמא. לעומת זאת, בסיפור על הכוהן הגדול ערב יום הכיפורים משמע אולי שהגוי אכן מטמא (תלוי בנוסח הסיפור). ההלכה הרגילה היא שאכן הגוי אינו מטמא, אבל במקורות, ובעיקר במקורות הלא־הלכתיים, יש ביטוי עז לדעה שהגוי טמא ומטמא, ולכן מנוע להיכנס אל הקודש. סביב המקדש ניצב סורג שעליו שלטים המכריזים על כך (כתובת הסורג), וכן משמע בפשטות ממקורות רבים נוספים חוץ־רבניים.<sup class="footnote-marker">24</sup><i class="footnote">מקבים, ג א-יג; קדמוניות יב, 145; מעשי השליחים, כא 28, ועוד.  </i> מתוך שלל המקורות של חז"ל נסתפק כאן בדוגמה אחת: " 'והיתה לבני ישראל' – בני ישראל מקבלין הזייה, אין הגוים מקבלין הזייה. אמרו: פעם אחת היה רבי אליעזר בן יעקב יושב ודורש בפרה בטבריה, ורבי מאיר ורבי אלעזר בן שמוע יושבין שם. אמר רבי אליעזר בן יעקב: לכן נאמר 'והיתה לבני ישראל' – בני ישראל מקבלין הזייה, אין הגוים מקבלין הזייה. אמר לו רבי מאיר: והרי כבר נאמר: 'תתחטאו אתם ושביכם' (במדבר ל"א, יט)" (ספרי זוטא יט, י [עמ' 305]). רבי אליעזר בן יעקב דורש את ההלכה הרגילה, אשר לה מקבילות רבות, ורבי מאיר ורבי אלעזר בן שמוע חולקים עליו, וכן עולה ממקורות נוספים.<sup class="footnote-marker">25</sup><i class="footnote">ראו אלון, טומאת נכרים. ראו דיון וסיכום אצל נעם, מהפכה, עמ' 300-279. </i> בית הלל מייצגים אפוא חלק מהתפיסה שהנכרי מטמא, ודם נכרית הוא כדם נידה יהודית או פחות חמור ממנו, אבל עדיין טמא.
<b>דם יולדת</b> – דם יולדת מטמא טומאת ולד הטומאה שבעה או ארבעה עשר יום לאחר לידת זכר או נקבה, בהתאמה.
<b>שלא טבלה</b> – המשנה עוסקת באישה שלא טבלה מאז לידתה, עדיין לא טבלה לאחר טומאת שבעה או ארבעה עשר ימי טומאת הלידה וכבר נכנסה לתקופת דם הטוהר. אגב כך אנו שומעים שכעבור שבוע מלידת הזכר או שבועיים מלידת הנקבה האישה טובלת. מדובר כאן אפוא באישה שלא טבלה לאחר שבעת הימים מלידת הזכר וארבעה עשר הימים מלידת הנקבה, ונכנסה לתקופת ימי דם הטוהר, המתחילים ביום השמיני ללידת הזכר וביום החמישה עשר ללידת הנקבה. מן הסתם היו טובלות לאחר שבעה ימים מלידת הזכר וארבעה עשר יום מלידת הנקבה, שכן החומרא של טומאת הלידה היא כטומאת הנידה. לאחר טבילה זו היו נכנסות לתקופת דם טוהר, והשאלה נוגעת למי שלא טבלה בין ימי הטומאה לימי דם הטוהר.
<b>בית שמי אומרים: כרוקה וכמימי רגליה</b> – דם הטוהר בדרך כלל טהור. אולם במקרה שבו האישה לא טבלה לאחר ימי טומאת הלידה וקודם ימי דם הטוהר, דמה, האמור להיות דם טוהר, אינו נחשב דם נידה, אבל מטמא כרוק וכמי רגליים של נידה, כלומר, בטומאה קלה, כפי שנסביר להלן.
<b> ובית הלל אומרים: מטמא לח ויבש</b> – מניסוח המשנה משמע שלדעת בית שמאי "כרוקה וכמימי רגליה" משמעו שדם יולדת שלא טבלה לאחר תום ימי טומאת הלידה שלה מטמא רק כשהוא לח, אבל כתם הדם היבש אינו מטמא, ואילו בית הלל סבורים שגם כתם הדם היבש נחשב דם נידה ומטמא גם בימי דם הטוהר שלה, כל זמן שלא טבלה. מסקנה זו מתאשרת מהמקבילות מן המשנה פ"ז מ"א נלמד שרוקה ומי רגליה של נידה מטמאים. לעיל בדיון ברישא עסקנו בהסבר דברי בית שמאי, וכפי הנראה, לדעתם הוא מטמא לח ואינו מטמא יבש.
<b>ומודים ביולדת בזוב שהוא מטמא לח ויבש</b> – למשנתנו שתי מקבילות דומות בתוכנן ושונות בחכמים המופיעים בהן: "דם היולדת שלא טבלה מטמא לח ואין מטמא יבש, דברי רבי מאיר, ורבי יהודה מטמא לח ויבש" (תוספתא, נידה ה, ה [עמ' 645]). ההמשך הוא [1] אמר רבי זירא: מדברי כולם נלמד – בעל נפש לא יבעול וישנה. [2] רבא אמר: בועל ושונה. [3] כי תניא ההיא – לטהרות. [4]. תניא נמי הכי: במה דברים אמורים? לטהרות, אבל לבעלה – מותרת" (נידה טז ע"ב).<sup class="footnote-marker">26</sup><i class="footnote">מקור המימרה כנראה בדברי שמואל על משנת נידה א, ז, וצריך עיון. </i> אם כן, רבי יהושע מחמיר כבית שמאי, ובניגוד לדיונים רגילים מעין אלו, התלמידים (הצעירים) מתמרמרים על ההחמרה. בין דבריהם מבצבצת הטענה שזו החמרה לא מבוססת, שהרי יש להניח שלא היו מתלוננים על הלכה מכבידה שביסוסה ברור. במשפט [2] רבי זירא מסיק ש"בעל נפש" לא יבעל פעמיים בלילה אחד. "בעל נפש" אינו כינוי לכל אדם אלא לאדם המבקש לנהוג בעצמו חומרא יתרה. רבי זירא אינו עוסק בחשש נידה אלא בהתנהגות נאותה בתחומי אישות. יתר על כן, רבא [3] מתיר בעילות נוספות, ואין זה ברור אם הוא מתיר זאת משום שאינו חושש לטומאה או שהוא אינו מקבל את ההגבלה המוסרית של רבי זירא. הבבלי מצמצם את האיסור (ההחמרה) בצורה דרסטית [4]. כל ההתייחסות לטומאה נוגעת רק לטהרות, אבל לבעלה האישה מותרת. אם כן, בבבלי, בעילה שניה מותרת ונאסרה לא מסיבה הלכתית אלא מחסידות.
זו דוגמה לתהליך ההחמרות החסידיות המלוות את הלכות נידה לדורותיהם. אנו מכנים אותן 'חסידיות' משום שהם נובעות מחרדת טומאה מעבר לסייגים ההלכתיים שחז"ל ראו אותם כראוים ומדודים מבחינה משפטית.
בהמשך התוספתא נאמר: "רבי אליעזר אומר: מחומרי בית שמאי ומחומרי בית הלל. בית שמאי אומרים: מטמא לח ואין מטמא יבש, ובית הלל אומרים: מטמא לח ויבש. אמרו בית שמאי לבית הלל: אי אתם מודים בנדה שאם הגיעה זמנה לטבול לא טבלה, שהיא טמאה? אמרו להן בית הלל לבית שמאי: לא, אם אמרתם בנדה שאם תטבול היום ותראה למחר שהיא טמאה, תאמרו ביולדת שאם תטבול היום ותראה למחר שהיא טהורה? אמרו להן בית הלל: יולדת בזוב תוכיח. אמרו להן בית שמאי: אי יולדת בזב, הוא הדין והוא התשובה. יולדת בזוב, ימי זיבתה עולין לה מתוך ימי טהרתה ואין עולין לה מתוך ימי לידתה" (שם, ו). כך גם בתוספתא עדיות: "רבי אליעזר אומר: שני דברים מקולי בית שמאי ומחומרי בית הילל: דם היולדת שלא ילדה מטמא לח ואינו מטמא יבש, דברי בית שמאי, ובית הילל אומרים: מטמא לח ויבש" (ב, ח [עמ' 458]). אם כן, אין מחלוקת על כך שבסיפא בית שמאי מקלים, ברם הטיעונים שבתוספתא מתאימים לעמדה שלפיה בית שמאי מקלים.<sup class="footnote-marker">27</sup><i class="footnote">כך הציע גם ליברמן, תוספת ראשונים, על אתר, עמ' 270-269, כנראה מנימוקים שונים מאלו שלנו. </i> כאמור, שיערנו כך גם על סמך עמדותיהם של רבי מאיר ורבי יהודה. 
הוויכוח בין הצדדים מעניין, ונראה כדו־שיח של חירשים. בית הלל טוענים שדין יולדת (שלא טבלה) כדין נידה שלא טבלה, ובית שמאי אומרים שאין דמיון בין המקרים, משום שיולדת עשויה להיטהר גם אם תראה מחר דם. בית הלל עונים להם שכל זה אכן נכון, אבל בשלב זה, שבו האישה עדיין לא טבלה, הן אכן דומות. עד כאן הוויכוח הגיוני וטיעונם של בית הלל חזק. בַהמשך טוענים בית הלל לשיטתם שהיולדת שלא טבלה לאחר חלוף זמן טומאתה דומה ליולדת בזוב, ובית שמאי מראים שהדמיון אינו מלא. אכן הדמיון אינו מלא, אבל יש כאן דמיון מה. הבבלי מביא גם הוא את הדיון, ומסכם: "הלכו בית שמאי לשיטתן ובית הלל לשיטתן" (נידה לה ע"ב).
איננו יודעים אם הדיון בנידה שלא טבלה בשעתה רֵאלי או תאורטי. אם הוא רֵאלי, הוא משקף חברה אשר בה חלק מהנשים אינן מקפידות על טבילה בזמנה בכל הנוגע לאיסורי נידה. במבוא למסכת עסקנו בכך, וראינו שחז"ל משקפים בדבריהם הערכה שתופעה מעין זו אינה קיימת או נדירה ביותר. האם לפנינו קול שונה במקצת או שמא שאלה תאורטית? אפשר גם שלפנינו הד לנוהג לא לטבול אם הבעל אינו נמצא בבית. ברם יש להניח שמקרים כאלה היו נדירים. בסופו של דבר, רוב הבעלים התגוררו בביתם ועבדו בשדותיהם.<sup class="footnote-marker">28</sup><i class="footnote">בימי הביניים, הנוהג והצורך בחברה היהודית לנדוד לשם מסחר רווחו הרבה יותר מאשר בתקופת המשנה והתלמוד. בתקופת המשנה והתלמוד התבססה פרנסת היישוב היהודי על חקלאות (בארץ ישראל יותר מאשר בבבל). בימי הביניים, לעומת זאת, עבר היישוב היהודי לפרנסה המבוססת בעיקר על מלאכה ומסחר, וממילא, תופעת הנדודים גברה, כעולה ממכתבי הגניזה. לפיכך עדיף לפרש את המשנה לא בזיקה להתחבטות זו בדבר הצורך לטבול במקרה שבו הבעל איננו.  </i> אולי לפנינו הד לבעיה הידועה של טבילה בימות החורף (מים קרים ביותר<sup class="footnote-marker">29</sup><i class="footnote">"רבי אחא בשם תנחום בירבי חייא: ביומוי רבי יהושע בן לוי ביקשו לעקור את הטבילה הזאת מפני נשי הגליל, שהיו נעקרות מפני הצינה. אמר להן רבי יהושע בן לוי דבר שהוא גודר את ישראל מן העבירה אתם מבקשי' לעקור אותו?" (ירושלמי, ברכות ג ד, ו ג). </i>) וכדומה.
הסבר אפשרי נוסף הוא שמדובר בפעולת החמרה של הנשים, בכוונה לא לנצל את ההקלה של התורה בדבר דמי טוהר. כיום אין נוהגים חילוק בין טומאת יולדת לדם טוהר, והאישה נחשבת טמאה כל זמן שהיא מדממת לאחר הלידה, דבר הנמשך בממוצע כשישה שבועות, ועוד שבעה ימים נקיים. כך הפכו כל היולדות לזבות גדולות, כנראה מטעם החשש של "לידה בזוב", ובטלו לחלוטין המושגים של טמאה שבעה וארבעה עשר וטהורה כל השלושים ושלושה והשישים ושישה (לזכר ולנקבה בהתאמה) מדין דם טוהר. דין התורה אִפשר קִרבה אינטימית כעבור שבוע או שבועיים מהלידה, כנראה משום שהתורה רצתה שבני הזוג יהיו יחד כבר שבוע או שבועיים לאחר הלידה עקב מצבה הנפשי העדין של האישה (ואולי גם של האיש). מגמות החשש וההחמרה שהלכו והתחזקו הביאו כנראה ציבור גדל והולך לחשוש שדם הטוהר מטמא אף הוא משום זיבה (אולי ילדה בזוב ואולי דם הטוהר שהאישה רואה כעת הוא בעצם זיבה), דבר שהביא לביטול ההבחנות בין טומאת לידה לדם טוהר וביניהם לבין זיבה גדולה, שעליה סופרים שבעה נקיים. החמרות אלו יצרו מציאות של פרישות של חודש וחצי עד חודשיים לאחר הלידה לכל הזוגות, בניגוד למשתמע מפשוטם של דיני הטהרה המקראיים ובניגוד למשתמע מההלכה התנאית, והחשבת כל דם – כולל דם טוהר – כדם זיבה, המחייב שבעה נקיים. אפשר אפוא שהמשנה רומזת לקבוצות מסוימות שבהן נהגה החומרא המדוברת (היעדר טבילה כעבור שבוע או שבועיים מאז הלידה). כפי שכבר אמרנו, אין הבחנה פיזיולוגית ותצפיתית בין הדם של טומאת לידה לבין הדם שבא מיד ברצף לאחריו, שהוא כבר דם טוהר. אפשר שעובדה זאת הצטרפה לתפיסה ש"כל דם טמא". הציבור חש אפוא התנגדות לרעיון שאפשר לבעול על הדם, גם כשלפי ההלכה זהו דם טוהר. 
בית שמאי ובית הלל לא קיבלו את האפשרות שבמשך יתר ימי הטהרה יחול דין זבה במלואו והתנגדו להחשבת ימי דם הטוהר כימים טמאים, אבל גם הם הודו בכך שאישה שלא טבלה בסוף השבוע הראשון או השני ללידתה נותרה בה מטומאת היולדת. למגמה זו של החמרה (שיולדת שעוד לא טבלה נותרת בטומאתה אף על פי שהיא בימי הטוהר), שעלתה והתפתחה באותה תקופה, התייחסו כנראה בית הלל ובית שמאי מתוך ניסיון להילחם בה בעודה באִבה. הם כשלו בכך, ועד היום נהוג ללכת לפי החמרה זו, בניגוד מפורש לדין הבהיר בתורה ובמשנה.<sup class="footnote-marker">30</sup><i class="footnote">ראשונים הציעו שההחמרה היא מדרבנן, וזו דרכם להסביר החמרה שהיא נגד המקורות. על כל פנים, ברור שזו תפיסה מאוחרת למשנה.  </i>
אנו נמנעים מלפרש את המשנה על סמך רעיונות הלכתיים שנודעו לנו רק ממקורות מאוחרים. ברם במקרה זה אפשר לזהות את שורשי החומרה כבר בתוספתא: "הפסיקה שלש עונות בתוך ימי טהרה ולא ראת, ואחר כך ראת – דייה שעתה" (נידה א, יב [עמ' 642]). אישה שילדה והיא כעת בדמי טהרתה (שמונים יום לנקבה) ובתוך הזמן הזה עברו עליה שלוש עונות נידה שבהן לא ראתה ולאחר זמן חזרה נידתה, דייה שעתה, והיא טמאה רק מרגע שחשה בדם ולא מתחילת העונה. התוספתא מניחה כמובן שלאחר הלידה חוזרת האישה לווסתה הקודמת. הנחה שכשלעצמה אינה מקובלת בתצפיות מדעיות של ימינו. התוספתא מקלה (כדברי שמאי במסכת זו א, א) בכך ש"דייה שעתה", אבל רומזת לכך שאם לא הפסיק הדם, או התחדש בתוך ימי הטהרה – האישה טמאה (נידה או זבה). החשש עלול להתחיל כבר מדברי התורה בקבעם שבימי דם הטוהר האישה טהורה, אך "אל המקדש לא תבֹא" (ויקרא יב, ד). אם כן, היא אינה טהורה לגמרי, ונפתח הפתח שבו כל ירא שמים יחמיר על עצמו. בהלכה אחרת שמואל עוסק בוולד שהוציא ידו אך עוד לא נולד (כלומר, ראשו עוד לא יצא), וקובע שיש לחשוש שבמקרה זה היולדת טמאה: "לחוש – חוששת, ימי טהרה לא יהבינן לה עד שישעיר" (נידה כה ע"ב). הקורא משפט זה כפשוטו ובמנותק מהקשרו עלול להבין שאין מתירים את האישה בימי טהרתה עד שהילד "ישעיר", יצַמח שערות, כדי שיהא בחזקת ולד ודאי. אבל לפנינו ביטוי המשמש לעניין דומה גם בבבלי חולין ט ע"א, והכוונה שם היא: עד שיהא בטוח במין הוולד.
העדות הראשונה הברורה למנהג ההחמרה מופיעה בילקוט הפסיקתא זוטרתי לפרשת תזריע: "הרבה מן החכמים כן נהגו בדורות האחרונים בדורות, שלא לשמש עד מלאת ימי טהרה, ולא מפני שהוא אסור, אלא הרשות בידו. כגון הלחם שהוא מותר, והרוצה שלא לאכול, אין מי מפצירו לאכול" (לה ע"ב). אין כאן אפוא איסור ממש, אלא מנהג חסידות. לאחר מכן, בדברי הראשונים, אנו שומעים על מקומות שבהם נהגו להחמיר. אבל מהמדרשים המאוחרים (שיר השירים רבה ב, ה, סימן ג [ד"ה בשלפי השמד]; במדבר רבה ד, כ) אנו שומעים בבירור שלאחר השבוע הראשון (ללידת זכר), ואולי גם לאחר הטבילה הנזכרת כאמור בתוספתא, בני הזוג רשאים לקיים יחסי אישות, ואף נולד ילד בזכות ברכת ה'.
מאוחר יותר מדווח בספר הכלבו (סימן פה) בשם הר"י שיש הנוהגים שהאישה טהורה במשך כל הימים לאחר לידתה, "ובאלה הארצות פשט המנהג שאין נותנין לשום יולדת ימי טוהר כלל, אבל סופרת ז' ימים נקיים בכל עת שתרצה, ואחר כך טובלת כמי שילדה בזוב. ואפילו ראתה בימי טוהר שלה, שהם ל"ג יום לזכר וס"ו ימים לנקבה, שמן התורה נקרא כל דם שתראה בהן דם טוהר". מנהג זה מכיר בימי הטהרה אבל סבור שהם נספרים רק לאחר שבעה נקיים, ואם האישה ממשיכה לדמם לאחר שבוע או שבועיים היא ממשיכה להיות טמאה. תחילת ספירת ימי הטהרה היא רק לאחר שפסק דם הלידה. מנהג זה קרוב לדברי התוספתא. ספר הכלבו ממשיך בשם רבנו יצחק:<sup class="footnote-marker">31</sup><i class="footnote">הכוונה היא לר"י מקורבייל, בעל סמ"ק, מצוה רצג. </i>"בכמה ארצות נהגו שלא לבעול על דם טוהר, עכ"ל" (שם). ניסוח זה, שההחמרה היא מנהג כמה ארצות, חוזר בדברי הראשונים. כפי שראינו במבוא למסכת, החמרה זו התחילה בדברי הגאונים, ולכאורה אין היא יכולה להיות מרכיב בהבנת המשנה. עד כאן נכונים הדברים באופן כללי, אבל במקרה זה, רגליים לדבר שמגמת ההחמרה החלה כבר בימי תנאים. לא הייתה זו הלכה רווחת ומקובלת, אבל המגמה הייתה, והיא מבצבצת במשנתנו ובמקבילות שהבאנו. 

Mishnah 4

<b>המקשה</b> – מקשה ללדת הוא מושג ברור: אישה שהחלו ציריה והם מלווים בדימום. לפי המשך המשנה ברור שההתקשות מלווה ביציאת דם, שאם לא כן, האישה לא הייתה נידה.<sup class="footnote-marker">32</sup><i class="footnote">ראו להלן הדיון בדברי רבי יהושע. </i> <b>נידה</b> – כלומר, היא טמאה כמו מדם נידה, שאינו מצריך אותה לספור שבעה נקיים, ואינה זבה, ומרגע שילדה, מתחילה את ימי טומאת הלידה (שבעה או ארבעה עשר, לזכר או לנקבה, בהתאמה). 
בדרך כלל ההיריון מפסיק את הווסת, ובזמן ההיריון אישה אינה נידה ("מסולקת דמים"). מבחינה רפואית אפשר שהאישה תהיה נידה רק אם ההיריון נפסק (או שלא היה היריון כלל ולאישה היה מה שמכונה כיום "היריון מדומה"<sup class="footnote-marker">33</sup><i class="footnote">"היריון מדומה" מופיע כמוטיב ספרותי רווח בספרותן של חברות שונות. איננו יודעים אם בעבר זו הייתה תופעה נפוצה. ייתכן שהמקרים המקרים שבהם התרחשה התופעה סופרו לעתים קרובות והתופעה הזניחה הפכה רווחת בספרות. מכל מקום, התופעה קיימת גם היום. ראו באתר mamy, "הריון או הריון מדומה?". </i>) או אם הפילה בלי שחשה בדבר. בכל מציאות אחרת אין לחשב את דם התחלת הלידה כנידה. השאלה היא אפוא באיזה מקרה המשנה עוסקת. ישנן כמה אפשרויות להבנתה:
א.	המשנה תאורטית, ומעלה שאלה שאינה מעשית כדי לברר את הצד ההלכתי העקרוני, בהמשך למשנה הקודמת, שעסקה ביולדת שלא טבלה.
ב.	במונח "נידה" התכוונה המשנה למציאות הלכתית ולא רפואית. בתורה נזכרים שלושה מיני דמים בלבד: נידה, זיבה ודם טוהר. המקשה מדממת, וטיבו ההלכתי של דם זה אינו מוזכר במקרא. לכן העניקו לו חז"ל את המעמד ההלכתי של דם נידה אף שידעו שאינו מופיע בעת המחזור ומבחינה רפואית אינו מעיד על היות האישה נידה. מכל מקום, חכמים ידעו שבדרך כלל יולדת אינה נידה או זבה, אבל ידעו, או שמא רק סברו, כי בעת לידה זב ממנה דם (שכן רק המיילדת נכחה עם האישה בעת הלידה, ומקומם של הגברים נפקד ממעמד זה). מבחינת הרֵאליה הרפואית אין כמובן לידה שאינה מלווה בדימום כתוצאה מהתכווצויות הרחם, פתיחת צוואר הרחם ולעתים גם עקב היפרדות השליה קודם גמר הלידה. מכיוון שזהו דם שאינו נזכר במקרא והגדרתו ההלכתית אינה ברורה, משום כך התחבטו חכמים בשאלה אם זהו דם נידה, שאינו מחייב ספירת שבעה נקיים אחריו, או שמא דם זיבה, המחייב ספירת שבעה נקיים אחריו, ואז ממילא האישה מפסידה חלק מימי דם הטוהר שלה או את כולם, שכן אינה יכולה להיטהר בטרם יחלפו שבעה ימים נקיים לאחר הלידה. 
דוגמאות לשתי האפשרויות: המקשה היא יולדת, ושבעת ימי טומאת הנידה שלה נבלעים ממילא בשבעה או בארבעה עשר ימי טומאת הלידה, ולאחריהם היא יכולה להיכנס לתקופה של ימי דם הטוהר שלה ללא כל שאלות. לעומת זאת, אם דם הקישוי ייחשב זיבה, יש לספור שבעה ימים נקיים אחריו. אם לדוגמה ילדה האישה בן זכר, ודמה נפסק לאחר שלושים יום, היא סופרת שבעה נקיים, ואז, כל דם שתראה מהיום השלושים ושמונה עד ליום הארבעים (שלושה ימים בלבד) ייחשב דם טוהר, ולאחר מכן, כל דם שיופיע יהיה שוב דם נידה או זיבה. אם לעומת זאת ילדה נקבה ודיממה במשך שלושים יום לאחר הלידה, כל דם שיופיע אצלה מהיום השלושים ושמונה עד ליום השמונים ייחשב דם טוהר, ולאחר מכן, כל דם שיופיע יהיה שוב דם נידה או זיבה. אפשר כמובן להעמיד דוגמאות נוספות שלכל אחת מהן החישוב שלה אם נתייחס לדם הקישוי כאל דם זיבה. אם נתייחס לדם זה כאל דם נידה לא יהיה לנו כל מקום להסתבך, שכן שבעת ימי הנידה נבלעים תמיד בימי טומאת היולדת, ולאחריהם היא יכולה להתחיל את ימי דם הטוהר שלה לזכר או לנקבה (ראו פירושנו לעיל א, ד). רבי אליעזר סובר שבגלל נימוק זה דייה שעתה, כלומר, לדעתו, דם יזוב ממנה רק לעתים רחוקות ביותר, ואילו רבי יהושע סובר שמטמאת למפרע, ולדעתו כנראה התופעה רחבה יותר. כיום אנו יודעים שתופעה של המשך המחזור עשויה להתרחב לעתים רחוקות בתחילת ההיריון, אבל המקשה מסיימת את הריונה, ומבחינה רפואית לא ייתכן שהיא תהיה נידה. לפי הסבר זה, חכמים מעניקים למצבה של האישה פרשנות משפטית. הם יוצרים מציאות משפטית וירטואלית.<sup class="footnote-marker">34</sup><i class="footnote">מציאות משפטית וירטואלית היא הנחה של מערכת המשפט שהמציאות הרֵאלית אינה קיימת, ונוצרת מציאות חדשה שהתגבשה לאור התפיסה המשפטית. כך למשל, אישה המקפידה שלא יתערבבו הקבים שלה זה בזה בעת הלישה נחשבת "שתי נשים" ואין הקבים מצטרפים לכדי הפרשת חלה. שתי נשים נחשבות תמיד כמקפידות שלא יתערבו הקבים שלהן, ופטורות מלהפריש חלה משום שהקבים אינם מצטרפים לכדי שיעור חלה. ראו מוסקוביץ, עשו אותו, עמ' 211.  </i>
ג.	אפשרות שונה היא שחכמים אכן סברו שהמחזור נמשך כתקנו גם בזמן ההיריון אף על פי שזו תופעה נדירה, ועוד יותר נדיר שהמחזור נמשך עד סוף ההיריון. במקרה תאורטי כזה, אשר בו המחזור נמשך כסדרו במהלך ההיריון, כל דימום המגיע בימים השמיני עד השמונה עשר למחזור אמור להיות דם זיבה, והמשנה מבקשת לחדש לנו שהמקשה היא נידה בימים הראויים לנידה, אבל אם ראתה דם קישוי בימי הזיבה היא טהורה. בבבלי (נידה לו ע"ב) מבואר טעם העניין, שהרי נאמר בזבה: "ואשה כי יזוב זוב דמה" [ויקרא טו, כה], ומכאן דרשו: "דמה מחמת עצמה ולא מחמת ולד". כלומר, אם התקשתה ללדת בימי הזיבה וראתה דם מחמת הקישוי – אין זה דם זיבה ואיננה טמאה, והמשנה מחדשת שדם הקישוי נדון כדם נידה רק אם הקישוי היה בימים הראויים לנידה, אבל אם היה בימים הראויים לזיבה – טהורה. כל ההלכה מבוססת על מצב שכיום אנו יודעים שהוא כמעט בלתי אפשרי.<sup class="footnote-marker">35</sup><i class="footnote">ראו נספח רפואי, סעיף 9, שם הערנו שלעתים רחוקות מאוד תיתכנה עדיין וסתות בחודשי ההיריון הראשונים (בלבד), ולא בכך עוסקת משנתנו, הדנה בדימום טרום־לידתי. דימום המופיע לאחר אותם חודשי היריון ראשונים נובע מסיבוך הריוני ולא ממחזוריות הנידה-זיבה. </i>
כפי שראינו במבוא למסכת, ההחמרה ההלכתית הלכה והתקדמה לצד חוסר ידע ביולוגי בפיזיולוגיית הלידה בפרט ובאבחון הדמים השונים בכלל. במבוא התחבטנו בשאלה אם חוסר הידע גרם לקשיים באבחנה, ובעקבות זאת, למגמת ההחמרה (כדי לא לשגות), או אולי ההפך: הגישה הטוענת שכל דם טמא גרמה ירידה בידע או הזנחת הידע הקיים, שכן האבחנות והמומחיות הרפואית לא נדרשו למעשה. אם עושים האחדה של כל סוגי הדם ומטמאים כל דם כדם טמא בזיבה גדולה, המחייב ספירת שבעה נקיים, אין כל משמעות לחילוק בין הדמים ולהלכות השונות לכל סוג וסוג. כך או כך, לפי ההסבר השלישי, הגדרת האישה כנידה מבוססת על הנחות רפואיות שאינן נכונות. 
כל ההלכה במשנה נוגעת למעמדה ההלכתי של האישה, המשפיע עליה ועל בעלה, אבל גם, או בעיקר, על הצד שלישי המטפל בה. מי שנגע בנידה או בזבה טמא טומאה קלה, ואם המקשה אינה לא נידה ולא זבה, הנוגע בה (מטפל בה) טהור.
ההלכה במשנה היא הקלה והחמרה כאחת. לו הייתה המקשה מוגדרת זבה היא הייתה טמאה במשך שבעה ימים מסוף הדימום, ואילו הגדרתה כנידה (לפי דין משנה) משמעה שהיא טמאה רק במשך שבעה ימים מיום תחילת הדימום. הדימום עצמו, ייתכן שיימשך כמה ימים, וגם אחרי הלידה עצמה, אולם אם הדימום יימשך יום אחד בלבד (לידה רגילה במצב טוב) האישה היא זבה קטנה, וטמאה רק יום אחד, ונכנסת בטהרה לימי הטוהר. אם היא נחשבת נידה, היא טמאה במשך שבעה ימים, ואז זו החמרה עליה. 
בתחילת הקישוי והדימום, עדיין איננו יודעים כמובן שהאישה עומדת ללדת, ואפשר שזהו דימום המתחולל בזמן ההיריון, וכאמור, היא נחשבת נידה. 
<b>קישת</b> <b>שלשה ימים בתוך אחד עשר</b> – אם קישוי הלידה נמשך שלושה ימים או יותר, כלומר, האישה ראתה דם במשך שלושה ימים רצופים בימי קישוי אלו, והימים הללו חלו בתוך אחד עשר הימים של הימים הראויים לזיבה, היינו, בין וסת אחת לימים הראויים לווסת שבאה אחריה.
<b>שפת מעת לעת וילדה</b> <b>–</b> נפסקו ציריה ודימומה לתקופה של יממה, ואז מתברר שהדם הראשון שראתה לא בא מחמת קישוי הלידה אלא הוא דם זיבה, <b>הרי זו כיולדת בזוב</b> <b>–</b> בעדי נוסח בבליים מאוחרים:<sup class="footnote-marker">36</sup><i class="footnote">וטיקן 110, וטיקן 113, מינכן 95, ובדפוסים. </i>"יולדת בזוב" ולא "כיולדת בזוב". אישה שזבה במשך שלושה ימים או יותר נכנסת לקטגוריה של זבה גדולה, ועליה לספור לטהרתה שבעה ימים נקיים מחלוף הדימום. אם הדימום נמשך יומיים או פחות מכך, עליה לשמור יום נקי אחד.<sup class="footnote-marker">37</sup><i class="footnote">הזבה היא מצב הלכתי אחר, של אישה שדמיה זבים ללא מסגרת של מחזור קבוע. זו שומרת "יום כנגד יום", כלומר, על דימום של יום או יומיים היא צריכה להיות יום אחד נקייה לאחר הדימום כדי להיטהר. הבבלי חידש את המונחים "זבה קטנה", המורה על אישה המדממת במשך יום או יומיים וטמאה כנגדם יום או יומיים, ו"זבה גדולה" (נידה ל ע"א, לח ע"א), המורה על אישה המדממת במשך שלושה ימים או יותר וזקוקה לשבעה ימים נקיים נוספים לשם טהרתה. המינוח מאוחר, אבל הדין מוכר ועליו מבוססות משנת פסחים ח, ה ומשנתנו. אין מונח מיוחד לאשה הזבה שני ימים. </i> שכן כיוון ששפתה, כלומר, ציריה או דמה פסקו, ברור כעת שהדם לא בא מחמת קושי הלידה, כלומר, לא מחמת הוולד, אלא דם זיבה היה. אבל אם לא שפתה אלא ילדה בתוך יממה מהקישוי השני הזה, שהתחולל בימים הראויים לזיבה, כל דם שראתה בפעם השנייה, בימים הראויים לזיבה, הוא דם קישוי מחמת הוולד, ולכן הוא טהור.
הביטוי "שפתה" יחידאי, ומופיע רק במסכת נידה. כפי שהערנו במבואות למסכתות השונות, כמעט לכל מסכת ביטויים יחידאיים, המעידים על עריכות שונות ועל "שפות הלכתיות" שונות שכל עורך השתמש בחלק מהן. 
חז"ל הבחינו וידעו שמחזור הווסת המינימלי כולל אחד עשר יום הראויים לזיבה, שבהם האישה בוודאי אינה נידה ואם דיממה בהם היא זבה. כפי שהסברנו במבוא למסכת, המחזור המינימלי הוא של שמונה עשר יום, מהם שבעת ימי טומאת הנידה ועוד אחד עשר ימים הראויים לזיבה, שבהם האישה בדרך כלל טהורה, ואם דיממה בהם, כל דימום ייחשב זיבה, קטנה או גדולה, שלכל אחת מהן דין שונה. "פתח נידה" הוא ביטוי המתאר את השלב שבו האישה מדממת שוב החל ביום התשעה עשר לאחר היום הראשון של הווסת האחרונה. אם אכן כך קרה, הדימום מהיום התשעה עשר ואילך נחשב פתח נידה חדש. ואכן, המחזור המינימלי הוא כזה, ויש נשים אשר להן מחזור ארוך יותר, האורך עד שלושים וחמישה יום ואף יותר. כתוצאה מכך ידעו הכול שאישה שיצא ממנה דם בתוך אחד עשר יום מחלוף שבעת ימי הנידה, היינו, בימים השמיני עד השמונה עשר, אינה נידה אלא זבה.
לפי הפירוש השני שהצענו ברישא, חז"ל ידעו שהמחזור אינו נמשך בזמן ההיריון, ולכן יש להציע שמדובר באישה שהקשתה בפעם הראשונה – ואז היא נחשבת פתח נידה, שכן היא מדממת לראשונה לאחר ימים נקיים רבים, ואז הקשתה שוב במשך שלושה ימים רצופים בין היום השמיני ליום השמונה עשר מתחילת הקישוי הקודם, שפסק בתוך שבעה ימים לכל היותר, ואז שפתה יממה ולא ילדה, ולאחר יממה או יותר ילדה, שאז היא נחשבת זבה ויולדת בזוב. דימום זה אין לו מעמד הלכתי, וחז"ל מעניקים לו מעמד משפטי לא מציאותי: "עשו אותו". מכיוון שבפעם הראשונה הקלנו עליה והגדרנוה כנידה, אם הדם מתחדש שבעה ימים לאחר הפעם הראשונה, האישה ודאי אינה נידה, וממילא יש להעניק לה מעמד של זבה אף על פי שאין זה הזוב שעליו דיברה תורה.
לפי הפירוש השלישי, חז"ל הניחו שהמחזור נמשך בזמן ההיריון אף שאינו גלוי לעין, ואם האישה הקשתה (בפעם הראשונה או השנייה) בימים הראויים לזיבה, היא זבה ואינה נידה. לפי הסבר זה יש לפרש שחכמים חששו לקטוע את הרצף המחזורי בשל היריון והתמידו לספור כאילו המחזור נמשך. לפיכך, אישה שדיממה במהלך ההיריון לאחר שחלפו לפחות אחד עשר יום נקיים קודם לכן, החשיבו אותה כנידה. אם פסק הדימום בתוך שבוע היא נכנסת לאחד עשר ימי הזיבה וחוזר חלילה, גם בהיריון! כך אפשר להבין את המשנה.
לסיכום הרישא של המשנה אפשר להבין שמדובר באישה שהקשתה לפני לידתה, וזו הפעם הראשונה שהיא מדממת במהלך ההיריון. אם היא יולדת לאחר קישוי זה, הדימום נדון כנידה, שכן היה בגדר "פתח נידה" לאחר ימים נקיים רבים, ואין היא צריכה לספור שבעה נקיים. בכך מרוויחה היולדת את כל ימי דם הטוהר שלה, שכן שבעת ימי הנידה נבלעים בשבעת הימים של טומאת היולדת זכר או בארבעה עשר הימים של טומאת היולדת נקבה. אם שפתה לפחות יממה ולא ילדה, מכאן ואילך היא מתחילה לספור שבעה ימים הראויים לנידה ואחד עשר יום הראויים רק לזיבה, אף שהיא עדיין בהיריון. אם פסק הקישוי ולא ילדה, אבל התחדש באחד עשר הימים הראויים לזיבה, וקישוי זה נמשך שלושה ימים רצופים או יותר, ואז פסק ליממה ("שפתה מעת לעת") ולאחר מכן ילדה, היא "יולדת בזוב", דבר המצריך ספירת שבעה נקיים, וממילא הפסד של חלק מימי הטוהר של היולדת, או של כולם. אולם אם ילדה בתוך פחות מיממה מעת השפיתה, מתברר בדיעבד שהייתה טהורה. 
אלו <b>דברי רבי אליעזר</b>. אבל <b>רבי יהושע אומר: לילה ויום כלילי שבת ויומו</b> <b>–</b> רבי יהושע מציג גישה מקלה יותר, ואומר שרק אם האישה שפתה במשך לילה ויום שלמים, כמו שבת, המתחילה בערב ונגמרת בערב שלמחרת, רק אז היא נחשבת יולדת בזוב. אבל אם שפתה במשך עשרים וארבע שעות סתם, למשל, משש בבוקר עד שש בבוקר למחרת, אין מדובר בשופי, ואפשר לראות דם זה כדם הבא מחמת הוולד ולא דם זיבה, ואינה יולדת בזוב. רבי יהושע חולק על דברי רבי אליעזר, אבל אינו חולק על העיקרון אלא על הפרטים. למעשה, הוא מסייג את דברי רבי אליעזר בשני פרטים: הראשון, שההפסקה של "יום" חייבת להיות במובן המקראי: מערב עד ערב, ולא עשרים וארבע שעות סתם, ובכך ישנה הקלה מסוימת, והשני,<b> ששפת מן הצער אבל לא מן הדם</b> – ההפסקה שבה מדובר היא הפסקת כאב הצירים ולא הפסקת הדם. במקרה כזה, רק כאשר שפתה מערב עד ערב (ולא מעת לעת, כלומר, עשרים וארבע שעות מההתחלה), כלומר, זמן ארוך דיו להשתכנע שהאישה אינה בלידה, דמה הוא זוב ואינו מחמת לידה. אבל אם שפתה מן הצער ולא מן הדם, הדם אינו זיבה, שכן מוכח שהיא בלידה. 
אין זה ברור אם סייג זה של שופי מן הצער אבל לא מן הדם, שגם הוא בא להקל על האישה ולהשתדל לא לעשותה זבה בנסיבות מסוימות, הוא המשך דברי רבי יהושע או שמא זו אמירה כללית המגבילה את המושג "שפתה" המופיע בראש משנתנו. אם נפרש שדברים אלו מוסברים על דברי רבי יהושע, קשה לדעת אם רבי אליעזר מקבל סייגים אלו או חולק עליהם. אם הוא חולק, אזי לפי פירוש זה, לדעת רבי אליעזר, ה"מקשה" משמעו גם כאבים (צירים) וגם דם. אנו הסברנו לעיל שגם לדעת רבי אליעזר "מקשה" הוא כאב וירידת דם, ואזי, לרבי יהושע מחלוקת (סיוג) רק בנוגע לאופן מדידת הזמן. במשנה הבאה נראה שאכן פירוש המילה "מקשה" הוא כאבים ודם ושלא זו המחלוקת בין התנאים. 
בתוספתא מובא: "המקשה, כמה תשפה ותהא זבה? רבי אלעזר אומר: מעת לעת, והלכה כדבריו. רבי שמעון בן יהודה אומר משום רבי שמעון, בית שמאי אומרים: שלשה ימים, ובית הלל אומרים: מעת לעת" (נידה ה, ז [עמ' 646]). הדיון הוא בשאלה מה אורך ההפסקה, ולא נאמר הפסקה של מה, של הצירים או של הדם. המשנה היא כדעת רבי אלעזר, ש"הלכה כדבריו", וכמותו סוברים בית הלל (לפי רבי שמעון). לבית שמאי דעה אחרת: ההפסקה צריכה לארוך שלושה ימים. במשך שלושה ימים האישה נחשבת עדיין נידה, אבל מעבר לכך זהו בבירור דימום חדש, ואי אפשר להגדיר את האישה נידה משום הטעמים שהצענו לעיל. מכל מקום, במשנה מופיעה דעה נוספת של בית שמאי.
עוד שנינו בתוספתא: "[1] המקשה לפני לידתה, הרי זו נדה. בתוך אחד עשר, קישת שנים ושפת אחד, קישת אחד ושפת שנים, שפת אחד קישת אחד ושפת אחד – ילדה בזוב; [2] שפת שנים וקשת אחד, שפת אחד וקשת שנים, קישת אחד ושפת אחד וקישת אחד – לא ילדה בזוב; [3] זה הכלל: שופי סמוך ללידה – ילדה בזוב. קישת סמוך ללידה – לא ילדה בזוב. קישת שנים ושפת שנים, אף על פי שחזרה וקישת לאחר מכן – ילדה בזוב" (נידה ה, ח [עמ' 646]; בבלי, נידה לו ע"ב). התוספתא מסבירה את הכללים. דם היוצא בתהליך לידה הוא דם נידה אף שאין לו קשר למחזור החודשי, ויש בו תנאי לקולא ותנאי לחומרא. התנאי להקלה הוא שזרימת הדם לא תהיה בתוך אחד עשר הימים הראויים לזיבה הבאים לאחר שבעת הימים הראויים לנידה, ואם חל הדימום באחד הימים הראויים לזיבה – דין האישה כזבה. בסיפא [3] מובא כלל נוסף, והוא, שהדם יזרום במשך שלושה ימים, כולל יום הלידה, ואז האישה תהא נידה. אבל אם היום האחרון הוא יום הפסקה – היא כזבה. מעניין שמבחינת התוספתא "לא ילדה בזוב" משמעו "ילדה בנידה". 
בבבלי, ההכרעות העיקריות מועמדות בצורה ברורה: "אטו כל המקשה נדה היא? אמר רב: נדה ליומא, ושמואל אמר: חיישינן שמא תשפה, ורבי יצחק אמר: המקשה אינה כלום" (נידה לו ע"ב). לפי פשוטם של דברים, לרבי יצחק מסורת שונה מזו של משנתנו, ולדעתו, המקשה ללדת, גם אם יצא ממנה דם רב, אינה נידה. כפי שאמרנו, אכן דם המקשה ללדת אינו נזכר בתורה, ומבחינה רפואית היא אינה נידה אף לא זבה אלא יולדת. הדם נובע ישירות ובאופן הכרחי מתהליך הלידה, ולכן היא טהורה. זו כאמור ההלכה כפשוטה, המתאימה לתנאי הטבע שאנו מכירים, וכן אומר ריש לקיש (שם): "אמר קרא: 'תשב'. יש לך ישיבה אחרת שהיא כזו. ואיזו זו? זו קושי בימי זיבה". רב אומר שהמקשה נידה, בעקבות המשנה, ושמואל חושש לנידה לא מעצם הדימום הלידתי אלא שמא עד יום הלידה תשפה, ואז יוכח בדיעבד שלא היה זה דם הבא מחמת הוולד אלא דם נידה. זו הלכה מוזרה וחריגה: רק בדיעבד נקבע אם האישה נחשבת נידה, למפרע. אנו השתדלנו לתרץ כיצד חכמים חושבים שדם אישה בהיריון הוא דם נידה, והסברנו זאת לעיל בשלוש דרכים שונות. דעתו של רבי יצחק מוכיחה שגם הוא הבין את המשנה כפירוש השלישי, שלפיו האישה נידה משום שהתנא סבור שיש וסת בזמן ההיריון, ועל כך חולק רבי יצחק. 
הבבלי מביא עוד את מסורת ההלכה של חנניה בן אחי רבי יהושע: "חנניא בן אחי רבי יהושע אומר: כל שחל קישויה בשלישי שלה, אפילו כל היום כולו בשופי – אין זו יולדת בזוב" (שם). זו מסורת השונה מעט מזו של התוספתא. חנניה בן אחי רבי יהושע נמנה עם ארבעת השליחים שיצאו לתפוצות,<sup class="footnote-marker">38</sup><i class="footnote">ספרי, דברים פ (עמ' 146). </i> והוא עבר לפומבדיתא שבבבל ושם לימד. כידוע, לאחר מרד בר כוכבא ניסה לעבֵּר שנים,<sup class="footnote-marker">39</sup><i class="footnote">ירושלמי, נדרים ו ח, מ ע"א; סנהדרין א ב, יט ע"א, ועוד. </i> וחכמי ארץ ישראל בלמו את הניסיון (ראו במבוא למסכת ראש השנה). בבבל הקדומה, זו שקודם פריחת ישיבות בבל, היה מעט לימוד, והמעט שהיה הונהג בידי חנניה זה ורבי יהודה בן בתירה בנציבין. אביו של שמואל (אבוה דשמואל) למד בבית מדרש זה, וכאן למד גם בנו,<sup class="footnote-marker">40</sup><i class="footnote">ראו כהן, תנאי בבל. </i> וכן חכמים בבלים אחרים (קרנא, רב שילה). רב, לעומת זאת, למד בבית המדרש הארץ ישראלי, וחזרתו לבבל הפגישה את תורת בבל, שאותה ייצג שמואל, עם תורת ארץ ישראל שהביא עמו רב. כך צמח מרכז הלימוד המפואר בבבל. במבוא למסכת ראש השנה דנּו בניסיון הבבלי לערער את המונופול של ארץ ישראל בתחום קביעת לוח השנה. ניסיונות אלו הם ביטוי לאותה תורה בבלית. יש לחדד את המאמץ לאתר ולהגדיר את תורת בבל ה"מקורית", זו שקודם בוא רב לבבל. תורה זו היא בחלקה הגדול תורתו של חנניה, והיא שונה ממסורת ההלכה המכונה "ארץ ישראלית", בפרטים רבים.<sup class="footnote-marker">41</sup><i class="footnote">ראו בנספח למסכת עירובין. </i>
החכמים המוסרים את תורת בבל אינם נושאים את התואר "רבי". התואר היה מקובל רק בארץ ישראל. לעומתם, רבי יהודה בן בתירא ואחריו רבי לוי היו מחכמי הארץ שירדו לבבל, ותוארם, כמו תורתם, מושפעים יותר מתורת ארץ ישראל ומדרכי מסירתה.<sup class="footnote-marker">42</sup><i class="footnote">ועדיין הדברים מחייבים ליבון ובירור נוסף.  </i>
לסיכום, ההלכה שבמשנתנו קשה מבחינה רפואית והלכתית, והצענו לה פתרונות דחוקים במקצת. כאמור, רב יצחק בבבלי חולק על כולה. דומה שיש בה ביטוי לחרדת הטומאה המתגברת על כללי ההלכה היבשים.
המשנה מנוסחת בלשון קצרה. היא הייתה צריכה להיכתב כך:
המקשה נידה –
1.	קישת שלשה ימים בתוך אחד עשר, שפת מעת לעת וילדה – הרי זו כיולדת בזוב, דברי רבי אליעזר.
2.	רבי יהושע אומר: קישת שלשה ימים בתוך אחד עשר, שפת לילה ויום (כימי שבת ולילו) וילדה – הרי זו כיולדת בזוב. 
3.	ששפת מהצער אבל לא מן הדם. 
כמובן, המשפט השלישי עשוי להתפרש כהמשך דברי רבי יהושע או כמימרא כללית לדעת שני הצדדים. 
זה הסגנון הרגיל במשניות. יש בו מרכיב חוזר שאין צריך לאומרו. כך נוצרת משנה כתובה בפרוזה אבל בקצב נתון.<sup class="footnote-marker">43</sup><i class="footnote">שפיגל, דרך קצרה.  </i> אם נזכור שהלימוד נעשה בנגינה<sup class="footnote-marker">44</sup><i class="footnote">הלוי, שינון. </i> הרי שנוצר כאן מעין שיר, המאפשר ללומד לשחזר מילה ששכח. 

Mishnah 5

<b>כמה</b> <b>הוא</b> <b>קישויה</b> – משנה זו היא משנה תוספתאית המסבירה את קודמתה. במשנה הקודמת השתתפו בית הלל ובית שמאי, וחכמים בני דור יבנה שנו אותה. משנתנו היא מרובד כרונולוגי נוסף, מדור אושא, ומסבירה מונחים במחלוקת הקדומה. עם זאת, ריבוד המקורות בעייתי, שכן בתוספתא מופיעים דברי התנאים הקדומים, ומיוחסים לבני דור אושא. תנאים מאוחרים חוזרים אפוא על דברי קדמונים, ודברי תנאים קדמונים זוכים לעריכה מאוחרת שיש בה לעתים היפוך שמות ושינוי מונחים. נמצאנו למדים ששחזור הרבדים הכרונולוגיים קשה ביותר, וכל שאפשר לומר הוא שלעתים אפשר לרבד את כל הדעות השונות בנושא ספציפי. עם זאת, קשה לרבד את כל דברי התנאים בנושא, ודוגמה לכך תבוא בהמשך המשנה.
<b>רבי</b> <b>מאיר</b> <b>אומר</b><b>: </b><b>אפילו</b> <b>ארבעים</b> <b>וחמשים</b> <b>יום</b> – קודם הלידה. כלומר, אם האישה לא שפתה לאחר קישויה, גם אם הקשתה זמן ממושך זה ולאחר מכן ילדה היא אינה נחשבת יולדת בזוב. 
ארבעים וחמישים יום הם הגזמה. בסופו של דבר, תהליך הלידה אינו נמשך זמן כה רב. למעשה, המקשה בלידתה ארבעים או חמישים יום היא "מעוברת שראתה דם", ואכן, בתשובות גאוני ארץ ישראל: "מעוברת שראתה דם צריכה לשב עליו שבעה נקיים" (תשובות גאונים אסף תש"ב, עמ' 122-121), כלומר, כזבה גדולה, והרי זו מסקנת המשנה. קודם תקנת רבי זירא, השאלה אם האישה נידה או זבה הייתה מרכזית, וקבעה את מספר ימי הטומאה. לאחר התקנה, ההכרעה אם האישה נידה או זבה פחות משמעותית, שכן בשני המקרים – מבחינה מעשית – האישה סופרת שבעה נקיים. הגאון מודע לתקנת רבי זירא. כך גם בתשובות גאונים מבבל.<sup class="footnote-marker">45</sup><i class="footnote">תשובות גאונים קדמונים, כה; תשובות רב נטרונאי בר הילאי גאון, יורה דעה, סימן רמז. </i>
עם כל זאת, קשה. הגאונים הבבלים הכירו את המשנה במסכתנו א, ג, שם נקבע שמעוברת שראתה, דייה שעתה, ונדחקו ותרצו את הסתירה בין עמדתם, המבוססת על משנתנו, לבין המשנה שם. הם נדחקו, ומוזר שלא קבעו שהמשנה בפרק א עוסקת בתקופה שקודם תקנת רבי זירא, ודבריהם הם לאחר התקנה, כאשר נקבע שגם נידה יושבת שבעה נקיים. הם הכירו את תוצאות התקנה, אבל לא הזכירו אותה. האם לא הכירו בה כהלכה או שמא נמנעו בכוונה מלספר לשומעיהם על שינוי ההלכה?
מבחינה רפואית לא ייתכן מצב של קושי לידה פעילה המלווה בדימום ובצירים במשך חמישים יום, אלא שלקדמונינו לא היה כלי להבחין בין צירים לבעיות אחרות. כך למשל, ייתכן מבחינה רפואית מצב של היפרדות שליה כרונית המלווה בדימום ובכאבים ממושכים במשך זמן רב מאוד, כשבסוף ישנה לידה. הופעת דימומים (או דימום אחד ארוך) בעת ההיריון היא אירוע לא נדיר. למעשה, הביטוי "מקשה ללדת" אינו מתייחס רק לצירים אלא גם לכאבים, לירידת מים ולשאר מרעין בישין (ראו נספח רפואי, סעיף 24). מהמשנה משתמע שמדובר בצער, שכן השפיתה היא שפיתה מן הצער. אכן, תיתכן בהחלט מציאות שכיחה של צירים מוקדמים הנמשכים זמן רב, כבר מהחודש השישי, לעתים מלווים בדימומים, ולעתים הם אינם מסתיימים בלידה מוקדמת אלא בלידה במועד. 
<b>רבי יהודה אומר: דייה חדשה</b> – חודש אחד. ייתכן שכוונתו לחודש האחרון, כלומר, למצב שחלק ממנו הוא לידה בסוף ימי ההיריון ואולי מעט ימים אחר כך (רש"י, נידה, לו ע"ב, ד"ה דיה חדשה: חודש תשיעי). כלומר, לדברי רבי יהודה אפשר לטהר אישה מלידה בזוב רק אם הקישוי נמשך לא יותר מחודש, ובחודש התשיעי, ובתנאי כמובן שלא שפתה לאחר הקישוי וקודם הלידה.
<b>רבי יוסה ורבי שמעון אומרים: אין קישוי יתר משתי שבתות</b> – כלומר, קישוי המוציא את האישה מגדר יולדת בזוב הוא רק קישוי של שבועיים בלבד קודם הלידה. המחלוקת היא אפוא כמה זמן ייחשב קישוי טרום־לידתי ללא שפיתה שיש בו כדי להוציא את האישה מגדר לידה בזוב. רבי מאיר הוא המקל כאן, וקובע זמן ממושך, עמדת רבי יהודה היא עמדת ביניים, ורבי יוסי ורבי שמעון קובעים עובדה רפואית שעל פיה אין קישוי הנמשך יותר משבועיים, וכל שנמשך יותר מכך אינו מיוחס לוולד, ולכן הוא בהכרח זיבה.
בעוד המשנה הקודמת מראה נטייה הולכת וגוברת של הקלה עם התקדמותה מהרישא לסיפא, המגמה במשנה זו (המופיעה בגמרא כהמשך המשנה הקודמת) הפוכה, והדעות בה הולכות ומחמירות מהרישא לסיפא. שוב אנו עוסקים בניסיון להתיר אישה לבעלה, היינו, להוציאה מחזקת יולדת בזוב ולפרש את דמה כדם מחמת הוולד. כל התנאים במשנה זו: רבי מאיר, רבי יהודה, רבי יוסי ורבי שמעון, מתייחסים למשנה הקודמת. במשנה הקודמת נאמר שאישה לא תיחשב יולדת בזוב אפילו אם דיממה במהלך שפיתתה מצירים אם לא עבר זמן העולה על עשרים וארבע שעות או לילה ויום שלמים עד התחדשות הצירים והלידה. כאן המשנה שואלת האם הדבר נכון כלפי כל זמן ההיריון או רק כלפי סופו. אין מחלוקת בין התנאים על כך שיש לסייג את התקופה. רבי מאיר אומר שאם האישה ראתה דם בימים הראויים לזיבה, והם חלו ארבעים יום (באישה בריאה) או חמישים יום (באישה חולה) קודם הלידה, אם לא הייתה הפסקה של יותר מעת לעת או לילה ויום שלמים קודם הלידה אין האישה נחשבת יולדת בזוב. רבי יהודה מחמיר, ומסייג זאת רק לחודש התשיעי, ורבי יוסי ורבי שמעון – רק לשבועיים האחרונים שקודם הלידה. אם ראתה לפני כן דם, ואפילו מתוך קושי הלידה, היא נחשבת יולדת בזוב.
ניכרת כאן התפתחות ההלכה בין דור יבנה, שבו כל חכמי המשנה הקודמת מקלים יחסית, לבין דור מאוחר יותר, במשנה הנוכחית, שבו ניכרת מגמת ההחמרה. מסקנה זו נעדן בהמשך. 
בתוספתא אנו רואים מעט הוספות המשנות את פני המשנה, שהדגשנו בפיזור אותיות: "[1] כמה יהא קישוי ויהא תלוי בולד? אפילו ארבעים וחמשים יום, דברי רבי מאיר. רבי יהודה אומר משום רבי טרפון: דייה חדשה; [2] כיצד? שנים מן השמיני ומן התשיעי – לא ילדה בזוב. שלשה מן השמיני ומן התשיעי – ילדה בזוב; [3] רבי יוסי ורבי שמעון אומרים: ארבעה עשר; [4] כיולדת הנקבה. [5] לפיכך, אם קשות שבעה עשר, שלש הראשונים ראויין לזיבה, וילדה בזוב" (נידה ה, ט [עמ' 646]). נפתח בפן הכרונולוגי. אף שמשנתנו מאוחרת למשנה הקודמת, מסתבר שחלק משורשיה גם הם מסוף דור יבנה (רבי טרפון). התוספתא מדגימה רובד כרונולוגי נוסף, המסביר את ההלכות הקדומות. 
בתוספתא אין כלל אזכור לבעיית הנידה. ההפך הוא הנכון: מבחינים בה בין קישוי הנובע מלידת הוולד (האישה נחשבת מקשה ללדת ולא כמי שסובלת מסתם דימום), שאז האישה טהורה, לבין דימום של זיבה, היינו, דימום הנמשך זמן מסוים (לפי הדעות השונות) קודם הלידה. או שהאישה שפתה מעת לעת או לילה ויום קודם הלידה, שאז היא יולדת בזוב. ייתכן שהתוספתא אינה אלא ניסיון מלאכותי להשוות בין המשניות. אם הקישוי הוא עד חמישים יום, תולים זאת בוולד. אפילו חמישים יום אין משמעם גבול עליון אלא ההפך: כל דם תלוי בוולד, ו"חמישים" הוא לשון גוזמה. רבי טרפון ורבי יהודה מסכימים לכלל העקרוני אבל מאריכים את זמן הקישוי. אם יצא דם בזמן הקישוי, האישה "לא ילדה בזוב". במשנה התפרש ביטוי זה כאומר שהאישה אינה זבה אלא נידה, אולם בתוספתא, ההלכה שנויה באופן אחר. לפיכך, אם יצא הדם יומיים קודם הקישוי, האישה היא בבחינת "שומרת יום" (יום טומאה כנגד יום זיבה), אבל אם הוא יצא במשך שלושה ימים קודם יום הקישוי, היא זבה גדולה. לפי פירוש זה יש לתקן את התוספתא.
<b>נוסח התוספתא</b>
בסעיף האחרון, נימוקם של רבי יוסי ורבי שמעון אינו רפואי אלא מדרשי. אישה טמאה לאחר לידה לכל היותר במשך ארבעה עשר יום (אם ילדה נקבה), ולכן, גם בארבעה עשר הימים האחרונים של ההיריון היא עלולה להיות טמאה. כלומר, דימום של עד שבועיים קודם הלידה אפשר ליחס לוולד, והאישה טהורה. מעבר לכך, זו זיבה. במילים אחרות: כאשר הדימום מתחיל נותנים לאישה "ליהנות מהספק" למשך ארבעה עשר יום ומניחים שזהו דם לידה, היינו, דם מחמת ולד, המוציאהּ מכלל זיבה, דבר המקביל לארבעה עשר ימי הטומאה שלאחר הלידה. שבועיים של דם אינם בגדר זיבה, משום שאפשר לתלותם בוולד, כלומר, לתלות שהדם יצא בגלל לידת הוולד, ואין זה דם נידה ממש ולא דם זוב, והוא ששנינו: "ויהא תלוי בולד". אם הדם ממשיך לצאת אנו יודעים בדיעבד שהימים עד השבועיים שקודם הלידה (או ההפלה) היו ימי זוב, והאישה בדיעבד זבה.
בכל התוספתא אין אזכור של מצב של נידה, בניגוד למשנה. אנו תמהנו על האפשרות של דם נידה בעת ההיריון, ומתברר שזו אינה שאלה שלנו על קדמונינו אלא מחלוקת פנימית בין אנשי ההלכה. לפי התוספתא והבבלי שציטטנו בשם רבי יצחק, אין כלל מצב של נידה בעת ההיריון. 
כל זאת בהתאם למדרש התנאי, המדגיש שזוב הוא רק "מחמת עצמה ולא דמה מחמת הולד. או דמה מחמת עצמה ולא דמה מחמת האונס? כשהוא אומר: 'זוב' – לרבות את האנסים. הא מה אני מקיים 'דמה'? דמה מחמת עצמה ולא דמה מחמת הולד" (ספרא, זבים, פרשה ה, א [עח ע"ד]). בהמשך המדרש מצוטטת משנתנו. הבבלי (נידה לח ע"א) סייג דרשה זו, והוא כשיטת המשנה הקודמת. 
בבבלי מובא נוסח שונה של התוספתא: "תניא, רבי יהודה אומר משום רבי טרפון: דיה חדשה, ויש בדבר להקל ולהחמיר. כיצד? קשתה שנים בסוף שמיני ואחד בתחלת תשיעי, ואפילו בתחלת תשיעי ילדה – הרי זו יולדת בזוב. אבל קשתה יום אחד בסוף שמיני ושתים בתחלת תשיעי, ואפילו בסוף תשיעי ילדה – אין זו יולדת בזוב" (שם). גם הבבלי חש בקושי של הברייתא כפי שהיא בתוספתא שלנו, והציע תיקון אחר. כמובן אין בידינו לקבוע מהו הנוסח המקורי, אלא שלנוסח הבבלי קשה מה ייחודם של שני ימי הזוב קודם הקישוי. שלושה ימי זוב הם האמורים בתורה, אבל מה מיוחד בשני ימים?
<b>המקשה בלידתה</b>
הפירוש המוצע לתוספתא שונה מהתוספתא הקודמת שציטטנו במשנה הקודמת: "[1] המקשה לפני לידתה – הרי זו נדה. בתוך אחד עשר קישת שנים ושפת אחד, קישת אחד ושפת שנים, שפת אחד קישת אחד ושפת אחד – ילדה בזוב; [2] שפת שנים וקשת אחד, שפת אחד וקשת שנים, קישת אחד ושפת אחד וקישת אחד – לא ילדה בזוב; [3] זה הכלל: שופי סמוך ללידה – ילדה בזוב. קישת סמוך ללידה – לא ילדה בזוב. קישת שנים ושפת שנים, אף על פי שחזרה וקישת לאחר מכן – ילדה בזוב" (נידה ה, ח [עמ' 646]; בבלי, נידה לו ע"ב). בהלכה ח, המקשה קודם הלידה, בימי הקישוי היא נידה, ולא בימי הקישוי – זבה (כמו המשנה הקודמת), ואילו בתוספתא שציטטנו, בימי הקישוי אין האישה נידה כלל. 
<b>המקשה בלידתה</b>
בהמשך התוספתא מופיעות דוגמאות נוספות למקסימום ימי הדימום של אישה בהיריון שאינם גוררים טומאת זיבה. גם שם מתעלמים כליל מכך שאישה בהיריון אינה יכולה להיות נידה אבל אפשר ואפשר שדמה יזוב. בהתעלמות זו מהנתונים הרפואיים עסקנו בראשית המשנה הקודמת. 
היפוך הדעות בנוגע למי שדיממה במשך כל ימי הקישוי קיצוני, החל בנידה וכלה בטהרה, וניגוד חריף זה מצטרף לעצם התופעה של ריבוי הדעות בשאלה הנשאלת במשניות אלו. 
החשש לווסת בימי העיבור עולה גם בשאלתו של חכם אחד: "בעא מיניה ההוא סבא מרבי יוחנן: הגיע עת וסתה בימי עבורה ולא בדקה" (בבלי, נידה ט ע"א). שאלה זו מתייחסת למיעוט קטן של נשים שווסתן נמשכת, לרוב בכמות קטנה הרבה יותר, בחודש-חודשיים הראשונים של ההיריון, ולעתים גם בחודש השלישי.
עד כאן המשנה תוחמת את המשנה הקודמת ומגדירה ממתי נחשבת האישה מקשה ללדת. במשנה לא מוסבר למה הגדרה זו חשובה. ואם יוצא מהאישה דם קודם תקופת ה"קישוי"? מה דינה אז? במשנה נמצאות הגדרות זמן בלי שנקבעה משמעותן ההלכתית. הקורא את המשנה עשוי לפרשהּ כהערה רפואית בלבד. "מקשה ללדת" הוא אירוע המסמן את סוף ההיריון, ואלו ואלו תחומי הזמן שלו. נושא זה ייבחן במשנה הבאה. 

Mishnah 6

<b>המקשה בתוך שמונים שלנקבה</b> – לאחר לידת נקבה, היולדת טמאה ארבעה עשר יום, ולזכותה שישים ושישה ימי טהרה לאחר מכן, אפילו היא עדיין מדממת. האישה ובעלה שימשו בימי טוהר אלו, לאחר טבילתה בתום ארבעה עשר ימי טומאת לידתה, והיא נכנסה להיריון והקשתה בלידתה. אין זו כמובן לידה של ממש אלא הפלה בראשית ההיריון. בדרך כלל אישה מיניקה אינה נכנסת להיריון תוך כדי הנקה, אבל מציאות של היריון חדש כשישה שבועות מלידה קודמת אפשרית גם כשהאישה מיניקה, וביתר שאת כשאינה מיניקה. מקרה כזה מתואר גם במדרשים בנוגע לעובד אדום הגיתי (שיר השירים רבה ב, ה, סימן ג (ד"ה בשלפי השמד); במדבר רבה ד, כ), שם אנו שומעים בבירור שלאחר שבוע הטומאה הראשון (לאחר לידת זכר) ולאחר טבילה, האישה נכנסת להיריון שנית ואף נולד לה ילד בזכות ברכת ה'. אפשר גם לפרש<sup class="footnote-marker">46</sup><i class="footnote">כן פירש רש"י, נידה לח ע"ב, ד"ה המקשה. ראו מה שכתב בעל תוספות יום טוב על אתר, ד"ה המקשה, על פירוש זה. </i> שהמשנה דנה במצב שבו היה היריון של תאומים. האישה ילדה את התאום הראשון, שהיה בת, ולאחר כמה שבועות ובתוך שישים ושישה ימי הטוהר הפילה את התאום השני, שהיה מת ברחם עוד מתחילת ההיריון, מציאות שהיא קרוב לוודאי נדירה ביותר, או אולי אפילו ילדה תאום חי שני בהפרש ניכר מתאום הנקבה הראשון, שנולד קודם זמנו. ייתכן גם שהאישה סובלת מכאבים ומדימומים מסיבות אחרות ונוטה לחשוב שהיא מפילה אבל לאמִתו של דבר מדובר בבעיה אחרת, כגון שאריות שליה שנותרו ברחם או בעיות אחרות.
<b>כל דמים שהיא</b><sup class="footnote-marker">47</sup><i class="footnote">בכ"י קופמן "הוא", ותוקן ל"היא", וכן הגרסה בשאר עדי הנוסח. </i><b> רואה, טהורים</b> – משום שהיא "יושבת בדמי טוהר". בתורה אין הסבר להלכה זו, וזו גזרת הכתוב. ייתכן שהסיבה לכך היא העובדה שהאישה עוד לא חזרה למחזור סדיר, והדם היוצא ממנה הוא מחמת פצעי הלידה (או שמגמת הכתוב היא להתיר את האישה לבעלה מוקדם ככל האפשר מפאת מצבה הנפשי הקשה לאחר הלידה). מכל מקום, שאלה זו לא עמדה לפני חכמים, שהרי אלו דברי תורה מפורשים.
<b>עד שיצא הוולד</b> – ואז דינה כאישה שהפילה או ילדה, שפרטי ההלכות בנוגע אליה נדונו לעיל (ג, א-ז). מפשט המשנה נראה שהתנאים סברו שלאחר לידה תיתכן לידה נוספת לאחר שבוע או יותר (תאומים בהפרש זמן). מקרה כזה נחשב חריג, אך קורה לעתים (ראו נספח רפואי, סעיף 25).
<b>רבי אליעזר מטמא</b> – אפשר לפרש שזו מחלוקת בסיסית: רבי אליעזר ותנא קמא נחלקים בשאלה אם דם קושי בעת דם טהור נחשב דם טהור או לא. ברור שרבי אליעזר מטמא, שכן דם קושי רגיל נחשב דם נידה. לוּ היה סבור שהמקשה אינה נידה, גם אישה זו אינה נידה. חכמים מסכימים עמו, אבל רק במקרה של הפלה נחשבת האישה טמאה. מוכרחים לומר שחכמים קובעים שאם וכאשר האישה הפילה היא טמאה בדיעבד כבר מתחילת ה"קישוי", והדבר מתברר רק לאחר ההפלה. רבי אליעזר סבור שקודם ההפלה היא נחשבת נידה. הדבר תמוה, שכן קודם ההפלה היא נחשבת אישה שילדה (כלומר, הדם הוא דם טוהר מחמת הלידה הראשונה) ואין לחשוש להיריון נוסף, משום שהמחזור שלה עוד לא שב לתִקנו. רבי אליעזר קובע הלכה בניגוד למשתמע מפשט התורה. לדעתו, סתם אישה המדממת חודשיים לאחר לידת בת נחשבת טמאה (עוד קודם שהוולד יצא), ודבר זה מנוגד למשתמע מדין התורה. כיצד נדע שלאישה זו אירע המקרה הנדיר של כניסה להיריון מיד לאחר הלידה? 
במדרש ספרא (תזריע פרק ב, ז [נח ע"ד]) מוסברת המחלוקת על בסיס משולב של מדרש וקל וחומר. חכמים 'דורשים' את הפסוק כפשוטו אם הדמים הם דמי טוהר, אז הגדרה זו חלה בכל מצב. ורבי אליעזר 'מטמא'. לפ המדרש שם מתברר שרבי אליעזר סבור שאם החל לה מחזור היא מטמאה בנידה. יתר על כן רבי אליעזר לומד שטמאה מדין אישה המקשה לפני לידתה. וכשם שזו טמאה (המקשה לפני לידתה) כך המקשה לאחר לידתה. הנימוק שלו שבימי הטוהר אישה טמאה נידה הוא טיעון חלש, שכן חכמים חולקים עליו. זהו אפוא נימוק רק לשיטתו של רבי אליעזר, ואיננו עשוי לשכנע את חכמים (בניגוד לטיעון של המשנה להלן). בסופו של דבר, ולמרות הסבר הספרא, עדיין החמרתו של רבי אליעזר קשה להבנה. הרי התורה נתנה לה דמי טוהר, ולא הבחינה בין הסיבות השונות לדימום. תמיד יש לה דמי טוהר. 
בפירושנו למשנה ד חשדנו שדברי רבי אליעזר משקפים את התפיסה המאוחרת, שאישה המדממת בימי הטוהר אסורה לבעלה. אולי גם כאן עולה תפיסה זו, שכן לדעתו, המקשה היא תמיד נידה, כפי שראינו בשתי המשניות הקודמות.
<b>אמרו לו לרבי אליעזר: מה אם במקום שהחמיר בדם השופי</b> – ביולדת שראתה דם בעת קישויה שלושה ימים ברציפות בימי הזיבה ושפתה לאחר מכן מעת לעת או מערב לערב, ויולדת בזוב – <b>הקל בדם הקושי</b> – שאם ראתה דם בשעת הקושי (צירי הלידה) ולא שפתה, וילדה, אין היא זבה אלא טמאה מחמת הוולד, ולאחר מכן טמאת לידה בלבד, ואינה יולדת בזוב, <b>מקום שהקל בדם השופי</b> – בימי דם הטוהר שלאחר הלידה, <b>אינו דין שנקל בדם הקושי?</b> – אם הקשתה בלידתה (הפילה) את הוולד השני בימי דם הטוהר! חכמים שואלים לשיטתם, שלפיה הזבה בימי הקושי אינה נידה ואינה יולדת בזוב, כהלכה ט בתוספתא.
<b>אמר להם: דיו לבא מן הדין להיות כנדון: ממה הקל עליה? מטומאת זיבה</b> – רבי אליעזר עונה לתנא קמא בשיטת תנא קמא. תנא קמא הביא ראיה בקל וחומר, ורבי אליעזר מביא כלל המסייג את הקל וחומר, כלל ה"דיו". לטענתו, אמנם אישה הרואה דם קישוי במשך שלושה ימים ברציפות, בימים הראויים לזיבה, וילדה לאחר מכן ללא ששפתה, הקל עליה הכתוב שלא תלד בזוב והיא טהורה, <b>אבל טמאה היא טומאת נידה</b> – שאם ראתה בימים הראויים לנידה (בניגוד לימים הראויים לזיבה) היא תהיה תמיד טמאה טומאת נידה. גם אם זהו דם הקושי בתוך ימי הטוהר, על האישה להיות טמאה לפחות טומאת נידה, כלומר, שבעה ימים, ובתנאי שדם ההפלה פסק עד אז, אפילו היא בימי דם הטוהר. כלומר, רבי אליעזר אומר לחכמים: לשיטתכם, אם אתם מודים בכך שדם הקושי הוא דם וסת – במקרה שבו הדימום התרחש בימים הראויים לנידה – חייבים אתם לקבל את העיקרון של "דיו", כלומר, דין הנלמד מדין קל וחומר אינו יכול לחרוג מהנדון, ולענייננו: שלא יהא דינו של דם קושי בימי הטוהר קל מדינו של דם קושי בלידה. כל אחד מהצדדים טוען את טענתו אליבא דתנא השני. 
בידינו ויכוחים רבים בין חכמים. לעתים כל אחד טוען את טענתו אליבא דידיה ונוצר שיח שבו כל אחד מתבצר בעמדתו, ולעתים הטיעון הוא אליבא דתנא השני ונוצרת הידברות, כמו בהלכה זו, וכן ראו בפירושנו לעיל משנה ג. 
כאמור, לאחר הסבר המשנה והספרא עדיין לא מוסבר טעמו הפנימי של רבי אליעזר, ונראה שלפנינו מגמת החמרה החורגת מפשט הכתוב.

Mishnah 7

חכמים חילקו את המחזור לשלושה חלקים: 
1.	ימי הנידה: מהופעת הדם, האישה טמאה במשך שבעה ימים, בתנאי שהדם פסק עד סוף היום השביעי (מאוחר יותר הורחבה תקופת הטומאה, ראו במבוא – תקנת רבי זירא).
2.	הימים הראויים לזיבה: אלו אחד עשר הימים שלאחר שבעת ימי הנידה, שבהם לא אמור להופיע דם וסת נוסף, ואם דיממה האישה אז, היא זבה (יש חילוק בין דין זבה קטנה, המדממת במשך יום או יומיים ועליה לשמור יום נקי נוסף, לבין דין זבה גדולה, המדממת במשך שלושה ימים ברציפות או יותר, שעליה לשמור שבעה נקיים).
3.	הימים הראויים לנידה: מהיום התשעה עשר ואילך תמו שבעת ימי הנידה ואחד עשר הימים הראויים לזיבה והחלו שוב ימים שבהם אם תראה האישה דם הוא ייחשב וסת, המטמאת אותה במשך שבעה ימים ללא צורך בספירת שבעה נקיים. בפועל, ייתכן שאישה תקבל וסת חדשה רק ביום העשרים ושמונה או אף מאוחר הרבה יותר, ואף על פי כן, מהיום התשעה עשר ואילך, כל דימום הוא דם נידה וייחשב "פתח נידה".
כמו כן הגדירו חכמים מושג הנקרא "שעת וסתה". מושג זה מתייחס לנשים אשר להן מחזור סדיר. האישה יודעת באיזה יום אמורה להופיע וסתה. אצל רוב הנשים, ימים אלו הם הימים העשרים ושמונה עד השלושים מהיום הראשון של הווסת הקודמת. בכל מקרה אין האישה טמאה אלא כשהיא מתחילה לדמם, אבל אם לא בדקה את עצמה היא טמאה למפרע, כאמור לעיל א, א. אם הקפידה לבדוק את עצמה בזמן שבו הייתה אמורה לקבל וסת ומצאה שהיא נקייה, היא עדיין טהורה אף שעליה להתנהג כמי שאמורה להיטמא בכל רגע ולבדוק עצמה באופן תדיר.
<b>כל אחד עשר</b> <b>–</b> הימים הראויים לזיבה, <b>בחזקת טה(ו)רה</b> – כלומר, לכולי עלמא אינה בודקת את עצמה ואין עליה לבדוק.
<b>ישבה לה ולא בדקה</b> – בימים הראויים לנידה, החל ביום התשעה עשר ואילך, הן משום שהיא מכירה את וסתה, האמורה להופיע ביום העשרים ושמונה או ביום השלושים, הן משום שהיא <b>שגגה, נאנסה, הזידה ולא בדקה</b> <b>–</b> לא בדקה עצמה בשוגג או באונס או בכוונה <b>–</b> <b>הרי זה טמאה</b>. כך מופיע בכ"י קופמן. בשאר עדי הנוסח: <b>הרי זו טהורה</b>. משום שנוסח כ"י קופמן הוא היחיד שכתוב בו "טמאה", אין זה מן הנמנע שזוהי טעות מעתיק. לחילופין אפשר לשער שאם אין זו טעות מעתיק זוהי החמרה שלפיה אין סומכים על חזקת האישה בנוגע ליום וסתה הצפוי וחוששים שהווסת עשויה להגיע בכל יום, החל ביום התשעה עשר ואילך, גם אם היא מגיעה באורח תדיר מאוחר יותר. סביר יותר להניח שזוהי טעות מעתיק, שכן המשפט הבא במשנה הוא: "הגיע שעת וסתה ולא בדקה – הרי זו טמאה", ולכאורה המשפט מיותר, שכן אם לפי נוסח קופמן האישה טמאה כבר בתחילת הימים הראויים לנידה אם לא בדקה, לא דין שתהא טמאה בהגיע "שעת וסתה"? בכל יתר עדי הנוסח הגרסה היא "טהורה" (ולא "טמאה"). אם כן, "שגגה" או "הזידה" בימים הראויים לנידה, ולפנינו פירוט של המשפט, וכאילו היה כתוב: "ישבה [ו]לא בדקה, כגון ששגגה, נאנסה, הזידה..." בימים הראויים לנידה – טהורה, ומשתמע מהמשנה שמלכתחילה האישה חייבת לבדוק את עצמה בימים אלו (אף על פי שעדיין לא הגיעה שעת וסתה, שמא פירסה נידה לא בזמנה), אבל אם לא בדקה, בכל זאת טהורה,<sup class="footnote-marker">48</sup><i class="footnote">מיטשם, נידה, עמ' 45, סבורה שנוסח כ"י קופמן הוא פשוט שיבוש.  </i> משום שאף על פי שאלו ימים הראויים לנידה, חזקה שאורח נשים בזמנו בא, ולכן, גם אם הזידה היא טהורה, משום שלא הייתה אמורה עדיין לראות דם נידה.
<b>היגיעה שעתה ווסתה ולא בדקה</b> – הגיע היום שבו האישה אמורה לראות דם נידה לפי ניסיונה האישי, ולא בדקה, <b>הרי זו טמאה</b> – מכיוון שחזקה שאורח נשים בא בזמנו היה עליה לבדוק. למשנה לא חשוב למה האישה לא בדקה עצמה, בגלל שגגה, אונס או זדון.המשנה (לפי נוסח רוב העדים) אינה מפרטת "אפילו נאנסה", משום שפירוט זה בא ברישא, וקל וחומר בסיפא. קשה לקבוע אם לפנינו רק מסקנה טכנית ממצב הספק שבו האישה נמצאת (כיוון שלא בדקה) או שמא לפנינו גם מרכיב של קנס: מכיוון שלא בדקה היא "נענשת" בכך שמעמדה כטמאה, שכן ראויה הייתה להיות טמאה עקב החזקה שאורח נשים בזמנו בא.
אם כן, חכמים חילקו את המחזור לשלושה חלקים.
הגדרת המחזור הקצר של שמונה עשר יום משתמעת מסדרת משניות העוסקות באותם אחד עשר יום הראויים לזיבה, שבהם האישה בוודאי אינה נידה. אבל משנת ערכין (ב, ב) עוסקת במחזור של שבעה עשר יום. או שזו מחלוקת או שכוונת משנת ערכין היא לשבעה עשר הימים שאינם ראויים לנידה, ומהיום השמונה עשר מתחיל הספק.<sup class="footnote-marker">49</sup><i class="footnote">ראו ניסיונו של הרמב"ן בחידושיו לנדה נד ע"א לאחד את העמדות הללו. </i> בעל מדרש תנחומא מגדיר הלכה זו "הלכה למשה מסיני" (תנחומא, מצורע ח), וכן נזכר שם שהימים שאינם ראויים לנידה הם חמישה עשר יום, "שכך שנו חכמים: אחד עשר יום שבין נדה לנדה – הלכה למשה מסיני. לפיכך האשה צריכה שתהא שומרת ט"ו יום ואחרי כן מותרת לבעלה. כיצד עושה היא? שומרת שבעה ימי נדתה ואחרי כן סופרת ז' ימי נקיים, ונטהרת ביום השמיני". קטע זה של המדרש שייך כנראה לעריכה המאוחרת והבבלית של המדרש. עמדה חריגה זו מופיעה גם במדרש מאוחר (תפילת רבי שמעון בר יוחאי).<sup class="footnote-marker">50</sup><i class="footnote">ראו אבן שמואל, מדרשי גאולה, עמ' 269. המדרש שייך לקבוצת המדרשים האפוקליפטיים המתארת את ימות המשיח. מקובל לתארכו לימי מסעי הצלב. אמנם עריכתו משקפת כנראה גם אירועים אלו, אבל משוקעים בו גם חומרים ממדרשים אפוקליפטיים קדומים יותר. הסיפור המוזכר במדרש תפילת רשב"י, שבו משובצת הקביעה שהנידה אסורה חמישה עשר יום, הוא עיבוד של בבלי, מעילה יז ע"א.  </i> אנו משערים שהגדרת הזמן נבעה מניסיונם התצפיתי של חכמים. אגב, בספרות הערבית נקבע שזמן הנידה שבו האישה טמאה אורך חמישה עשר יום, אבל אין שם דגש על ימים הראויים לזיבה. ל"ימים הראויים לזיבה" חשיבות מעשית. בימים אלו אין האישה צריכה לבדוק את עצמה, ואם בכל זאת התגלה דם, היא זבה ואינה נידה. מעבר לימים הראויים לזיבה, האישה נמצאת תמיד בימים הראויים לנידה, או נידה בפועל.<sup class="footnote-marker">51</sup><i class="footnote">מזוז, נידה.  </i>
השריעה (ההלכה) המוסלמית כמובן לא רק קיבלה דברים מהיהדות, שהייתה מוכרת לפוסקים הערבים (עיראק וסביבותיה במאות השמינית-תשיעית), אלא גם דחתה עקרונות והלכות מסיבות שונות, כולל מרצונה להתבדל מהיהדות ולהציג לה חלופה הלכתית.<sup class="footnote-marker">52</sup><i class="footnote">נושא זה נדון בהרחבה בספרות המחקר של התקופה המוסלמית הקדומה, וראו סיכומו של מזוז, נידה. </i>
<b>רבי מאיר אומר: אם היתה במחבה הגיעה שעת ווסתה ולא בדקה</b> – בהגיע שעת וסתה. זו דוגמה למצב של אונס, וכפי שנראה להלן. המחבה (מחבוא) בדרך כלל חשוך ותנאי ההיגיינה בו קשים. יש בו צפיפות, אין בו מזון ומים כהלכתם וגם לא אפשרות לאינטימיות – <b>הרי זו טהורה, שחרדה מסלקת את הדמים</b> – מדובר ביום שבו "הגיע שעת ווסתה" כלשון המשנה, ולא בדקה באותו יום משום שהייתה במחבוא. לפי ממצאים רפואיים, אכן, חרדה, מצב רוח ותזונה גרועה עלולים לגרום אבדן זמני של המחזור, ועל כך מספרות רבות מפליטות השואה. לא רק מצבי קיצון של שואה אלא גם מצבי דחק אחרים, קלים הרבה יותר, גורמים לעתים קרובות לאיבוד הווסת או לשיבוש זמניה. כך הדבר פעמים רבות גם אצל בנות בטירונות בצה"ל כיום, ועוד. הדבר היה ידוע מקדמת דנא, וראו גם בנספח הרפואי, סעיף 26.
המחבוא שרבי מאיר מזכיר משקף מציאות חיים בימים שלאחר מרד בר־כוכבא או במהלכו. בבדיקות ארכילוגיות ברחבי יהודה (בעיקר בשפלה), ומעט גם בגליל, התגלו מאות מחילות מסתור, ואפשר לומר שאין יישוב יהודי שהיה מיושב בתקופה זו בשפלת יהודה שלא הייתה בו מחילה, ובדרך כלל כמה מחילות (איורים 15 א-ו). ההיסטוריון הרומי דיו קסיוס מספר שלאחר המרד התחבאו יהודים רבים במערות מסתור, אולם היו מן החוקרים שפקפקו באמִתות עדותו. והנה נתגלו בדור האחרון ברחבי הארץ, בעיקר בשפלת יהודה, מחילות המסתור שעליהן מספר הסופר.<sup class="footnote-marker">53</sup><i class="footnote">קלונר וטפר, מערכות המסתור. </i> מחילות המסתור יצאו לעתים מרצפת הבית, אבל בדרך כלל הסתעפו מבורות מים, ממקוואות או ממערות ששימשו מחסן.
במחקר מתנהל ויכוח בשאלה אם מחילות אלו נועדו לשמש בסיסים להתקפות פתע או מחבוא לפליטים שנרדפו בידי הרומאים. להערכתנו, המחילות נועדו למסתור, שכן הן פזורות בכל הארץ ולא רק במקומות אסטרטגיים. הן מאפיינות את היישוב הבנוי ולא את הדרכים שמהן יכולים היו לתקוף את הרומאים ממארב. יתר על כן, כשם שקשה לגלות את המסתור ולהוציא ממנו את המתחבאים כך קשה גם לצאת ממנו ולתקוף. אין צריך לומר שכשלמדו הרומאים מניסיונם על היקף התופעה היא איבדה כמעט את כל ערכה, שכן בחיפוש יסודי המחילה התגלתה.
תופעת המסתור נרמזת במקורות. משנת שבת (ו, ב) קובעת שאין לצאת בסנדל מסומר. בפירושנו למשנה זו עמדנו על הסיבות האפשריות להלכה. אחת מהן היא הסיפור המרתק המובא בתלמוד הבבלי. לפי התלמוד, חז"ל אסרו לנעול סנדל מסומר כגזרה משום מעשה שאירע בסוף השמד, בתקופת הגזרות שאחר מרד בר־כוכבא. יהודים התחבאו במערה, ואחד מהם יצא כשהוא נועל סנדל מסומר. לאחר זמן חזר. חבריו ראו את עקבות סנדלו וסברו שהוא חייל רומי שגילה את המערה והודיע לחבריו עליה, שכן הרומאים נהגו לנעול סנדלים מסומרות. היהודים המתחבאים נבהלו, ברחו בחיפזון מן המערה ורבים מהם נהרגו בעת מנוסתם (שבת ס ע"א).<sup class="footnote-marker">54</sup><i class="footnote">לדיון ראו ליברמן, תוספתא כפשוטה, שבת, עמ' 64; אלבק, פירוש, סדר מועד, עמ' 411-410; אשל, סנדל, ושם ספרות רבה נוספת. המעיין יראה במה אנו מסכימים לקודמינו ומה זכינו להוסיף עליהם. </i>
בתלמוד שם שנינו: "באותה שעה אמרו: אל יצא אדם בסנדל המסומר". רואים אפוא שהאיסור הונהג לאחר דור יבנה, הן בשבת הן בחול, כדי שלא ילבש אדם מישראל לבוש האופייני לחיילים הרומים. נימוק דומה משתקף במסורת הארץ ישראלית, שלפיה בנות ישראל היו רואות את רושמו של הסנדל המסומר ומפילות.<sup class="footnote-marker">55</sup><i class="footnote">ירושלמי, שבת ו ב, ח ע"א; דברים רבה, ליברמן, עמ' 81 (ראו גם איכה רבה ב, ז, [עמ' 113]). עניין ההפלות בגין ראיית רושם הסנדלים אינו מוזכר באיכה רבה. </i> בפירוש המשנה שם התחבטנו אם טעמו של התלמוד (או של התלמודים) הוא אכן הטעם היחיד למשנה, וראינו שיש לה סדרת טעמים, ולפיכך אי אפשר לקבוע שהטעם הלאומי הוא אכן מימי המשנה גופה (איורים 16 א-ב).
מעשה אחר מופיע רק בתלמוד הבבלי, בהקשר אחר, אולם רקעו הולם מאוד את ימי מרד בר־כוכבא: "עישינו עלינו בית, עישינו עלינו מערה, הוא מת ואני נצלתי – אינה נאמנת" (יבמות קטו ע"א). היהודים מתחבאים במערה והצבא הרומי "מעשן" אותה, כלומר, חונק את הניצולים בעשן. בריחה למערה התחוללה בהזדמנויות שונות, אך אופיינית עד למאוד לימי מרד בר־כוכבא.<sup class="footnote-marker">56</sup><i class="footnote">איננו יודעים להסביר מדוע דווקא הבבלי, שהיה רחוק מהתנאים בארץ, שימר סיפורי מרידה אלו.  </i>
הלכה אחרת עוסקת בעיר שנפלה לידי אויב לאחר מצור, ויש לחשוש שכל הנשים נטמאו (כתובות ב, ט), ובירושלמי מובא סיפור: "אמר רבי בא בשם רבי חייה בר אשי: מעשה היה וברחה משום סומא אחת" (גיטין ג ד, מה ע"א; כתובות ב ט, כו ע"ד), וממשיך: "היתה שם פירצה אחת – מצלת את הכל; היה שם מחבוייה – צריכה" (שם), ובבבלי: "אמר רב אידי בר אבין אמר רבי יצחק בר אשיאן: אם יש שם מחבואה אחת, מצלת על הכהנות כולן" (כתובות כז ע"א). מכל מקום, המחבוא הוא אפשרות להינצל ולהתחבא. 
המחבוא נזכר בסדרת מקורות נוספים: "שתי נשים של שני אנשים שלא ביכירו, וילדו שני זכרים במחבא, מת אחד מהן" (תוספתא, בכורות ו, ב [עמ' 540], והשוו שם, הלכות ד, ו). בכל ההלכות הללו מתחוללת אותה תופעה של לידה בלי שרואים את המתרחש וללא אפשרות להבחין בין הילדים השונים. סיפורים דומים משובצים בתלמוד, כגון: "אמו ואשה אחרת, ולהן שני זכרים, וחזרו וילדו שני זכרים במחבא, ובא בנה של זו ונשא אמו של זה ובנה של זו נשא אמו של זה" (יבמות צט ע"א). המעשה נשמע דמיוני, אבל הרקע לו מציאותי. אגב, לא נאמר שהנישואין נערכו במחבוא, אבל אפשר לתאר חבורת פליטים שעברו יחדיו צרות רבות ולבסוף נחלצו, ואחדים מבני החבורה מתחתנים זה עם זו.
כמו כן: " 'יגרש מפניך אויב' – אלו שברחו לאסיא; 'ויאמר השמד' – אלו שנמצאו במחבואות" (מדרש תנאים על דברים לג, כז [עמ' 222]),<sup class="footnote-marker">57</sup><i class="footnote">במדרש תנאים זה כלולים קטעים מאוחרים, שכן הוא נלקט ממדרש הגדול, שנערך במאה השש עשרה. קשה אפוא לקבוע את זמנו של המדרש. על רבי מאיר מסופר שנקלע לאסיא, וייתכן שגם הוא ברח לשם, ואולי בריחתו שימשה השראה למדרש. אסיא זו היא עציון גבר, ליד אילת של ימינו. ראו תוספתא, מגילה ב, ה ומקבילות. </i> וכן: "שתי נשים שילדו שני זכרים במחבה, וחזרו וילדו שני זכרים במחבה – שתיהן הולכין אצל הראשון ונוטלין חלק כזכר, אצל השיני, ונוטלין חלק [כזכר]" (תוספתא, בבא בתרא ט, ג).<sup class="footnote-marker">58</sup><i class="footnote">המחבוא נזכר גם בציטוט התוספתא בבבלי, בבא בתרא קכז ע"א ובמדרש תנאים על דברים כא, טו (עמ' 129). </i> התערבבות הוולדות היא אפוא תוצאה של תופעת המחבוא. במשנה שעליה נסבה התוספתא נזכרת התערבבות הוולדות ללא אזכור המחבוא (בכורות ח, א), ובהמשך עוסקת המשנה בסדרת מקרים נוספים של התערבבות ולדות (ח, ד-ה), ובכולם נוסף בתוספתא (בכורות ו, ח-ט [עמ' 540]) שהדבר היה במחבוא. 
ישנה דוגמה נוספת בתלמוד הבבלי: "כיצד? אמו ואשה אחרת שילדו שתי נקבות במחבא, ובאו אחיהן שלא מאותה האם ונשאום, ומתו בלא בנים – חולץ לשתיהן. נמצא חולץ לאחותו מספק, לבתו מספק. כיצד? אשתו ואשה אחרת שילדו שתי נקבות במחבא ובאו אחיהן ונשאום ומתו בלא בנים – זה חולץ לבתו מספק וזה חולץ לבתו מספק" (יבמות צט ע"א). 
ממשנתנו אנו למדים שהמחבוא היה תופעה של סוף דור יבנה, שרבי מאיר (בן הדור שלאחר מכן) מגיב עליה. המחבוא מתייחס אפוא לימי מרד בר־כוכבא. ימים אלה של הסתתרות הם ימי חרדה, וממילא גם עולים קשיים בבדיקת דם (בגלל הצפיפות, החושך והחרדה כאחד). רבי מאיר מוצא לאישה פתח לטהר את עצמה (ולקיים יחסי אישות עם בעלה בזמן המחבוא או מיד אחריו), מתוך ההנחה שייתכן שלא ראתה דם אף על פי שזמן הווסת הגיע. 
תופעת המסתור אינה שייכת אך ורק למרד בר־כוכבא. כך למשל מסופר במדרש מאוחר יותר: "אמר ר' לוי: לארכון טיקטונון<sup class="footnote-marker">59</sup><i class="footnote">ראש הבנאים. </i> שבנה המדינה<sup class="footnote-marker">60</sup><i class="footnote">עיר גדולה. </i> חדרים וביבים ומערות. לאחר ימים היה גביי. והיו בני המדינה נטמנים בפניו באותם החדרים והמערות. אמר להם: אני הוא שבניתי כל אילו החדרים והמערות, ומפני מה אתם נטמנים כך?" (בראשית רבה כד, א [עמ' 230-229]). המעשה דן באיסוף מסים<sup class="footnote-marker">61</sup><i class="footnote">במקבילה שבמדרש תהלים יד א, נו ע"א, פקיד השלטון בא לתפוס ליסטים. </i> שגרתי ואין לו קשר למלחמה, אבל יש להניח שהתופעה רווחה בעיקר במרידות ובסיומן, ואלפי מחילות המסתור שבהן הסתתרו משפחות בחושך, בלחץ ובמצוקה הן הרקע לבעיות ההלכתיות שנוצרו מאוחר יותר.
<b>אבל ימי הזב והזבה</b> – לאחר זוב של שלושה ימים או יותר, האישה טמאה במהלך כל שבעת הימים הנקיים שלאחר דם הזיבה וכן הגבר שחלה בזיבה.
<b>ושומרת יום כנגד יום</b> – אחרי זוב של יום אחד או יומיים היא טמאה יום נקי אחד נוסף.
<b>הרי אילו בחזקת טהרה</b> – ביתר עדי הנוסח: "טמאה", שהרי ברור שאם הזב והזבה לא בדקו בכל יום שהיו צריכים לבדוק בהם, הם עדיין טמאים. נוסח כתב היד שונה מיתר עדי הנוסח. זו סיבה נוספת לפרש שבכ"י קופמן נפלה טעות מעתיק, שהחליף את ה"טהורה" שברישא ב"טמאה" שבסיפא, וההפך.
ממשנתנו משמע שסתם אישה מכירה את הזמן הצפוי לווסתה, אבל ליתר ביטחון עליה לבדוק החל ברגע שבו נגמרו הימים הראויים לזיבה והחלו הימים הראויים לנידה. בבבלי מתנהל דיון ארוך בשאלה עד כמה המחזור סדיר (נידה ט ע"א, טז ע"א, ועוד). הבבלי מפרש שזו מחלוקת תנאים: "רבי אליעזר אומר: טמאה נדה, ורבי יהושע אומר: תבדק" (שם), ושמחלוקת זו זהה למחלוקת שבמשנתנו. לא ברור על מה בדיוק נסבה המחלוקת ולמה היא דומה לזו שבמשנתנו, אולם לפי הבבלי, משנתנו היא דעת רבי אליעזר, הגורס שבכל ספק האישה טמאת נידה, ורבי יהושע חולק, וסובר שרק הבדיקה מורידה את האישה לידי טומאה.
בפועל, שתי ההנחות נכונות מבחינה רפואית. בדרך כלל המחזור סדיר, אבל ייתכן שיחולו שינויים. מבחינה הלכתית קשה לומר שלאחר "הימים הראויים לזיבה" האישה בחזקת טמאה, שכן היא בחזקת טמאה רק ביום שבו אמורה להופיע וסתה הרגילה, היינו, "שעת וסתה". ההכרעות שבמשנה משקפות אפוא גישה מחמירה, שכן התעורר הצורך לדון בשאלה אם טהרותיה של האישה טמאות במקרה שבו לא בדקה החל בתחילת הימים הראויים לנידה אף ש"שעת וסתה" היא במועד מאוחר הרבה יותר. במקביל אנו מוצאים עידוד להרבות בבדיקות (אם כי בזהירות המתבקשת, כמובא בתוספתא).
משנתנו משקפת מצב ביניים מבחינת רמת הבדיקות. המשנה הראשונה במסכת משקפת מצב שבו האישה אינה בודקת את עצמה. בפרק ב משנה א מובעת התנגדות לריבוי בדיקות, אבל בהמשך המשנה אנו שומעים על בדיקות מסודרות; משנה ד באותו פרק משקפת ביטחון בכך שהנשים שומרות על עצמן, אפילו כשהבעל אינו נמצא; משנה ו בפרק א מספרת על סדרי בדיקה תכופים בכל הימים. 
משנתנו מציעה הסדרים אחרים, התלויים בלוח המחזור החודשי של האישה. בימים הראויים לזיבה אין היא צריכה לבדוק. בימים הראויים לנידה רצוי שתבדוק בתכיפות, אבל גם אם לא בדקה טהרותיה טהורות, ובלבד שבדקה ב"שעת וסתה". ראינו נוסחאות שונות באשר לשאלה מה דין האישה אם לא בדקה ומהו הדין בימים הראויים לנידה אבל קודם שעת וסתה. הקביעה שהאישה טמאה (אף על פי שלא ראתה דם) מופיעה ברוב עדי הנוסח, אך נראית מופרזת. האם ייתכן שהיא תיחשב טמאה גם אם לא ראתה דם? בראשית פרק א היה דיון בשאלה לכמה ימים האישה נטמאת למפרע, אבל ברור שכל הדיון מתחיל במציאת דם. משנתנו מקלה אפוא בימים הבטוחים, הראויים לזיבה, אך מחמירה מאוד בחובת הבדיקה. הבדיקה הופכת להיות לטובת האישה, ונדרשת, כדי למנוע מהטומאה לחול על האישה באופן אוטומטי, קודם צאת הדם.

Chapter 5



Mishnah 1

<b>יוצא דופן</b> – ולד שהוצא ב"ניתוח קיסרי", כלומר, לא בדרך הרגילה כי אם דרך חתך בדופן הבטן ובדופן הרחם. היום זהו תהליך רגיל ונפוץ, אבל בימי קדם הוא היה נדיר ומסוכן, משום ששיטות הניתוח היו משוכללות פחות, ובעיקר משום שקדמונינו לא ידעו כיצד להתמודד עם בעיות זיהום (ולא הכירו כלל בזיהום כסכנה) ולא ידעו לעצור דימום. ניתוח זה בוצע בדרך כלל לאחר מות האם, ברם, כאן מדובר בניתוח האם שנשארה בחיים, ועל כל פנים, היה חוק רומי שחייב הוצאת הוולד בדרך זו לאחר מות היולדת.
<b> אין יושבין עליו ימי טומאה וימי טהרה</b> – כמו על ולד רגיל, שבעה ימי טומאה ושלושים ושלושה ימי טהרה לבן, וארבעה עשר ימי טומאה ושישים ושישה ימי טהרה לבת. אם נרפאה האם מהניתוח, דבר שהיה קרוב לוודאי נדיר ביותר. הסיבה לכך היא שאין זו לידה בדרך הרגילה ולכן אין חלות על האֵם הלכות יולדת. יש להניח שעל החלטה כזאת השפיעה ההבנה שהלידה לא חוללה תהליכים ביולוגיים של התכווצות הרחם לשם הוצאת העובר, אבל כפי שנראה להלן, לא זה היה המניע ההלכתי העיקרי.
<b>ואין חייבין עליו קרבן</b> – קרבן היולדת שעליה להביא למקדש בתום ימי דם הטוהר, כמבואר בתורה, ולא נאמר מה הנימוק להבאתו. 
הקרבן מכונה "חטאת", ולא ברור במה חטאה האישה. אפשר שחטאה בעצם קיום יחסי האישות, שאמנם הם מצווה חשובה, אבל כרוכים – לפחות בתודעה העממית – בחטא. אפשר גם לפרש שהקרבן הוא קרבן תודה על החסד של הבאת ילד חדש לעולם ובשל החרדה מחטאים שייגרמו בעתיד בגינו. לפי רשב"י (נדה לא ע"ב) על האישה להביא קרבן חטאת עקב דבריה במהלך תהליך הלידה המכאיב ועקב כך שהיא עלולה לנדור תוך כדי הכאב שלא תביא עוד ילדים לעולם. יש לזכור שתהליך הלידה בימים עברו היה ללא אִלחוש והרדמה כלשהם. כך עולה מדברי רשב"י בתלמוד (לא ע"ב): "שאלו תלמידיו את רבי שמעון בן יוחי: מפני מה אמרה תורה יולדת מביאה קרבן? אמר להן: בשעה שכורעת לילד קופצת ונשבעת שלא תזקק לבעלה, לפיכך אמרה תורה תביא קרבן." קשיים אלה בוודאי גורמים לאישה להוציא דברי גנאי מפיה, אולם אין בכך כדי לחייבה קרבן חטאת (וכבר בבבלי הקשו עליו מעין זה).<sup class="footnote-marker">1</sup><i class="footnote">עם זאת, אפשר שזהו ההסבר לדין התורה ושלפנינו חריג. במבוא למסכת כריתות עמדנו על חריגים כאלו. </i> אפשר גם שהחטאת היא משורש חט"א, היינו, חיטוי, שמשמעותו הפוכה, כלומר, התנקות או עשיית מעשה טוב. בכך מצטרפת מילה זו לשורה של מילים שיש להן משמעויות הפוכות בבניינים השונים. למשל, לשרש (בניין פיעל) הוא לעקור, ולהשריש (בניין הפעיל) הוא לנטוע היטב, וכן הלאה. לידה באמצעות ניתוח לא נתפסה כלידה רגילה, ולכן גם אין למול ולד כזה בשבת, משום שיום הניתוח אינו נחשב יום הלידה, המחייב ספירת שמונה ימים ממנו עד למילה. יום הלידה הוא היום הטבעי של הלידה, שאנו בני האדם הפרענו לו באמצעות התהליך הרפואי. אולי עקב כך גם אין מביאים קרבן, משום שזו אינה לידה במובנה המקראי (והאמִתי). 
<b>רבי שמעון אומר: הרי זה כילוד</b> – לדעתו, דין ולד מניתוח כדין ולד רגיל. המחלוקת חוזרת במשנת כריתות א, ה. זו מחלוקת בנושא בסיסי, ומן הסתם היא קדמה הרבה לדור אושא, שבו פעלו שני תנאים אלו.
<b>כל הנשים מיטמות</b> – בנידה, בזיבה או בלידה רק כאשר הדם הגיע<b> בבית החיצון</b> – המושג "בית חיצון" אינו ברור. אין הכוונה שהדם יצא החוצה, כפי שנראה, אלא לחלק החיצוני של איברי המין.<sup class="footnote-marker">2</sup><i class="footnote">הנרתיק או הפות. </i> כאן מדגישה המשנה שרק יציאת הדם מטמאת, ולא תאריך הווסת, אפילו אם הוא מלווה בסימנים חיצוניים (כאב קל, עצבנות וכו'),<b> שנאמר: דם יהיה זובה בבשרה</b> – הדם מטמא כבר כשהוא בבשר, אבל לא כשהוא עדיין ברחם, בין השאר משום שאז עדיין קשה לברר אם האישה מדממת. עיקרון זה הודגש גם במשנה העוסקת ב"פלטה שכבת זרע" (ברכות ג, ו) וקובעת שרק הפליטה מטמאת. עם זאת, פולטת זרע היא אישה המוציאה את הזרע (של הגבר) אל מחוץ לגוף, וכאן הדם מטמא בעודו בגוף האישה. במשנה ברכות (ג, ו) נאמר בנוגע לנידה "שראת נדה" ולא יותר, ואין זכר ל"ראייה בבית החיצון", ברם המונח "שראתה" מלמד שהדם יצא החוצה.
<b>אבל הזב ובעל קרי אינן מיטמין עד שתצא טומאתן לחוץ</b> – מחוץ לאמה (איבר המין).
מיטשם<sup class="footnote-marker">3</sup><i class="footnote">מיטשם, נידה, עמ' 240-231. </i> מדגישה שחכמים תיארו את מערכת איברי המין של האישה בדומה למערכת המין של הגבר משום שאותה הכירו טוב הרבה יותר. נוסף על כך, המדע הקדום הניח שגוף האישה דומה לגוף הגבר,<sup class="footnote-marker">4</sup><i class="footnote">ראו הורסט, הכרת הנשים. </i> להוציא השינויים הבולטים לעין המתבונן מבחוץ. במקרה זה הם ידעו שדם האישה יוצא באופן אחר מזרעו של הגבר, הפורץ (יורה כחץ, בלשון הבבלי).<sup class="footnote-marker">5</sup><i class="footnote">בבלי, חגיגה טו ע"א; יבמות סה ע"א; נדרים צא ע"א; נידה מג ע"א. לשון זו נמצאת בבבלי בלבד. </i> ברם בין שני המינים הבדלים ביולוגיים-הלכתיים שלשון דומה אינה יכולה לטשטש. אצל הגבר, הטומאה חלה רק לאחר יציאת (פריצת) הזרע החוצה, ולא עוד אלא שאפשר לעכב את פריצתו בצורה זמנית (כמובא במשנה הבאה), ואילו אצל האישה, ברגע שהדם יוצא אין כל דרך לעצרו ולכלאו, וממילא הוא נוזל בכמות זו או אחרת החוצה. נוסף על כך, לפי התפיסות ששררו בימי חז"ל, זרע הגבר יוצא מצינור, ואילו דם האישה יוצא מ"בשרה" ולא מצינור מוגדר. הדימוי של בית חיצון הוא חלק מדימוי כל אזור המין לבית, "בית הסתרים" או סתם "בית" (מקוואות ח, ד, ועוד). כך גם המונחים "חדר" ו"פרוזדור" לחלקי בית הסתרים (לעיל ב, ה). לרשימת דימויים אלו, שהם חלק מהשימוש בלשון "נקייה", מצטרף "הבית החיצון". בפן הרֵאלי של הדימוי הכוונה היא לבית (חדר) הנמצא מחוץ לקו תחום החצר.<sup class="footnote-marker">6</sup><i class="footnote">ראו תוספתא, נידה ד, יג (עמ' 645), שם הבית החיצון הוא מחוץ לבית ויש לו פתח עצמאי החוצה.  </i> דימוי זה מתאים לאיבר המין הזכרי והרבה פחות לאיברי המין הנקביים. עם זאת, משמעותו ברורה.
המשנה מדגישה שאין הטומאה חלה אלא משעת יציאת הדם מהרחם לנרתיק עוד קודם שנזל אל מחוץ לגוף. אבל בתוספתא מובא: "הפולטת שכבת זרע מבפנים – טמאה. רבי שמעון אומר: דייה כבועלה – מה בועל אינו מטמא בפנים כבחוץ, אף היא לא תטמא בפנים כבחוץ" (נידה ה, יג [עמ' 646]). אם כן, משנתנו אינה כרבי שמעון, שלדעתו, הטומאה חלה רק עם הפליטה ולא קודם לכן. עם זאת, התוספתא עוסקת רק בפולטת זרע ולא בדם נידה, וייתכן שאין דמיון הלכתי בין המצבים הביולוגיים השונים. המונח "פולטת זרע" בעייתי. הוא מופיע גם במשניות מקוואות (ח, ד) ושבת (ט, ג), וגם הוא מדמה את מערכת המין של האישה למערכת הגברית. חז"ל התאימו את המונחים הגבריים לעולם הביולוגי של האישה, אבל מבחינה מתודולוגית איננו יודעים כיצד הבינו את המציאות שלפניהם. היו פרטים עדינים ומתוחכמים שהכירו והיו כנראה פרטים שלא. אפשר שפליטת הזרע היא כינוי לפליטה של כל מיני הפרשות אחרות, ואין דיניה זהים לאלו של דם נידה (ראו נספח רפואי, סעיף 27).

Mishnah 2

המשנה מדגימה את משמעות המונח "שתצא טומאתן החוצה" המופיע במשנה הקודמת. עם זאת, אין כאן התייחסות ישירה למשנה הקודמת. אמנם בכתבי יד של התלמוד מספריית הווטיקן (<b>ז</b> 113, <b>ט </b>487.1) נוסף בתחילת המשנה: "כיצד בעל קרי שהיה אוכל בתרומה", ולפי זה, זו משנה דמוית תוספתא, המסבירה את המשנה הקודמת<b>. היה אוכל בתרומה והרגיש שניזדעזע</b>[<b>ו</b>]<b> איבריו</b> – "נזדעזעו אבריו" היא לשון נקייה להתרגשות מינית הגורמת לפליטת זרע.
<b>אוחז באמה</b> – האמה היא שוב לשון נקייה לאיבר המין.<sup class="footnote-marker">7</sup><i class="footnote">וכן ספרא, מצורע זבים פרק ו, א (עז ע"ד). הלכה זו מקבילה להלכה במשנתנו. </i> הגבר לוחץ עליה וסותם את המעבר בצינור כדי למנוע את פליטת הזרע אל מחוץ לגוף,<b> ובולע את התרומה</b> – עוד קודם שנטמא, שכן לאחר שיצא הזרע אל מחוץ לגוף האיש ייטמא וייאלץ לפלוט את התרומה מפיו ולאבדה. הנחת המשנה היא שטומאת זרע מטמאת רק כשהיא בחוץ, אף שנוצרה בגוף האדם. המקבילה הנקבית הלשונית ל"חוץ" היא "בית חיצון", אלא ש"בית חיצון" של נשים הוא בתוך גופן, ואילו אצל הגבר, הטומאה אמורה לצאת החוצה.
<b>ומיטמין בכל שהן</b> – כמו בדם נידה אין שיעור לכמות שכבת הזרע (או הזיבה),<b> אפילו בכעין החרדל</b> – שהוא לא יותר מנקודה, קוטרו פחות מחצי ס"מ<b> ובפחות מיכן. </b>
המשנה עוסקת בגברים בלבד, ואין בה המקבילה הנקבית. כליאת הזרע באישה בלתי אפשרית, ומכל מקום, האישה נטמאת גם כאשר הדם בתוך הנרתיק.

Mishnah 3

במשנה זו מתחילה תת־חטיבה חדשה. היא פותחת בדין תינוקת נידה וממשיכה בחלוקה מסודרת של שלבי הבגרות של הנקבות ושל הזכרים, ודינם לפי הגילים השונים. יש במשנה קטלוג נרחב של המשמעויות ההלכתיות של כל גיל וכל מעמד.
<b>תינוקת בת יום אחד מיטמא בנידה</b> – אם יצא דמה, היא נידה. זו תופעה חריגה ביותר, אבל אפשרית. בדרך כלל, כאשר מופיע דימום אצל ולד נקבה, זהו דימום חד־פעמי שאינו קשור למחזור סדיר. הדימום בא בעקבות ההורמונים של האם, שעדיין נמצאים בדמה של התינוקת.<sup class="footnote-marker">8</sup><i class="footnote">ראו נספח רפואי, סעיף 28.  </i> התוספתא מספרת על כך: "תינוקת בת יום אחד לנדה. מעשה בעין בול, והטבילה קודם לאמה. בת שלש שנים, דברי רבי מאיר. וחכמים אומרים: בת שלש שנים ויום אחד, בתוך הזמן של בדיקות" (נידה ה, יד [עמ' 646]. בבבלי, נידה לב ע"א, מובא סיפור נוסף). בתוספתא מסופר על מקרה מיוחד שבו קטנה ראתה דם, שנחשב דם נידה, והיא נטמאה רק לאחר אותה הופעת דם חד פעמית, אבל לא הוחזקה טמאה מכאן ואילך מהתוספתא משמע שיש חכמים החולקים על משנתנו וסבורים שתינוקת השופעת דם אינה טמאה אלא מגיל שלוש ואילך, וראו במבוא למסכת וכן בנספח הרפואי, סעיף 28.<sup class="footnote-marker">9</sup><i class="footnote">היו פרשנים שהסבירו שהלכה זו עוסקת בילדה קטנה הראויה לביאה, כלומר, ילדה שהתבגרה מבחינת התפתחותה המינית אבל עוד לא הגיעה לגיל הנערות. הדם שהיא רואה הוא דם אחר, ולא דם נידה. ראו תוספת ראשונים, עמ' 271. זהו ניסיון הרמוניסטי שאין לו בסיס בתוספתא עצמה וגם אין לו פשר רפואי. </i>
מבחינה הלכתית, השאלה היא אם לראות בדם כזה דם נידה או תופעה חריגה של דמים טהורים. שאלה זו נוספת על שתי שאלות הקשורות לדם בתולין. האחת היא מה דינו של הדם היוצא בעת בקיעת הבתולים: האם הוא נחשב דם נידה, והאחרת: האם יש לבתולה קטנה או לקטנה דינים מיוחדים באשר לדרכי הבדיקה, לדרכי השמירה ולטומאה למפרע. השאלה האחרונה נובעת מהשאלה הביולוגית כפי שחכמים העריכוה, כלומר, האם יש לחשוש שהדם יצא וטימא קודם התגלותו. מבחינה ביולוגית השאלות הללו שונות במידה רבה זו מזו, אבל מבחינת התחושה יש להן זיקה הדדית מרובה, וחלקן נדון כבר במשניות קודמות. המסורות התנאיות מציגות תמונה רבגונית בעניין זה, ונסכמה להלן י, א. 
<b>ובת עשרת ימים, בזיבה</b> – שכן כל שבעת הימים הראשונים לחייה הם ימים הראויים לנידה, אבל אם דיממה במשך שלושה ימים ברציפות לאחר שבעת ימי הנידה, היא נדונה כזבה גדולה. אנו רואים אם כן במשנה זו החלה של הכלל הקבוע של שבעה ימי נידה ולאחריהם אחד עשר ימי זיבה גם על תינוקת, שמובן שאינה בגיל הפוריות ואין לה מחזור סדיר. 
הזיבה נזכרה כמה פעמים, ומוקדשת לה מסכת שלמה, העוסקת בעיקר בזיבת הגבר. באופן עקרוני, דין הזיבה חל גם על האישה, כאמור בספר ויקרא: "ואשה כי יזוב זוב דמה ימים רבים בלא עת נדתה או כי תזוב על נדתה – כל ימי זוב טמאתה כימי נדתה תהיה, טמאה הִוא" (טו, כה). במסכת זבים נזכרת גם זיבת האישה, אבל עיקר ההתייחסות לזבה הוא במסכתנו. מחלת הזיבה במינוח הרפואי המוכר לנו כיום היא מחלת מין הנגרמת מחיידק המכונה בלועזית גונוריאה (Gonorrhoea). כיום חולים בה אחוז אחד מהאוכלוסייה. עיקר הטיפול בה הוא בעזרת אנטיביוטיקה. קשה להעריך מה היה מספר החולים בה בעולם הקדום. בדרך כלל היא נגרמת כתוצאה ממגע מיני. בתקופה הקדומה, ובעיקר בחברה היהודית, יש להניח שהמגע המיני היה בעיקר בין בני הזוג. אמנם סביר שהיו תופעות חריגות, בעיקר בין צעירים לא נשואים, אבל לפחות המסגרת התרבותית הייתה סגורה ושמרנית מאוד. בתנאים אלו, המחלה עשויה להתחיל בדרך לא ברורה ואינה הופכת למגפה. בתנאים מתירניים היא הופכת למגפה. אפשר שבתקופות הקצרות של דיכוי המרידות בארץ, התופעה רווחה יותר. כפי שכתבנו במבוא למסכת זבים, יש להניח שחכמים כללו במונח "זיבת הגבר" גם מחלות מין אחרות, וסתם דלקות עור באזור איברי המין. משמע אפוא שזיבת הגבר היא הפרשה דלקתית. היו פרשנים שסברו שבכלל הזיבה נכללת גם פליטת זרע מ'איבר מת".<sup class="footnote-marker">10</sup><i class="footnote">הביטוי מופיע בספרות הראשונים ואילך. פירוש כזה מביא בעל תפארת ישראל על זבים א, א. </i> נראה שחכמי המשנה התקשו להבחין בין פליטת זרע לבין זיבה (זבים א, ב, נדה לה ע"ב ועוד), אבל גם הם ידעו שאלו תופעות ביולוגיות שונות ושדינן שונה (שם ב, ג; ברכות ג, ו ועוד הרבה). 
אשר לזיבת האישה, לכאורה מהמקרא משתמע שהיא כזיבת הגבר, והמשנה מונה את ההבדלים ביניהן כאילו היו אותה תופעה פיזיולוגית. התוספתא (זבים ג, א-ב [עמ' 678]) מונה שנים עשר הבדלים הלכתיים בין הזב לזבה ודנה בהן כאילו היו תופעות זהות, וכך משמע מתיאור הזוב באישה כתופעה מתפרצת. כפי שציינּו במבוא למסכת, במקורותינו מתייחסים לזיבה בשני פנים. פן אחד הוא מחלת הגבר, המתבטאת בהפרשה דלקתית לא-דמית או בהפרשת זרע מ"איבר מת", והפן האחר הוא זיבת האישה, שהיא דימום רחמי ב"ימים הראויים לזיבה", כלומר, בימים השמיני עד השמונה עשר מהיום הראשון של הווסת האחרונה. אלו ימים שבהם כל דימום נחשב חריג, שכן אישה אינה רגילה לראות דם נידה בימים אלו, ולכן הוא נחשב זיבה. הפן שלפיו זיבת האישה היא תמיד דם ולא הפרשה אחרת מקבל חיזוק מדברי התורה: "ואשה כי יזוב זוב דמה ימים רבים בלא עת נדתה" (ויקרא ט"ו, כה). בדרך כלל במסכת נידה מדובר בזיבת האישה במשמעות של דימום, אבל במסכת זבים נראה שהכוונה היא למחלת מין, ודנו בכך במבוא למסכת זבים (ראו נספח רפואי, סעיף 29). הווה אומר, זיבת האישה אינה דומה כלל לזיבת הגבר. לא במראה החיצוני ולא בסיבותיה הגינאולוגיות אלא רק בהלכה העקרונית.
כפי שנכתב לעיל, תינוקת אכן עשויה להיות זבה או נידה. אלו תופעות חריגות, אבל לעתים תינוקת נולדת עם דימום קל שנפסק לאחר כמה ימים ואינו חוזר. חז"ל זיהו דימום בשבעת הימים הראשונים לחיי התינוקת כדימום נידה, וכל דימום שנמשך שלושה ימים ברציפות לאחר שבעת ימי הנידה, כזיבה. משמע מכך שהם לא הבדילו בין נידה לזבה בהתאם לשוני בסוג הדם אלא רק על פי מועד האירוע. 
<b>תינוק בן יום אחד מטמא בנידה</b> – בכל יתר עדי הנוסח:<sup class="footnote-marker">11</sup><i class="footnote">פרמא 2596; פרמא 3173; לו; Yevr. III B 262; מינכן 95; וטיקן 110; וטיקן 113; וטיקן 487.1. </i>"בזיבה", וברור שבכתב היד נפל שיבוש.<sup class="footnote-marker">12</sup><i class="footnote">הבבלי (נידה לב ע"ב) מתחבט בשאלה אם כל ההלכות העוסקות בקטן וקטנה הן הלכות, "הלכתא", או דרשות. דומה כאילו ברובד הראשון של הבבלי היה ברור שאין הבדל משמעותי בין שתי ההגדרות הללו ("הלכתא" ו"דרשה") הלכה היא קביעה של חכמים שיש בה מן השרירות וחכמים סמכוה לכתוּב כסיוע בלבד. אבל הסוגיה הסתמית המאוחרת כבר מניחה שיש הבדל בין שתי הגדרות אלו. "הלכתא" היא מסורת קדומה, ו"דרשה" היא פרשנות של חכמים, גילוי הפשט שניתן למשה מסיני. וראו דברינו במבוא הכללי לפירוש המשניות על מקום הדרשות בעיצוב ההלכה. </i> תינוק יכול להידבק בגונוריאה מאמו בעת הלידה, אולם אז היא תופיע אצלו כמחלת עיניים ולא כדלקת באיבר מינו. לפיכך, תינוק אינו אמור לסבול מזיבה בעת הולדתו (נספח רפואי, סעיף 46). ייתכן שמדובר בדיון תאורטי עקב השוואת תינוק לתינוקת ועקב היגררות אחר ההמשך, שבו עוסקים בנגע (מחלת עור),<sup class="footnote-marker">13</sup><i class="footnote">ראו במבוא למסכת נגעים. </i> או שחכמים פירשו הפרשה (מוגלתית) מאיבר המין (עקב פציעה חיצונית או פנימית כלשהי) כזיבה.
<b>ומיטמא בנגעים</b> – אם נראה בו נגע, הוא מצורע לכל דיניו, כמבוגר.
<b> ומיט</b>[<b>מ</b>]<b>א בטמא מת</b> – גופתו מטמאת באוהל ובמגע כגופת מת מבוגר (כגון ירושלמי, נזיר ז ב, נו ע"ב). לכאורה אפשר לקרוא את כל המשנה בבניין סביל: נטמא בנגעים (אם המצורע נגע באדם או שהה בבית המצורע) או נגע במת או שהה באוהל המת וכו'. אפשר גם לקרוא את כל המשפט בבניין פעיל: התינוק המצורע מטמא, התינוק המת מטמא וכו'. לדעתנו יש לפרש את כל הפרק בצורה אחידה, וברור מההמשך (זוקק לייבום) שהתינוק פעיל. כלומר, אם הוא זב, ודאי שהוא טמא, אבל גם מטמא אחרים כזב רגיל. עד כאן לפירוש. עדיין אין בכך מסקנה הלכתית שהתינוק אינו נטמא ואינו נחשב זב וטמא. אדרבה, ברור שהוא עצמו זב, מצורע או מטמא טמא מת, כלומר, נטמא ומטמא, אבל המשנה עוסקת רק במטמא.<sup class="footnote-marker">14</sup><i class="footnote">רוב הפרשנים פירשו את שורות המשנה פעם כפועל פעיל ופעם כסביל, וראו תוספות, נידה מג ע"ב, ד"ה ומטמא. על כל פנים, בכ"י קופמן הפועל מנוקד כפועל סביל, אבל אין ללמוד מהנקדן הרבה, שכן ספק אם היה בר הכי (נושא זה של היחס לנקדן כפרשן מעמיק של המשנה נמצא במחקר, והבענו כאן את דעתנו בנושא זה לאור שימוש שיטתי בכתב היד לאורך כל סדרי הש"ס). גם הכתיב "מיטמא" ו"מטמא" חוזר ומשתנה ואינו מלמד דבר, על אחת כמה וכמה הכתיב בדפוסים, שהוא משובש, כפי שאנו רואים בכל משנה כמעט.  </i> <b>וזוקק ליבום</b> – אם אחי התינוק בן יומו מת בלא בנים, התינוק, משנולד, זוקק את אשתו האלמנה של אחיו, ואלמנת האח תמתין לייבום. הוא רשאי יהיה ליבמה או לחלוץ לה לכשיגדל.
<b> ופוטר מן הייבום</b> – תינוק שנולד, ואפילו הוא בן יומו, פוטר את אמו מייבום אִם מת אביו והוא בנו היחיד, ורשאית להינשא לכל אדם גם אם התינוק לא חי אלא שעה אחת בלבד.
<b>ומאכיל בתרומה</b> – אם אמו מישראל ואביו (בעל אמו) כוהן ונפטר, היא נשארת בבית משפחת האב, וכך נמצא התינוק מזכה את אמו באכילת תרומה (יבמות ז, ה).
<b> ופוסל מן התרומה</b> – אם אמו כוהנת ואביו מישראל ונפטר, אמו נשארת בבית בעלה וממילא פסולה מלאכול תרומה (שם, ד). 
משנתנו עוסקת אפוא בקטנים מבני ישראל וכוהנים כאחד, ורואה לפניה את כלל עם ישראל. לעומת זאת, משנת יבמות שציטטנו עוסקת במשמעותו של גיל תשע לעניין כוהנים בלבד. משניות מעין אלו כונו על ידינו "משניות כוהניות" משום שעיקר עיסוקן בבעיות של כוהנים ולא של כלל העם.<sup class="footnote-marker">15</sup><i class="footnote">ראו פירושנו ליבמות והנספח למסכת שקלים.  </i> אנו התחבטנו בשאלה אם למשניות כוהניות גם גישה הלכתית אחרת, ונראה שבמשנתנו יש שמץ מן התשובה החיובית.
קטן בן תשע נחשב גדול מבחינה מינית, אבל בנוגע לדין תרומה מעמדו כספק, וספק תרומה לחומרא (ספק כהונה לחומרא). לכן הוא פוסל מאכילת תרומה ואינו מאכיל (יבמות ז, ה). אבל בתוספתא שם רבי שמעון חולק: "העובר והיבם והארוסין והחרש ובן תשע שנים ויום אחד – פוסלין ולא מאכילין. אמר רבי שמעון: בזו מדת הדין לוקה, שאם מעשה לפסול יש מעשה להאכיל, אם אין מעשה להאכיל לא יהא מעשה לפסול?" (יבמות ט, ג).<sup class="footnote-marker">16</sup><i class="footnote">יש כאן החמרה לא לכידה מבחינה משפטית. חכמים רואים בכך ספק, וספק תרומה במקרה זה, לחומרא.  </i> רבי שמעון תובע להתייחס לקטן בן תשע באופן אחיד וחולק על משנתנו ועל תנא קמא ביבמות, אבל אין זה ברור אם פוסל ומאכיל או אינו פוסל ואינו מאכיל. מידת הדין היא כנראה ביטוי של אותה משנה כוהנית, ייחוד הלכתי בתוך עולמם של חכמים.<sup class="footnote-marker">17</sup><i class="footnote">ליברמן הציע שדברי רבי שמעון מכוונים רק להלכה שלפיה עוּבר מישראל פוסל כוהנת, אבל עוּבר של כהן אינו מאכיל. ראו הדיון בתוספתא כפשוטה, יבמות, עמ' 85-84.  </i>
<b>ונוחל ומנחיל</b> <b>–</b> נוחל את אמו אם מתה ביום שבו נולד, ומנחיל את הירושה לאחיו מן האב אִם מת התינוק באותו יום.<sup class="footnote-marker">18</sup><i class="footnote">משנתנו מצוטטת בבבלי, בבא בתרא קמב ע"א. </i> <b>וההורגו חייב, והרי הוא לאביו ולאמו ולכל קרוביו כחתן שלם</b> – לכל דיני אבלות (בבלי, מד ע"ב). המשנה החלה בדיני טומאת קטן ואגב כך כללה את כל דיני תינוק בן יומו, שהוא כמבוגר לכל דבר.
הבבלי מביא את דברי רבן שמעון בן גמליאל, החולק וסובר שוולד עד שלושים יום הוא בחזקת נפל ואין מתאבלים עליו. אכן, משנתנו היא אחד החילוקים בין בני ארץ ישראל לבני בבל בתקופת הגאונים: "אנשי מזרח אין מתאבלין על תינוק עד שיהא בן ל' יום, ובני א"י, אפילו הוא בן יומו, הרי הוא כחתן שלם. מן הדא: תינוקת בת יום אחד מיטמאה בנידה, ובת עשרה ימים בזיבה. תינוק בן יום אחד מיטמא בזיבה ובנגעים ומיטמא בטמא מת וזוקק ליבום ופוטר מן היבום [ומאכיל בתרומה] ופוסל מן התרומה ונוחל ומנחיל, וההורגו חייב, והרי הוא לאביו ולאמו ולכל קרוביו כחתן שלם" (חילופי מנהגים, ב).
מסכת שמחות נוקטת את מנהג ארץ ישראל אבל מושפעת מדברי הבבלי: "בן יומו שמת, הרי הוא לאביו ולאמו ולכל קרוביו כחתן שלם, ולא בן יומו חי בלבד אלא אפילו יצא ראשו ורובו בחיים, אלא שדברו חכמים בהווה. היוצא בחיק – נקבר באשה אחת ובשני אנשים. אבא שאול אומר: באיש אחד ובשתי נשים [...] ואין עומדין עליו בשורה ואין אומרים עליו ברכת אבלים עד שיהא בן שלשים יום. בן שלשים יום – יוצא באנשים" (שמחות ג, א-ב [עמ' 109]). ברור ששתי ההלכות סותרות זו את זו. ברישא נאמר "כחתן שלם", ובסיפא נקבע דירוג אשר בו בן יומו אינו נפל אבל גם אינו כחתן שלם. זו עמדת פשרה המבטאת מן הסתם את הנוהג בארץ ישראל בתקופה לא מוגדרת.<sup class="footnote-marker">19</sup><i class="footnote">להערכתנו, מסכת שמחות נערכה בארץ ישראל. היא מלקטת הלכות הידועות לעורך ממקורות המוכרים לנו וכן ממקורות ומנהגים שאינם מוכרים לנו. יש בה חומרים קדומים ביותר. בבבלי נזכרת מסכת אבל רבתי אך אין זו מסכת שמחות שבידינו. </i>
ישנן הלכות נוספות החלות על אדם כבר מהיותו תינוק, כגון שמחללים עליו את השבת (שבת קנא ע"ב), אבל אין המשנה מתכוונת לכלול את כל ההלכות, וכרגיל, הירושלמי אומר על כך: "לית כללוי דרבי כללין" (יבמות ט ב, י ע"א, ועוד), ובלשון הבבלי: "תנא ושייר" (יבמות פד ע"ב, ועוד). 

Mishnah 4

<b>בת שלוש שנים ויום אחד מתקדשת בביאה</b> – בת שלוש שנים עדיין אין בה סימני בגרות, אבל אביה יכול לקדשה, ולאחר מותו יכולים אמה ואחיה לקדשה. ההלכה העקרונית אישרה קידושין בביאה, והדבר חל גם על קטנה אף שבעצם הקידושין אין ממש, ולכשתגדל תהיה רשאית למאן. מכל מקום, גם היא מתקדשת בביאה אף על פי שלקטנה כזאת (יותר מבת שלוש שנים) אין עדיין זיקה לאישות. אבל ילדה קטנה משלוש אינה בת נישואין. אביה אינו יכול לקדשה ואין היא מאורסת. כן שנינו: "אי זו היא קטנה ואי זהו קטן? קטן – פחות מבן תשע שנים ויום אחד; קטנה – פחותה מבת שלש שנים ויום אחד" (תוספתא, כתובות א, ב), וכן: " 'ואשה' – פרט לקטנה. או יכול שאני מוציא בת שלש שנים ויום אחד? תלמוד לומר: 'ואשה' " (ספרא, מצורע פרק ו, ז [עח ע"א]), וכן משמע במדרשי תנאים ואמוראים נוספים (מדרש תנאים על דברים כב, כב [עמ' 142]; ספרי, במדבר קנז [עמ' 212; עמ' פה], ועוד).<sup class="footnote-marker">20</sup><i class="footnote">על ההלכה הקובעת שגיורת בת פחות משלוש שנים ויום אחד מותרת לכהונה יש חולקים, אבל לא על הגבלת הגיל. </i> ילדה בת שלוש שנים ראויה להיבעל, לפחות מבחינה תאורטית, והיא נקראת "אישה" אף על פי שבפועל אינה בעלת יכולת מינית או יכולת אחרת. תפיסה זו עקרונית, ומלמדת שהייתה הכרה בנישואי קטינות, אבל אין בה עדות על מידת תפוצתו של מנהג קדום זה. אין עוררין על עצם הכלל, אבל תפוצתו בספרות חז"ל ובעיקר בספרות התנאית אינה רבה. במשנה נזכר הכלל רק כאן, וייתכן שזו תוצאה של כלל משפטי שלא היה מנהג רווח. מהתוספתא (נידה ה, יד [עמ' 646]) עולה שמשנתנו היא דעת חכמים, ורבי מאיר אומר: שלוש שנים בלבד (ללא היום הנוסף). לעיל במשנה ג ראינו גם דעה אחרת.
מבחינה רפואית, גיל שלוש אינו נקודת תפנית בבגרותה המינית של האישה, אבל מבחינה חברתית וקוגניטיבית עשוי גיל זה להיות גבול בהבנתה של הילדה ובמידת החִברות שלה. חכמים סברו כנראה שלגיל זה משמעות גם בתהליך ההתבגרות או שלהבנתה הגוברת והולכת של הילדה השפעה על הבנה אפשרית של משמעות הקידושין. כיום איננו רואים בקביעת גיל זו משמעות חשובה בהתפתחות הילדה, אבל אולי פעם, מבחינה חברתית, היה לגיל זה משמעות.
היחס המסתייג מנישואי קטינה עולה מהדיונים סביב הלכות מיאון. נערה שאמה ואחיה השיאוה קטנה רשאית כשהיא גדולה למאן, כלומר, לעזוב את בעלה ללא גט, ונחלקו חכמים במשנה אם המיאון תקף (כלומר, האם אפשר למאן) גם לאחר נישואין לכל דבר (יבמות יג, ב, וראו פירושנו לה). 
המיאון הוא תופעה חריגה בנוף המשפטי. מדובר בהפקעת קידושין ללא שטר וללא מעמד פורמלי, ביזמתה החד־צדדית של האישה הצעירה, כאשר למעשה היא המגרשת את בעלה, והאירוסים הקודמים כאילו בטלים. היא אינה נחשבת גרושה אלא פנויה (בתולה). חכמים חשו בקושי, והסבירו: "משלך נתנו לך. בדין היה שלא היו נישואיה נישואין, והן אמרו שיהו נישואיה נישואין, והן אמרו שתמאן בו ותצא" (ירושלמי, יבמות יג א, יג ע"ב).<sup class="footnote-marker">21</sup><i class="footnote">לעצם הביטוי ראו עירובין י, טו, ועוד.  </i> אלא שהסבר זה רחוק מלספק. הביטוי מעיד על אי נחת מהמיאון ותחושה שאינו מן הדין. הוא מנומק בכך שחכמים הם ש"תיקנו" נישואין לקטנה, ברם ספק רב אם נישואי קטנה הם תקנת חכמים. דומה יותר שנישואין כאלו היו נוהג חברתי מקובל במזרח הקדום שחכמים קיבלוהו מן המוכן, ואכן ביטוי לאי הנחת מהמיאון יש במימרה: "הידבק בחליצה ובהיתר נדרים ובהבאת שלום וברח מן המיאונין" (שם, יג ע"ג; בראשית רבה צג, א [עמ' 1150]). בירושלמי מובאת מימרה זו כדי לברר אם בית הדין מבצע את המיאון או שמא זהו מעמד פרטי, והתירוץ הוא שבית הדין ישב על נושא אחר והובא לפניו מקרה כזה של מיאון. הדיון הוא כבר תאורטי. להלן נראה שגם המיאון עבר ממעמד פרטי למעמד ציבורי ולהנהגת החכם, והמשפט המצוטט מבטא אי הסכמה למוסד המיאון.<sup class="footnote-marker">22</sup><i class="footnote">עסקנו בכך בהרחבה במבוא לפרק יג ביבמות, וראו הלברטל ושמש, מיאון.  </i>
מוסד המיאון הופך את נישואי הקטנה שהשיאוה אמה ואחיה לפיקציה משפטית. הבת שאורסה ומיאנה נחשבת כמי שלא אורסה. לדעתנו ולדעת חוקרים נוספים,<sup class="footnote-marker">23</sup><i class="footnote">ראו הלברטל ושמש, שם. </i> המבנה החוקי של מיאון (שאין לו זכר במקרא) מבטא את ההסתייגות מנישואי קטינה, הן משום שאישה כזאת איננה בת דעת הן משום שנמנע ממנה להחליט על גורלה בעצמה. ואמנם, הנוהג הטבעי היה שבני משפחתה הגדולים (האם והאחים הגדולים) ממלאים את מקום האב. אבל חכמים הסתייגו כנראה מכך שהקטינה תינשא ללא דעתה. מכל מקום, כפי שהראינו במבוא לדיני המיאון (יבמות פי"ג), בפועל, דיני המיאון והרחבתם השיטתית צמצמו כנראה את התופעה. בעל יימנע מלארס קטנה כזאת ומלהשקיע בה שכן היא רשאית למאן, לדעת חלק מהמקורות גם לאחר קיום יחסי אישות. 
מעבר לרקע ההלכתי, תופעת המיאון צומחת על רקע התופעה של מותם של הורים (במקרה זה, האב) בגיל צעיר ואף על הרקע של הרצון לעודד נישואי קטינות מחד גיסא והרצון להבין את הנערה הקטנה שנישאה נגד רצונה מאידך גיסא. בשאלה זו נעסוק במבוא למסכת יבמות<sup class="footnote-marker">24</sup><i class="footnote">דיני המיאון מרוכזים בפרק יג ביבמות. במהלך פירושנו הדגשנו את המרכיבים המלמדים על נדירותו של הנוהג ועל הסתייגות חכמים ממנו ושאיפתם לעודד מיאונים. </i> ונראה שבפועל לא היו נישואי קטנות תופעה תדירה בארץ ישראל, אבל חכמים עודדו נישואין כאלו במגבלות מסוימות. כפי שהראה שרמר,<sup class="footnote-marker">25</sup><i class="footnote">שרמר, זכר ונקבה, וראו במבוא למסכת קידושין.  </i> חכמים הטיפו לנישואין בגיל צעיר (בהיות הנערה בת שתים עשרה או קצת יותר), והציגו בדבריהם תמונה כאילו זה היה הנוהג הרגיל. אבל בפועל, נישואי קטנות כאלה בארץ ישראל היו נדירים. 
עוד מן הראוי להעיר שחז"ל התירו לקטנה "לשמש במוך", כלומר, להשתמש באמצעי מניעה כדי שלא תהרה.<sup class="footnote-marker">26</sup><i class="footnote">הנימוק הפורמלי לכך בתוספתא הוא שלא תתעבר ותמות.  </i> הלכה זו מתאימה ליחסם המסתייג מנישואי קטנה (תוספתא, נידה ב, ו [עמ' 642]; בבלי, נידה ג ע"א).
הניסוח "מתקדשת בביאה" הולם את הדעה שלפיה קידושי ביאה אכן תופסים באופן כללי.<sup class="footnote-marker">27</sup><i class="footnote">ראו קידושין פ"א, מ"א ודיוננו שם. </i> בתקופת התנאים המאוחרת, ובעיקר בגליל,<sup class="footnote-marker">28</sup><i class="footnote">ראו להלן דיוננו י, א; כתובות א, ה. </i> שללו נוהג זה. ודאי שבת קטנה לא נמסרה לביאה, אבל ההלכה היא קביעה עקרונית משפטית ואינה מבטאת את הפן הרֵאלי של הקידושין.
<b>בא עליה הייבם, קנאה</b> – הילדה כבר ארוסה או נשואה ומתייבמת בביאה, <b>וחייבין עליה משם אשת איש</b> – הנואף עמה, והיא פטורה משום שאינה בת דעת,<b> ומטמא את בועלה</b> – אם היא נידה,<b> לטמא משכב תחתון כעליון</b> – כנידה מלאה.
<b> נישאת לכהן, תאכל בתרומה</b> – ככל אישה נשואה (יבמות ז, ה; ט, ו). בדיוננו במשנה שם ראינו שיש המקדימים את ההיתר לתקופת האירוסין או לפחות למקרה שבו הבעל מעכב את האירוסין. משנתנו נמנעת מלהיכנס לבירורים אלו ובוחרת בהלכה המקובלת על הכול. לעתים זו דרכה של המשנה, המבקשת להדגיש פן הלכתי אחד בלי לדון בפרטים השנויים במחלוקת.
<b>בא עליה אחד מכל הפסולין, פסלה מן הכהונה</b> – שוב, ככל אישה.
<b> בא עליה אחד מכל העריות האמורות בתורה, מיתין על ידיה</b> – מומתים בגין הביאה עליה, כדין הבא על הערווה,<b> והיא פטורה</b> – אבל היא פטורה, משום שאין לה דעת.
<b> פחות מיכן, כנותן אצבע בעיין</b> – אם היא בת פחות מבת שלוש שנים ויום אחד אין זה מעשה ביאה אלא כמו נגיעה אחרת שאינה מועילה לאישות. 
"כנותן אצבע בעין" הוא ספק דימוי ספק משל. ככל המשלים הוא מופיע גם בהקשרים אחרים, כלומר, אפשר ללמוד מהדימוי גם הלכות אחרות. בהקשר של המשנה, הכוונה היא לכך שאם מבוגר אנס ילדה בת פחות משלוש אין כאן מעשה מיני אלא ככל מכה הכואבת לזמן קצר. כיום, בעידן הרגישות לתופעות פדופיליה, אנו רואים במעשה כזה אכזריות מזעזעת הראויה לעונש משמעותי. משמוש במטרה לבדוק דם הוא בעינינו כסות לאותה תופעה פדופילית. כך המשמעות כאן ובכמה הקשרים נוספים, אבל במקורות אחרים נעשה שימוש שונה במשל. בתוספתא שנינו: "כל היד המרבה לבדוק, בנשים הרי משובחת, ובאנשים – תִקצץ. רבי טרפון אומר: תקצץ על טיבורו. אמר לו: הרי כריסו נתפתחת! אמר להם: אף אני לא נתכוונתי אלא לכך. משלו משל למה הדבר דומה, לנותן אצבע בעין. כל זמן שהוא דוחק הרבה, מוציא דמעה" (נידה ב, ח [עמ' 643]). כפשוטם של דברים אין להרבות בבדיקות, משום שעצם הנגיעה שם גורמת "דמעה", כלומר, הוצאת זרע זמנית. תרבות הבדיקות (אולי "מעבר למינימום הנחוץ") גורמת ריבוי טומאה ותו לא. אבל העונש הקשה (קיצוץ היד), אף שוודאי אינו מעשי, מתאים מאוד לתפיסה שלפיה כל העיסוק בנושא הוא בבחינת סטייה והתנהגות שהיא מעבר למכה בעין. מעבר למימרה, מעניין אם באמת התקיים נוהג של בדיקות "פולשניות" כאלה אצל נשים או אצל גברים. 
עד כה היו שני הקשרים לַמשל: בעילת קטנה (בת פחות משלוש) ובדיקת אישה סתם. הבבלי דן כמובן בשני ההקשרים הללו. בחלק מהמקרים אין הוא מוסיף דבר להבנת המשל, כגון "הבא על הקטנה – ולא כלום, דפחות מכאן כנותן אצבע בעין דמי" (כתובות יא ע"ב). במסכת נידה יש רמז לדרך שבה הבין הבבלי את המשל: "והתניא: הא למה זה דומה? לנותן אצבע בעין, שכל זמן שאצבע בעין, עין מדמעת וחוזרת ומדמעת! ורבא – כל אחמומי והדר אחמומי" (יג ע"א). כלומר, מדובר בזכר, ונתינת האצבע גורמת הוצאת זרע. לפיכך, בהקשר של בדיקות, הבדיקה גורמת מפגע דתי-הלכתי, כפי שהבנו מהתוספתא. זו גם משמעות המשל בסוגיה המקבילה, המופיעה בכתובות יא ע"ב. בשתי הסוגיות המקבילות הללו נפתח המשפט במילים "למה זה דומה?". זו פתיחה מובהקת של משל. במבוא למסכת עסקנו קצרות בתופעת המשלים, ובהתבסס על ספר העוסק במשלים כתבנו שהמשל אינו אמור להתאים בדיוק למקרה. גם המשל כאן אינו מוסיף הרבה להבנת הסוגיה (בכך נפתרות שאלות הראשונים על משמעות המשל בהקשר של סוגיה זו).
אבל בסוגיה נוספת, העוסקת במשנתנו (בתוליה של קטנה), מופיע דיון אחר על משמעות המשל: "פחות מכאן, כנותן אצבע בעין. איבעיא להו: הני בתולין מיזל אזלי ואתו, או דלמא אתצודי הוא דלא מתצדי עד לאחר שלש?" (מה ע"א). כלומר, בתולים אלו הולכים ובאים או שמא להיפגע הם אינם נפגעים (להיצוד הם אינם ניצודים; רש"י, ד"ה איתצוד) עד לאחר שלוש [שנים]? לפי הפירוש הראשון, כשם שהדמעות באות והולכות והעין חוזרת לייצר דמעות נוספות כך בתולי הקטנה נקרעו אבל נוצרים מחדש. לשני ההסברים אין כל רקע רֵאלי. קרום הבתולים תמיד ייקרע ואף פעם לא יתאחה, והמעשה הוא מעשה אכזריות ותקיפה מינית לכל דבר. 
 בה"ג מצטט את סוגיית הגמרא (נידה מה ע"א) בשינוי נוסח ובשכתוב: "איבעיא להו (נדה מה ע"א): הני בתולים מיזל אזלי ואתו או דילמא איתצורי הוא דלא מיתצרי אלא לאחר שלש שנים? תא שמע, דאמר רב חסדא: פחות מיכן, כנותן אצבע בעין דמי. מה עין מדמעת וחוזרת ומדמעת אף הכא נמי בתולין מיזל אזלי ואתי? אלא לאו שמע מינה בתולין מיזל אזלי שמע מינה" (כתובות סימן לו, על הסוגיה בכתובות יא ע"ב).<sup class="footnote-marker">29</sup><i class="footnote">על פי מהדורת ע' הילדסהיימר, ירושלים תש"ם, עמ' 227-226, כגרסת כ"י מינכן 95 ווטיקן 113, ודלא כגרסת רש"י. ראו להלן הערה 31. </i> כלומר, בעל הלכות גדולות מצדד כהסבר הראשון: בתוליה חוזרים. העוקב אחר פרשנות המשלים שהצענו ישים לב לכך שהמשל מופיע בשני הקשרים ושמשמעותו שונה בשני ההקשרים. בעל הלכות גדולות מתעלם מכך ומייצר פירוש מלוכד לשני ההקשרים, ואגב כך בוחר פירוש המעמיד את הגמרא כמציגה מציאות לא רֵאלית בעליל.
בירושלמי מובא: "פחותות מבנות שלש שנים ויום אחד – רבי יוסי בשם רבי חייה בר אשי, רבי יונה, רב חייה בר אשי בשם רב: למה זו דומה? לעושה גומא בבשר וחוזר ומתמלא. תני רבי חייה: לעוכר את העין וחוזרת וצוללת. אמר רבי יוסי: מתניתא אמרה כן – פחותות מיכן כנותן אצבע בעין" (כתובות א ב, כה ע"ב). אם כן, הנזק מתוקן, אבל לא ברור כיצד. 
מפתיע מעט לראות שפרשנים בני העידן המודרני (אלבק, קהתי, שטינזלץ ועוד) בחרו בפירוש זה של בעל הלכות גדולות, כדברי רב חסדא בסוף הסוגיה, ואפילו הם לא חשו כיצד ההסבר הנבחר אינו רֵאלי. פרשנים קדומים היו זהירים יותר ובחרו בפרשנות הירושלמי: "שהיא דומעת לשעתה וחוזרת למצבה הקודם"<sup class="footnote-marker">30</sup><i class="footnote">כלומר, יש כאן פגיעה חולפת. כל זאת, בלי להיכנס לשאלה אם יש כאן תיקון פיזיולוגי של הפגיעה בקרום הבתולין או אולי רק שכחה פסיכולוגית של הטראומה. </i> (רמב"ם על המשנה וכן רש"י על כתובות יא ע"ב, ד"ה הכי קאמר גדול הבא על הקטנה ולא כלום<sup class="footnote-marker">31</sup><i class="footnote">גם רש"י פירש כדברי רב חסדא בנידה מה ע"א: "בתולים של פחות מכן חוזרין אחרים תחתיהם". </i>). הרמב"ם חש כנראה אי נוחות מההסבר של עצמו, והוסיף: "ודבר זה, הלכה למשה מסיני".<sup class="footnote-marker">32</sup><i class="footnote">לכאורה אפשר שמימרה זו נאמרה לא על פירוש המשל אלא על ההלכה עצמה, שלפיה קטנה מבת שלוש אינה מתקדשת בביאה. ברם גם אם לכך התכוון הרמב"ם, לוּ היה ההסבר הפיזיולוגי ראלי הייתה זו הלכה ברורה שאין צורך להזקיקה למסורת, שכן היא מובנת מעצמה לאור הנתונים הטכניים. מסתבר אפוא שהרמב"ם היסס מהי המציאות הפיזיולוגית או על כל פנים לא רצה להסתמך על המציאות המשתמעת מהבבלי.  </i> אנו קוראים בלשונו הסתייגות, כלומר, במציאות אכן בעילת פעוטה גורמת נזק לא הפיך, אולם זו הלכה למשה מסיני, וממילא אין היא זקוקה להנמקה ולאימות. אין צריך לומר שדברי הרמב"ם הם הרחבה, ללא סיוע נוסף, של הגמרא הקובעת שההלכה שלפיה בת פחות משלוש שנבעלה מותרת (ראויה) לכהונה היא הלכה למשה מסיני. יש קשר בין ההלכה שבתוליה חוזרים לבין הלכה זו, אם כי אין הן אותה הלכה, כפי שנדגיש להלן. 
הסבר נוסף ואחר (שלישי) נמצא בבבלי: "משל דרבי אושעיא, למה הדבר דומה? לאדם שנותן אצבע בעין. כל זמן שאצבע בעין, דמעה שוהא לבא. נטל האצבע – דמעה ממהרת לבא" (נידה ס ע"ב). אם כן, המשמעות הפוכה. האצבע מעכבת את הופעת הדמעה בעין והדם בגוף. כלומר, הבדיקה טובה ומעכבת את הופעת הדם, אבל עם הוצאת האצבע, הדם יופיע מיד. כן מופיע המשל בהקשר אחר לחלוטין. אישה שקיימה יחסי אישות ולאחר שפרש בעלה גילתה דם היא ודאי נידה, אבל האם חייב הבעל כבא על נידה? תשובת רבי אושעיה היא שהדם בא לאחר הבעילה, והאצבע בעין מופיעה כמשל לכך שהדם מתאחר למעשה הבעילה (הנגיעה באצבע). כאן ההקשר שונה, והמשל מופיע במשמעות אחרת לחלוטין. שבנו אפוא לתופעה שהזכרנו במבוא: אותו משל מוסב למשמעויות שונות, כפי שהיום משתמש נואם טוב בבדיחה כדי לגוון את דבריו ולעורר את הדעת למשמעויות אחרות. 
ברצוננו להוסיף פן נוסף לקשר בין ההלכה למציאות הרֵאלית. במבוא למסכת כתובות דנו בהלכה שלפיה בוגרת "כלו לה בתוליה", כלומר, אינה בתולה, אבל לא עקב מעשה מכוער אלא כתוצאה מהגיל (כתובות א, ג, וראו פירושנו לה). ה"בוגרת" היא בת יב ואילך, וההנחה שלפיה אישה כה "זקנה" כבר כלו בתוליה בדרך הטבע בלתי אפשרית. אולי אירע פעם מקרה כזה, המכונה בהלכה "מוכת עץ", אבל אבדן הבתולין בגיל כה צעיר ודאי אינו תופעה המונית, אלא אם כן נניח שבחברה היהודית רווחה תופעה של בעילת קטינות (אונס קטינות). בפירושנו למשנה התחבטנו בשאלה אם חכמים לא הכירו את המציאות הגינקולוגית הנוגעת לנושא או אם הייתה זו החלטה של מדיניות הלכתית. 
לוּ נחשבה אישה בת עשרים כמי שחזקתה שכבר אינה בתולה היה הדבר גורם ירידה דרסטית של גיל הנישואין. כפי שנראה במבוא למסכת קידושין, ובעקבות חוקרים אחרים, גיל הנישואין לא היה כה נמוך,<sup class="footnote-marker">33</sup><i class="footnote">שרמר, זכר ונקבה, עמ' 125-122; הנ"ל, גיל הנישואין. </i> והחברה ייחסה לבתולין חשיבות רבה עד מאוד. על כן קשה להניח שנישואי בוגרת רווחו בחברה היהודית אף שזו נחשבה כמי שאין לה בתולים. קשה להניח שבאותה חברה רווחו תפיסות חברתיות כה סותרות: (1) שהבוגרת כלו בתוליה; (2) שלבתולים ערך רב; (3) שנישואי בוגרת רווחו. סביר אפוא לפרש שבדרך כלל נמצאו לבוגרת בתולים, ואם לא נמצאו, פירשו חכמים את הדבר בצורה מקלה ונטו להעניק לטענותיה אמינות שבחינה פיזיולוגית לא הייתה בהכרח מצדיקה. אם אכן אנו צודקים בטענה שחכמים פירשו בצורה מקלה את היעדר הבתולין והניחו שבתולי הבוגרת אבדו בדרך הטבע<sup class="footnote-marker">34</sup><i class="footnote">מושג זה מצטרף למושגי רפואה שההלכה מתבססת עליהם ואינם מקובלים במדע התצפיתי בן זמננו. ראו למשל פירושנו לשבת יח, ג.  </i> אף שידעו שהסבר זה מלאכותי. בפועל ובדיעבד, אמירה כזאת מגבה שמירת צניעות ברמה שאינה גבוהה במיוחד. הם העדיפו את החשש מפני הטלת דופי באישה ואת "צורכי" החברה בנשים הבוגרות למטרות נישואין והקמת משפחות על פני שמירת הצניעות, במחיר של התעלמות חברתית ממקרים של הפרות מכוונות. יש בכך גם הסבר למדיניות חכמים להעדיף נישואין בגיל צעיר.
אם אכן כך, זו מודעה רבה לאורייתא. לחלק מההלכות מופיעה הנמקה רֵאלית מתחום הגינקולוגיה, והנמקה זו חשודה בעינינו או מופרכת לחלוטין, אבל ההנמקה הרֵאלית אינה המקור להלכה אלא יש לה נימוק חברתי, לאפשר לאישה להתחתן ולקיים חיי נישואין נורמליים. אם נחשוד בכל בוגרת שהיא נבעלה, לא יהיה לדבר סוף (בעיקר בחברה שבה אין דרך לוודא את הדבר).
לפנינו מעין קטלוג של הלכות הקשורות לתוצאות מעשה הנישואין. אין אלו כל ההלכות הרלוונטיות, והמשנה מונה שמונה תוצאות לנישואין אלו.התוספתא מונה את תוצאות החליצה שלא כהלכה: "ושלשה עשר דבר בה, דברי רבי מאיר שאמר משם רבי עקיבא" (יבמות יא, ט [עמ' 37]).<sup class="footnote-marker">35</sup><i class="footnote">וראו דברי בעל חסדי דוד, בפירושו לתוספתא, גיטין ו, ז (עמ' 271). </i> גם רשימה זו אינה מלאה, והתנא לא התכוון לפרט את כל המקרים אלא להביא כמה דוגמאות, בבחינת "תנא ושייר".<sup class="footnote-marker">36</sup><i class="footnote">ראו פירושנו למגילה א, ה ואילך. </i>

Mishnah 5

<b>בן תשע שנים ויום אחד</b> – כפי שראינו במשנה הקודמת, בן תשע שנים הוא המקבילה הזכרית לבת שלוש שנים. זהו זכר שעדיין נחשב קטן, אבל למעשה האישות שלו משמעות.
<b>שבא על יבימתו, קנאה</b> – כיַבם בוגר. גם הלכה זו תאורטית. במשנה אחרת דנה המשנה בטענה של האח הגדול שיש לעכב את החליצה עד שהאח הקטן יגדל והוא (אולי) ייבם את האישה לכשיגדל. המשנה שואלת אם טיעון זה תקף לעיכוב חליצה (יבמות ד, ה). אמנם הטיעון נדחה, אולם נראה לעין שטיעון מעין זה משקף מציאות אשר בה אין משיאים יבמה לקטן, לפחות ללא הסכמתו. משנתנו משקפת אפוא פן משפטי קיים אך תאורטי.
<b>ואינו נותן גט עד שיגדיל</b> – אבל לעניין גירושין (מייבום או מנישואין רגילים) יש להמתין עד שיהא בר דעת. גט שונה מביאת יבם משום שבגט (כמו בקרבן) נדרש שיהא לרצונו של הבעל, ולבן תשע אין עדיין "רצון" במובנו המשפטי של המונח. 
<b>ומיטמא בנדה לטמא משכב תחתון כעליון</b> – אם נזקק לאישה נידה, הקטן נטמא בנידתה כאילו היה בוגר, ומטמא את כל המשכבים (המצעים) שעליהם שכב. גם אם שכב על עשרה מצעים, מטמא את כולם (לעיל ד, א).<sup class="footnote-marker">37</sup><i class="footnote">הגר"א על משנה ד, ד"ה לטמא; לעיל ד, א, ד"ה מטמאין. </i> לפי הבבלי (על המשנה לעיל, נידה לב ע"ב), הפירוש הוא שהמשכב התחתון של בועל נידה טמא כמשכב העליון של הזב, שהוא ראשון לטומאה, ומטמא אוכלים ומשקים ולא אדם וכלים. מכל מקום, בועל נידה מכונה "מטמא תחתון כעליון" (כלים א, ג), ודינו של הקטן בעניין זה כדינו של גדול.
<b>ופוסל</b> בביאתו בת כהן מלאכול בתרומה אם הוא מפסולי כהונה, כגון חלל או גוי, בדומה לגדול. כמו כן יש ל"פוסל" משמעות נוספת. בת כוהן שנישאה לישראל ואין לה בן חייבת ביבום לאחיו הישראלי. אם בן התשע ייבמהּ, ייבומו תופס, והיא פסולה לאכול תרומה; אם אינו תופס משום שקידושיו אינם קידושין, היא זכאית לאכול תרומה בבית אביה. 
<b>ואינו מאכיל בתרומה</b> – את אשתו. המקרה הפשוט הוא שבן תשע כוהן נשא אישה בת ישראל או ייבם את אשת אחיו. אין היא אשת כוהן ואינה זכאית לאכול בתרומה. זהו המקרה הפשוט, המתקשר לכותרת המשנה ומיישם את המקרה הצר של "בא על יבמתו". אבל אפשר גם שהמשנה מרחיבה את הרשימה למקרים נוספים של בן תשע שנים. אם כך, אפשר גם שהמקרה מסובך יותר: הכוהן אינו מאכיל את אמו בתרומה. בת ישראל שנישאה לכוהן והלה נפטר נשארת בזכות בנה הקטן בבית בעלה אבל אינה אוכלת בתרומה עד שיגדל.
<b>ופוסל את הבהמה מעל גבי המזבח</b> – המפרשים מסבירים שמדובר במקרה שבו רבע את הבהמה על פי עד אחד.
<b>והיא</b> – הבהמה <b>ניסקלת על ידיו</b> – אם רבעהּ על פי שני עדים.
<b> ואם בא על אחת מכל העריות האמורות בתורה</b> – מרצונן,<b> מיתות על ידיו</b> – כלומר, מומתות בגללו, שכן שכבו עם ערווה,<b> והוא פטור</b> – כקטן שאין לו רצון עצמי (ולכן אינו בר עונשין). מקרה כזה אינו קשור כלל לכותרת "שבא על יבמתו", ואם באנו למנות את הלכות קטן בן תשע בכלל, ישנן הלכות רבות נוספות.
במשנה מובא מעין קטלוג נוסף של משמעויות הלכתיות של גיל תשע. גם כאן המשמעויות רחבות, אך לא כולן נמנות. כך למשל חסרה המסקנה: "הכל עושין מדור העמים,<sup class="footnote-marker">38</sup><i class="footnote">"מדור עמים" הוא מקום מגורים קבוע של לא-יהודים. החשש הוא שמא אישה קברה נפל או ולד והמקום טמא. ראו פירושנו לאהלות יח, ו. אם הקטן גר שם דרך קבע (לפחות ארבעים יום), המקום הופך "מדור עמים". הכוונה היא לכך שאשתו של קטן נכרי עושה "מדור עמים". החידוש הוא שאף על פי שבדרך כלל אישה אינה מתעברת מביאתו של קטן, בכל זאת אנו חוששים שמא זינתה והפילה ולד, ולכן הבית שייך לקטגוריה זו. </i> אפילו עבד ואפילו שפחה ואפילו סריס ואפילו קטן בן תשע שנים ויום אחד" (תוספתא, אהלות יח, ו [עמ' 616]). קטן יהודי בן תשע נחשב גם "שומר" המציל בשמירתו את הבית מלהיות "מדור עמים" (תוספתא, אהלות יח, ח, [עמ' 616]).
משנתנו עוסקת אפוא בקטנים ישראלים וכוהנים כאחד, ורואה לפניה את כלל עם ישראל. לעומת זאת, משנת יבמות שציטטנו (פרק ז), כהמשך של המשניות שקדמו לה, שאף הן עסקו בהלכות כהונה, עוסקת במשמעותו של גיל תשע לכוהנים בלבד. משניות מעין אלו כונו בפינו "משניות כוהניות" משום שעיקר עיסוקן בבעיות של כוהנים ולא של כלל העם.

Mishnah 6

לאחר שנדונו דיניו של בן תשע נדונים דיניהן של בת אחת עשרה ושל בת שתים עשרה.
<b>בת אחת עשרה שנה ויום אחד, נדריה ניבדקין</b> – היא ספק קטנה ספק גדולה, ולכן יש לבדוק אם היא מודעת למשמעות נדריה והאם היו בכוונה ולשם שמים.
<b> בת שתים עשרה שנה ויום אחד, נדריה קיימין</b> – אם אביה (או ארוסהּ) לא הפרם. הנדרים עצמם נחשבים נדרי בר דעת.
<b> ובודקין כל שתים עשרה</b> – משפט זה קשה, שכן מה יש לבדוק אם כבר נקבע שנדריה קיימים? בדיקה זו, למה? הבבלי עונה על הקושי: "סלקא דעתך אמינא: הואיל ואמר מר, שלשים יום בשנה חשובים שנה, היכא דבדקנא שלשים ולא ידעה להפלות, אימא תו לא ליבדוק, קא משמע לן" (נידה מה ע"ב). בשלב הראשון הבבלי שואל מדוע יש בכלל לדון בבת שתים עשרה: הרי אם נאמר שנדריה של בת אחת עשרה נבדקים, משמע נדריה של בת שתים עשרה קיימים! בשאלה זו, שאותה פותר הבבלי, לא נעסוק, שכן הכפלה כזאת בלשון המשנה רגילה ואין צורך לדקדק ולמצוא חידוש בכל משפט.<sup class="footnote-marker">39</sup><i class="footnote">ראו במבוא הכללי לפירוש המשניות.  </i> שאלתו השנייה של הבבלי היא: אם נדרי בת שתים עשרה קיימים, מדוע יש לבדוק את הנדרים? הרי נאמר שהם קיימים! הבבלי מתרץ שהמשפט "ובודקין כל שתים עשרה" בא ללמד שאף אם בתחילת השנה הנערה לא ידעה למי נודרים – שאז אין נדריה נדרים – ייתכן שיום לאחר מכן ידעה, ונדריהם נדרים עד סוף השנה. אפילו אם בדקו במשך כל החודש הראשון של השנה אין להסיק מכך שבמשך השנה לא תגיע הנערה לבשלות בעניין נדרים אלא יש לבדוק כל נדר ונדר עד סוף השנה. נציין שהרמב"ם בהלכות נדרים יא, ב אף פירש הפוך: ייתכן שבתחילת השנה בודקים אם הנערה כבר בת דעת. אם מתברר שהיא אינה מבינה את משמעות הנדר יש לבדוק אותה בהמשך. הבדיקה הראשונה אינה מוכיחה על המשך השנה, וצריכים לבדוק את הנערה במשך כל השנה. אולם הסברו קשה, שכן די היה לומר שנדריה נבדקים, וברור שאם ידעה למי לנדור, נדריה קיימים. 
בסופו של עיון מתרץ הבבלי (מה ע"ב): "סתמא – בשתים עשרה בעיא בדיקה, באחת עשרה לא בעיא בדיקה". אם כן, בת אחת עשרה אינה חייבת בדיקה ואנו מניחים שנדריה בטלים משום שהיא אינה מבינה את השלכות מעשיה. זהו הדין הסתם, אבל אם יש סיבה לכך, נדריה נבדקים. ההפך בנוגע לבת שתים עשרה: בסתם אנו מניחים שנדריה קיימים, ואם יש חשש מיוחד, נדריה נבדקים. 
בלשוננו: בת שתים עשרה נחשבת בוגרת, אבל יש צורך בבדיקה שטחית וראשונית כדי לוודא את הכלל. הבבלי מסדיר גם את כללי בדיקת בת השתים עשרה: בתחילת השנה היא נבדקת. אם כשלה בבחינה זו בודקים אותה שוב בהמשך השנה, ולכשתימצא מבינה יחול עליה הנדר. למרות זאת, קשה: אם עדיין מחייבים בדיקה בכל נדר, למה לומר שנדריה קיימים? צריך היה לומר שנדריה נבדקים! 
הבבלי רואה לפניו מצב שבו כל נדר רגיל – גם של מבוגר – נבדק, בהתאם לתפיסתו שהנדרים צריכים להיות מאושרים בידי חכם. אנו בחנּו גישה זו במבוא למסכת נדרים וראינו שאכן לכך נטה הבבלי. אולם לא זו הייתה העמדה התנאית. התנאים הניחו שהנדר בדרך כלל קיים ותקף, ולעתים רחוקות יחסית נדרשה בדיקה. בני המשפחה הכירו את הנערה וידעו מה מצבה, וההורים נהגו בה בהתאם לדעתם. המשנה מניחה שבסתם, נדריה קיימים. במישור העקרוני אפשר לבדוק אותה, אבל לא בכל פעם ולא בכל מקום. ההוראה "בודקים" שבמשנה, אין משמעה בהכרח שהחכמים בודקים. התפקיד מוטל באופן טבעי על ההורים. 
להערכתנו, על כורחך "בדיקה" זו איננה בדיקת הנדר כי אם בדיקה שונה: בדיקה אם הילדה הגיעה לבגרות. בספרות חז"ל שתי אמות מידה: גיל וסימני מין (שתי שערות, וראו להלן). משנתנו נוקבת בגיל, אבל בפועל השתמשו במקביל באמת מידה של בגרות מינית, היינו, האִם הביאה שתי שערות. זו גם משמעות הבדיקה בתוספתא שנצטט להלן (נידה ה, טו [עמ' 646]). אם בתחילת גיל שתים עשרה התברר שעדיין אין לה סימני מין, היא נחשבת בת אחת עשרה ונדריה נבדקים, ואם לא עמדה בבדיקות, הנדר מעוכב. אבל אם תביא שתי שערות במהלך השנה תיחשב בוגרת, ונדריה יתקיימו גם אם לא תבין את עומק הנדר.<sup class="footnote-marker">40</sup><i class="footnote">וראו פירושו של בעל חסדי דוד. לפיו זוהי בדיקת סימנים שנועדה לראות אם אפשר להשית עונשים. בנוגע לנדרים, "בדיקה" פירושה "לשם מי נודרים", וכמו שתי ההלכות הבאות בתוספתא שם: טז-יז. וכן נשמע מתחילת הלכה טו. </i>
<b>בן שתים עשרה שנה ויום אחד</b> – זכר,<b> נבדקין נדריו</b> – כנקבה הצעירה ממנו בשנה.
<b> בן שלש עשרה שנה ויום אחד, נדריו קיימין ובודקין כל שלש עשרה</b> – כמקודם. הבבלי (נידה מה ע"ב) מעיר בצדק שבנות מבשילות (בכל המובנים) לפני הבנים, כפי שעולה גם ממקורות מקבילים (יומא ח, ג). עם זאת, ההבחנה השיטתית בכל הנוגע למועד חלות כל המצוות – בין על זכר בין על נקבה – נמצאת רק בבבלי.<sup class="footnote-marker">41</sup><i class="footnote">ראו גילת, קטן; פירושנו לחגיגה א, א, ועוד.  </i>
ההבחנה בין זכר לנקבה, ובעיקר בהתפתחות השונה בתחום הבגרות המינית, מתאימה למה שאנו מכירים גם כיום.<sup class="footnote-marker">42</sup><i class="footnote">על סדר הופעת סימני המין אצל הזכר ואצל הנקבה מן הבחינה הרפואית ראו נספח רפואי, סעיף 30. </i> הרמב"ם מפרש שתוחלת החיים של האישה קצרה מזו של הגבר, נתון שהתאים לזמנו אבל שונה בעידן המודרני (ראוי לציין שבחברות קדם־מודרניות רבות עד היום, תוחלת החיים של הזכר עולה על זו של הנקבה).
<b>קודם לזמן הזה, אף על פי שאמרו: יודעים אנו לשם מי נדרנו</b> – או<b> ולשם מי הקדשנו, אינן נידריהן נדרים ולא הקדישן הקדש</b> – אמנם במקרה פרטי זה הם בני דעת, אבל דינם נגזר על בסיס הממוצע ולא על בסיס המעמד האישי.
<b> לאחר זמן זה</b> – שתים עשרה שנה ויום אחד אצל בנות, שלוש עשרה שנה ויום אחד אצל בנים,<b> אף על פי שאמרו: אין אנו יודעים לשם מי נדרנו ולשם מי הקדשנו, נדריהן נדרים והקדשן הקדש</b> – חוסר הדעת הפרטי אינו סיבה לאי קבלת הנדר. 
קודם שנברר את ההלכה האחרונה נעמוד על מעמדו המיוחד של הנדר בהקשר של משנתנו.
בתוספתא מופיעה סדרת מקרים: "בתוך הזמן של בדיקות,<sup class="footnote-marker">43</sup><i class="footnote">משפט זה מסיים את תוספתא, נידה ה, יד (עמ' 646), והוא כנראה תחילת הקטע הבא. וכן בכ"י וינה, וראו תוספת ראשונים, עמ' 271, שו' 28/30. וכן הגיה בעל חסדי דוד. </i> הבן והבת, אף על פי שאמרו: אין אנו יודעים לשם מי נדרנו ולשם מי הקדשנו – נדריהם נדרין, הקדישן הקדש. מעשה ברבי חנניה בן חנניה שהדירו אביו בנזיר והביאו אביו לפני רבן גמליאל<sup class="footnote-marker">44</sup><i class="footnote">אלו שלהי ימי הבית השני. </i> והיה רבן גמליאל בודקו שמא בא לכלל סימנין. רבי יוסי ברבי יהודה אמר: שמא בא לעונות נדרים. אמר לו: למה אתה מצטער?<sup class="footnote-marker">45</sup><i class="footnote">מתאמץ, מתחבט. </i> אם ברשות אבא אני, הרי רשות אבא עלי והריני נזיר, ואם ברשות עצמי אני, הריני נזיר מעכשיו. עמד ונשקו על ראשו. אמר: מובטח אני בזה שאין נפטר מן העולם עד שמורה הוראות, ולא נפטר מן העולם עד שהורה הוראות בישראל. אמר רבי אלעזר ברבי צדוק: אני ראיתי שהיה מורה הוראות בישראל" (נידה ה, טו [עמ' 646]); "מעשה בתינוק אחד שהקדיש קרדום אחד לשמים<sup class="footnote-marker">46</sup><i class="footnote">היה זה נוהג אלילי, להקדיש קרדום לעבודה זרה. ראו פרידהיים, קרדום. </i> והביאו אביו לפני רבי עקיבא והיה רבי עקיבא בודקו. אמר לו: בני, למי הקדשת? שמא לחמה ולבנה ולכוכבים ולמזלות, שהן יפין? אמר: לא הקדשתיו אלא למי שהברזל שלו ברוך הוא. אמר רבי עקיבא: בדוּק זה ומתוקן" (שם, טז [עמ' 647-646]); "שוב מעשה בתינוק אחד שהיו באין בספינה ועמד עליהן נחשול והיו זועקין לאלוהיהן, כענין שנאמר: 'ויראו המלחים ויזעקו איש אל אלהיו'. אמר להן אותו תינוק: עד מתי אתם נשטין? זעקו למי שברא הים, ובא מעשה לפני חכמים ואמרו: בדוק זה ומתוקן" (שם, יז [עמ' 647]).
שלושה מעשים הם: הראשון בנדר לנזיר, השני בנדר והשלישי אולי גם הוא בנדר, שאינו מסופר. כולם מקרים בילדים שידעו לשם מה הם נודרים. זו דוגמה למשנה. שלוש הדוגמאות שונות מעשרות המקרים המובאים כדוגמאות במסכת נדרים. במסכת נדרים עוסקים בנדרי הבל, כגון "שלא אוכל אצלך", "שלא תאכל אצלי" וכיוצא באלו. באלו עסקו חכמים, ולהם פתחו פתחי התרה שונים.<sup class="footnote-marker">47</sup><i class="footnote">ראו מבוא למסכת נדרים.  </i> משנתנו עוסקת בנדרים ראויים מצד עצמם. המעשים מובאים בשל בעיית הגיל. הם יוצאי דופן במכלול הסיפורים על נדרים בכך שהם נדרים ראויים ולא נדרי הבל, שהם הדוגמא הרווחת במסכת נדרים. יש כאן מעין רמז לכך שהגדולים נודרים נדרי הבאי. דווקא הקטנים הם הנודרים כהלכה ומבינים את חשיבות הנדר ואת מטרתו. 
עם זאת, הקביעה "אף על פי שאמרו: אין אנו יודעין לשם מי נדרנו, לשם מי הקדשנו – נדרן נדר והקדשן הקדש", מופרזת. אם אין הם יודעים לשם מי נדרו, זהו לפחות פתח להתרת הנדר (נדרים, כל פרק ט). יתר על כן, במקרה זה ישנה מחלוקת אם הנזירות חלה, ולפי רבי טרפון: "שלא ניתנה נזירות אלא להפלאה" (תוספתא, נזיר ג, יט [עמ' 135]), משנה זו עוסקת בצורך לנדור בנזירות מתוך הבנת תנאי נדר הנזירות (אם זהו פלוני אני נזיר ואם לאו אינני נזיר, וכדומה). כאשר נודרים יש לדעת לשם מי נודרים או מקדישים. לדעת משנתנו די בכך שהנודר הוא בר דעת, ומגיל זה ואילך אין צורך לברר אם ידע לשם מי הוא נדר, והנדר חל אפילו אם הוא (הקטן הנודר) טוען שאז לא הבין את משמעות הנדר. ומן הסתם נזירות כנדר סתם (הנדר חל רק אם הייתה כוונה לנדור). משנתנו אינה מהלכת בדרכו. משנתנו בוחרת אפוא ניסוח כללי ואינה מדקדקת לא בהבאת החולקים ולא בפרטי הלכות נדרים אלא מתמקדת בשאלה המעניינת אותה: גיל הנודר וחלות הנדר הנגזרת מכך.

Mishnah 7

<b>משל משלו חכמים באשה</b> – אין זה ממש משל, שכן אין כאן סיפור מעשה כי אם שלושה דימויים. במבוא למסכת עמדנו על ייחודם של משלי מסכת נידה. משל דומה מבחינה ספרותית נמצא במסכתנו ב, ה.
<b>בוחל וצמל פגה – </b>בדפוס (אולי על פי הבבלי<sup class="footnote-marker">48</sup><i class="footnote">כסדר זה מופיע בכל עדי הנוסח למעט וטיקן 110. </i>): "פגה בוחל וצמל", ושלושתם יוסברו להלן.
<b>עודה תינוקת</b> – פגה היא תאנה קשה שטרם הבשילה אך ניתנת כבר לאכילה, זו התינוקת שנדונה במשניות ג, ד, תינוקת בת שלוש שנים ויום אחד. פחות מבת שלוש אפילו אינה פגה, היא עדיין אינה "פרי". כפי שכתבנו לעיל, תיחום זה של שלוש שנים חסר הצדקה מבחינה רפואית.
<b> בוחל, אילו ימי הנעורים</b> – בוחל הוא הבחלת הפרי, כאשר הוא מתחיל להתהוות אבל עדיין קשה, עד גיל שתים עשרה או הבאת שתי שערות.
<b> בזו ובזו, אביה זכיי במציאתה</b> – האב זכאי במציאה שמצאה בתו. התלמוד הבבלי מסביר: "משום איבה" (כתובות, מז ע"א), "דכיון דאינו חייב במזונותיה, אי אמרת: מציאתה שלה, איכא איבה ולא זיין לה תו" (רש"י, כתובות שם, ד"ה משום איבה). הסבר זה מציג רק את החלק המשפטי של הנושא. בפועל, הבת נמצאת בבית אביה וסמוכה על שולחנו. כרגיל במשפחה מורחבת, רק האב הוא בעל הרכוש, וממילא, גם מציאוֹת שמוצאים בני הבית שייכות לו. ההלכה עצמה נדונה במפורט לעיל (כתובות ו, א).
<b> ובמעשה ידיה</b> – זה כמעט ציטוט ממשנת כתובות (ד, ד). אמנם שם הדין עוסק בבת סתם, אולם משתמע בבירור שבבגרותה אין היא ברשות אביה.
<b> ובהפר נדריה</b> – כאמור בכתוב: "ואם הניא אביה אֹתה ביום שמעו, כל נדריה ואסריה אשר אסרה על נפשה לא יקום" (במדבר ל', ו).<sup class="footnote-marker">49</sup><i class="footnote">וראו ספרי, במדבר קנה (עמ' 207; במהדורת כהנא, עמ' פ-פא). </i> הפרת נדרים נמנית עם זכויות האב, ולפי ההקשר הספרותי היא נתפסת כזכות שיש בה רווחים כספיים, כמו מציאת הבת ואכילת פֵּרות. בפועל אין כאן רווח כספי, אולם המשנה אינה מבחינה בין זכויות כספיות לזכויות של כוח ושליטה. 
הרשימה במסכת כתובות ארוכה מעט יותר. בתוספתא אחרת נשנית רשימה זו כזכויות של האב שאין לאֵם: "האיש זכיי בבתו ובקדושיה בכסף ובשטר ובביאה, וזכאי במציאתה ובמעשה ידיה ובהפר נדריה, מה שאין כן באשה" (תוספתא, סוטה ב, ז [עמ' 157]). זו דוגמה נדירה לאותה הלכה קדומה שעורכי ההלכות שיבצו בהקשרים שונים. מסתבר שאכן ההקשר של התוספתא הוא המקורי, שהרי בהקשר שלנו הרשימה חלקית ובעייתית. המשנה שלנו מתמקדת בזכויות האב. אך זה תיאור חלקי של מצב ה'בחל'. בצד הזכויות יש לאב חובות שלא נמנו כאן, אבל נמנו במשנת כתובות ד, ו. הוא חייב בקבורת בתו ובפדיונה מהשבי. כן הוכחנו שלמעשה הוא חייב במזונות בתו. המשנה שלנו איננה מתארת אפוא את מצב ה'בחל', אלא מצטטת קטע ממשנת כתובות, ומתארת את מצב האב (הבת) באופן חלקי.
זאת ועוד, בהקשר של משנתנו חסרים במשנה סעיפים מרכזיים כגון זכותו של האב בירושת בתו,<sup class="footnote-marker">50</sup><i class="footnote">הבעל יורש את אשתו. בנוגע לזכות האב בירושתה ראו לעיל.  </i> בבושתה, בפגמה ובקנס על שנאנסה או פותתה.<sup class="footnote-marker">51</sup><i class="footnote">הבעל אינו זכאי בקנס על אונס שאירע לאשתו, שהרי ודאי אינה בתולה. אשר לבושתה ולפגמה ראו להלן ו, א. בנוגע לקנס ראו לעיל ד, ד. </i> זו קבוצה ספרותית מלוכדת המופיעה יחדיו במקורות.<sup class="footnote-marker">52</sup><i class="footnote">כתובות ג, ד; ד, א, ועוד. "קבוצה ספרותית" היא סדרת דוגמאות להלכה כלשהי המופיעות לעתים יחד, וכשמוזכרת דוגמה אחת מוזכרת כל הסדרה. </i> אמנם אנו רגילים בכך שאין המשנה מונה את כל הסעיפים הרלוונטיים, בבחינת "תנא ושייר" (בבלי, יבמות פד ע"ב ועוד), ובלשון הירושלמי: "לית כללוי דרבי כללין" (יבמות ט ב, י ע"א ועוד), אבל במשנת כתובות וגם בנידה אין מדובר בסעיפים משניים אלא בנושאים שנדונו במפורט בפרק הקודם (כתובות ג) ובמשנה קודמת (נידה, משניות ג-ד), וקשה להבין למה הם נעדרים מהרשימה. הרשימה בהקשר של משנתנו אינה מדויקת אפוא, אבל היא מתאימה מאוד להקשר של הברייתא בסוטה (הבדל בין אב לאם).
<b>צמל, כל שבגרה שוב אין לאביה בה רשות</b> – המילה צמל אינה מוכרת במקבילות, וכנראה משמעה פרי נובל, בשל יתר על המידה. אם היא נשואה, כל הזכויות לבעלה. אם לא נישאה, כל הזכויות הללו שלה. במסכת כתובות מוצגת זו שבגרה כאילו היא הולכת מיד לבית בעלה. משנתנו מדייקת אפוא יותר. 
הוא הדין בנוגע להפרת נדרים. ממסכת כתובות (ד, ו-ז) משמע שהזכות להפר את נדרי האישה עוברת ישירות מהאב לבעל. הלכה זו אינה פשוטה כלל עיקר. המשנה אומרת בפשטות: "נערה מאורסה – אביה ובעלה מפירים נדריה" (נדרים י, א). האב מפר את נדריה משום שהדבר כתוב בתורה במפורש. בעלה מפר אותם משום שהיא נחשבת כבר נשואה. המשנה מאפשרת אפוא מצב מסובך שבו לשני אנשים הזכות להפר את הנדרים, וממילא תתעורר השאלה מה קורה אם אחד הפר והשני נמנע או השני קיים את הנדר שהפר הראשון. הירושלמי מסתמך על דרשת הכתוב המאפשרת מצב כזה (נדרים י א, מא ע"ד). הלכה זו נוגדת את הנאמר במשנתנו ובמשנת כתובות. אמנם במשנתנו נאמר רק שכאשר הבת היא בשלב של פגה או של צמל אביה מפר את נדריה ולא נאמר מה הדין כאשר היא נישאת וכשהיא מאורסת עד שנישאה. אבל ברור מהמשנה שבבגרותה של הבת המצב שונה: לא אביה מפר את נדריה, ונותר דין התורה שבעלה מפר אותם.
התלמודים על משנת כתובות התחבטו בשאלה אם מסירת הבת לנישואין היא נישואין ממש או שמא נישואין הם הכניסה לחופה. בין שני הזמנים הללו ישנו פער קטן של כמה שעות, ובפער זמן זה, הן אביה הן בעלה יכולים להפר נדריה (ירושלמי, כתובות ד ו, כח ע"ד; בבלי, כתובות מח ע"ב). אולם לכל הדעות, בהיותה מאורסה, כל זכויותיה לאביה. הבבלי אף מדגיש שמשנה זו עומדת בניגוד לדעות שלפיהן ארוסה אוכלת בתרומה. זאת ועוד, בירושלמי שהבאנו מופיעה מחלוקת בשאלה אם מדובר בירושת הבת או בהפרת נדריה. מכל מקום, זכות האב מוחלפת בזכות הבעל, ואין חפיפה בין השתיים. לכאורה אין מנוס מהמסקנה ששתי המשניות סותרות זו את זו. במשניות כתובות, הפרת הנדרים תלויה באירוסין ובנישואין, ואילו אצלנו היא תלויה רק בגיל. "צמל", אביה מפר נדריה גם אם התארסה לאחֵר או נישאה לו. לאחר שלב זה, אביה אינו מפר אותם עוד אף שמשנת כתובות ג, ה מעניקה לו זכות זו עד לכניסתה לרשות בעלה. רבי אלעזר, שהסביר את משנת כתובות כעוסקת בירושת האישה (ירושלמי, כתובות ד ו, כח ע"ד), עשוי לתרץ את הסתירה בכך שמשנת כתובות עוסקת בירושה, ומשנתנו, בהפרת נדרים. ריש לקיש, שהסביר את משנת כתובות בנדרים, אינו יכול להיאחז אפילו בתירוץ זה. לפי פשוטן, המשניות סותרות. בפירושנו לכתובות עסקנו בבירור המשניות וראינו שיש לפרש את כולן בדרך שונה וכך מתבררת גם הסתירה לכאורה בינן לבין משנתנו. 
כפי שראינו שם, אין לפרש את משנת כתובות (ד, ו-ז) כקביעה חדה שזכות הבעל מחליפה את זכות האב. כפי שהסברנו את המשנה שם היא אינה עוסקת בחובת מזונות לאישה כלל, ואף לא בהתרת נדריה. הרי המשנה הבאה שם (בכתובות) קובעת שאב אינו חייב במזונות האישה, וממילא, המשפט "ברשות האב" לא בא לקבוע את חובת המזונות, וכן לא המשכו: "עד שתכנס לרשות הבעל<sup class="footnote-marker">53</sup><i class="footnote">בכ"י קופמן נוסף : "לחופה" </i>". כל שבאה המשנה לקבוע הוא את מועד המעבר מרשות האב (לעניינים המנויים במשנה הקודמת בכתובות) לרשות הבעל. זאת ועוד, המשפט הראשון במשנה שם בא להקדים את זה שאחריו. המשפט שאחריו דן במועד המדויק שבו עוברת האישה לרשות הבעל, ומתברר שהמעבר חל קודם הנישואין, ברגע שבו היא נמסרת לשלוחי הבעל ויוצאת לדרך. כל שבאה המשנה לומר הוא שרשות האב על בתו עד שהיא נמסרת לשלוחים, והמשפט "לעולם..." הוא הקדמה לו. כמובן, אם האישה בוגרת היא אינה ברשות האב כלל, ולא בכך עוסקת המשנה. 
לפי הסבר זה תוסר הסתירה בין משנת כתובות למשנת נדרים ובין משנת כתובות למשניות המתירות לארוסה לאכול בתרומה. זהו גם ההסבר לרוח השונה הנושבת במשנתנו מזו הנושבת במשנת כתובות. משנתנו עוסקת במעמד האישה ובבגרותה, ונישואיה אינם נושא המשנה, ואילו משנת כתובות אינה עוסקת כלל בנערה אלא רק בזכויות האב, הבעל והמעבר ביניהם. 
משנתנו איננה סיכום של הפרק ואין התאמה בין משמעות המונחים "פגה", "בוחל" ו"צמל" לבין ההגדרות ההלכתיות במשנה; בפרקנו ארבעה גילים שונים, ואילו במשל ישנה חלוקה לשלושה בלבד: 
א.	תינוקת עד שלוש שנים.
ב.	תינוקת משלוש שנים עד אחת עשרה שנה.
ג.	תקופת ספק (שנתה האחת עשרה – נדריה נבדקים). 
ד.	מן השנה השתים עשרה והלאה.
החלוקה לפגה, לבוחל ולצמל מתאימה לתפיסה שלפיה למעמד האישה שלושה שלבים: ילדות, נערות ובגרות. גישה זו מופיעה במימרה של שמואל: "והאמר שמואל: אין בין נערות לבגרות אלא ששה חדשים!" (בבלי, כתובות לט ע"א), והיא מנוגדת לרוב המקורות, שבהם יש הבחנה בין שתי רמות בלבד: קטנה ונערה או קטנה ובוגרת. מימרה זו מתאימה באופן כללי לחלוקה שבמשל. זו גם החלוקה שנקבעה כהלכת ישראל לדורות, ולפיה יש שלב ביניים בין ילדות לבגרות. כפשוטה סותרת חלוקה זו את החלוקה במשנתנו וגם את זו שבמשנה הראשונה בפרק ו להלן. נדון בכך שם. 
במבוא למסכת כתובות עסקנו בחלוקה זו של חיי האשה לשלוש וראינו שזו חלוקה מאוחרת. אבל עם זאת היא מופיעה כבר במשל הצבעוני במשנתנו. 
נמצאנו למדים שלפנינו סדרת חלוקות שונות לשתיים, לשלוש או לארבע, והחלוקות דומות אך אינן זהות. בכתובות עוסקים בילדות ובנערות מול בוגרות, וכן אצלנו. בפרקנו שתי חלוקות, הראשונה לארבע והשנייה לשלוש, ולמעשה רק לשתיים, שכן בפועל אין הבדל בין פגה לבוחל, וההבדל הוא בין משנה ג למשנה ד. חלוקת גילים אחידה נובעת משלב גבוה של אחידות משפטית. הלכות נערה לא הגיעו לשלב זה, וההבחנות הלא קבועות שררו. 
במשנתנו, העיסוק הוא בנערה ובמעמדה. הבעל אינו מופיע כלל, ואין התייחסות לכך שחז"ל רצו שבת האחת עשרה תתארס ושבהגיעה לגיל שתים עשרה תעבור לבית בעלה (תינשא).

Mishnah 8

<b>אי זה הוא סימניה</b> – של הבוגרת? <b>רבי יוסה הגלילי אומר: משיעלה הקמט תחת הדד</b> – בית החזה יאבד את הצורה הישרה שהייתה לו עד כה וייווצר בו קמט. הבבלי מסייג את דברי רבי יוסי: "אמר שמואל: לא משיעלה הקמט ממש, אלא כדי שתחזיר ידיה לאחוריה ונראית כמי שיעלה הקמט תחת הדד. שמואל בדק באמתיה, ויהב לה ארבעה זוזי דמי בושתה" (נידה מז ע"א). שמואל מקדים את הזמן במשנה ואומר שאין צורך שייווצר ממש חזה נשיי אלא שהדבר יבלוט כשהנערה תקער את גבה ותבליט בכך את בית החזה. הבבלי מספר ששמואל קבע כלל זה על סמך בדיקה שעשה לשפחתו, והתלמוד מסביר כיצד זה הרשה לעצמו לבייש אישה ולפגוע בצניעותה גם אם היא שפחה וגם לצורך החשוב של בירור ההלכה. אנו רואים בצורך של התלמוד להסביר את ההיתר ביטוי להתחבטות בשאלות הצניעות והבושה: רק בתנאים מיוחדים מותר לעשות כן לנערה. נשוב לקמן לדון בהיבט זה. משנתנו משקפת חברה שאין בה תרבות מסורתית להגדרת אישה. חכם כשמואל, שהיה לו עניין מסורתי בתחום הלכתי זה, והוא בולט בעיסוקו בתחום הנשיות והלכותיו, משקיע מכספו בניסיון לבדוק שפחה אחת כדוגמה, ולשם כך נדרשת לו סדרת בדיקות.<sup class="footnote-marker">54</sup><i class="footnote">בפועל אין די בבדיקה אחת. היה עליו לבדוק את הנערה ברצף סדרת בדיקות כדי להגדיר את הזמן. לעיסוקו בנושאים דומים שכנראה נבדקו באותה הזדמנות ראו בהמשך הגמרא שם: "מאי עוקץ". </i> מכל מקום, אנו רואים שאין תרבות מפותחת אשר בה לכל מצב הגדרה קבועה וידועה. התלמוד מתאר את הבדיקה של שמואל כחקירה ולא כמידע עממי נפוץ.
<b> רבי עקיבה אומר: משנטו הדדים</b> – וניכרים כלפי חוץ.
<b> בן עזיי אומר: משתשחיר הפטומת</b> – כשפטמת השד תקבל צבע מעט כהה יותר.
<b> רבי יוסה אומר: כדי שיהא נותן ידה</b> <b>–</b> בדפוס: "ידו",<b> על העוקץ</b> – פטמת השד (בבלי, נידה מז ע"א),<b> והוא שוקע ושוהא לחזור</b> – אין הבדל מהותי בין כל הסימנים, וכל אחד נקב סימן שבו הבחין או הבחינו בו בנות ביתו. רק על שמואל מסופר שבדק את הדבר הלכה למעשה. 
בתוספתא מובא: "ואלו הן סימני של בוגרת: רבי אלעזר ברבי צדוק אומר, משיתקשו הדדין. רבי יוחנן בן ברוקא אומר: משיכסף ראש החוטם. רבי יוסי אומר: משיקיף העטרה. רבי שמעון אומר: משתפשט את הכף. וכן היה רבי שמעון אומר: כשם שאמרו שלשה סימנים מלמעלה כך אמרו שלשה מלמטה. פגה מלמעלה, לא הביאה סמנין מלמטה; כוחל, מלמעלה הביא סימנין מלמטה; צמיל, מלמעלה פשטה את הכף מלמטה" (נידה ו, ד [עמ' 647]. עיינו בבלי, נידה מז ע"א). 
<b>סימני נערות</b>
הבבלי מוסיף סימנים שהם חילופי נוסח לתוספתא. כיוצא באלו: "תנו רבנן, אלו הן סימני בגרות? רבי אלעזר ברבי צדוק אומר: משיתקשקשו הדדין. רבי יוחנן בן ברוקה אומר: משיכסיף ראש החוטם. משיכסיף?! אזקונה לה! אלא אמר רב אשי: משיפציל ראש החוטם. רבי יוסי אומר: משתקיף העטרה. רבי שמעון אומר: משנתמעך הכף" (נידה מז ע"א).
בבבלי (שם ע"ב) מובאת סדרת סימנים נוספת, הכוללת גם סימנים למעלה גם סימנים למטה תוך שימוש במונחי המשנה: פגה, צמל ובוחל, והתאמה בין סימן עליון לתחתון, בדומה לתוספתא. נדון בכך בראשית הפרק הבא (וראו בנספח הרפואי, סעיף 30, בקטע העוסק בהתפתחות איברי המין).
ריבוי הסימנים מעיד על מבוכת מה ועל כך שכל חבורה חיפשה לעצמה הגדרות שונות במקצת. אין דיון מקביל בכמות הדעות שבו על בגרותו של הנער. לפנינו תופעה של ריבוי העיסוק הגברי בפיזיולוגיה הנשית, וכל חבורה מחפשת לה כינויים ורמזי סתר אחרים. הכינויים השונים מצטרפים לרשימת כינויי הרמיזה לאיברי המין. הם מבטאים גם לשון נקייה וגם רמזים פנים-חבורתיים שיש בהם אבק שובבות על גבול המותר והאסור.<sup class="footnote-marker">55</sup><i class="footnote">ראו אדמס, מילון המיניות. </i> כמובן שאצל הנער יש רק סימן תחתון, והוא היה מוכר לכולם. אצל הנערה יש גם סימן עליון, והוא מורכב יותר וברור פחות מבחינה אובייקטיבית, וגם לא מוכר ואפוף סודיות.

Mishnah 9

<b>בת עשרים שנה שלא הביאה שתי שערות, תביא ראייה שהיא בת עשרים והיא איילונית</b> – איילונית היא מי שנישאה ולא ילדה או אישה שיש לה סימנים חיצוניים של פגיעה בהתפתחות המינית. משנתנו מנותקת מהמשנה הקודמת. המשנה הקודמת עוסקת בסימני הבגרות העליונים, היינו, התפתחות השדיים, ומשנתנו, בסימן תחתון (שתי שערות). אין דיון במצבה של בוגרת בת עשרים שהחזה שלה אינו מפותח, או להפך, שיש בה סימנים עליונים ולא תחתונים. אמנם בתוספתא ובבבלי הציעו זיקה בין שתי המערכות, אולם ספק רב אם זו יותר מזיקה ספרותית. איילונית היא עקרה, והמקורות מבחינים בין שני סוגים בה: זו שלא ילדה ואיננו יודעים למה, וזו שיש בה סימני עקרות, כגון שלא הביאה שתי שערות, או שיש בה סימנים של איילונית: "אי זו היא אילונית? כל ששהת עשרים שנה ולא הביאה שתי שערות, אף על פי שהביאה לאחר מיכן<sup class="footnote-marker">56</sup><i class="footnote">עד כאן (בערך) גם בתוספתא, נידה ו, ב (עמ' 647). </i> הרי היא כאילונית לכל דבר. אילו הן סימניה: כל שאין לה דדין ושערה לקוי ומקשה בשעת בעילה. רבן שמעון בן גמליאל אומר: כל שאין לה שיפולי מעים כנשים. רבי שמעון בן לעזר אומר: כל שקוֹלה עבה ואין ניכר בין איש לאשה" (תוספתא, יבמות י, ז [עמ' 33]; בבלי, יבמות פ ע"ב). סדרת הסימנים בתוספתא ארוכה יותר, ואולי אין כאן מחלוקת, אבל ברור שמשנתנו והברייתא ביבמות באות ממקורות עריכה שונים. מכל מקום, בפועל, העקרה שלא ילדה וזו שחסרים לה סימני הנשיות, מעמדן ההלכתי והגדרתן זהים. אפשר שבפועל ידעו להבחין בין שני סוגי נשים אלו, אבל אין בהלכה שבידינו רמז להבחנה בין אשה הנראית רגילה ולא ילדה במשך זמן מרובה לבין מי שיש לה סימנים חיצוניים (גלויים או חצי סמויים) של היעדר התפתחות. הידע הרפואי בן זמננו מלמד שסדרת הסימנים המופיעה כאן אינה מספיקה ושלרובן הגדול של נשים עקרות יש את סימני הנשיות המתוארים במשנה. 
משנתנו מתמקדת בהגדרת הגיל שבו נבדקים סימני האיילונית. מעמדה של האיילונית נדון במקורות אחרים. 
לתפיסת חכמים, מטרת הנישואין היא העמדת צאצאים, ולפיכך אין לשאת איילונית. כך גם עולה מהברייתא "לא יבטל אדם מפריה ורביה אלא אם כן יש לו בנים. בני בנים הרי הן כבנים. מת אחד מהן או שנעשה אחד מהן סריס – אין רשיי לבטל. האיש אין רשאי לישב בלא אשה, ואשה אינה רשאה לישב שלא באיש. האיש אין רשיי לשתות עיקרין<sup class="footnote-marker">57</sup><i class="footnote">לכוס של עיקרין ראו פירושנו לשבת יד, ג. </i> שלא יוליד, והאשה אין רשאה לשתות עיקרין שלא תלד. האיש אין רשיי לישא עקרה וזקינה, אילונית וקטנה ושאין ראויה לילד" (תוספתא, יבמות ח, ד [עמ' 25-24]). האיסור כאן גורף ואף אינו מעלה את האפשרות (הפחות תדירה)<sup class="footnote-marker">58</sup><i class="footnote">עסקנו בכך במבוא למסכת כתובות. לדעת שרמר (זכר ונקבה), זו הייתה תופעה תדירה, אך אנו הראינו שהיא הייתה נדירה ביותר בעולמם של חכמים, וגם בציבור בארץ ישראל הייתה נדירה למדי. על כל פנים, לדברי שרמר, גם בחברות פוליגמיות לחלוטין (כגון החברה המוסלמית) תופעת ריבוי הנשים בפועל מקיפה בערך 20% מהחברה בלבד, וכנגד כל זכר בעל שתי נשים צריך להיות כמובן רווק אחד (בממוצע).  </i> שלאדם שתי נשים, ובכל מקרה נאסרים נישואין עם איילונית. לעומת זאת, במשנת יבמות (ו, ו) נאמר שכוהן הדיוט לא יישא איילונית אלא אם כן יש לו אישה ובנים. לדעת רבי יהודה, המשנה עוסקת רק בכוהן, שעליו נאסר לשאת זונה, ובעיניו, איילונית היא כזונה. אשר לחכמים, לא ברור אם נקטו "כהן" משום שלישראל מותר לשאת איילונית או שההדגשה על כוהן היא לדעת רבי יהודה בלבד, ועסקנו בכך בפירוש המשנה שם.
בהערת אגב נעיר שזו דוגמה למשנה שכינינו "כוהנית" (לעיל פירושנו למשנה ה). היא מנוסחת ומוצגת כהלכה כללית, אבל בעצם מופנית רק לכוהנים.
אלא שבמציאות הדברים אינם כה פשוטים. איילונית ניכרת ככזאת כבר בגיל עשרים, ויש מצב אחר של עקרות. רק כמה שנות נישואין עשויות להראות שהאישה אכן עקרה. יתר על כן, ייתכן שהפגם בגבר ולא באישה, וההלכה אכן עוסקת במקרים של נשים שנחשבו איילוניות ונישאו לאחֵר וילדו. אדם שנשא אישה, וזו לא ילדה במשך עשר שנים, זכאי לגרשה, ויש אף המנסחים שחייב לגרשה. המשנה קובעת שאין הוא רשאי להיבטל מפרייה ורבייה (יבמות ו, ז), ומניחה את האפשרות לשאת אישה שנייה. אמנם הנחת המקורות היא שהוא רשאי לגרש את האישה, אבל יש להניח שבפועל הייתה לעתים מערכת הקשרים שנוצרה חזקה מתפיסת ההלכה, ולא בהכרח גירש הבעל את אשתו האיילונית או העקרה.
כל ההלכות והסיפורים על איילונית סבים סביב ציר הפריון מחד גיסא והקשרים האישיים של האישה עם בעלה מאידך גיסא. באופן עקרוני, כמו במשנת יבמות, ישנן בספרות חכמים שתי מגמות בולטות. האחת עוינת את החריגה המינית ונאבקת בה ובהשלכותיה, והעמדה ההפוכה, זו העֵרה לשאלה האישית ולמורכבות החיים. ייתכן שהבדלי הגוונים נובעים מההבדלים בין האיילוניות השונות, בין זו שלא ילדה (יבמות ו, ז) לזו שאין לה כל סימני נשיות. מן הסתם כל הגורמים מצטרפים לקביעות ההלכתיות השונות.
מעמדה של האיילונית כאישה משתקף בזכויותיה לכתובה, וכאן מצינו במקורות שלוש עמדות שונות. המשנה קובעת: "[הממאנת] (היתומה<sup class="footnote-marker">59</sup><i class="footnote">מופיע בסדרת עדי נוסח וראו פירושנו לה (כתובות יא, ז), וכן הרשלר, כתובות, עמ' תיד.  </i>), והשנייה והאילונית אין לה(ם) כתובה, לא פירות ולא מזונות ולא בלאות. אם מתחלה (נטלה) [נשאה] לשם איילונית – יש לה(ם) כתובה" (כתובות יא, ז). לכאורה איילונית אינה זכאית לכתובה, אבל אם נישאה כאיילונית, הבעל נשאהּ על מנת כן, והיא זכאית לכתובה. בתוספתא מובאת העמדה ההפוכה: "רבי לעזר בי רבי יוסה אומר: המוציא את אשתו משם איילונית נותנין לה כתובתה, בחזקת שהיא כשירה" (גיטין ג, ה [עמ' 257-256]). ברייתא אחרת נוקטת עמדת ביניים: "בוגרת ואילונית – כתובתן מאתים. נשאת בחזקת שהיא כשירה ונמצאת אילונית – אין להן כתובה. רצה לקיים – נותן כתובה מנה" (תוספתא, כתובות א, ג [עמ' 57], והשוו שם, ד [עמ' 58]). זכות האיילונית לכתובה נמצאת במחלוקת תנאים עניינית: האם זכות הבעל לגרש כוללת שחרור מתשלום הכתובה, שהלוא הוא נשאהּ כדי לקיים מצוות פרייה ורבייה ולהקים משפחה, ונמצאה איילונית, או שמא יש לה זכות להגנה כלכלית אף על פי שבעלה רשאי לגרשה. הפטור מתשלום הכתובה הוא עידוד לגירושי האיילונית וביטוי מובהק למטרה המרכזית בנישואין: לא זוגיות כי אם הקמת משפחה לשם העמדת צאצאים. יש כאן הגנה על הגבר, שיוכל לגרשה כדי להקים משפחה, מתוך ההבנה שזו מטרת הנישואין ומטרת חיי המשפחה, ולא גורל האישה ואפילו לא אושרם האישי של שני בני הזוג. 
מן הדברים מתברר שישנה אפשרות לנישואין שלא על מנת להקים משפחה והולדת צאצאים: "נשאה לשם אילונית", ואף אפשרות לחיים משותפים למרות האכזבה: "רצה לקיים". אף כאן ישנה מחלוקת בין המחייבים כתובה מלאה, כלומר, רואים בכך נישואין מלאים, לבין המחייבים כתובה בעלת ערך פחוּת, הרואים באיילונית אישה בעלת מעמד משפטי וחברתי פחוּת משל אישה רגילה בכל הנוגע לענייני נישואין. שוב, כתובה פחוּתה היא אמנם ביטוי מובהק להסתייגותם של חכמים מנישואין שלא על מנת להקים משפחה, אולם היא גם מעודדת הקמת מסגרת זוגית שונה (אשר בה החשודה כאיילונית מתחילה את דרכה כמשפחה נורמטיבית), שכן היא אינה מטילה התחייבות כה גדולה על הבעל. חכמים חששו מנשים שאינן מעוגנות במסגרת משפחתית, אבל מאישה איילונית בודדה פחות חששו ופחות דאגו לגורלה. 
ביתר חריפות נשנתה מחלוקת חכמים בנוגע למי שהתברר שאינה איילונית: "המוציא את אשתו משם אילונית, רבי יהודה אומר: לא יחזיר, וחכמים אומרים: יחזיר. נישאת לאחֵר והיו לה בנים [הימנו] והיא תובעת כתובתה, אמר רבי יהודה: אומר לה, שתיק[ו]תיך יפה ליך מידיבוריך" (גיטין ד, ח). לא מופיעה במפורש במשנה עמדת חכמים בנוגע לתביעה, אבל מסתבר שהם חושבים שהצדק עמה. נימוקו של רבי יהודה מטיל על האישה אשמה. רבי יהודה מתייחס אליה בעוינות וכאשמה מבחינה דתית. התנהגותה מלכתחילה חשודה אף שאיש לא התלונן מעולם על כך. אולי רבי יהודה לא התכוון מלכתחילה לכל זאת אבל בפועל הוא מנצל את חולשתה החברתית ואת בושתה הטבעית כדי לתת ביטוי לעוינות אליה ולאשמתה. המשנה עוסקת מן הסתם באישה רגילה שלא ילדה ולא בכזאת שיש לה סימני איילוניות מוּלדים, שהרי לבסוף ילדה. אפשר שאם נשאהּ בעלה מראש כאיילונית יש לה כתובה, ובכך רבי יהודה אינו עוסק, אם כי הוא מגנה מלכתחילה נישואין כאלה. 
יש לזכור שמבחינה הלכתית אפשר שרבי יהודה עוסק רק בכוהן ושהמחלוקת "יחזיר" או "לא יחזיר" גם היא עוסקת רק בכוהן. אבל הביטוי הפוגעני והמאשים "שתיקותיך יפה מדיבורך" מעיד על השקפת עולם כללית. יש לו תוצאה הלכתית רק בנוגע לכוהנים, אבל העמדה החברתית-מחשבתית עוסקת בכלל הנשים שלא ילדו.
לפי חלק מהדעות, האיילונית אינה זכאית כלל לכתובה. לדעת אחרים היא זכאית לכתובה פחותה, בבחינת קנס על העלמת מצבה או שמא ביטוי לפחדים מסדרי חברה משובשים. דומה שכך מסבירה הברייתא: "אמר רבי זעירה: תדע לך שעילה היה רוצה לגרשה, שהרי כמה נשים נשואין איילוניות, ועל ידי שיש להן נחת רוח מהן מקיימין אותן" (ירושלמי, גיטין ד ח, מו ע"א). הברייתא מסבירה מדוע לא יחזיר אשתו שגירש משום שנמצאה אילונית. שכן לא היותה איילונית גרם לגירושיה אלא סיבה אחרת, ששנאהּ או חשד בה בהתנהגות לא ראויה. אגב אורחא אנו לומדים שבפועל, תנאים כאמוראים ידעו שגברים הנשואים לאיילונית לא אחת מקיימים אותה, ויתרה מזאת, מי שמגרש עושה זאת משום שאינו חפץ ברעייתו זו. כלומר, לפעמים טענת האיילונית היא עילה בלבד.
ספרות הַפסיקה עד ימינו אנו ממשיכה להתחבט בשאלה אם יש לגרש אישה שאין לה צאצאים אבל הבעל נמנע מכך אף על פי שזו ההלכה. בפועל, בדרך כלל לא כפו עליו לעשות כן. 
באופן טבעי אין לשאת איילונית, שהרי אינה יכולה להעמיד ולדות. ברם גם כאן התמונה אינה פשוטה. למרות הסימנים שנתנו חז"ל אי אפשר היה לוודא שאישה איילונית עד שתינשא ותחיה עם בעלה חיי אישות מלאים זמן ממושך. 
הלכות רבות נוספות משקפות את השאלה המרכזית או נובעות ממנה: האם נישואין עם איילונית הם תופעה חברתית מוכרת, שכיחה או נפוצה? בסוגיה אחרת קובע הירושלמי שהנושא את האיילונית אינו מחוזרי המלחמה: "אמר רבי יוסי: זאת אומרת, הנושא את האיילונית, הואיל ואין מצוה לישב עמה – אינו חוזר" (ירושלמי, סוטה ח ו, כג ע"א). מכאן שהיו שנשאו איילונית מתוך ידיעה מוקדמת. ספק אם דברי רבי יוסי הם להלכה. בימי התנאים כבר לא היו כמעט הזדמנויות למלחמה. רק בתקופת החשמונאים נזדמן לישראל לקיים סדרי מלחמה אלו (ולא ברור אם בצעום למעשה). אבל דבריו משקפים השקפת עולם ואת השאיפה לעולם אוטופי. 
אמנם חכמים אינם רואים בנישואי איילונית קיום מצוות פרייה ורבייה, אולם מבחינה חברתית היו אלו נישואין לכל דבר. שוב, ההלכה אינה מכירה בנישואין כנישואין מלאים,<sup class="footnote-marker">60</sup><i class="footnote">מעמדה המשפטי של האיילונית לעניין כתובה, חליצה וייבום נדון במשנת כתובות יא, ז ובמשנת יבמות ח, ה. שם עולה שנישואיה אינם נישואין מלאים. בנושא מעמד האיילונית ותקפות הנישואין עמה רבו המחלוקות.  </i> אבל עצם העיסוק באיילונית מוכיח שבפועל היו שנשאו איילונית. אין ספק בכך שאין לגרש איילונית אלא בגט, אבל אם נפלה לייבום אין נזקקין לה (משנה, יבמות ח, ה). הלכה אחרת רואה בהן נשים רגילות: "עקרה, זקינה, אילונית וקטנה שאין ראויה לילד צריכות להמתין שלשה חדשים, דברי רבי מאיר. רבי יהודה מתיר להתארס ולהתנשא מיד. אמר רבי ישמעאל בי רבי יוחנן בן ברוקא: אני שמעתי בכרם ביבנה שכל הנשים לא ינשאו ולא יתארסו עד שיהו להן שלשה חדשים" (תוספתא, יבמות ו, ו [עמ' 19]). רבי מאיר רואה באיילונית אישה ודורש להמתין שלושה חודשים כדי שיתברר בוודאות שאינה בהיריון לאחר שהתגרשה או התאלמנה. מנגד, לדעת רבי יהודה האיילונית אינה אישה ממש ואין צורך להמתין עד שיתברר דבר, שהרי ודאי הוא שאינה יכולה ללדת. אפילו רבי יהודה, הממהר לקבוע סופית שהאישה איילונית ואף קונסהּ בכתובתה (אם נישאה לאחֵר וילדה ממנו), כנאמר לעיל, וסבור שהיא כזונה, משקף בדבריו הכרה והבנה שייתכן שבפועל איילונית זו נישאת מחדש למרות הסתייגותו ממנה (אולי רק לישראל). נסיים בסיפור מעשה שהשתמר בתלמוד הבבלי: "תא שמע: מעשה בבתו של רבן גמליאל שהיתה נשואה לאבא אחיו, ומת בלא בנים, וייבם רבן גמליאל את צרתה! ותסברא? רבן גמליאל מתלמידי בית שמאי הוא? אלא שאני בתו של רבן גמליאל, דאילונית הואי" (יבמות טו ע"א). כפשוטם של דברים ייתכן שרבן גמליאל נהג כבית שמאי, שחייבו לייבם את צרת הבת,<sup class="footnote-marker">61</sup><i class="footnote">ראו פירושנו ליבמות א, ד. רבן גמליאל נהג בכמה מהלכותיו כבית שמאי, ראו ביכלר, בית שמאי, וראו פירושנו ליבמות ה, א; ביצה ב, ה ; ד, ה ופירושנו להן, וכן פירושנו לביצה ב, ד.  </i> אבל סביר להניח שלתלמוד הייתה מסורת שבתו של רבן גמליאל הייתה איילונית ולכן הוא התיר ליבם את צרתה (ולא ייבמו אותה עצמה למרות ייחוסה הרם). לסיכום: ההלכה הרשמית אסרה נישואין מתחילה עם איילונית (אלא אם כן יש לאדם אישה אחרת שממנה יש לו כבר צאצאים) וראתה בחיוב את גירושה, לעתים אפילו ללא כתובה. אבל בפועל היו שנשאו איילונית, בידיעה או מחוסר ידיעה. לא הכול קפצו על ההזדמנות לגרשה.
ממכלול המקורות עולה שרבי יהודה הוא ממעצבי הקו הנוקשה או העוין ביחסו לאיילונית, וכך גם במשנת יבמות. הוא רואה בה זונה לכל דבר, וכן במדרש: "אשה זונה – רבי יהודה אומר: זונה זו אילונית, וחכמים אומרים: אין זונה אלא גיורת ומשוחררת ושנבעלה בעילת זנות. רבי אלעזר אומר: אף הפנוי הבא על הפנויה שלא לשם אישות" (ספרא, אמור פרק א, ז [צד ע"ב]). לדעת רבי יהודה, אסור לכוהן לשאת איילונית משום שהיא זונה, וכך יש לפרש את המשנה כפשוטה: כוהן מנוע מלשאת איילונית, ואדם רגיל מישראל רשאי לעשות כן אף אם אין לו ילדים. אולם שני התלמודים פירשו שגם לישראל אסור לשאת איילונית: "כהן הדיוט לא ישא את אילונית כו', הא ישראל שאין לו אשה ובנים מותר בה? עוד הוא אסור בה! אלא בגין דתנינן תמן: אין זונה האמורה בתורה אלא גיורת ומשוחררת ושנבעלה בעילת זנות, וכולהון לכהן, לפום כן לא תנינה" (ירושלמי, יבמות ו ה, ז ע"ג). לאחר שהאיסור הועבר מהכוהנים לכלל ישראל היה צורך לפרש מדוע נקטה המשנה לשון כוהן דווקא. לדבריהם, המשך דברי רבי יהודה, העוסקים דווקא בכוהן, עיצבו את לשון המשנה, וכן מפרש הבבלי (יבמות סא ע"א-ע"ב). 
הלכה אחרת אשר בה באה לידי ביטוי שיטתו של רבי יהודה היא מימרתו של רבו, רבי אליעזר: "לא ישא כהן אשה עד שתגדיל" (תוספתא, עדיות ג, ב [עמ' 459]), או: "כהן לא ישא את הקטנה" (בבלי, יבמות סא ע"ב). בעצם, רבי אליעזר מתנגד לכל נישואי קטנה,<sup class="footnote-marker">62</sup><i class="footnote">ראו פירושנו ליבמות, יג, ו. </i> אבל מחמיר עוד יותר בכוהן, משום שממנו נדרשת התנהגות קפדנית יותר בכל ענייני היוחסין. לפי ההקשר בתלמוד, כל אישה החיה חיי אישות במסגרת של נישואין אבל ללא כוונת לידה נדונה כזונה, וזו שיטת רבי יהודה במשנת יבמות. לכן גם הקטנה היא בבחינת זונה, שכן חיי האישות עמה אינם לכוונת לידה. לכן קובע רבי אליעזר שלכוהן אסור לשאת קטנה. ההשוואה לזונה ממש היא כמובן רק מהפן ההלכתי הטכני. בפועל חסר כאן הממד המכריע של ההפקרות. הקטנה הרי תגדל ותהיה אישה למופת. ההתנגדות לנישואי קטנות באה לידי ביטוי גם בבבלי, נידה יג ע"ב: "תנו רבנן: הגרים והמשחקין בתינוקות מעכבין את המשיח [...] משחקין בתנוקות מאי היא? [...] דנסיבי קטנות דלאו בנות אולודי נינהו, דא"ר יוסי: אין בן דוד בא עד שיכלו כל הנשמות שבגוף, שנאמר: כי רוח מלפני יעטוף ונשמות אני עשיתי".<sup class="footnote-marker">63</sup><i class="footnote">ראו שרמר, זכר ונקבה, עמ' 304–309.  </i>
אין ספק בכך שסתם נישואין היו למטרת העמדת ילדים (גיטין ד, ה), אך לא כל אדם זכה לנישואין מלאים. לעתים היה עניין בנישואין גם לשם בניית תא משפחתי חד־תקופתי. דוגמה קיצונית לכך היא נוהגו של רב, שכשהיה מגיע למקום מסוים היה מכריז: מי מוכנה להינשא לי ליום אחד? (בבלי, יומא יח ע"ב). המנהג של רב הוא פִרצה בחזות החיצונית שניסו חכמים להעמיד כאילו במציאות כל שחפצים אנשים במערכת הנישואין (ובחיי מין בכלל) הוא לקיים את מצוות פרייה ורבייה. בפועל היו לגברים ולנשים (גם) רצונות ותאוות "נורמליים", וחכמים ידעו על כך כמובן. התדמית שלפיה הגורם המפעיל היחיד הוא קיום מצוות פרייה ורבייה, מופרזת. חכמים אפילו לא שללו את תאוות בני אנוש, ובלבד שתתבצע באופן ההלכתי הנכון, כלומר, לאחר נישואין כהלכה.
הנישואין הם גם העברת כוח העבודה של האישה למשק בעלה, ולעתים היו שנאלצו להסתפק בכך. היו נשים שחִנן בפוטנציאל להוליד והיו שחִנן נבע מרכושן או מיופיין, למרות החשש לעקרות. החשש גם נתפס כלֹא מבוסס, וישועת ה' כהרף עין.
"תביא ראיה" היא הנחיה המוטלת במקרה זה על האישה המבקשת להיפטר מהייבום. אם היבם הוא הרוצה להיפטר, עליו להביא את הראיה. בית הדין מצטייר כמי שאינו יוזם בדיקה ואינו מתבקש לאשר את הייבום. אבל בבבלי נאמר: "יביאו ראיה" (יבמות צז ע"א). עם זאת, בשינויי נוסח בבבלי שם מופיע: "תביא ראיה"<sup class="footnote-marker">64</sup><i class="footnote">ליס, יבמות, עמ' תיא.  </i> שינויי הנוסח משקפים במקרה זה שינוי בתפיסתו של תפקיד בית הדין, נושא שבנוגע אליו הרחבנו במבוא לנדרים. בית הדין התנאי ראה בעצמו לכל היותר פוסק בין שני צדדים שנחלקו במחלוקת ממונית. הוא התערב בנושא בדיעבד, לאחר שהצדדים הגיעו לסכסוך. אבל בימי האמוראים, ומאוחר יותר עוד יותר מכך, ראה בית הדין את עצמו כשותף אקטיבי. הוא יזם את הייבום ופיקח על תנאיו ועל ביצועו.
<b>לא חולצת ולא מתיבמת</b> – איילונית אינה חייבת בייבום או בחליצה ומותרת לכל אדם, כפי שגם הראינו ממשנת יבמות לעיל. בתוספתא מתנהל דיון על פרטי משנה, ממתי האישה בת עשרים, מתחילת השנה או לאחר שעברו שלושים יום.
<b> בן עשרים שנה שלא הביא שתי שערות, יביא ראייה</b> – שוב בית הדין אינו בתפקיד היוזם אלא רק משמש מקום שאליו מובא ערעורו של הסריס.
<b> שהוא בן עשרים שנה והוא סריס, לא חולץ ולא מיבם</b> – דין סריס כדין איילונית.
<b> אלו כדברי בית הלל</b> – הכ"ף באה להדגשה ואינה מופיעה בכתב יד וטיקן 110.
<b> בית שמי אומרים: זה וזה בני שמונה עשרה</b> – משנתנו כבית הלל.
<b> רבי אליעזר</b> – ממשיכם של בית שמאי, <b>אומר: הזכר כדברי בית הלל והנקבה כדברי בית שמי, שהאשה ממהרת לבוא לפני האיש</b> – הבחנה זו, שסימני הבגרות של אישה מקדימים, שנינו גם לעיל, וזו גם המציאות הרפואית. 
בתוספתא, רבי פוסק כבית שמאי: "רבי יוסי בן כיפר אמר משום רבי אלעזר: שנת עשרים שנכנסו הימנה שלשים יום, מונין אותה שנה שלמה. הורה רבי בלוד על תינוקת בת שמונה עשרה שנכנסה הימנה שלשים יום, שתהא כתינוקת בת שמונה עשרה ויום אחד לכל דבר" (נידה ו, ג [עמ' 647]; בבלי, נידה מז ע"ב). אין זה מפתיע שחכם מאוחר פוסק כבית שמאי, ויש לכך דוגמאות רבות.<sup class="footnote-marker">65</sup><i class="footnote">ראו ספראי, הכרעה כבית הלל. </i> גבול זה, של שלושים יום, נאמר גם בהלכות אחרות. כך למשל, פר שהוא בן שלוש שנים, נדרש לפי רבי אלעזר בן שמוע להיות בן שנתיים ושלושים יום (תוספתא, פרה א, א [עמ' 630]). מהמקבילה בבבלי, ראש השנה י ע"א משמע שסתם התוספתא היא עמדת רבי מאיר, המסכים לחלוקה של רבי שמעון בספרא, ובמקביל לה עמדתו של רבי אלעזר בדבר תוספת שלושים יום, שהיא עמדה מובהקת ועקיבה של רבי אלעזר וחוזרת גם לעניין ערכין: שנה היא תמיד "חדש ויום אחד" אחר תום המניין הנקוב.<sup class="footnote-marker">66</sup><i class="footnote">ראו ערכין ד, ד; ט, א (טרם נדפס), ופירושנו להן. בפועל לא נדרשה שנה שלמה אלא רק חלק ממנה. לא נעסוק כאן בבירור כל דרכי המניין אלא רק בפרט זה של תוספת לשנה.  </i>
בתוספתא שלנו (נידה ו, ב-ז [עמ' 647]) מובאים דינים נוספים, ולא נעסוק בהם. 

Chapter 6



Mishnah 1

<b>בא סימן התחתון עד שלא בא העליון</b> – המשנה הקודמת עסקה בסימני הבגרות של האיילונית, והמשנה הקודמת לה (משנה ח') עסקה בסתם נערה והתמקדה בסימן העליון, שהוא התפתחות החזה. הסימן התחתון לא נזכר כלל. אבל מהמקבילות ומהמציאות אנו יודעים שישנו סימן תחתון, שהוא שתי שערות הצומחות בבית הסתרים בגיל הבגרות (אצל בן ואצל בת). משנתנו עוסקת  בבת שיש בה סימן אחד בלי השני ועל כן היא ספק נערה ספק אישה. לכאורה אפשר לפרש שמשנתנו עוסקת אך ורק בהגדרת האיילונית, הנזכרת במשנה הקודמת, והשאלה היא אם די בהיעדר סימן אחד להגדרתה ככזו. ברם נראה שלפנינו פתיחה שאינה תלויה במשנה הקודמת. שאלת המשנה כללית יותר: מה הדין במקרה של ספק כלשהו, בכל המקרים.
<b>או חולצת או מתיבמת</b> – היא נחשבת אישה ויכולה לחלוץ או להתייבם, על פי החלטת היבם. לפי המשנה אין כאן ספק אלא היא כבוגרת, וכן להלן משנה יא.
<b>בא העליון עד שלא בא התחתון, אף על פי שאי איפשר</b> – זהו משפט מוסגר. אין לדעת חכמים במשנה אפשרות פיזית שהסימן העליון יקדים את התחתון. כלומר, אין זה קורה במציאות, ואם נראה במקרה הספציפי הקדים הסימן העליון את התחתון, בפועל אין מבחינתם ספק שהופיעו קודם שתי שערות אבל נשרו, ואז התפתח החזה, ורק לכאורה נראה כאילו הסימן העליון הקדים את התחתון. עם זאת, אפשר לטעון שחכמים דנים במצב שמבחינתם הוא היפותטי בלבד, לשם הדיון המשפטי. כפי שכתבנו, מעתיקי כתבי היד של המשנה (ושל כל הטקסטים התלמודיים) בלבלו ללא אפשרות הבחנה בין "אי אפשר", "איפשר" ו"אפשר". לפיכך יש להבין את משמעות של המונח רק מתוך המשפט ואי אפשר לסמוך על עדי הנוסח בנושא. ייתכן שמשמעות המשנה היא: "שאפשר העליון בא לפה התחתון". המילה "אפשר" נכתבה בדרך כלל אי־פשר והשתבשה לעתים קרובות ל"אפשר". במקרה זה, ההנחה המקובלת בספרות חז"ל היא שהשֵֹער התחתון מקדים: "לא היה צורך לומר אלא 'ושערך צמח, ואחר כך שדים נכונו', שקודם בא סימן התחתון מן העליון" (שמות רבה א, לה. השוו בבלי, נידה מח ע"א). כך מצטט גם הגאון בתשובות הגאונים הרכבי סימן עד את המשנה או את הגמרא המצטטת את המשנה. להלן נשוב לעסוק בעניין. 
משנה ו בפרק הקודם סיפקה נתוני גיל מוחלטים (בת אחת עשרה, בת שתים עשרה). מספרים אלו הם כמובן ממוצעים בלבד. המשניות הקודמות עסקו בגילים ברורים של תינוקת בת שלוש שנים, אישה בת עשרים וכן הלאה. ההמשך, במשניות ז-ט בפרק הקודם, עסק בסימנים "יעלה הקמט", "יטו הדדים" וכו', שהם רצף כרונולוגי של צמיחת סימני ההתבגרות של נשים, ומתמקדים בחזה בלבד. שני שיעורים כאלו: שיעור כמותי מוחלט (טפח, אמה, שלוש שנים) ושיעור לפי יכולת (כונס משקה, מוציא רמונים וכדומה), חוזרים במקורות. כך למשל מונה המשנה בכלים פרק יז סדרת שיעורים שקבעו חכמים. יש שיעורים במידות מפורטות (פותח טפח וכיוצא באלו), ויש שהם קביעת גדלים שימושיים כאגוז, כמקדח, כרימונים וכו'. לכאורה גם אצלנו ניתנים שיעורים בשתי המידות הרגילות, ברם אין זה כך. אצלנו הנתונים הטבעיים מוגדרים "סימן עליון" ו"סימן תחתון", כלומר, העיקר הוא הגיל, והשינויים הביולוגיים הם לסימן בלבד ולא עצם הנתון. מעבר לכך, בין שני הגדלים אין חפיפה הכרחית. מן הראוי גם לציין שבמשניות הקודמת לא נזכר כלל הסימן התחתון.
המשנה מתמודדת עם מצב ביניים שבו בא סימן עליון אבל עוד לא הופיע הסימן התחתון, ורואה בו מצב ספק שיש דעות שונות כיצד נוהגים בו. כנגד זה מופיעה מימרה אחרת של שמואל: "והאמר שמואל: אין בין נערות לבגרות אלא ששה חדשים!" (בבלי, כתובות לט ע"א). מימרה זו סותרת את משנתנו. מובא בה שלב ביניים בין נערות לבגרות, ולא ספק. במימרה זו קבע שמואל חלוקה לשלושה שלבים, המתאימה למשנה ז, המחלקת את מסלול חיי האישה לשלושה: תינוקות, נערה ובגרות (פגה, בחל וצמל). אבל משנתנו עוסקת בתינוקות, בנערות – המתחלקת לפחות לשני חלקים – ובבגרות. במבוא למסכת כתובות עסקנו בהגדרות של נערות ושל בגרות. 
<b>רבי מאיר אומר: לא חולצת ולא מתיבמת</b> – היא ספק אישה, שכן רבי מאיר סובר, בניגוד לחכמים, שאפשר שיבוא הסימן העליון קודם שיבוא התחתון, ולכן אינה חולצת או מתייבמת. במקרים של ספק נקטו חכמים ש"חולצת ולא מתיבמת". לייבֵּם אי אפשר מִספק, שכן יש איסור מוחלט על נישואין עם אשת אח. אבל מספק, חלצו (יבמות א, ב; ב, א; י, ח-ט ועוד), ואין זה משנה ממה נבע הספק. לפי רבי מאיר אין כאן ספק אלא היא כקטנה, בשל האפשרות הפיזיולוגית, לדעתו, שייתכן שסימן עליון יקדים את התחתון, ורק סימן תחתון, היינו, שתי שערות בערווה, הוא המגדיר בגרות.
<b>וחכמים אומרים: או חולצת או מתיבמת</b> – סימן עליון מספיק להגדירה כאישה.
<b> מפני שאמרו</b> – משפט זה הוא המשך המשפט שלפני קודמו: "אף על פי שאי איפשר מפני שאמרו [...]",<b> איפשר לתחתון לבא עד שלא בא העליון, אבל איפשר</b> – ברור שצריך להיות כמו ברוב עדי הנוסח:<sup class="footnote-marker">1</sup><i class="footnote">פרמה 3173; קטע גניזה ENA 2571.22; מינכן 95; וטיקן 113; וטיקן 487.1; פרמה 2596 ווטיקן 110 (בבלי) נוסף בין השורות; לו וYevr. III B 262 - ככ"י ק - ואף לעיל ברישא בשני כתב היד נמצא רק "אפשר", ולא "אי אפשר". למעשה, רוב עדי הנוסח למשנה מתעדים "איפשר". אלא שאין זאת טעות אלא הפלוגרפיה, ראו אפשטיין, מבוא עמ' 1216-1213. </i>"<b>אי אפשר לעליון לבא עד שלא יבוא התחתון</b> – "מפני שאמרו" הוא ציטוט ממשנה קדומה שעסקה בצד הרפואי.<sup class="footnote-marker">2</sup><i class="footnote">ראו אפשטיין, מבוא, עמ' 728-726. </i> רעיון זה מופיע גם במדרש (שמות רבה א, לה). כן מספר אחד מחכמי יבנה: "אמר רבי אלעזר ברבי צדוק: כשהיו בית דין בודקין ביבנה, כיון שמוציאין בעליון אין משגיחין על התחתון. רבי שמעון אומר: בנות כרכין – התחתון בא תחלה, מפני המרחצאות; בנות כפרים – העליון בא תחלה, מפני שטוחנות ברחיים ונושאות כדין על גיסיהן" (תוספתא, נידה ו, ט [עמ' 648-647]). אם כן, ביבנה היו בטוחים שהסימן התחתון קודם לעליון, אבל רבי שמעון הבחין בין בנות כרכים, שאצלן הסימן תחתון קודם, לבנות כפרים, שאצלן העליון קודם. בנות כרכים שוהות בבית המרחץ, דבר המזרז לדעתו את גידול השערות, ואילו בנות כפרים עובדות, ובשל חיכוך החזה במהלך העבודה מתפתח לדעתו מוקדם יותר החזה הנשי. רבי שמעון חולק אפוא על המשפט המובא במשנה: "מפני שאי אפשר". גם הבבלי (נידה מח ע"א) חש אי נוחות מהמשפט, שכן אירע שסימן עליון הקדים, ומוצא נימוק משפטי לעמדת רבי מאיר. 
בבבלי מופיע נוסח אחר של סיפור המעשה: "אמר רבי אליעזר ברבי צדוק: כך היו מפרשין ביבנה, ואמרו: כיון שבא תחתון, שוב אין משגיחין על עליון. תניא, רבן שמעון בן גמליאל אומר: בנות כרכים – תחתון ממהר לבא, מפני שרגילות במרחצאות; בנות כפרים – עליון ממהר לבא, מפני שטוחנות ברחים. רבי שמעון בן אלעזר אומר: בנות עשירים – צד ימין ממהר לבא, שנישוף באפקריסותן; (איור 17) בנות עניים – צד שמאל ממהר לבא, מפני ששואבות כדי מים עליהן. ואיבעית אימא: מפני שנושאין אחיהן על גססיהן" (מח ע"ב) (איור 18). ההלכה העקרונית היא שאת הבדיקות עושות נשים. רבי יהודה ורבי שמעון מותחים ביקורת על שאין משיאין ספקות (תוספתא ו, ח [עמ' 647]) על פי נשים. אבל לא נאמר שהגברים בודקים, ובדרך כלל אפשר להמתין עד שיעבור הפרק והתוצאה תהיה ברורה יותר. אולי לכך התכוונו רבי יהודה ורבי שמעון, ושיטתם מנעה בפועל קידושין קודם בגרות מלאה וניכרת מבעד לבגדים.
כפי שמובא בנספח הרפואי (סעיף 30), המצב הפיזיולוגי בדרך כלל הפוך. היינו, השינויים הראשונים מופיעים בשדיים ורק לאחר מכן מופיע שֹיעור הבושת. רק בכ-15% מהמקרים המצב הפוך. ייתכן שהנתונים הרפואיים מתייחסים לשינויים מינוריים מאוד בשדיים, המקדימים את שיעור הבושת, וחכמים התייחסו לשינויים הניכרים יותר לעין. מכל מקום, השינוי למעלה בולט יותר לעין הצופה מהצד, חוץ מבמקרה שבו בודקים את הקמט, וכדלעיל.
משנתנו סבורה שקטנה אינה חייבת בייבום. אם יש לה סימן עליון היא כגדולה, ומשמע שאם אין סימן כזה, והיא קטנה, אינה חולצת. קטנה יכולה אמנם להינשא, ובוודאי יכולה להתארס (אביה מקבל קידושיה), אבל פטורה מייבום. ברם מתוספתא יבמות עולה שקטנה חייבת בייבום ואינה יכולה לחלוץ עד שתגדל, ובמקרים של ספק הנובע מייבום שתי אחיות או שני אחים, "רבי ליעזר אומר: בכולן מלמדין את הקטנה שתמאן בו" (יג, ז [עמ' 48]). אם הקטנה אינה ממאנת (או אינה יכולה למאן משום שאביה קידשהּ) היא חייבת בייבום. כמו כן בבבלי: "קטן וקטנה לא חולצין ולא מיבמין, דברי רבי מאיר. אמרו לו לרבי מאיר: יפה אמרת שאין חולצין, 'איש' כתיב בפרשה, ומקשינן אשה לאיש, אלא מאי טעמא אין מיבמין? [אמר להו:] קטן – שמא ימצא סריס; קטנה – שמא תמצא אילונית, ונמצאו פוגעין בערוה" (יבמות סא ע"ב). משנתנו אפוא כרבי מאיר, אבל התוספתא וכן המשנה פ"ד מ"ה חולקות עליה.

Mishnah 2

המשנה הקודמת הסתיימה בכלל הקובע שהסימן התחתון מקדים את העליון, ואולי הייתה משנה בסגנון "כל סימן עליון יש גם סימן תחתון, ויש סימן תחתון כשאין סימן עליון". מכאן ממשיכה המשנה בסדרת כללים באותו ניסוח. כנראה הייתה משנה קדומה אשר בה כל משפט נפתח במילים "כל שיש בו א' יש בו ב', ויש שיש בו ב' ואין בו א' ". לדעתנו, "כיוצא בו" הוא ראיה לכך שהיה כלל כזה, שאם לא כן לא היה העורך מוסיף את מילות ההשוואה הללו אלא היה ממשיך ישירות בכללים הדומים. קובץ משניות זה אינו רק הלכתי אלא כולל גם מרכיבים פיזיקליים שונים. זו אפוא רשימה ספרותית-תרבותית ולא רק הלכתית.
<b>כיוצא בו</b> – כמו ניסוח הכלל הקודם (הניסוח המשוחזר שהצענו): <b>כל כלי חרש מכניס ומוציא</b> – כלי חרס שניקב נפסל לשימוש, ולכן הוא טהור. הכלל הוא שכלי העשוי לאוכלים מוצקים, שיעורו להיפסל הוא כזית (כלים ג, א). בהמשך המשנה מופיעות דעות נוספות שלפיהן כל כלי נפסל לפי שימושו וגודלו המקורי, חבית בגרוגרות או באגוזים, וכן הלאה. כלי רגיל נפסל אפוא במוציא זיתים, היינו, אם הנקב בכלי גדול דיו כדי שייפלו ממנו זיתים. אבל כלי העשוי למשקים, וכנראה בכלי זה עוסקת משנתנו, נפסל בכונס משקים (משנה, כלים ח, ב; ט, ח; י, ח; משנה, אהלות ה, ב; בבלי, נידה מט ע"א). באופן טבעי, כדי שמשקה ייזל די בחור זעיר, אבל כדי שייכנסו לכלי משקים, על החור להיות גדול יותר, כדי שכוח העילוי של המים יגבר על כוח הכבידה של אוויר הכלי. לפיכך, <b>ויש שהוא מוציא</b> – נוזלים<b> ואינו מכניס</b> – נוזלים. הבבלי, בחפשו אחר נפקא מינה הלכתית, הסביר שכלי נפסל רק בכונס משקה (דהיינו, אם החור גדול דיו לא רק להוציא נוזלים אלא נוזלים יכולים גם להיכנס לתוכו), כפי שנאמר בכלים ט, ח.<sup class="footnote-marker">3</sup><i class="footnote">השוו תוספתא, כלים בבא קמא ז, ג (עמ' 577) ופירושנו לכלים ט, ח. </i>
ההבדל בין נכנס ליוצא מתקיים גם בכלים אחרים, כגון "סרידה שהיא נתונה על פי התנור [...] שעורו מלא פי מרדא שלא ניכנס. רבי יהודה אומר: ניכנס" (כלים ט, ז). "שלא ניכנס" פירושו יוצא, והסרידה<sup class="footnote-marker">4</sup><i class="footnote">סרידה היא רשת מתכת שהניחו על פי התנור או הכלי. ראו פירושנו לכלים ט, ז. </i> נפסלת ביוצא ממנה כפי המרדע, וקל וחומר בשנכנס, ואילו לרבי יהודה, הסרידה נפסלת רק אם נכנס אליה כפי המרדע, שכן כל שנכנס יוצא, אבל לא כל שיוצא בהכרח נכנס, ויש לכך משמעות הלכתית. משנה זו עוסקת בהיתר של כלי צמיד פתיל ולא בביטול כלי חרס מהיות כלי. הסרידה (רשת או עריבה) מוצמדת לתנור באמצעות טיט (צמיד פתיל). ה"צמיד" נחשב בטל כאשר יש בטיט סדק שגודלו (שטח כולל) כגודל "מרדע" (מלמד בקר), שהיקף עוביו טפח, אבל לאו דווקא במקום אחד. לדעת רבי יהודה, הסדק חייב להיות כדי להכניס בו מרדע, היינו, טפח. לפי זה, אין למשנה זו אפוא קשר עם ביטול כלי חרס באמצעות נקב, ואין "נכנס" במשנה זו עניין ל"כונס" משקים. אבל הבבלי מסביר: "אמר רב אסי, שונין: כלי חרס – שיעורו בכונס משקה, ולא אמרו מוציא משקה אלא לענין גסטרא בלבד" (נידה מט ע"א; שבת צו ע"א). אם כן, כל המידות המבטלות כלי של משקים מתורת כלי יעיל הן בכונס משקה. רק אם יש בכלי חור קטן דיו שמשקה יכול לצאת ממנו אבל לא להיכנס לתוכו בשיעור שנקבע אין הוא מקבל טומאה (אינו נחשב כלי), אבל שיעור הסדק שבגיסטרה הוא במוציא משקה. כלומר, שבר כלי<sup class="footnote-marker">5</sup><i class="footnote">ראו הסברנו לכלים ב, ו. </i> שיש בו חור כמוציא משקה חדל להיות כלי לעניין קבלת טומאה. ההבחנה בין "מוציא משקה" ל"מכניס משקה" אינה מופיעה במקורות התנאיים האחרים. המשניות והברייתות בתוספתא עוסקות בסתם ב"משקין" ואינן מתייחסות לשאלה אם בהוצאה או בהכנסה עסקינן.<sup class="footnote-marker">6</sup><i class="footnote">מלבד המשניות והברייתות הנוקטות במפורש "כונס משקין". דומה שאמירה זו היא ההבחנה בין כונס למוציא, וכפי שהוברר במשנתנו. </i> אגב אזכור המשקים מוסיף התנא גם את המידה שבה נמדדת כמוּתם, שאם הכלי נוטף כמוה הוא נפסל משימוש (וממילא אינו מקבל טומאה). בהוצאת משקה, אשר בה עוסקת הברייתא, "מדות היין והשמן שיעורן במשקין, ורבי אליעזר אומר: בפרוטות. נר, שיעורו במשקין, ורבי אליעזר אומר בפרוטות" (תוספתא, כלים בבא מציעא ד, ב [עמ' 582]). פרוטות הן טיפות המנטפות,<sup class="footnote-marker">7</sup><i class="footnote">אי אפשר לפרש שמדובר בפרוטות מטבע, שכן חור בגודל כזה פוסל כל כלי מתורת כלי.  </i> וממילא מדובר ב"מוציא משקה". כלי נפסל בכ"מוציא משקה", בניגוד לדברי רבי אסי.<sup class="footnote-marker">8</sup><i class="footnote">ראו עוד, משנת כלים ב, ו, העוסקת בטיטרוס. המונח "מוציא פרוטות" מופיע, אולם משמעותו שונה לחלוטין. דנו בו במפורט בפירושנו למסכת כלים. שם גם עסקנו בזיהוי הטיטרוס, שחוריו קטנים ומזלפים מים בכמות קטנה. אין מדובר שם בהגדרת גודל החורים כגודל מטבע אלא בחורים קטנים הרבה יותר, מעין ראש של מקלחת בת זמננו. </i> בספרא שנינו: "וכמה הוא שיעורו של נקב בכלי חרס בכונס משקה" (שמיני פרשה ז, ט [נד ע"א-ע"ב]). אם כן, המידה איננה במוציא אלא בכונס משקה. הספרא מבחין אפוא בין שני המונחים ומציג עמדה שונה. לא מוציא משקה אלא כונס משקה. 
כפשוטה, ההבחנה המשפטית בין הכנסת משקה להוצאתו היא מיסודה תנאית. עורכי ומנסחי המקורות התנאיים ידעו להקפיד על שימוש במונחים "כונס" או "מוציא" (משנתנו, משניות אחרות, וברייתות בתוספתא ובספרא), אבל חלק ממשניות כלים מתעלמות בדרך כלל מהשאלה. כלומר, הן לא ראו בהבדל קטן זה נתון הלכתי ולא פירטו נקודה זו, כפי שראינו. כפשוטם, המקורות התנאיים חולקים (ספרא אל מול התוספתא), והצעתו של רב אסי היא הצעת פשרה. אולי יש להבין את משנתנו כעצה מעשית בלבד, והתנאים לא ראו הבדל הלכתי בין שתי החלופות (המידות). 
<b>כל אבר שיש בו צפורן</b> – כלומר, אצבע, <b>יש בו עצם</b> – ועצם המת מטמאת בכל שהוא (אהלות א, ז), וזהו אחד מאיברי האדם הנמנים עם רמ"ח האיברים (אהלות א, ח),<sup class="footnote-marker">9</sup><i class="footnote">מניין רמ"ח האיברים בעייתי מבחינה ראלית, כפי שהראינו בפירושנו למשנה שם.  </i><b> ויש שיש בו עצם</b> – אין מדובר באיברים שלא יכולות להיות בהם ציפורניים, כגון ירך וגולגולת, שכן אין כל חידוש בכך שהם מטמאים ושהם איבר מלא אף על פי שאין בהם ציפורן, אלא רק באצבעות יתרות. הכלל שהמשנה רוצה לנקוט הוא שאצבע יתרה, כלומר, אצבע שישית, מטמאת כמו יתר האצבעות, בכלשהו, אם יש עליה ציפורן, כיוון שאז גם חזקה שיש בה עצם. לעומת זאת, אצבע יתרה שאין בה ציפורן, אף על פי שיש בה עצם אינה נחשבת איבר המטמא באוהל אלא במגע ובמשא בלבד. הגמרא (נידה מט ע"ב) אינה מחילה כלל זה על אצבע ללא ציפורן העומדת בשורה אחת עם יתר האצבעות, אלא רק על אצבע שאינה עומדת בשורה אחת עם יתר האצבעות.<sup class="footnote-marker">10</sup><i class="footnote">תוספות, נידה מט ע"ב, ד"ה יש בו עצם. </i> <b>ואין בו צפורן</b> – אם אנו רואים ציפורן, חזקה שיש כאן אצבע שלמה עם עצם המטמאת בכלשהו, אבל אם רואים אצבע שישית, אפשר שתהא ללא ציפורן. יש משמעות הלכתית להגדרת האיבר, משום שכל איבר שלם המופיע בצורתו הנורמטיבית מטמא בכלשהו (אהלות ב, ו-ז). אבל באצבע שישית נדרש שהאיבר יהא תקין, ולכן נדרשת הציפורן. כן פירש הבבלי: "אמר רב חסדא: דבר זה רבינו הגדול אמרו, המקום יהיה בעזרו: אצבע יתרה שיש בו עצם ואין בו צפורן – מטמא במגע ובמשא ואינו מטמא באהל" (נידה מט ע"ב). 

Mishnah 3

<b>כל המיטמא מדרס</b> – כלי שיושבים עליו,<b> מיטמא טמא מת</b> – מכיוון שהוא כלי, הוא נטמא גם בטמא מת, כלומר, אם נגע בו המת, הכלי טמא כאב הטומאה.
<b> ויש שהוא מיטמא טמא מת</b> – כלי לכל דבר<b> ואינו מיטמא מידרס</b> – מה שאינו משמש למושב, כמו וילון, כלי זכוכית, כלי חרס קטן שאינו יכול לשמש כמושב. אם הכלי גדול, כמו עריבה, אפשר לשבת עליו.<sup class="footnote-marker">11</sup><i class="footnote">אם הכלי נייח, שוב אינו מקבל לטומאה. וקבעו חכמים ש"כלי הבא במידה" (מחזיק 40 סאה) אינו מקבל טומאה, כלים כד, ג. ראו במבוא למסכת כלים ובמבוא הרמב"ם למסכת כלים. </i> המשנה משתמשת בכלל זה גם במקומות אחרים. למשל, סדין שעשאו וילון, מטמא טומאת מת אבל נטהר מטומאת מדרס (כלים כ, ו), ובפרק כד שם סדרת דוגמאות מעין אלו. 
בתוספתא ובמשנה ט לקמן ישנן דוגמאות נוספות להלכות כאלו, ולפחות אחת מהן אינה הלכתית: "כל שיש לו קרנים יש לו טלפים, ויש שיש לו טלפים ואין לו קרנים" (נידה ו, י [עמ' 648]). לכבשה, לגמל ולבהמות אחרות אין קרניים, אבל אין לכך משמעות הלכתית ישירה (הלכה זו נאמרה במשנה ט להלן). לפיכך ייתכן שמטרת הרשימה איננה רק הלכתית. ייתכן שזו רשימה כללית המלמדת על עניינם של חכמים בטבע הסובב אותם. בספרות חז"ל ישנן לא מעט דוגמאות לעיסוק במה שאנו מכנים היום "מדעי הטבע" (בוטניקה, ביולוגיה, זאולוגיה וגאוגרפיה). לא תמיד היה לעיסוק זה משמעות הלכתית, אין צורך למצוא בכל פרט כזה נפקא מינה הלכתית או רעיונית ואין לתמוה על כך.<sup class="footnote-marker">12</sup><i class="footnote">דוגמה מובהקת לכך הוא פרק זרעים שפרסם מרגליות בתוך הלכות ארץ ישראל. זהו לקט של קביעות מעין אלו, שלוקט מתוך ספרות האמוראים (בעיקר), ליצירה ערוכה. </i>

Mishnah 4

<b>כל</b> <b>הראוי</b> <b>לדון</b> <b>דיני</b> <b>נפשות</b> <b>ראוי</b> <b>לדון</b> <b>דיני</b> <b>ממונות</b> – כל יהודי שאינו קרוב או פסול ראוי לדון דיני ממונות ודיני נפשות, <b>ויש</b> <b>שהוא</b> <b>ראוי</b> <b>לדון</b> <b>דיני</b> <b>ממונות</b> <b>ואין</b> <b>ראויי</b> <b>לדון</b> <b>דיני</b> <b>נפשות</b> – הבבלי מספר על דיון שנערך בנושא, כנראה במסגרת לימוד מסכת סנהדרין (ד, ח):<sup class="footnote-marker">13</sup><i class="footnote">ייתכן ששאלת הבבלי היא למה יש שתי משניות בנושא וייתכן ששאלתו היא מה באה המילה "כל" לרבות. </i>"והוינן בה: לאתויי מאי? ואמר רב יהודה: לאתויי ממזר! חדא לאתויי גר, וחדא לאתויי ממזר" (נידה מט ע"ב; סנהדרין לו ע"ב). גר וממזר ראויים לדון דיני ממונות, אבל לא לשבת בסנהדרין הדנה דיני נפשות. מבחינה משפטית ההסבר ברור. עם זאת, קשה להאמין שבשביל שני אלה הובא נוסח כוללני של המשפט. הבבלי (סנהדרין כז ע"ב) מסביר שמשנתנו עוסקת בפסולי ייחוס, כלומר, הם כשרים לדון דיני ממונות אבל לא דיני נפשות. לכאורה עולה השאלה מדוע פסולי ייחוס פסולים לדיני נפשות. אם הם כשרים לדון דיני ממונות, משמע הם נחשבים יהודים ויכולים להיות בעלי דעה, הבנה וזכות החלטה. מדוע נפסלו מדיני נפשות? לדעתנו, הבבלי כיוון להיבט רחב יותר, הגם שאינו משפטי בלבד: היחס לתביעת הייחוס.
<b>תפקיד הייחוס</b>
ניסוח אחר של משנתנו, הנראה זהה מבחינה משפטית, הוא: "הכל כשרין לדון דיני ממונות ואין הכל כשרין לדון דיני נפשות אלא כהנים, לוים וישראלים המשיאין לכהונה" (סנהדרין ד, ב). מבחינה רשמית, המונח "ישראלים המשיאין לכהונה" הוא הגדרה לכל יהודי כשר. ממזר אינו נכלל בה משום שהוא אינו משיא כלל, וספק אם הגר נכלל בה, שכן ילדיו – לדעת חלק מהתנאים – כשרים לכהונה.<sup class="footnote-marker">14</sup><i class="footnote">לפי ההלכה המוסכמת על הכול, לכוהן אסור לשאת גיורת, והחשש הרשמי הוא שהיא אינה בתולה (קידושין ד, א). ברם רבי יהודה מחיל את האיסור גם על בת גרים (שם, ו-ז). כפי שהסברנו, בכך נחשפת הסיבה האמִתית לאיסור. בת גרים היא בת ישראל שנולדה וגדלה בקדושה, והיא נאסרת משום שבנישואין עם צאצאי גר יש פחיתות כבוד. פחיתות כבוד זו מנוסחת בידי ההלכה הרשמית כחשש בתולים. </i> מבחינה רשמית, אם כן, הגדרה זו כוללת כמעט את כל עם ישראל, להוציא מקרים של ספק. עסקנו בכך בהרחבת מה במבוא לקידושין, וראינו שלמרות ההלכה הרשמית הייתה מערכת סמויה של ייחוסים, והיו מי שנחשבו מיוחסים יותר. אחד המבחנים לכך היה התחתנות עם משפחות כהונה. חכמים הסתייגו מהעיסוק בייחוסין והובילו את הגישה הרשמית שהכול כשרים (להוציא כמה פסולים באופן אישי מסיבות מוגדרות). הם גם התנגדו לחומרות היוחסין של הכוהנים והסתייגו מעיסוק היתר בשאלת הייחוס. משנת סנהדרין מציגה קו ברור, שלפיו מי שאינו "מיוחס" אינו זכאי לתפקידי ציבור בכירים. היא משקפת אפוא קול "חריג" בחברה היהודית, קול שאינו בא לידי ביטוי בהלכה. אבל לא כל מה שאינו הלכה אינו קיים. ההגדרה "קול חריג" אולי מופרזת. זהו קול שונה מהקול ההלכתי, אך ספק אם הוא חריג או שמא להפך, הוא המייצג את החברה המרובדת, שהייתה הצורה המקובלת של החברה בעולם העתיק בכלל, ומן הסתם גם בקרב היהודים.
ממשנה אחת (קידושין ד, ה) אנו שומעים שמי שלא היה "מיוחס", לא זו בלבד שלא התמנה לסנהדרין אלא גם לא התמנה לתפקיד ציבורי, ואפילו לא נקרא לחתום על שטרות. כל זה היה "פעם", ב"ערכי<sup class="footnote-marker">15</sup><i class="footnote">"ערכי" או "ארכי" הוא ארכיון שבו נשמרו מסמכים משפטיים, ובעיקר שטרות קרקע ושטרות הלוואה. מי שחתום שם כעד נחשב אדם כשר וראוי. ייתכן גם ש"ארכי" היא המועצה של ציפורי (כלומר, האיש היה "ארכון", ראש העיר למשך שנה או יותר, או אחד מראשי העיר), וזו משמעות הצירוף "ערכאות שבסוריא" (בבלי, סנהדרין כג ע"א), בתי דין של המועצה המקומית. לתפקיד כזה נבחרו רק מיוחסים, ראו ספראי, הקהילה, עמ' 96-83; שפרבר, העיר, עמ' 77-76. </i> הישנה של ציפורי",<sup class="footnote-marker">16</sup><i class="footnote">"ארכי יישנה שלציפורין". חילופי אל"ף עי"ן הם חילופי הגייה שהיו מקובלים בארמית הגלילית. </i> ו"כיום" המצב שונה. בדברים ניכרים געגועים לעבר הטוב והמסודר ועדיפות למיוחסים בדיני ממונות ובמינויים ציבוריים. המִשנה שם משקפת חברה מעמדית אשר בה הקידום החברתי מותנה בייחוסו ובמוצאו המשפחתי של המועמד. בכל העולם הקדום הייתה חלוקה מובנית לפי מוצא וייחוס. התורה צמצמה גורם זה (לפחות מההיבט החוקי שלו) עד למאוד. רק כוהנים ולוויים נבחרים לפי ייחוס, ואולי גם הכוהן הגדול והמלך. ההלכה התנאית חיזקה מרכיב זה של ייחוס, ובהלכה המאוחרת מימי הביניים ואילך נותר מרכיב זה כמרכיב חברתי עמום, כמעט ללא היבט משפטי. לפי ההלכה, כל אדם ראוי למינוי ציבורי,<sup class="footnote-marker">17</sup><i class="footnote">ראו ספראי, העיר היהודית, עמ' 471-470. </i> אולם הנוהג החברתי המתואר במשנה, לפחות הנוהג הקדום, היה מעמדי. בפירושנו למשנה זו אספנו מקבילות לגישה זו. כך גם מסופר על מנהגם של נקיי הדעת של ירושלים בעבר: "בראשונה לא היו חותמין על כתובת נשים אלא או כהנים או לוים או ישראל המשיאין לכהונה" (תוספתא, סנהדרין ז, א [עמ' 425]). בראשונה, ועכשיו כבר אין צורך בכך. כל אלו עדויות לימים עברו, "כיום" די בעדים רגילים, והחברה פחות מעמדית. אולי אפשר לייחס זאת לגיורם ההמוני של האדומים בסוף המאה השנייה לפנה"ס בידי יוחנן הורקנוס הראשון. הממלכה החשמונאית גדלה בהתמדה עד ימי ינאי, ובתקופה זו הסתופפו המונים מהגליל וממישור החוף תחת כנפי העם היהודי. חלקם היו מבני ממלכת ישראל של ימי הבית הראשון, שחיו שנים רבות ללא מסגרת יהודית. ארבע מאות שנה ויותר אחרי גלויות אשור ובבל לא הייתה עוד אפשרות להקפיד על הייחוס כשם הקפידו בשיבת ציון הראשונה. דבר זה הביא לכך שבמשך הזמן אי אפשר היה עוד לבדוק מי גר ומי לא, שכן הם היו מיעוט משמעותי מאוד בנפח עם ישראל, וצאצאיהם וצאצאי צאצאיהם לא כל שכן, ולכן, מסיבות פרגמטיות גרידא אי אפשר היה עוד לשמור על הריבוד. אפשר שכאן באה גם לידי ביטוי האידאולוגיה השוויונית של חז"ל, שכל בני האדם שווים לפני ריבון עולמים, "והכל לפי [רוב] המעשה" (אבות ג, טו, וראו פירושנו לה) ולא לפי המוצא. בדיוננו במשנה ראינו הדים לגישה שהייחוס קובע. כך למשל הטענה שהגר פסול לתפקידי ציבור שונים. למסגרת זו יש לקשר את המשנה מסנהדרין שציטטנו. איננו יודעים אם משנת סנהדרין עוסקת בבתי הדין של חכמים או בבית הדין העירוני, כלומר, בכל מינוי ציבורי, אבל משמעות הייחוס ברורה. אגב כך אנו שומעים על מעמדם של ישראלים מיוחסים המשיאים את בניהם לכהונה, כלומר, הם סתם ישראלים ללא פגם. עם זאת, ההגדרה "משיאין לכהונה" היא עדיין הגדרה הלכתית, והיא מוציאה רק את אלו הפסולים לכהונה, כלומר, ממזר, חלל, גר ואולי גם בני החלל ובני הגר והספק חלל. עם זאת, הגדרה הלכתית זו מתרחבת לעבר תחומים שאין להם קשר להלכות נישואין אלא לכבוד חברתי. לפיכך מותר לנו גם לשער שכדי להיכלל ברשימת המשיאים לכהונה לא היה די לא להיות פסול אלא היה צריך גם להיות יותר מזה, ברמת ייחוס גבוהה יותר, מושג אשר אין לו משמעות הלכתית.
למושג כללי זה של ייחוס מתכוונת משנתנו, וקשה לקבוע איזו משנה השפיעה על חברתה. האם משנת סנהדרין הייתה זו ששימשה מקור למשנתנו או שמשנתנו הייתה מקור הניסוח של משנת סנהדרין.
<b>כל הכשר לדין כשר להעיד, ויש שהוא כשר להעיד ואינו כשר לדין</b><sup class="footnote-marker">18</sup><i class="footnote">בכ"י קופמן זו משנה חדשה. </i>– גם משפט זה, קרוב לפרשו בהקשר של ייחוס ועמדות כוח. כפשוטו, כל הכשר לדון הוא כל הכשר לדון דיני ממונות, וכל ישראלי כשר לכך וכשר להעיד. לעומת זאת, אם הם קרובים זה לזה, שניהם פסולים גם להעיד וגם לדון. הבבלי (סנהדרין כז ע"ב) מוצא חידוש הלכתי שמשנתנו היא כמאן דאמר שמי שהוזם בדיני ממונות כשר להעיד (ואולי גם לדון) בדיני נפשות, כרבי יוסי. הבבלי דחה הצעה זו, ונקט שהמשנה היא כדברי רבי מאיר. הסבר זה הובא לרישא, ומתאים שם, אבל בסיפא עוסקים בהפך, באדם הכשר להעיד ולא לדון. ואמרו בתלמוד שכלל זה בא לרבות סומא באחת מעיניו שכשר להעיד ואינו כשר לדון, ובמעמדו של הסומא עסקנו לעיל משנה ד. 

Mishnah 5

<b>כל שהוא חייב במעשרות</b> – המשנה מגדירה את חובת המעשרות: "כל שהוא אוכל ונשמר וגידוליו מן הארץ – חייב במעשרות. ועוד כלל אחר אמרו: כל שתחילתו אוכל וסופו אוכל [...] חייב" (מעשרות א, א).
<b>מטמא טומאת אכלין</b> – אם הוא אוכל, הוא מטמא טומאת אוכלין, דהיינו, האוכל אוכל טמא נטמא לפי דירוג מוגדר של חומרת הטומאה (טהרות ב, ב-ו), <b>ויש שהוא מטמא טומאת אכלין ואינו חייב במעשרות</b> – אוכל שאינו גדל בקרקע (בשר, דגים, ביצים – בבלי, נידה נ ע"א) או שאינו נשמר משום שאינו בעל ערך כספי. "כלל אמרו במעשרות: כל שהוא אוכל ונשמר וגדוליו מן הארץ – חייב במעשרות" (מעשרות א, א).<sup class="footnote-marker">19</sup><i class="footnote">וכן בפאה ובשביעית. ראו פאה א, ד; שביעית ט, א; תוספתא, תרומות ד, ה, ועוד. </i>

Mishnah 6

<b>כל שהוא חייב בפיאה חייב במעשרות</b> – בפאה חייב "כל שהוא אוכל ונישמר וגידוליו מן הארץ ולקיטתו כאחת ומכניסו לקיום" (פאה א, ד). הדרישות ל"לקיטתו כאחת" ו"מכניסו לקיום" אינן מופיעות במסכת מעשרות (מעשרות א, א). אם כן, כל החייב במעשרות חייב גם בפאה.
<b>ויש שהוא חייב במעשרות ואינו חייב בפיאה</b> – מה שאין לקיטתו כאחת ואינו נכנס לקיום. "אין לקיטתו כאחת" הוא פרי שפריו נלקט בצורה סלקטיבית וקמעה קמעה בהתאם לזמן הבשלתו. הבבלי (נידה נ ע"א) מסביר שהגדרה זו מוציאה מכלל פאה את התאנה, שפירותיה אינם מבשילים כאחד ושהקטיף שלה סלקטיבי. לאחר הבאת ההלכה שתאנים אינם "לקיטתו כאחת" הביאה התוספתא בשם רבי יוסה בי רבי יהודה: "רטובות תמרה פטורות מן הפאה, שאין ראשון ממתין לאחרון". לדעתנו, משפט זה הוא פרשנות ויישום של הכלל הקודם. תנא קמא הדגים את הכלל בתאנים, ורבי יוסי בר' יהודה הדגימו בתמרים לחים, שגם הבשלתם "סלקטיבית". הגדרת התוספתא ל"לקיטתו כאחד" היא אפוא שהפרי הראשון ממתין לאחרון (תוספתא, פאה א, ז [עמ' 43]). כלומר, ההבשלה אינה כאחד, אולם הפער קטן, ובעל הבית ממתין עם קטיף הפרי הראשון עד שרוב העץ יבשיל.
"מכניסו לקיום" מתייחס לירקות ולפֵּרות שנועדו לשמירה ולשיווק מאוחר, בניגוד לרוב הירקות, הנאכלים מיד לאחר לקיטתם. כך למשל, הזיתים נשמרו כשמן והענבים כיין. התוספתא מבהירה: "הירק, אף על פי שלקיטתו כאחד – אין מכניסו לקיום" (שם; בבלי, נידה נ ע"א). את רוב הירקות אי אפשר היה לשמור עקב היעדר תנאי קירור. זאת ועוד, במקורותינו שפע גדול של מימרות המתארות את תנאי השוק ואת המכירות בו. בדרך כלל אין מדובר בהן על מכירת ירקות, ונראה שלא היה שוק לירקות רגילים. אדם גידל את הירקות שלו לתצרוכת עצמית ותו לא.<sup class="footnote-marker">20</sup><i class="footnote">ספראי, הכלכלה, עמ' 145-144. </i> לעומת זאת, בצלים ושומים אפשר לשמור, ואלו גם נמכרו בשוק (תוספתא, עבודה זרה ד, יא [עמ' 467]; משנה, פאה ו, ט; מעשרות ה, א, ועוד). הר"ש והרא"ש<sup class="footnote-marker">21</sup><i class="footnote">הר"ש (פאה א, ד, ד"ה למעטוי ירק), ובעקבותיו פרשנים אחרים. </i> מדגישים שזהו הדין ברוב הירקות, שהרי בצל, שום וירקות דומים נכנסים לקיום, וקשה לקבוע אם יש בדברים פרשנות או שמא רק השתקפות של תנאי השוק בזמנם הם.
הלכה אחרונה זו לא הייתה מקובלת על הכול. המשנה מספרת שאנשי יריחו הפרישו פאה מירק ו"מחו בידם חכמים" (ראו פירושנו לפסחים ד, ח). לפי התוספתא והתלמודים, אנשי יריחו לא הפרישו פאה מכל הירקות אלא רק מלפת ומקפלט, שהוא סוג של כרישין הנלקטים בבת אחת. האמורא הארץ ישראלי רבי יוסה מוסיף שהם הפרישו פאה גם מכרוב, שאף הוא יכול להישמר ולהיאסף בבת אחת. ספק אם דבריו הם מסורת או פרשנות (תוספתא, פסחים ג, כ [עמ' 157]). מסתבר שאנשי יריחו נהגו כהלכה הקדומה. הבבלי אומר במפורש ש"בראשונה היו נותנין פיאה ללפת ולכרוב. רבי יוסי אומר: אף לקפלוט" (פסחים נו ע"ב).<sup class="footnote-marker">22</sup><i class="footnote">קשה לדעתנו לפרש שהבבלי מצטט את התוספתא ושהכוונה במילה "היו" מתוך "בראשונה היו" היא לאנשי יריחו, שכן בתוספתא הן מתוארים כעבריינים ("מחו בידם חכמים"), ואין להניח שהבבלי תיאר את עמדתם כלגיטימית. יתר על כן, הבבלי מוסיף מסורת על הקפלוט שוודאי לא נשאבה מהתוספתא. התוספתא גם מעידה בהמשך שהיו אנשים נוספים שהרימו פאה מירק. מן הראוי להעיר שהמונח "בראשונה" מופיע פעמים רבות במשנה, בתוספתא ובתלמודים, ומשמש תמיד לציון הלכה לגיטימית ששונתה.  </i> התוספתא והתלמודים מעידים על אדם ששמו "בן נבו היין",<sup class="footnote-marker">23</sup><i class="footnote">בבבלי: "בן בוהיין/ביהיין" וכדומה; בירושלמי: "בבן מביא יין". לדעתנו אפשר לשחזר שם זה כ"בן היני". "היני" הוא שם יישוב שלפי אווסביוס שכן באזור קיסריה (אווסביוס, אונומסטיקון, מס' 122, 253 [מהדורת נוטלי ספראי, עמ' 33-32, 54]). </i> שבנו הפריש פאה משדה לפת,<sup class="footnote-marker">24</sup><i class="footnote">תוספתא, פסחים ג, ב. שם משמע שהאב נהג לא כדברי חכמים. ראו בבלי, פסחים נו ע"ב; ירושלמי, נידה ד ח, לא ע"ב. </i> והאב התנגד לכך לא משום שעינו הייתה צרה בעניים, אלא משום שחשש שהעניים יאכלו ירקות החייבים במעשר ללא הפרשת מעשרות. לפיכך אילץ את העניים להחזיר את הפאה ונתן להם ירקות מעושרים משלו. נמצאנו למדים שההגבלה על הפרשת פאה מחלק מהירקות לא הייתה ברורה. כפי שפירשנו במקומו, נראה שמנהגם של אנשי יריחו לא היה מנהג מקומי בלבד בשלהי הבית השני אלא הלכה קדומה שנדחתה מההלכה הקנונית, או להפך, היה זה מנהג מקומי שחדר לבית המדרש והפך דעת מיעוט שנדחתה מהפסיקה ומהנוהג המקובל.<sup class="footnote-marker">25</sup><i class="footnote">הבבלי מדגיש שאנשי יריחו הסכימו עם הכלל שכל פרי ש"מכניסו לקיום" (נשמר במחסן) חייב בפאה וחלקו על חכמים בשאלה אילו ירקות נכנסים לקיום. אם כן, המחלוקת היא פנים־הלכתית לכל דבר, וה"מנהג" המקומי הוא דעה הלכתית שהתקבלה ושררה באזור מסוים, מן הסתם בהשפעת חכם מקומי.  </i> מן הראוי להעיר שבספרות הגאונים מצינו החמרה להפריש מעשרות מירקות מדברי סופרים.<sup class="footnote-marker">26</sup><i class="footnote">אוצר הגאונים לפסחים, עמ' 79. </i> נמצאנו למדים שדעתם המחמירה של בני יריחו לא נעלמה מעולם ההלכה.

Mishnah 7

<b>כל שהוא חייב בראשית הגז</b> – בראשית הגז חייב כל עדר קטן של כבשים (רחלות המצמחות צמר). במשניות שתי הגדרות: האחת – "חמש רחלות גזוזות מנא מנא ופרס חייבות בראשית הגז, דברי רבי דוסה. וחכמים אומרים: חמש רחלות גוזזות כל שהן" (עדיות ג, ה; חולין יא, ב). לדעת הכול, השיעור המינימלי של "עדר" הוא חמש רחלות. רבי דוסא מוסיף שיעור מינימלי של צמר לכל אחת מהרחלות – שני מנים וחצי. המנה הוא יחידת משקל פיניקית,<sup class="footnote-marker">27</sup><i class="footnote">מקור המונח שומרי, אבל חכמים לא הכירו את העולם הקדום אלא את העולם הפיניקי הקרוב להם.  </i> ששימשה כיחידת משקל בכל המזרח הקדמון. בחברות שונות היא חולקה למספר שונה של שקלים. במנה הפיניקי שישים שקלים. משקלו של המנה הפיניקי נע בין 400 ל-800 גרם בערך. במקביל, מנה הוא גם מטבע שערכו מאה זוז (דינר) או 25 סלעים או 50 שקלים. משקל השקל היהודאי של סוף ימי הבית השני היה כ-14 גרם,<sup class="footnote-marker">28</sup><i class="footnote">משורר, מטבעות, עמ' 108. </i> ולפיכך, משקל המנה הוא 700 גרם. בתוספתא שנינו: "חמש רחלים גוזזות מנה מנה ופרס, שהן שבעים וחמש סלעים, חייבות בראשית הגז, דברי רבי דוסא. וחכמים אומרים: חמש רחילות גוזזות כל שהן" (עדיות א, טז [עמ' 456]; חולין י, ד [עמ' 511]). אם כן, המנה המדובר הוא מנה של 50 סלעים, שהם 1400 גרם. השימוש במידות שונות אינו צריך להפתיע. בכל ארצות המזרח התיכון רווחו אותם שמות של מידות ומשקלות, אבל ערכם היה שונה ממקום למקום. אנו מפרשים את המשנה לפי המשקל הנהוג ביהודה של סוף ימי הבית השני, בהנחה שהמשנה משקפת את המנהג היהודי, שוודאי היה מוכר לחכמים. השקלים הנזכרים בתוספתא הם בשקל הקודש, שהוא כפול בערכו מהשקל היהודאי. 
הגדרה שנייה למצוות ראשית הגז היא: "ראשית הגז נוהג [בארץ] ובחוץ לארץ, בפני הבית ושלא בפני הבית, בחולין אבל לא במוקדשין. חומר בזרוע [ו]בלחיים ובקיבה מראשית הגז, שהזרוע והלחיים והקיבה נוהגים בבקר ובצאן, בין מרובה בין ממועט, וראשית הגז אינו נוהג אלא ברחלים אינו נוהג אלא במרובה" (חולין יא, א).
<b>חייב במתנות</b> – מכל בהמה (בקר וצאן) הנאכלת חייב בעליה מתנות לכוהן (זרוע, לחיים וקיבה), וממילא, כל החייב בראשית הגז חייב במתנות כהונה. דין זה חל לא רק במקדש אלא בכל ארץ ישראל.<sup class="footnote-marker">29</sup><i class="footnote">משנה, חולין יא, א וכן, חלה ג, יג לפי חלק מעדי הנוסח. ראו גם תוספתא, חלה ב, ט. </i> <b>ויש שהוא חייב במתנות ואינו חייב בראשית הגז</b> – כדברי המשנה שציטטנו מחולין, מתנות כהונה נותנים מבהמה בודדת, מכל בן בקר, ולא רק מרחלות, והתוספתא מוסיפה: "כהן וגוי שנתנו בהמתן לישראל – פטור מראשית הגז. זה חומר בלחיים ובקיבה מראשית הגז" (חולין י, ב [עמ' 511]).

Mishnah 8

<b>כל שיש לו ביעור</b> – הביעור הוא ביעור שביעית. בשנת השביעית הפֵּרות הפקר וכל אחד רשאי ללקטם, וכשהעונה תמה חל ביעור פֵּרות שביעית. מזמן שכלה מין הפרי המסוים לחיה שבשדה אין לאגור פרות שביעית אלו בבית אלא יש לבערם מהבית ולהפקירם. למעשה, מצווה זו התערערה, ובפועל, ההפקרה הפכה סמלית ובעל הבית היה כונס את הפֵּרות בחזרה אל ביתו.<sup class="footnote-marker">30</sup><i class="footnote">ראו במבוא למסכת שביעית. </i> משנתנו רומזת למשנת שביעית: "כלל גדול אמרו בשביעית: [1] כל שהוא מאוכל אדם; [2] ומאוכל בהמה; [3] ממין הצובעים; [4] ואינו מתקיים בארץ – יש לו שביעית ולדמיו שביעית, יש לו ביעור ולדמיו ביעור. ואי זה זה? [זה] עלה הלוף שוטה ועלה הדנדנא, העולשים והכרישים הרגלה ונץ החלב. מאוכל בהמה: החוחים והדרדרים. וממין הצובעים: ספחי אסטס וקוצא – יש להם שביעית ולדמיהן שביעית, יש להם ביעור ולדמיהן ביעור" (ז, א).
<b>יש</b> <b>לו</b> <b>שביעית</b> – דבר שלא חלה עליו שביעית אינו חייב כמובן בביעור שביעית, שהרי מותר לאכלו בשביעית ללא הגבלה<b>. </b><b>ויש</b> <b>שיש</b> <b>לו</b> <b>שביעית</b> <b>ואין</b> <b>לו</b> <b>ביעור</b> – גם בכך רומזת משנתנו למשנת שביעית: "ועוד כלל אחר אמרו: [1] כל שאינו (שהוא) מאוכל אדם; [2] ומאוכל בהמה; [3] וממין הצובעים; [4] ומתקיים בארץ – יש לו שביעית ולדמיו שביעית, אין לו ביעור [ולא] (ו)לדמיו ביעור. אי זה זה? [זה] עיקר הלוף שוטה ועיקר הדנדנה הערקבנים והחלביצים והבוכרייה, ממין הצובעים: הפואה והרכפא – יש להן שביעית ולדמיהן שביעית, אין להן ביעור ולא לדמיהן ביעור. רבי מאיר אומר: דמיהן מתבערין עד ראש השנה. אמרו לו: להן אין ביעור, קל וחומר לדמיהן" (ז, ב-ג). אם כן, גם מה שהוא מאכל אדם או בהמה אבל מתקיים בארץ, כלומר, פרי שאין לו עונה מוגדרת והוא קיים וזמין לחיית השדה תמיד – לא חלה עליו חובת ביעור. את רשימת הדוגמאות הסברנו בפירושנו למשנה שם, ולא נחזור על כך כאן. 
בבבלי (נידה נא ע"ב) נדונות מקצת הדוגמאות שבמשנה, ומפליא שאין הוא מפנה למשנת שביעית. אין זאת אלא שהבבלי לא הכיר את משניות זרעים שלנו<sup class="footnote-marker">31</sup><i class="footnote">לפנינו בבבלי: "כגון עלה הלוף", ברם "כגון" חסר בכתבי היד (מינכן 95 ווטיקן 110). קשה להניח שלפנינו סוגיה מקוצרת המרמזת למשנה שביעית, שכן דרך הבבלי לצטט את מקורותיו באופן מלא. לעומת זאת השוו דברי אפשטיין, מבוא, עמ' 775-774. על השאלה של הכרת הבבלי את מסכת שביעית ראו גם זוסמן, סוגיות, שמסקנותיו בנושא דומות לאלו שלנו ומבוססות על כלל סוגיות הירושלמי בנושאי זרעים.  </i> או לא הכיר בהן כמשניות "מתורצות".<sup class="footnote-marker">32</sup><i class="footnote">משנה "מתורצת" הוא מונח המופיע בספרות הראשונים ובעיקר בספרות המחקר ומורה על משנה שנלמדה ונוסחתה בוררה ונמצאה איתנה. ראו תוספות יום טוב על כלאים ג, א, ועוד.  </i>
<b><big>משנה ט (י-יא)</big></b>
<b>כל שיש לו קשקשת יש לו סנפיר</b> – שני אלה הם סימני הטהרה בדגים (ויקרא י"א, ט; דברים י"ד, ט), ומי שיש לו קשקשת אין צורך לבדוק אם יש לו גם סנפיר, כיוון שבידוע שיש לו.
<b>ויש שיש לו סנפיר </b>[<b>ויש שיש לו</b> סנפיר] – נמחק בקו, והוא הכפלה,<b> ואין לו קשקשת</b> – משנתנו היא עיבוד לסגנון הפרק של הברייתא בתוספתא חולין: "אלו הן סימני דגים: כל שיש לו סנפיר וקשקשת. יש לו קשקשת, אי אתה צריך לשאל על סנפיר; יש לו סנפיר ואין לו קשקשת – טמא" (ג, כו, [עמ' 506-505]).<sup class="footnote-marker">33</sup><i class="footnote">הבבלי שואל: אם כן, למה הזכירה התורה גם סנפיר? אפשר היה להסתפק בקשקשת בלבד! ומשיב: "אמר רבי אבהו, וכן תנא דבי רבי ישמעאל: יגדיל תורה ויאדיר" (נידה נא ע"ב). ואולי סימן הקשקשים הוא לפעמים פחות מובהק, וייתכן שבתהליך ההובלה, הקשקשים נשחקו, כמובא בפוסקים. ראו למשל שולחן ערוך, יורה דעה, סימן פג.  </i>
<b>כל שיש לו קרנים יש לו טלפיים</b> – בכתב יד קופמן זו משנה יא. כל בעלי הקרניים הם בעלי רגליים שיש להן פרסות סדוקות, והם טהורים (רש"י, נידה נא ע"ב, ד"ה יש לו טלפים),<b> ויש שיש לו טלפיים ואין לו קרניים</b> – והם החזיר, שפרסותיו סדוקות ואין לו קרניים (רש"י שם), ואולי גם כלבים וחתולים, שיש להם פרסות סדוקות.<sup class="footnote-marker">34</sup><i class="footnote">המונח "פרסות" עשוי להתפרש בכמה צורות. לפי הבנתנו, הכוונה היא לכך שעצם כף הרגל סדוקה.  </i> גם משנתנו שאובה מברייתא אחרת: "אלו הן סימני חיה: כל שיש לה קרנים וטלפים. רבי דוסא אומר: יש לה קרנים, אי אתה צריך לשאל על הטלפים. ואף על פי שאין ראייה לדבר, זכר לדבר: 'ותיטב לה' משור פר מקרין ומפריס' " (תוספתא, חולין ג, כא [עמ' 505]). בתוספתא מופיעים זוגות נוספים כאלו שאינם בפרקנו, והיא ערוכה בסגנון סיכומי אחר: "אי אתה צריך לשאל...". לחלק מהקביעות בתוספתא אין משמעות הלכתית, כגון "פרו של אדם הראשון". הצמד קרניים וטלפיים מופיע יחדיו בהקשרים טכניים שונים (כגון זבחים ג, ד; ט ה; חולין ט א (ובמקבילה, טהרות א, ד); תוספתא, פסחים ו, ז [עמ' 173], ועוד). בכל המקורות הללו עוסקים בחלקי גוף הבהמה שאינם נאכלים, וה"צמד" הוא חלק מרשימה הכוללת גם עצמות וגידים, ולפעמים שיער. ברור שאין לחלקים אלה עניין ישיר בכשרות הבהמה.
דיון נוסף בכשרות הדגים נמצא במשנת עבודה זרה ב, ז. עולה שם שרוב הדגים נמכרו מרוסקים ושסתם אדם לא ידע לזהות אם הרסק בא מדגים עם סימני טהרה או ללא סימני טהרה. לעתים הגיעו הדגים מרחוק ואיש לא הכירם בצורתם הטבעית. כזאת היא כנראה החלתית, המגיעה כנראה מיָם אילת, המרוחק. 
<b><big>משנה י (יב)</big></b>
<b>כל הטעון ברכה לאחריו טעון ברכה לפניו</b> – רוב הברכות נאמרות קודם עשיית המצווה. המצוות אינן טעונות ברכה אחריהן אלא עובר לעשייתן, כגון ציצית, תפילין, מזוזה, שופר, סוכה ולולב. לעומתן, כל מיני מאכל ומשקה הטעונים ברכה לאחריהם (ברכת המזון), ודברים נוספים שנראה להלן, טעונים גם ברכה לפניהם. בדרך זו מתחיל הבבלי את פירוש המשנה, אבל מציע הצעות נוספות שנראה להלן.
<b>ויש שהוא טעון</b> – בדפוס ובעד נוסח נוסף מאוחר נוסף: "ברכה",<b> לפניו ואינו טעון לאחריו</b> – הבבלי מתחבט במה מדובר, ומציע סדרת הצעות: ירק, מים, מצוות בכלל ותפילין בפרט. הבעיה היא שבכל אחד מהם יש מי שנוהג לברך גם לאחריו. הבבלי מסכם שהכוונה היא לריח טוב, שמברכים רק לפניו. 
הבבלי נדחק משום שכדרכו הוא צריך למצוא הסבר שיתאים לדעת כל המנהגים החולקים המוכרים לו, כולל למשל מנהגם של בני ארץ ישראל, "דמברכי בתר דסליקו תפילייהו: אשר קדשנו במצותיו וצונו לשמור חוקיו" (נידה נא ע"ב; המברכים אחר שמורידים תפיליהם: אשר קידשנו במצוותיו וציוונו לשמור חוקיו). הלכות ברכות המזון שנויות בפרק ו של מסכת ברכות. כפי שראינו בפירושנו לברכות (ו, ד), כל הברכות על המזון נאמרות קודם אכילת המזון ואחריה. למשנה ברור שעל ירקות מברכים (ו, א).
הבבלי מזכיר נוהג כזה רק כדעתו של רבי יצחק ולא כמנהג מקובל (נידה נא ע"א; ברכות מד ע"ב). כן מציע הבבלי שאין מברכים לאחר שתיית מים ודוחה זאת, אבל במשנה (ברכות ו, ח) ברור שמברכים על המים, כפי שפירשנו שם. הסיכום במשנתנו הוא סיכום הדברים האמורים במסכת ברכות, ללא העיון האמוראי הלמדני שבהם.
אשר לברכת המצוות, זו ברכה מאוחרת יותר, שנהגה בימי הבית רק במקדש (ראו פירושנו לפסחים י, ט). אנו שומעים הרבה על ברכות קודם המצווה ורק מעט על ברכות לאחריה. יש ברכה הנאמרת אחרי קריאת התורה (בבלי, ברכות יא ע"ב ועוד), ואיננו יודעים ממתי נהגה, וכן בקריאת מגילה (סופרים יד, ב, ועוד). על הטבילה בירכו לאחריה (בבלי, ברכות נא ע"א), אבל לא שמענו על ברכה אחרי הקמת או עזיבת הסוכה או אחרי הדלקת נרות חנוכה. דומה שלכך מתכוונת משנתנו באמרה שעל חלק מהמצוות מברכים גם לאחריהן להידור ולטקס, ועל חלק מהמצוות אין מברכים לאחריהן. הבבלי לא הזכיר את ברכות התפילה. אף הן לעתים אינן נחתמות בברכה.<sup class="footnote-marker">35</sup><i class="footnote">ראו לאחרונה, הנשקה, ברכת המצוות. </i>
הרשימה כולה היא אפוא רשימה שאיננה רק הלכתית אלא כוללת גם מנהגים מקומיים וברכות להידור וטקס, אבל היא אינה עצמאית אלא מלקטת סיכומים כאלה ממשניות אחרות ברחבי הש"ס. היא מאוחרת למשניות שמהן החומרים מלוקטים אבל היא עדיין מתקופת התנאים. משנה זו מצטרפת אפוא לראיות שלפיהן משנת נידה שלפנינו נערכה מאוחר יחסית (בתוך תקופת התנאים), שכן ניכרים בה קווי עריכה מאוחרים.
<b><big>משנה יא (יג)</big></b>
<b>תינוקת</b> – התינוקת היא ההפך ממבוגרת (או "בוגרת", בלשון חכמים), אבל ללא הגדרת גיל מדויק, מבת יום אחד עד לנישואיה.
<b> שהביאה שתי שערות – </b>בעדי הנוסח המאוחרים נוסף: "או (ו) חולצת או מתיבמת ו...". הלכה זו מופיעה כבר במשנה א, ובנוסח כ"י (קופמן) היא מופיעה להלן. חזרות כאלה במשנה הן דבר רגיל. הנוסח במשנה אינו אחיד. יש שגרסו "או חולצת" ויש שגרסו "חולצת", וכן בהמשך: "או מתיבמת" או "ומתיבמת".
<b>חייבת בכל המצות האמורות בתורה</b> – אין במשנה ביטוי לכך שנשים פטורות מחלק מהמצוות. דומה שהנוסח נועד לעקוף את הדיון על היקף חובתן של נשים במצוות ולהימנע מלהיכנס לשאלות שמבחינת עורך המשנה כאן אינן מעיקר המשנה.
<b>וחולצת או מתיבמת</b> –בעדי הנוסח חילוף בכל עדי הנוסח הטובים ההלכה הראשונה עוסקת בכל המצוות, והשניה בחליצה. בדפוס ווילנה ובעדי נוסח משניים הסדר הפוך <b>וכן תינוק</b> – כמו התינוקת, המונח "תינוק" כולל גילים שונים.
<b>שהביא שתי שערות חייב בכל המצוות האמורות בתורה</b> – הקורא במשנה מתפתה להניח שרשימת המצוות של התינוק זהה לזו של האישה, ולא היא, אלא שכאמור, המשנה נמנעת מלפרט.
<b> וראויי להיות בן סורר ומורה משיביא שתי שערות עד שיקיף זקן</b> – בן סורר ומורה הוא בן צעיר, בניגוד למבוגר, שכבר אינו נחשב בעיני ההלכה ממרה פי הוריו, אבל עליו להיות בוגר מספיק כדי להתחייב במצוות ובעונשים. משרעת התחולה של דין בן סורר ומורה היא אפוא מתחילת הופעת סימני הבגרות (שתי שערות) עד שיקיף הזקן (כלומר, שער ערווה מלא), שאז הוא בוגר לחלוטין, עומד ברשות עצמו ואינו נחשב עוד "בן".
<b> התחתון ולא את העליון</b> – הזקן אשר בו מדובר הוא שער בית הערווה, <b>אלא שדיברו חכמים בלשון נקייה</b> – חכמים השתמשו בלשון "זקן" משום שלא רצו להשתמש בלשון "שער בית הערווה". "זקן" בכלל, ו"זקן תחתון" בפרט, הם לשון נקייה לשערות שסביב איברי המין הגבריים (בניגוד ל"זקן עליון", שכוונתו כפשוטה – זקן הפנים). יש להדגיש שהלשון הנקייה בנוגע לגבר נקייה יותר מכמה כינויי הלשון הנקייה של איברי המין הנקביים ("תורפה" וכיוצא באלו).
שתי שערות הן גבול כללי המופיע בנוגע למצוות רבות. מי שגידל שתי שערות מקביל לבן שלוש עשרה ויום אחד, וחלות עליו כל המצוות. כפי שציינו כמה פעמים,<sup class="footnote-marker">36</sup><i class="footnote">כגון בפירושנו לחגיגה א, א; לתרומות א, משניות א, ג, ועוד. לשם הבהרה, לפנינו שלוש שיטות קביעה של חלות מצוות: 1.גיל משתנה לפי מידת ההבנה של כל מצווה לחוד (יודע להתפלל חייב תפילה, יכול להלך חייב בעלייה לרגל, וכו'). 2. גיל קבוע. 3. לפי סימני בגרות. </i> לדעת בית הלל, קטן פטור ממצוות אבל חייב בכל אחת מהן משיגיע זמנו להבינן. בספרות התנאית הקדומה אין הגדרת גיל לנער או לנערה לחיוב או לקיום מצוות, וכאמור בתוספתא למשנת חגיגה: "יודע לנענע – חייב בלולב. יודע להתעטף – חייב בציצית. יודע לדבר – אביו מלמדו שמע ותורה ולשון קודש [...] יודע לשמר תפליו – אביו לוקח תפלין אליו" (א, ב [עמ' 375-374]). החיוב במצוות אינו כרוך בגיל מוגדר אלא ביכולת האדם לקיים את המצווה הנדונה. בהמשך התוספתא שם: "תינוק שהביא שתי שערות [בספרות התלמודית, הגדרה זו קרובה להגדרה של גיל שלוש עשרה אבל מעט מוקדמת ממנה, ראו פירושנו לתרומות א, ג] חייב בכל מצות האמורות בתורה" (תוספתא, חגיגה, א, ג [עמ' 376]).<sup class="footnote-marker">37</sup><i class="footnote">ראו גילת, פרקים, עמ' 31-19. </i> כפי שהראינו, בעקבות יצחק גילת, ההגדרה הקבועה צמחה במסגרת דיני נדרים והפרשת תרומה. בשני נושאים אלו נדרשת הבחנה מעמיקה יותר בין קודש לחול, בניגוד למצוות אחרות, הדורשות הבנה פשוטה או שמירה על כללי התנהגות פשוטים. בשני תחומים אלו נחלקו כבר התנאים בשאלה אם הזמן הקובע הוא הבאת שתי שערות או "עונת נדרים" (ראו פירושנו לתרומות א, ג). נראה שההגדרה של שתי שערות היא הקדומה יותר, ונזכרת כבר בפי תנאים קדומים (שם). עוד יש לומר שהקביעה שקטן אינו נחשב עוד כזה החל בשלב שבו הביא שתי שערות נזכרת במקורות התנאיים בנוגע לכמה תחומים נוספים, כייבום (יבמות י, ט), כבן סורר ומורה, ועוד,<sup class="footnote-marker">38</sup><i class="footnote">ראו עוד ביבמות יד, ב, דיון במשמעות המינוח "קטנה" ומתי נישואיה נישואין.  </i> אולם רק בנדרים ובספרות האמוראית היא מופיעה כהגדרה כוללת לכל ההלכות (שתי שערות או גיל 13/12). 
משנתנו עוסקת בבגרות מינית, אולם הניסוח הוא "וחייב/ת בכל המצוות". ייתכן שהכוונה היא למצוות הנוגעות לחליצה ולייבום, אולם עורך המשנה כבר רואה לפניו כנראה את ההלכה האמוראית האחידה. אם כן, הניסוח שבמשנתנו מנוגד לניסוח במשניות האחרות שהבאנו, ונוקט את ההלכה האמוראית המקובלת, שלפיה האדם קטן עד גיל מסוים (או קודם הופעת סימני הבגרות). מכאן יש להסיק שמשנתנו נערכה מאוחר יחסית, בסוף תקופת התנאים. משנתנו חוזרת גם במסכת סנהדרין: "בן סורר ומורה, מאמתי הוא נעשה בן (בן) סורר ומורה? משיביא שתי סערות עד שיקיף זקן התחתון, לא את העליון, אלא שדיברו חכמים בלשון נקייה. שנאמר: כי יהיה לאיש בן – [בן ו]לא בת, בן ולא איש. הקטן פטור, שלא בא לכלל המצות" (ח, א). אמנם לכל מצווה נקבע מועד חלות, אולם לעניין עונשין, הגיל (או סממני הבגרות הקשורים בו) הוא המועד המרבי (הבאת שתי שערות).
בבבלי אנו מוצאים עוד שני מועדים מקבילים: "תני רבי חייא: עד שיקיף עטרה. כי אתא רב דימי, אמר: הקפת גיד ולא הקפת ביצים" (סנהדרין סח ע"ב). "יקיף העטרה" הוא כינוי אחר להקפת איבר המין בשערות, ואולי שונה ממנו מעט. הקפת הגיד היא כמובן פחות מהקפת הביצים. על כך אומר הבבלי: "אמר רבי כרוספדאי אמר רבי שבתי: כל ימיו של בן סורר ומורה אינן אלא שלשה חדשים בלבד" (שם סט ע"א). הבבלי רואה בכך סתירה למשנתנו ולמשנת סנהדרין, אולם כפשוטה אין כאן אלא קביעת זמן לסימנים שבמשנה. כבר ציינּו שחכמים נוקטים כמה שיטות לקביעות שיעורים: או על פי דוגמאות בטבע (כאגרוף, כמלוא לוגמיו, שתי שערות, יקיף זקן וכו') או על פי זמן ומידה מוגדרים (שתים עשרה, שלושה חודשים, חצי שעה, טפח, אמה וכו'). יש להניח שככל שקביעת השיעור "טבעית" יותר כך היא קדומה יותר, והניסוחים הכמותיים המשפטיים מאוחרים יותר וממוצעים יותר. יתרונם הוא בהיותם קבועים, קשיחים, "שקופים" ושפיטים.<sup class="footnote-marker">39</sup><i class="footnote">ראו פירושנו לכלים פרק יז. </i>
עוד מן הראוי להדגיש שאמוראי בבל שיערו שהבדל הזמנים בין תחילת הבגרות לסיומה הוא חודשים אחדים בלבד. שמואל אמר זאת על ההבדל בין נערוֹת לבוגרות (שישה חודשים), ורבי שבתי, על בן סורר ומורה (שלושה חודשים – בירושלמי ובבבלי).<sup class="footnote-marker">40</sup><i class="footnote">רבי שבתי הוא אמורא ארץ ישראלי בן הדור השני. ראו אלבק, מבוא לתלמודים, עמ' 189. בשני התלמודים מוסר המימרה הוא ר' יסא, הארץ ישראלי. בבבלי, המוסר הראשון הוא רבי כרוספדאי, אמורא ארץ ישראלי המופיע רק בתלמוד הבבלי.  </i>
<b>תינוקת שהביא[ה] שתי שערות אינה יכולה למאן</b> – מיאון הוא הלכה יוצאת דופן. בת קטנה שהשיאהּ אביה נחשבת נשואה לכל דבר. לעומת זאת, בת שקידשוה אִמה או אחיה (לאחר שהאב מת) רשאית בהגיעה לבגרות למאן בנישואין אלו. המיאון הוא הלכה יוצאת דופן, שכן הבת הממאנת כמה שנים לאחר נישואיה משנה סטטוס משפטי (אירוסין או נישואין) ומבטלת במחי רצונה מעשה קניין שנעשה. לדעת בית הלל היא מבטלת גם את הנישואין, כלומר, מעשה האישות כאילו לא נעשה והבת אינה נחשבת מגורשת (יבמות יג, א ואילך). המיאון חל כמובן רק מהרגע שבו היא יצאה מכלל ילדה, וכאן המשנה קובעת גבול עליון למיאון.
<b> רבי יהודה אומר: משירבה השחור</b> – השערות השחורות של בית הערווה. מונח זה מקביל ל"יקיף הזקן". בפרטי דין המיאון וביחסם של חכמים לכך עסקנו בפירושנו ליבמות פרק יג ובמבוא למסכת יבמות.<sup class="footnote-marker">41</sup><i class="footnote">ראו עוד, הלברטל ושמש, מיאון. </i>
במשנת יבמות (יב, ה) שנינו: "קטנה שחלצה תחלוץ משתגדיל, ואם לא חלצה, חליצתה כשירה"<sup class="footnote-marker">42</sup><i class="footnote">בכ"י קופמן נכתב בשוליים: "פסולה:. הנוסח "כשירה" או "כשרה" חוזר בכתבי היד הטובים, א, א2, ג6, ג26, ז, ט, כ, ל, מ2, נ, ן, פ, פ2, ף1, ף2, ף3, ף13. ראו ליס, כתובות, עמ' קח, וראו פירושנו למשנת כתובות זו. </i>. מהתוספתא עולה שזו מחלוקת רבי אליעזר וחכמים. רבי אליעזר פוסל, וחכמים מכשירים (יבמות יב, יב [עמ' 43]). אם כן, ההבדל בין כתבי היד וחלק מעדי הנוסח למשנת יבמות הוא בשאלה אם לגרוס כחכמים או כרבי אליעזר. נראה שהבבלי שנביא להלן גרס "פסולה", ואולי זו מחלוקת בין נוסח ארץ ישראל לנוסח בבל.<sup class="footnote-marker">43</sup><i class="footnote">אפשטיין, מבוא, עמ' 710. ראו גם ליברמן, תוספתא כפשוטה יבמות, עמ' 136. </i> הבבלי (יבמות קה ע"ב) גורס שמשנת יבמות היא כרבי מאיר, ורבי יוסי חולק עליו וסובר שחליצת קטנה אין לה כל משמעות. גם הפעם, כמו במשנה ב, אין לבבלי ראיה של ממש לייחוס זה, ודומה שזו מסורת העומדת בפני עצמה. מכל מקום, לפי כ"י קופמן, גם משנה ב וגם משנת יבמות הן כרבי אליעזר בתוספתא, והבבלי מייחס את משנה ב לרבי מאיר. ייתכן שזו ראיה לנוסחת כ"י קופמן במשנת יבמות. מכל מקום, במשנה אחרת ההנחה היא שמעשה הקטנה כשר (כולל חליצתה – יבמות יג, ח), ואפילו הבבלי, השואל שם (יבמות קי ע"א): הרי חליצת החירשת פסולה! אינו שואל על חליצת הקטנה, ומכאן שידע שחליצתה כשרה.<sup class="footnote-marker">44</sup><i class="footnote">ראו בפירושנו ליבמות יג, ח, ושם מוצע בהבלעה גם תירוץ אחר. </i> מכל מקום, הראשונים נחלקו גם בפסק ההלכה במקרה זה, והמחלוקת מושפעת מהשאלה מהו סתם המשנה. 
בחליצה יש צורך גם ברצון, בדעת ובכוונת שני הצדדים, אף שהגבר פסיבי. זאת בניגוד לגירושין. שם האישה פסיבית ואין צורך ברצונה אלא רק בכוונתה ובהבנתה, כלומר, שתדע שניתן לה גט ותבין את משמעות הדבר. אבל כשקטנה חולצת לגדול יש דעת של הגדול, וחסרה רק דעתה. במצב כזה, חליצתה כשרה אבל יש צורך בחליצה נוספת, וכאמור, לפי רוב עדי הנוסח אין זו דרישה אולטימטיבית. הווה אומר, אף על פי שהגבר פסיבי, דעתו והבנתו חשובות מאלו שלה. אבל חירש וחירשת, מעמדם שווה. 
במהלך הפירוש הדגשנו את מרכיב הדעת, החסר בקטנה ובחירשת כאחת, אבל הירושלמי מדגיש את חובת האמירה שחירש אינו יכול לומר ולקרוא (יבמות יב ד, יב ע"ד). הבבלי אף הוא מתחבט בנושא, ומכריע כנראה שמרכיב הדעת הוא הקובע. מכל מקום, המשנה הקודמת קבעה שהקריאה אינה מעכבת, אבל הבבלי מדגיש שדברים אלו אמורים במי שיכול לומר ולא אמר, אבל מי שאינו בכלל אמירה אינו בכלל חליצה.
המשנה ביבמות אינה קובעת עד מתי יכולה הקטנה למאן, ומשנתנו קובעת גבול עליון (שתי שערות). בתוספתא נחלקו הדעות בקביעת הבוגרת שאינה יכולה למאן: "עד מתי תינוקת ממאנת? עד שתביא שתי שערות, דברי רבי מאיר, ורבי יהודה אומר: עד שירבה שחור על הלבן. רבי יוסי אומר: עד שתקיף עטרה. רבי שמעון אומר: עד שתפשט את הכף. בן שלקית אומר: עד שתכלכל. אמר רבי שמעון: מצאני חנניה בן כינאי בצידן. אמר לו: כשתלך אצל רבי עקיבא אמור לו, עד מתי תינוקת ממאנת? אם יאמר לך: עד שתבוא שתי שערות, אמור לו: והלא במעמד כלכם העיד בן שלקות ביבנה, עד שתכלכל! כשבאתי והרציתי דברים לפני רבי עקיבא, אמר לי: כילכול איני יודע, בן שלקית איני מכיר, אלא עד שתביא שתי שערות" (נידה ו, ה-ו [עמ' 647]).<sup class="footnote-marker">45</sup><i class="footnote">ראו גם פירושנו על שבת ח, ד ועל נדרים א, א. </i> כלכל פירושו: תסלסל בשערהּ. כל הסימנים הם סימני המין של האישה, שכן ייסוד דין המיאון הוא בעיקר בקטנה,<sup class="footnote-marker">46</sup><i class="footnote">במבוא לפרק יג ביבמות ראינו שחכמים הרחיבו את דין המיאון סיבות שונות.  </i> וכל תנא הגדירם בדרכו. 
ההגדרות השונות מזכירות את מחלוקת חכמים להגדרת הזמן הנדרש לאיש ואישה לקיים יחסי אישות.<sup class="footnote-marker">47</sup><i class="footnote">תוספתא, סוטה א, ב (עמ' 152-151), וראו פירושנו לסוטה א, א.  </i> על כל ההגדרות הללו אמר רבי יוחנן: "כל אחד ואחד בעצמו שיער" (ירושלמי, סוטה א ב, טז ע"ג; בבלי, סוטה ד ע"ב). שתי אפשרויות יש להבין את הרשימה. האחת "תמימה": כל אלו הגדרות זמן למעשה אישות הנעשה בחפזה. רבי יוחנן אמר עליהן שכל אחד מהחכמים שיער על פי התנהגותו הוא כמה זמן נדרש למעשה אישות מהיר. על כך שואלים התלמודים כיצד שיער בן עזאי, הלוא הוא היה כידוע רווק ולא התנסה בכגון זה. על כך הם משיבים: "נתחמם" או "בעל ופירש" (ירושלמי שם), והבבלי מקבל רק את ההסבר השני ומוסיף ששמע מרבו או "סוד ה' ליראיו" (שם), כלומר, הוא ידע זאת בתבונתו ובחסדו של בורא העולם. שני הפירושים סותרים כמובן. שניהם, מן הסתם, אינם מסורת אלא הצעה של האמוראים כדי להגן על כבודו של בן עזאי. ההבדל בין התלמודים מעניין, שכן הבבלי מתנגד לקבל הסבר הפוגע בתומתו של בן עזאי. מנגד, הסבר הבבלי קשה, שהרי רבותיו של בן עזאי היו רבי יהושע ורבי עקיבא, ולשני אלו דעות שונות הנמסרות בברייתא שצוטטה. 
נראה אפוא שיש להבין את הרשימה באופן שונה. כל ההגדרות הללו אינן הגדרות זמן שונות. אלה ביטויי לשון מעודנים ועקיפים למעשה האישות, מעין קודים חברתיים או זוגיים המשמשים לתיאור אותו מעשה. ההגדרות השונות אינן טומנות בחובן משמעויות מנוגדות אלא משמשות כינויים שונים למעשה מיני חפוז. תופעה זו מכונה בספרות "יופימיזם". בספרות הלטינית התופעה הפוכה: מונחים מתחום המין משמשים בשפת היומיום.<sup class="footnote-marker">48</sup><i class="footnote">אדמס, מילון המיניות. </i> יש בכך זילות של מעשה האישות והפיכתו נדוש וחסר עדינות. אולם בלשוננו, כאמור, חכמים נזהרים מלהשתמש במונחים מיניים גלויים. מעשה האישות נחשב מקודש, ואין מדברים עליו בפומבי. לפנינו חלק מכינוייו העקיפים. המונחים "ביאה" ו"העראה" עדינים פחות. התנא השואל מהו "כדי טומאה" אינו שואל על הלא ידוע אלא מבקש להפגין את עושר אוצר הכינויים העומד לרשותו. הוא הדין בשאלה כמה הוא "כדי ביאה". ריבוי המונחים והכינויים (מעין תמונות קצרות) משקף תרבות שיח בחברת בית המדרש, שיש בה עיסוק באותו מעשה בלשון נקייה.<sup class="footnote-marker">49</sup><i class="footnote">ראו עוד, המונח "קבר" ככינוי לרחם באהלות ז, ד; לעיל, פרק ג, "אין פתיחת הקבר ללא דם", וכן כינויים נוספים. </i> בפירושנו לסוטה ביארנו את הכינויים השונים.<sup class="footnote-marker">50</sup><i class="footnote">ראו עתה פירושו של מ"י כהנא לספרי, עמ' 94.  </i> כאלה הם גם הביטויים "יסלסל", "יכלכל", "ירבה השחור" וכו'. כולם כינויים עקיפים לתיאור "הסימן התחתון". גם המונח "סימן תחתון" הוא מונח עקיפין מעודן. במקרה זה אין צורך בביאור נוסף. 
<b><big>משנה יב (יד)</big></b>
<b>שתי שערות האמורות בפרה</b> – פרה אדומה צריכה להיות אדומה כולה, ואם יש בה שתי שערות שחורות או לבנות היא פסולה (פרה ב, ו).
<b> ובנגעין</b> – אם יש בהרת שבה שתי שערות לבנות, זהו סימן לנגע טמא (נגעים ד, ד-ה).
<b> הן האמורות בכל מקום</b> – הן שיעור מקובל גם לבגרות של צעיר וצעירה, נושא החשוב להלכות רבות (שחלק מהן נדונו לעיל) וכן לנושאים אחרים, כגון "נזיר שמירט או שסיפסף או שתלש בזוג כל שהו – הרי זה חייב, אבל אינו סותר אלא בתער וברוב ראשו. רבי שמעון בן יהודה אומר משום רבי שמעון: כשם ששתי שערות סותרות בו כך שתי שערות מעכבות בו" (תוספתא, נזירות ד, ג [עמ' 137]). התוספתא למשנתנו מבהירה: "שתי שערות שאמרו, אפילו אחת בידו ואחת ברגל, אחת בשחי ואחת בירך, ואפילו שתים בין שני קשרי אצבעותיו – הרי אלו מצטרפין" (נידה ו, ז [עמ' 647]), אבל בנגעים ובפרה אדומה, השערות צריכות להיות סמוכות. בבבלי, זו עמדת "רבי שמעון בן יהודה איש כפר עכו שאמר משום רבי שמעון, ורבנן אמר רב חסדא: עד שיהו שתי שערות במקום אחד" (נידה נב ע"ב). הדעה החולקת אינה תַנאית. מכל מקום, המחלוקת בין התנאים ל'רבנן' של רב חסדא זהה גם בפרה וגם בנגעים
<b>וכמה הוא שיעורן</b>? – ב-<b>א</b>: "שיעורו", ובדפוס (<b>ד</b>) שלוש המילים האחרונות חסרות.
<b> כדי לכוף ראשן לעיקרן, דברי רבי ישמעאל</b> – השערה גדולה דייה כדי כיפוף מלא של ראשה לשורשה.
<b> רבי אלעזר אומר: כדי לקרוץ</b> – "קרץ" משמעה בלשון המשנה: חיתוך זהיר. במקרא, משמעותה שונה (ירמיהו מו, כ; תהלים לה, יט, ועוד). בתיאור עבודת הכוהן הגדול ביום הכיפורים שנינו: "הביאו לו (לכוהן הגדול) את התמיד. קרצוֹ ומירק אחר שחיטה על ידו" (שחטו וסיים אחר את השחיטה בשמו או לידו).<sup class="footnote-marker">51</sup><i class="footnote">יומא ג, ה, וראו פירושנו לה. </i> קרץ הוא החיתוך הראשון של השחיטה, ובמשנת פאה ז, ה הוא חיתוך עדין בגפן, שכן האשכול מחובר לענף בגבעול דקיק.
<b> בצפורן</b> – בציפורן היד. משמע אפוא ששיטת רבי אליעזר היא שעל השערה להיות ארוכה דייה כדי שאפשר יהיה לאחזה בין הציפורניים ולחתכה.
<b>רבי עקיבה אומר: כדי שיהוא ניטלות בזוג</b> – כלומר, על השערה להיות באורך כזה שאפשר לגזרה במספריים. רבי עקיבה נוקט אפוא את האורך המינימלי, רבי ישמעאל את האורך המקסימלי, ורבי אלעזר – אורך ביניים. 
"זוג" בלשון המשנה הם מספריים בלשון המדרש, מכשיר בעל זוג זרועות לחיתוך. בהלכות טומאה נמנים במכשירי החיתוך: "[...] וזוג שלספרין שנחלקו – הרי אילו טמאין. רבי [יוסי]<sup class="footnote-marker">52</sup><i class="footnote">בכ"י קופמן: "רבי אומר", וראו פירושנו למעשרות ה, ה ולמשנת כלים הנדונה כאן. </i> אומר: [ה]סמוך ליד – טמא; [וה]סמוך לראש – טהור. מספרת שנחלקה לשנים – רבי יהודה מטמא וחכמים מטהרין" (כלים יג, א). מספרת או זוג מתחלקים, ואפשר להשתמש בכל להב לחוד. כך גם בדיני משכון: "החובל זוג שלספרין – עובר על זה בפני עצמו ועל זה בפני עצמו. חבל אחד מהן – אינו עובר [אלא] על אחד מהן" (ירושלמי, בבא מציעא ט יג, יב ע"ב). הם נוטים להיפרד או להישבר. כך, כשהמשנה אוסרת לשבת ערב שבת אצל הספר (שבת א, ב), רבי אחא בר יעקב מסביר: "אמאי לא ישב? גזירה שמא ישבר הזוג" (בבלי, שבת ט ע"ב).
הזוג, או המספריים, הוא המכשיר השגור לטיפול בשֹער, וכך גם בדיני פרה אדומה: "והתניא: שתי שערות, עיקרן מאדים וראשן משחיר – רבי יוסי בן המשולם אומר: גוזז במספרים<sup class="footnote-marker">53</sup><i class="footnote">בתוספתא, פרה ב, ז (עמ' 631) חסר המכשיר, ומופיע רק הפועל "מספר". סתם תספורת משמעה במספריים. </i> ואינו חושש! שאני פרה, דלאו בת גיזה היא" (בבלי, בכורות כה ע"א), וכך "אמר רבי מתניה: מאן דאמר אסור, כדרכו, במספרים" (ירושלמי, מועד קטן ג א, פב ע"א). לפיכך, אבל שתכפו אבליו או מנודה שכבדו שערותיו, שאינם רשאים להסתפר, חייבים לבחור מכשיר אחר ולא מספריים כדי להסתפר (שמחות ה, י-יא [עמ' 128]).<sup class="footnote-marker">54</sup><i class="footnote">וכן בבלי, תענית יג ע"א; מועד קטן יז ע"ב.  </i> כמו כן, באיסור תספורת בחולו של מועד: "תנו רבנן: מולגין את הראש ואת הרגלים ומהבהבין אותן באור, אבל אין טופלין אותן בחרסית ולא באדמה ולא בסיד, ואין גוזזין אותן במספרים" (בבלי, ביצה לד ע"א). המספריים משמשים מכשיר קבוע בתספורת הראש והרגליים. אם כן, המספריים הם מכשיר קבע בתיק הסַפָּרים (כלים טז, ח). (לעיל איור 19). "זוג", "מספריים" ו"מספרת" הם כלים דומים שבכולם שני סכינים. סכיני הזוג שנפרדו הם סכינים לכל דבר, ובסכיני המספרת נחלקו, ומכאן ש"זוג של סַפרים" אינו המספרת, ונראה שהמספרת עדינה וקטנה יותר. גם המשנה בכלים (טז, ט) מזכירה את המִספֶּרֶת ואת המִספָּרַיִם לחוד. הירושלמי קובע שמי שנאנס ולא יכול להסתפר, מסתפר בחול המועד: "הרי זה מיקל בסכין ובמספרת, אבל לא במספריים" (ירושלמי, מועד קטן ג א, פב ע"א). אם כן, המספריים גדולים מהמספרת, שהיא מספריים קטנים. 
<b><big>משנה יג(המשך יד)</big></b>
<b>הרואָה כתם</b> <b>–</b> של דם על בגדה התחתון,<b> הרי זו מקולקלת וחוששת משם זוב, דברי רבי מאיר</b> – "מקולקלת" הוא ביטוי כללי לטמאה (תוספתא, נידה ד, ח [עמ' 644]; ו, יח [עמ' 648]). יש בו משום שיפוט הרומז לכך שהזוב הוא חטא, ועסקנו בכך במבוא למסכת. "מקולקלת" נושא גם את התובנה שחשבונה של האישה התקלקל והיא אינה יודעת מתי היא אמורה לראות את הדם ומה מצבה (נידה או זבה). הוא הדין בתוספתא. גם שם האישה אינה יודעת מה הפילה ולאילו ימי טומאה וטהרה תשב. 
בלשון חכמים, קלקול הוא בדרך כלל מילה מקבילה לטומאה, בניגוד ל"מתוקנת" (תוספתא, נידה ו, יח [עמ' 648]; בבלי, נידה ס ע"א; יבמות סט ע"ב, ועוד). לביטוי יש גם משמעות שיפוטית של התנהגות לא נאותה: "דעתן מקולקלת" (ירושלמי, פאה ח ה, כא ע"א). במקרה שבמשנתנו, חלק מהפרשנים קובעים שהאישה "מקולקלת" במובן זה שספירת שבעת ימי הנידה ובעקבותיהם אחד עשר ימי הזיבה נפגעה (רש"י, נידה נב ע"ב, ד"ה הרי זו מקולקלת). כאן מקבל המונח "מקולקלת" מובן של שיבוש המועדים, דבר המופיע בהקשרים הלכתיים ומדרשיים אחרים. כך בירושלמי לעניין אחר: "ואינה מקולקלת למיניינה ואינה מטמא את בעלה למפרע" (נידה א א, מט ע"א).<sup class="footnote-marker">55</sup><i class="footnote">כן מתואר שליט שעבר זמן המינוי שלו: "שארכי שלו מקולקלת" (מדרש תהלים ג, ג [יח ע"א]). המדרש רומז למציאות הרומית, אשר בה לכל בעל תפקיד היה זמן כהונה קצוב וכשנמלא זמן זה תם תפקידו. המילה "ארכי" מתפקדת כאן בשתי המשמעויות: גם ארכון (מונח כללי לנציב פרובינציה, ובהשאלה, לכל בעל תפקיד) וגם מועד ההחלפה. ארכי שדרכו מקולקלת הוא מי שחלף זמנו ואין לשלטונו תוקף חוקי אבל בפועל הוא נמצא ומנצל פרצה זו או אחרת במנהל כדי להמשיך בתפקידו. </i>
זהו אפוא פירוש אפשרי למונח. אבל במקרה זה, אם ראתה כתם, מכיוון שהאישה אינה יודעת מתי נוצר הכתם שראתה (שכן לא היה נהוג אז להחליף בגדים מדי יום), נמצא שיש לחשוש שמקורו הוא בימים הראויים לזיבה, ולכן יש לחשוש לזיבה גדולה אם האישה ראתה את הכתם לאחר שעברו עליה שלושה ימים הראויים לזיבה מאז שלבשה את החלוק הנדון, והכתם הוא בשיעור של למעלה משלושה גריסים. אז יש לחשוש שמא ראתה בכל יום כתם בשיעור של יותר מגריס, הנחשב מטמא לעניין זיבה, ובכך האישה הופכת זבה גמורה, שעליה לספור שבעה ימים נקיים. 
במקרה שלנו, המונח "מקולקל" רומז לשני המרכיבים: גם קלקול התנהגותי וגם טעות חשבונית. 
<b>וחכמים אומרים: אין בכתמין משם זוב</b> – ייתכן שהדם הוא תוצאת עקיצת פשפש או פצע חיצוני. לפי הבבלי על משנתנו (נידה נב ע"ב), המשנה כאן אינה עוסקת בדם פשפשים וכו', אלא שבמקרה שבו האישה לבשה חלוק אחד במשך שלושה ימים רצופים, בימים הראויים לזיבה, ומצאה בו למפרע כתם שיש בו שיעור של שלושה כתמים, אין חשש לזוב. 
זו דרכו העקרונית של הבבלי, לצמצם מחלוקות עקרוניות ולהעמידן על מקרה פרטי ונקודתי. עמדנו על כך, בעקבות מורנו אברהם גולדברג,<sup class="footnote-marker">56</sup><i class="footnote">גולדברג, דרכים. </i> במבוא למסכת ביצה. במשנה להלן (ח, ג) נפגוש עמדות ביניים במחלוקת זו ונראה שאכן ישנה מחלוקת עקרונית בשאלה עד כמה הכתם מטמא.
מהמשנה משמע שבנות ישראל לא הקפידו תמיד לבדוק את כתמיהן יום יום, ועסקנו בכך במבוא למסכת. עם זאת, אין במשנה דיון בטומאה למפרע, ומשנתנו תסכים מן הסתם שהאישה טמאה למפרע, כאחת הדעות שבפרק א משנה א. בתוספתא שנינו: "[...] ומפני מה אמרו כתם עד שעת הכיבוס? שכן דרך בנות ישראל בודקת כתמיהן בשעה שהן מכבסות, ואם לא בדקה כתמה – מטמא למפרע" (נידה ו, יב [עמ' 648]). אם כן, הטומאה למפרע היא במידה מסוימת עונש והרתעה, ולא רק הערכה מתי נוצר הכתם. עוד אנו למדים שהבדיקה נעשית רק בזמן כיבוס הבגד, שהוא פעם בשבוע או בשבועיים, וכן בבבלי, נידה נו ע"א, ועוד.
דיון אחר בתוספתא הוא בשאלה אם אפשר להתבונן בכתם ולזהות את מוצאו: "רבי אחא אומר: תכבסנו. אם דיהה – מטמא למפרע; אם אינו דיהה – אינו מטמא למפרע. רבי אומר: אינו דומה כתם שלפני כיבוס ככתם שלאחר כיבוס. שלפני הכיבוס – מגליד; שלאחר הכיבוס – מקדיר" (נידה ו, יג עמ' 648). אם כן, לדעת שני התַנאים, הכיבוס מאפשר לזהות את הכתם. לדעת רבי אחא, כתם דם דוהה (לא נעלם אבל מחוויר), ולדעת רבי, כתם (מן הסתם כתם של דם) מגליד, כלומר, הופך קשה, ולאחר הכביסה נהיה כהה יותר. המחלוקת בין התנאים היא מחלוקת במציאות, מבחינה פיזית. לעניות דעתנו, רבי אחא צודק יותר, וכתם של דם קשה להסרה אבל דוהה עם הכביסה, ואפילו בהשריה קלה של מים, כפי שנראה להלן. המחלוקת על המציאות מבהירה מדוע נמנעו חכמים לסמוך על סימנים אלו, וכפי הנראה, המציאות הפשוטה לבדיקה הייתה אפופת מסתורין ולא ברורה.
איננו יודעים אם לנשים עצמן היה ידע רב יותר בזיהוי כתמים. על כל פנים, ניסיונן היה רב יותר אבל הסמכות לפסוק לא הייתה בידיהן, ובעיקר, הפסקים הנוגעים להן לא נמסרו לדורות הבאים אלא בתיווך עורכיהם הגברים, מבאי בית המדרש. מכל מקום, מניסיוננו אנו יודעים שהמאומן (מאומנת) בכיבוס יודע להבחין בין כתם דם לכתם אחר, אולם ספק אם הוא יכול להבחין בין דם אדם לדם פשפש (ראו נספח רפואי, סעיף 31). 
עוד קובעת התוספתא שכתמים הנמצאים במרחצאות טמאים תמיד (נידה ו, טו [עמ' 648]). יש להניח שזו דעת תנא קמא ולא עמדת חכמים. בתי מרחצאות אלו הם בתי מרחצאות ביישוב יהודי, משום שדם נכרית אינו מטמא (לעיל ד, ג), ונדון בכך להלן בפירושנו למשנה ד בפרק ז. 
<b><big>משנה יד (יה)</big></b>
<b>הרואה יום אחד עשר בין השמשות</b> – כפי שציינו (לעיל ד, ד; ערכין ב, א), חכמים ידעו מניסיונם ומניסיון נשותיהם שהמחזור הוא של שמונה עשר יום לכל הפחות, ולאחר מכן הוא מתחיל מחדש (פתח נידה). לפיכך, לאחר שבעת ימי הנידה יש לאישה אחד עשר יום שגם אם ראתה בהם דם אין היא נידה אלא זבה. השאלה כאן היא מה הדין במקרה שבו ראתה בין השמשות של היום האחד עשר הראוי לזיבה (כלומר, בין השמשות שבין היום השמונה עשר לתשעה עשר מתחילת וסתה הקודמת), והיא בספק אם הזמן שבו ראתה שייך עדיין ליום האחד עשר, שהוא היום האחרון לימים הראויים לזיבה (היום השמונה עשר למחזור), ואז, אם לראייה זו קדמו יומיים של דימום היא זבה גדולה וצריכה לספור שבעה נקיים, או שהדימום שראתה שייך כבר ליום הראשון של הווסת הבאה (היום הראשון של המחזור), ואז תהיה טמאה שבעה ימים בלבד כדין כל נידה הטמאה שבעת ימים מתחילת וסתה. עליה להתנהג כאילו היא <b>תחילת נידה</b> – עליה להניח שהיא מתחילה את תקופת הנידה. לעתים זו חומרא (אם המחזור האישי שלה נמשך יותר משמונה עשר יום), ולעתים זו קולא (אם המחזור שלה נמשך שמונה עשר יום בדיוק, ואז היא מתחילה לספור את ימי נידתה כבר ביום התשעה עשר ואינה ממתינה לימי טומאתה עד סוף תקופת הדימום). עד כאן המשנה פשוטה ואין בה חידוש רב.
<b>וסוף נידה</b> – המשך המשנה קשה יותר: כיצד מי שרואה דם בתחילת ימי הנידה נחשבת כאילו היא נמצאת בסוף נידה? על כך תוהה גם הבבלי: "תחלת נדה וסוף נדה? תחלת נדה וסוף זיבה היא! אמר רב חסדא, הכי קאמר: הרואה יום י"א בין השמשות – תחילת נדה וסוף זיבה. ובשביעי לנדתה – סוף נדה ותחלת זיבה" (נידה נג ע"ב). ברור שהבבלי גרס כאמור במשנתנו. בכל עדי הנוסח של המשנה תיקנו את הגרסה המשובשת, וגרסו כפי הצעתו של רב חסדא בבבלי: "תחילת נידה וסוף זיבה".<sup class="footnote-marker">57</sup><i class="footnote">ייתכן שהנוסח המקורי היה: "הרואה יום י"א תחילת נידה", ורב חסדא הוסיף "סוף זבה", אבל סגנון דבריו גרם למעתיקים להוסיף "סוף נידה" כדי שלדבריו תהיה משמעות ברורה יותר. </i>
הקושי הוא בכך שפירוש זה אינו נמצא במשנה בנוסחאותיה שבידינו. בדוחק רב אפשר לתקן גם את דברי רב חסדא ולגרוס "בחמישי לנידתה", שהוא סוף נידה ותחילת זיבה. כלומר, סוף הימים שבהם הדימום הוא דימום נידה, ותחילת ימי הזיבה. על האישה אפוא להניח ביום השישי שהימים הם ימי זוב, שכן זהו המועד שבו רוב הנשים (לא כולן) מסיימות את הדימום הפעיל. ברם גם הצעה זו מבוססת לא על הטקסט שבידינו כי אם על תיקון שרירותי, נגד עדי הנוסח.
<b>תחילת זיבה וסוף זיבה</b> – יום י"א נחשב לחומרא כסוף זיבה (אם הייתה זיבה בימים הקודמים) או כזיבה חדשה (אם האישה תדמם בימים הבאים). 
<b>יום ארבעים לזכר</b> – אם היולדת מדממת בימי הטוהר שלה לאחר לידת זכר, בין השמשות של יום הארבעים, היא ספק בסוף יום הארבעים מלידתה, שאז עודה טהורה – כלומר, ביום האחרון של ימי דם הטוהר, שבו כל דימום טהור, ואלו שלושים ושלושה הימים הבאים לאחר שבעת ימי הטומאה ללידת זכר – וספק ביום ארבעים ואחד, שבו כבר אינה נהנית מהגדרת "דם טוהר", שאז היא טמאה (כזבה או) כנידה. כמו כן, אם ראתה <b>ויום שמונים לנקבה בין השמשות</b> – בין השמשות, האישה במצב ספק. ספק אם היא עדיין בסוף יום השמונים מלידתה, ואז טהורה; כלומר, ביום האחרון של ימי דם הטוהר, שבו כל דימום טהור. אלו שישים ושישה הימים הבאים לאחר ארבעה עשר ימי הטומאה ללידת נקבה, שאז הדם טהור; ספק אם החל היום השמונים ואחד, ואז מתחילה הווסת או שזו זיבה לאחר ימי הטוהר, והאישה טמאה.
<b>בין השמשות, לכולם</b> <b>–</b> דינן של כל אלו (תחילת זיבה, סוף זיבה, יום ארבעים וכו'), אם ראו דם בין השמשות, הרי הן נחשבות לטועות.
<b> הרי אלו טועות</b> – לפי פשוטם של דברים, כל מי שראתה בין השמשות נחשבת טועה, כלומר, מי שאיבדה את חישוב ימי המחזור שלה. אישה כזאת מביאה קרבן מִספק, אבל העיקר הוא שאין לסמוך על חישוב ימי המחזור שלה.
<b>אמר רבי יהושע: עד שאתם מתקנים את השוטות באו ותקנו את הפיקחות</b> – המשנה אינה אומרת מה הדין אלא שעצם הבדיקה היא טעות. רבי יהושע נוזף בעצם הבירור: אישה צריכה לבדוק את עצמה ביום כדי לדעת מה מצבה, ואחר כך בלילה. הבעיה מחריפה במצבים שבהם האישה מוצאת כתם על בגדיה: האם עליה לייחסו לאתמול או להיום? לדעת רבי יהושע מוטב לא לטפל בנושא כלל. הבבלי גרס "שוטות" ותיקן ל"טועות". בעדי הנוסח שלנו "טועות" כתיקון הבבלי, אבל אין להתעלם מהגרסה שהבבלי דחה (היא מופיעה בכ"י קופמן, הארץ ישראלי<sup class="footnote-marker">58</sup><i class="footnote">וכן בכתבי היד הבאים: שני כתבי יד פרמא, Yevr. III B 262, לו; וטיקן 110; וטיקן 113; מינכן 95, וכן במשנה בדפוס ראשון של בבלי פיזרו. </i>). סוף סוף, זו הגרסה שעמדה לפניו. כלומר, נשים שאיבדו במקצת את החשבון הן שוטות, וזו פשיעה.

Chapter 7



Mishnah 1

<b>דם הנידה ובשר המת מיטמין לחים ומטמים יבישים</b> – לאחר שהתייבשו מטמאים כדרך שטימאו בהיותם לחים.
<b> אבל הזוב</b><b> – </b>המונח "זוב" מתייחס לשתי תופעות שונות: לזוב של גבר שהיא מחלה ולזיבה של אישה. זב ולזוב הנידה. במקרה זה הכוונה היא לזיבת הזב או הזבה, שכן דם הנידה מטמא גם לאחר שנתייבש.
<b>והנעי</b> – המילים נועי, הנעי, הנוע או בכתיבים דומים, באות מהשורש נו"ע. זוהי ליחה שיש להוציאה מהגוף: או ליחת הפה או ליחת החוטם. שתי ההצעות מופיעות אצל המפרשים.
<b>והרוק</b> – של זב,<b> והשרץ והנבילה ושכבת זרע מטמין לחים ואינן מטמין יבישים</b> – זו הקלה גדולה: אם הזוב או כל האחרים שברשימה נמצאו יבשים, אין הם מטמאים. אפשר להבין ששרץ ונבלה יבשים אינם מטמאים, שכן הבשר התייבש ולמעשה איננו, וזמן רב עובר עד שהם מתייבשים לגמרי. אבל בזוב ובשכבת זרע זו הקלה גדולה, וכבר כמה שעות לאחר האירוע, הזוב או שכבת הזרע אינם מטמאים. אחרים (כל הדיון להלן איננו על הזב עצמו, שנטמא בהפרשת הזוב אלא על אחרים שנוגעים בה) לוּ הייתה הלכה זו מיושמת בפועל היה פג כל החשש הרב מִקֶרי, שהרי די לחכות מעט, וההפרשה מתייבשת. ברור שכל מה שיבש היה פעם לח, אבל מתחשבים רק במצבו הנוכחי. המשך הדיון הוא בהפרשות הנוזליות בלבד. השרץ והנבלה, אין השרייה במים משנה בהם מאומה (הרי השרץ לא יקום לתחייה). הם נזכרים רק בגלל הדין הראשון, שאינם מטמאים יבשים. כל המשך המשנה עוסק בזוב, בניע וביתר ההפרשות.
יש להניח שהמשנה מבוססת על הנחה נוספת, הנחה המשמשת בסיס גם להלכות הבאות, שכל הטומאות כשעת מציאתן: "כל הטמאות כשעת מציאתן. אם טמאות – טמאות; אם טהורות – טהורות; אם מכוסות – מכוסות; אם מגולות – מגולות" (טהרות ג, ה), ואנו נוסיף: "אם לחות – לחות; אם יבשות – יבשות", כלומר, אין לחשוש שהשרץ טימא כשהיה לח או שהזוב טימא אדם אחר שנגע בו. כמו כן, "ספק שרצים כשעת מציאתן" (ד, יב). בנושא זה יש מחלוקת, כפי שהראינו בפירושנו למשנה שם (ובעיקר בטהרות ה, ז). מעבר לכך הראינו שהכלל אינו מוחלט. זהו אחד הכללים המשפיעים על ההלכה, אבל ישנם כללים נוספים, ואין היררכיה מסודרת שלהם.
<b>אם יכולים להשרות ולחזור לכמות שהיו מטמין לחים ומטמין יבישים</b> – בכך מסייגת המשנה את ההלכה הקודמת, ולהלן נשקול את מהותו של סייג זה. לכאורה הסייג מבטל את כל ההלכה: הרי כל כתם יבש אפשר להשרות, ואז הוא יטמא. מכל מקום, ברור שהמשפט אינו עוסק בשרץ ובנבלה אלא רק בזב, ברוק וכן הלאה.
<b>וכמה היא שירייתן</b>? – זו משנה משלב כרונולוגי מאוחר יותר, המסבירה את המושג "להשרות" הנזכר בשורה הקודמת.
<b>בפושרין מעת לעת</b> – השריה במים פושרים במשך יממה שלמה. בבבלי מובאת מחלוקת תנאים בשאלה אם על המים להיות פושרים כל הזמן או רק בהתחלה (נידה נו ע"א). בפועל, קשה להניח שבדקו שהמים יהיו פושרים כל הזמן. הדבר מחייב החלפת המים או חימומם שוב ושוב. אלא שהמים היו פושרים בתחילתם, ואולי החליפו אותם מדי פעם. 
השרץ והנבלה לא יתמלאו בשר כתוצאה מההשריה. גם הכתם לא יחזור לכשהיה. הוא יירטב בכל השריה וצבעו ידהה (ובמקביל, המים יתלכלכו). אפשר שידהה ואפשר אף שייעלם, אבל מהשריה במים קשה להניח שייראה חי כמו במצבו הנוזלי הטבעי הקודם. לצורך אימות הנחה זו ערכנו ניסוי בדם אדם. מתברר שדם רגיל הנספג בגזה רפואית מתייבש בתוך כמה שעות (5-4). התייבשותו תלויה גם באקלים ובטיב הבד. הכתם ששהה במים שהיו פושרים בתחילה, במשך יממה (מעת לעת), דהה כמעט לחלוטין לאחר ההשריה. אין הבדל אם הדם היה יבש כמה שעות או יותר מיממה. אלא שאם הכתם התייבש במשך זמן רב יותר, הוא התפשט ושטחו גדל. ניסוי דומה נערך ברוק אדם. הרוק התייבש אחרי דקות, ולאחר השרייה קלה נראה כרוק חי. אין הבדל לעניין זה בין מים קרים לפושרים, ואולי ההבדל הוא בהשריית שכבת זרע או דם. בנוגע לרוק, הוא נראה ככל מים ועם הרטבת רוק יבש ניכרת הרטיבות, אבל קשה לזהותה כרוק. נראה שהדיון והפרטים נוגעים בסופו של דבר רק לשכבת זרע ואינם מעשיים וראליים בכל הקשור למרכיבים האחרים במשנה. 
ההלכה שלפיה דם יבש מטמא היא ההלכה שכתם מטמא. כתם הוא הרי כתם דם יבש. אלא שהיחס בין המחלוקת שבמשנה לעיל (ו, יג) למשנתנו, מביך. במשנתנו ברור שכל כתם מטמא, ואילו שם זו מחלוקת, ומתקיים דיון בשאלה אם הכתם הוא מדם נידה או מדם זבה. וכי כיצד תדע אישה אם הכתם בבגדה בא מזוב של אישה אחרת או מדם נידה של אישה אחרת, והיא טהורה, או מדם נידה, והיא טמאה? אפשר לתרץ שאצלנו "זוב" הוא זיבה של הגבר. הבעיה איננה של סתירה בין המשניות אלא של שפה הלכתית שונה אשר בה משנה אחת (שלנו) אינה מציעה את ההבחנות שבמשנה הקודמת. זאת ועוד: המינוח במשניות שונה. במשנה לעיל ובמשניות להלן מדובר ב"כתם", ובמשנתנו, בדם יבש. מבחינה טכנית המושגים זהים, אבל המינוח שונה, דבר המעיד על מקורות שונים ועל שפה הלכתית שונה.
יש להניח שהייתה מחלוקת בשאלה אם דם יבש מטמא, המנוסחת במשנה לעיל (ו, יג) כמחלוקת על כתם. המחלוקת קשורה אולי למחלוקת בית שמאי ובית הלל ששנינו לעיל (ד, ג; עדיות ה, ד). מבירור המקבילות התברר שבית שמאי מטמאים רק לח, והדם היבש אינו מטמא, ובית הלל מטמאים לח ויבש. שם עוסקים בנכרייה ובמצורעת, אבל מסתבר שהעיקרון שלפיו נקבע מתי דם מטמא זהה לזה של נידה. במקביל, בפרשנו את המשנה בפרק ד' מצינו גם מסורת ההופכת את שמות החולקים. מכל מקום, זו מחלוקת בית שמאי ובית הלל. בדור אושא חוזרים רבי מאיר ורבי יהודה על עמדות הבתים, וייחוס העמדות שנוי במחלוקת התלויה במחלוקת הקודמת (רבי יהודה כרבו, רבי אליעזר, ורבי מאיר כרבו, רבי עקיבא, המהלך בדרך כלל בדעת רבי יהושע). עם זאת, לרבי עקיבא ולרבי מאיר מיוחסת גם עמדה אחרת, שהיא עמדת ביניים, שהכתם מטמא אבל אפשר לתלותו בכל דבר, ובפועל, לאישה סיכויים רבים להיטהר. 
למרות הקרבה בין משנתנו לדעת המקל במחלוקת בית שמאי ובית הלל, אין הדברים זהים. במשנתנו דם הנידה מטמא יבש, אבל דם הזוב מטמא רק לח. משנתנו אין בה ביטוי להתחבטות בשאלה אם הכתם היבש הוא כתם נידה או כתם זוב. נראה שהאישה יודעת מהיכן הדם, והשאלה הלכתית בלבד: מה דין הפרשה יבשה, ואילו המחלוקת לעיל עקרונית: האם כתם הוא כדם. נמצא שבמשנתנו עמדת ביניים בין בית שמאי לבית הלל: כתם נידה מטמא וכתם זוב אינו מטמא. כל המשך הפרק, ובעיקר פרק ח, עוסקים במקרים שבהם מקור הכתם אינו ידוע. ההלכה במשנה לא תסייע להם בבירור, שכן אם לא ידוע מהיכן הכתם, אי אפשר לדעת מה דינו. מן הראוי להדגיש שמשנתנו עוסקת גם בדם נידה, בזבות זרע ובכל ההפרשות הנוזליות. ואמנם היא מזכירה גם את השרץ ואת הנבלה, אבל אלו באים רק אגב גררא. 
אנו משערים שההלכה במשנתנו, שהיא עמדת ביניים בין בית שמאי לבית הלל, היא מִדור יבנה, אף שבמקביל אנו יודעים שהמחלוקת העקרונית נמשכה גם בדור יבנה הראשון (רבי אליעזר ורבי יהושע) וגם בדור אושא (רבי מאיר ורבי יהודה). במקביל ברור שמשנתנו והמשנה לעיל (ו, יג) משתמשות בשפות הלכתיות שונות ובמינוח שונה ("דם יבש" לעומת "כתם"); במה שזו דנה זו אינה דנה, ומה שלזו ברור לזו שנוי במחלוקת הלכתית או בספק עובדתי.
עוד נדגיש שההלכה מקלה ושאין בה כל ביטוי לחרדת טומאה: הרי מה שיבש היה בוודאי לח לפני זמן קצר, וטמא, וכעת הוא לפתע טהור. 
<b>רבי יוסה אומר: בשר המת שיבש, אם אינו יכול להישרות ולחזור לכמות שהיה, טהור</b><b> – </b>גם בשר מת יבש, טהור. המשפט "אם אינו יכול להישרות..." אינו מעשי. בשר שהתייבש לא יתחיה. למעשה, פירושו של דבר הוא שרבי יוסי חולק על הרישא וסובר שבשר יבש אינו מטמא אף על פי שבעבר היה מטמא.
במשנה מופיעים כלל, סייג והסבר לסייג. להערכתנו, הסייג אינו יחידה המתלכדת עם הכלל, אלא מחלוקת – סייג המבטל למעשה את ההלכה הקודמת או שהוא תאורטי. אם הכתם יבש, תמיד אפשר להשרותו. אם הכתם על גוף האדם, אפשר להתיז עליו מים, אם מעט ואם הרבה, ואם הוא על הבגד, אפשר להשרותו. אם הדם מתחיה, האישה טמאה. לעומת זאת, ההסבר מהי השריה הופך את כל ההלכה. לאחר השריה של עשרים וארבע שעות, או שהכתם נעלם או שהוא דוהה, אבל בוודאי אין הוא נראה ככתם לח. דומה אפוא שכל הסייגים תאורטיים, כאילו ניסו חכמים למעט את החידוש שבהלכה, אבל למעשה, ההלכה נותרה על כנה.
לפי משנתנו, כל הכתמים (גם היבשים) טהורים, למעט כתם הנידה. בפרק הקודם הייתה זו מחלוקת תנאים, ופרקנו ממשיך לעסוק בנושא. לפנינו הגדרה אחרת של דעת חכמים: "שאין בכתמים משום זוב". אמנם באופן תאורטי אפשר להניח שהמשנה הקודמת עוסקת בכתמים לחים דווקא, ומשנתנו כרבי מאיר, שכתם לח מטמא, ברם סתם כתם הוא כבר יבש לאחר שהתייבש במהלך הלילה; אם הוא לח, אינו כתם אלא דם ממש. אך שוב זו שפה הלכתית שונה: באחת חשוב אם הדם יבש או לח, ובאחרת אין לכך התייחסות.
כל שאלת הכתמים החלה להידון בפרק הקודם (יג), ותידון בהמשך הפרק.  

Mishnah 2

<b>השרץ שנימצא במבויי מטמא למפרע עד שיאמר בדקתי את המבויי הזה</b> – יש להניח שהשרץ היה במבוי קודם שנמצא, ואם עבר שם אדם, מן הסתם נגע בשרץ. אם הייתה שם ערמת בגדים או פֵּרות, השרץ טימאם. החלטה זו מרחיקה לכת. גם אם אנו מקבלים שכל הטומאות אינן כשעת מציאתן, עדיין המבוי רחב דיו, ואפשר שאדם עבר שם בלי לגעת בשרץ. רוחב המבואות בכפרים יהודיים היה 2.5-1.5 מ' (4-3 אמות) (איור 20 א-ג). בספרות חז"ל מופיע המספר ארבע אמות כרוחב סטנדרטי (ספרותי – עירובין א, ב).<sup class="footnote-marker">1</sup><i class="footnote">השוו שפרבר, העיר, עמ' 104-103.  </i> אם כן, מבחינה הלכתית יש כאן ספק ספיקא וגישה מחמירה.<sup class="footnote-marker">2</sup><i class="footnote">ראו בבלי, נידה ג ע"א, המסביר שכאן הספק מועט בגלל ריבוי השרצים ממקורות שונים. </i> ההלכה מתאימה לכלל שספק טומאה ברשות הרבים מטמא (טהרות פ"ג מ"ו) אך אין כאן הד להלכה שבמשנת טהרות, שהטומאות כשעת מציאתן (טהרות ג, ה) וש"ספק שרצים כשעת מציאתן" (טהרות ד, יב). 
מעבר לצד ההלכתי, ההלכה מלמדת על תחושה של צפיפות במבוי. מבוי ברוחב 2 מ' בערך נראה רחב דיו, אולם בשעת השיא של היום, כשאנשים מהלכים בו, יש בו תחושת דוחק וצפיפות. תחושה זו היא המקור להלכות העוסקות בגמל שהפשתן הטעון עליו נשרף בנר הניצב בפתח החנות: "גמל שהוא טעון פישתן ועובר ברשות הרבים, ניכנסה פישתנו לתוך החנות ודלקה בנירו שלחנווני והדליק את הבירה – בעל הגמל חייב. הניח החנווני את נירו מבחוץ – החנווני חייב. רבי יהודה אומר: בנר חנוכה – פטור" (בבא קמא ו, ו); בעל כד שהניח כדו ברשות הרבים חייב בנזקים שהכד גורם (שם ג, א); סבלים הנושאים משאות ברשות הרבים (ברשות) ומזיקים זה את זה (שם ג, ד-ו),<sup class="footnote-marker">3</sup><i class="footnote">אם הם פסעו כיאות הם פטורים מהנזק, שכן רשות הרבים נועדה למצבים כאלה. אם יזכנו החונן לאדם דעת נפרט בעניין בפירושנו למסכת בבא קמא.  </i> ועוד. מכל המקורות הללו עולה תחושה של צפיפות ודוחק.<sup class="footnote-marker">4</sup><i class="footnote">השוו שפרבר, העיר, עמ' 106-104. </i> במשנתנו יש לה תוצאה הלכתית מחמירה. אמנם ההלכה היא שמבוי נדון כרשות היחיד לעניין טומאה (טהרות ג, ו) וספקו טמא, לעומת טומאה ברשות הרבים, שספקה טהור, ברם בדיוננו בנושא במסכת טהרות ראינו שהכלל הנדון חל רק בחלק מהמקרים ושאינו כלל קבוע. 
עם כל זאת, התוצאה ההלכתית ששרץ במבוי מטמא את כל הולכיו מחמירה ביותר ואינה מציאותית. אם יתגלה שרץ, כל מי שהלך במבוי בזמן הסמוך לכך טמא. ובכלל, מי בודק מבוי ומוודא שאין בו פירור שרץ? קשה לדמיין בדיקה כזאת ותוצאות כאלה (איור 21 א-ד). 
<b>ולא היה בו שרץ </b>– המבוי נבדק במועד פלוני, ומה שהיה בו עד לפני אותו מועד, טהור.
<b>וכן בשעת</b> – בדפוס: "או עד שעת"<sup class="footnote-marker">5</sup><i class="footnote">בדפוס נאפולי: "וכן בשעת כיבוד" ותוקן "או עד שעת הכיבוד" גם ברישא וגם בסיפא. </i> <b>כיבוד</b> – את המבוי טאטאו מדי פעם, ויש להניח שהשרץ הגיע לשם לאחר השטיפה. לוּ היה במבוי בשעת הניקוי, מן הסתם היה מתגלה ומטואטא. משנתנו מלמדת שנהוג היה לטאטא את המבואות. מבוי שאינו מפולש היה שייך לתושבי החצרות מסביב, ומבוי מפולש היה שייך לתושבי העיר (רשות הרבים – ראו פירושנו לעירובין א, ב). בשני המקרים היה מי שטרח לנקות את המבוי, ומן הסתם במבואות הראשיים היה זה תפקיד הרשות העירונית. תפקיד זה מצטרף למערכת השירותים המפותחת בעיירה היהודית של אז.<sup class="footnote-marker">6</sup><i class="footnote">ראו ספראי, הקהילה, וראו הסבר הבבלי, נידה נו ע"א-ע"ב, המתלבט בשאלה אם חזקתו של מבוי שהוא מתנקה או שחזקתו של מבוי נקי היא שאין בו שרץ. </i>"כיבוד" אין משמעו שטיפה אלא טיאטוא, גירוף והתזת מים, ומטרתו להשקיע את האבק ולרענן את האוויר. האדמה אחר כך לחה ואינה בוצית (איורים 22 א-ד).
כאמור, ההלכה בלתי אפשרית מבחינה מציאותית, והיא תביעה שאין הציבור יכולים לעמוד בה. היא נגזרה מהשוואה הלכתית להלכות נידה (וכן חלוק). בהלכות נידה היא אפשרית, אבל לא בהלכות טומאה בעיירה. 
<b>וכן כתם שנימצא בחלוק מטמא למפרע</b> – כתם הוא בדרך כלל כתם דם (נידה או זוב). כפשוטו זהו דם יבש, אבל מהמשך המשנה משמע שיש כתם לח וכתם יבש. המונח עצמו עשוי להתייחס גם לכתמים אחרים (כגון שבת ט, ה). בדרך כלל הכוונה היא לדם אישה בלבד. לעתים כתם הוא ממש תחליף לנידה (להלן ט, ג). ההבדל בין דם לכתם הוא שהדם ממש זורם (להלן ח, ג), כדעת רבי מאיר במשנה יג בפרק הקודם, שהכתם מטמא. בפרק הקודם לא דובר על טומאה למפרע, ואף הייתה מחלוקת בשאלה אם הכתם מטמא. במשנתנו ברור שהכתם מטמא למפרע, ולפי הלשון הוא מטמא למפרע עדי עד, לפחות מטמא כטומאת נידה מפקידה לפקידה (כדעת הלל, המחמירה ביותר, לעיל א, א<sup class="footnote-marker">7</sup><i class="footnote">וראו דברי הירושלמי, נידה א א, מח ע"ד, הרואה סתירה בין משנתנו לדברי הלל ושמאי במשנה שם (א, א). </i>).
<b>עד שיאמר בדקתי</b> – ההלכות הקודמות עסקו לאו דווקא בנידה אלא גם, או רק, בכתם של שכבת זרע. הבעיה ההלכתית אם הכתם מטמא למפרע חלה מן הסתם לא רק על דם נידה אלא על כל טומאה, וכן כל המשנה הזאת אינה מתמקדת בדיני נידה דווקא. עד כאן מבחינה הלכתית, אבל מבחינה לשונית מתייחדת המילה "כתם" לכתם נידה, והמשנה מתמקדת אפוא בנידה או מדגימה את ההלכה בנידה, וכן פירש הבבלי, נידה נו ע"א.
<b> את החלוק הזה ולא היה בו כתם, וכן בשעת</b><b> – </b>בדפוס: "או עד שעת",<b> כיבוס</b> – כמו מבוי,<b> ומטמא בין לח בין יבש</b> – ברישא נאמר שדם הנידה מטמא לח ויבש אבל זוב ושכבת זרע מטמאים רק כשהם יבשים. לעומת זאת, הכתם מטמא לח ויבש (כמו דם נידה). על פי הפשט, המשנה עברה לעסוק בכתם נידה בלבד.
<b>רבי שמעון אומר: היבש מטמא למפרע</b> – שכן הדם יצא בעבר,<b> והלח אינו מטמא אלא עד שעה שהוא יכול לחזור ולהיות לח</b> – כלומר משעה שאפשר להניח שיצא. אם הכתם לח, סימן שיצא לפני זמן קצר, שאם לא כן היה יבש. זמן ההתייבשות שונה מן הסתם מאישה לאישה ומיום ליום במהלך המחזור של כל אישה, ותלוי בבגד ובכמות. מהמעט שבדקנו, זהו טווח של שעות ספורות. לחותו של כתם הדם תלויה בסמיכות הדם ובעובי הבד שבו הוא נספג. דם רגיל מתייבש בתוך כארבע שעות, ואז הוא יבש והבד עצמו נוקשה מעט. אשר למשפט "עד שעה שהוא יכול לחזור ולהיות לח", כפי שציינּו, זו הגדרה מעורפלת ותאורטית. אם אכן לרבי שמעון כוונה לנקוט שיעור משמעותי כלשהו, דומה שאין המילה "לחזור" באה במשמעות של "להופיע פעם נוספת" אלא של "להישאר". כלומר, כתם, כל זמן שהוא לח, מטמא משעה שהופיע לפי אומדננו. זאת בניגוד למשנה א, א, שעיקר עיסוקה בכמות הזמן למפרע שהאישה נחשבת טמאה. אפשר כמובן לפרש שהמשנה שם (א, א) עוסקת בגילוי דם נוזל וכאן בכתם יבש, אבל זהו תירוץ הרמוניסטי. על פי פשוטם, דברי רבי שמעון בדיון כאן סותרים את המובא בדיון לעיל א, א. יתר על כן, תנא קמא של משנתנו מהלך בשיטה העקרונית שלפיה טומאות מטמאות משעה שיצאו על פי אומדננו. רבי שמעון חולק, וטוען שכתם לח מטמא למפרע אבל רק לזמן קצר. בכל זאת הוא חולק על תנא קמא, ולעיל פרק א משנה א אין הבחנה בין כתם לח לכתם יבש.
השאלה של ספק שרץ במבוי נדונה גם במסכת טהרות. הכלל במשנה שם הוא: "וכל שאין בו דעת להישאל – ספיקו טהור". מכאן ש"מי שיש בו דעת – ספיקו טמא" (ג, ו). הכלל הוא כמובא במשנתנו, אם כי משנתנו אינה משתמשת בהבחנה של "יש בו דעת" ומניחה סתם שספקו טמא, אבל בפועל עוסקת באדם שעבר במבוי או באישה ואינה משתמשת במונח שלפיו עוסקים רק במי שיש בו דעת להישאל. עם זאת, המשנה מזכירה בבירור את העיקרון שלפיו אם יש מי שיודע לקבוע שהבגד היה טהור בזמן הכיבוס, הבגד אינו מטמא למפרע. זהו משפט המקביל ל'יש בו דעת להישאל' והוא כתוב בשפה הלכתית שונה, אבל הכוונה אותה כוונה כמו במשנה בטהרות. בתוספתא שם שנינו: "[1] הילך במבוי ועשה עיסה ואחר כך נמצא שרץ, ואמר: אלו היה כן הייתי רואה אותו. רבן שמעון בן גמליאל מטהר ורבי מטמא, עד שיאמר: בריא לי שלא היה אדם כאן; [2] הרי שטבל ועלה ואחר כך נמצא עליו דבר חוצץ, אף על פי שהוא מתעסק באותו המין אחר שטבל הרי זה טמא, עד שיאמר: בריא לי שלא היה עלי קודם לכן" (טהרות ד, ח [עמ' 664]). הדין הראשון מציג מחלוקת אשר בה דעת רבן שמעון בן גמליאל הפוכה ממשנתנו: מי שיש בו דעת, ספקו טהור. לשם כך אין הוא צריך לומר "ברי לי שלא הייתה שם טומאה" אלא די בכך שיטען שלוּ הייתה שם טומאה היה רואה אותה. משנתנו ומשנת טהרות הן אפוא כרבי. רבי ערך את המשנה, ובמקרה זה בחר להביא את העמדה שבה הוא מצדד. ראוי גם לציין שגם רבי אינו נזקק לכלל "יש בו דעת להישאל", אם כי ההלכה זהה.
אם כן, הציפייה במשנה מכל אדם היא שיידע בביטחון שלא נטמא. אמנם מבחינת דיני ספקות צריך היה להקל, שהרי הספק די רחוק וספק ברשות הרבים להקל (טהרות ו, א). ברם בפירושנו ראינו שהכלל אינו מוחלט. הוא חל על כמה מהמקרים אבל לפעמים כלל אחר סותרו, ואין זה המקום להרחיב בכך. על כן, מי שאינו אשם באי ידיעה אינו נקנס, אולם מי שיש בו דעת ואינו יכול להעיד על עצמו שהוא טהור, נקנס ונחשב טמא. גם במשנתנו הספק עצמו אולי אינו גדול (בשרץ במבוי), ולעומת זאת, במקרה של כתם בחלוק, הספק קטן והוודאות כמעט ברורה – הרי בוודאי יצא כאן דם. אולם מרכיב הקנס בולט. העמדות שלפיהן כתם אינו מטמא משום שיש לאישה במה לתלות (לעיל ו, יג ולהלן ח, ג) מתעלמות ממרכיב הקנס. 
כללו של דבר: מצינו מחלוקת על כל אחד ממרכיבי שתי המשניות האחרונות – מחלוקת בשאלה אם כתם מטמא, מחלוקת על היקפה של טומאה "למפרע", מחלוקת על ספק טומאה, ועל קנס חכמים כדי שאדם יֵדע להגדיר שלא נטמא. אפילו ההבחנה בין ספק ברשות הרבים לספק ברשות היחיד אינה מופיעה במשנתנו, אף על פי שהמבוי הוא רשות הרבים לטומאה והחלוק נמצא ברשות היחיד. בכלל, הבחנה זו אינה מופיעה במסכת נידה כל עיקר. 
כל אחד ממרכיבי ההלכה שנוי במחלוקת וכל משנה נוקטת לשון סתמית ומשקפת מחלוקת, אבל לא את כלל המחלוקות ואת התהום הפעורה בין הגישות. נראה שהמשנה "משטחת" את המחלוקות ודנה בכל אחת מהן כאילו היא מבודדת. או שזו התעלמות דידקטית או שאכן כל פרט נדון לעצמו אבל לא כחלק ממערכת. אם כן, עיסוקה של המשנה בהלכות נידה מצטיין באי תפיסת המערכת ובדיון בפרטים מנותקים. 
ההבחנה בין לח ליבש נאמרה לעיל (ד, ג), אם כי בנוגע למצורעת היא אינה מופיעה במשנה לעניין נידה. היא נמצאת בתוספתא: "רבי אליעזר אומר: מחומרי בית שמאי ומחומרי בית הלל. בית שמאי אומרים: מטמא לח ואין מטמא יבש, ובית הלל אומרים: מטמא לח ויבש. אמרו בית שמאי לבית הלל: אי אתם מודים בנדה שאם הגיעה זמנה לטבול לא טבלה, שהיא טמאה? אמרו להן בית הלל לבית שמאי: לא! אם אמרתם בנדה שאם תטבול היום ותראה למחר, שהיא טמאה, תאמרו ביולדת שאם תטבול היום ותראה למחר, שהיא טהורה?" (נידה ה, ו [עמ' 645]).<sup class="footnote-marker">8</sup><i class="footnote">וכן תוספתא, עדיות ב, ח (עמ' 458). בתוספתא עדיות נאמר במפורש על דם יולדת שאם הוא מטמא הרי זה בגלל היותו חשוד כדם נידה. בתוספתא שלנו לא פורש במה מדובר, אבל מההמשך עולה שמדובר בדם יולדת ושדינו כדם נידה.  </i> אם כן, בנושא ישנה מחלוקת עקרונית, וייתכן שהיא משליכה על דין "כתם", שהרי הכתם יבש. אולם ייתכן שהובאה בחשבון האפשרות שבעבר היה לח, ולכן הוא מטמא למפרע אף שכיום אינו מטמא. 

Mishnah 3

<b>כל הכתמים הבאים מרקם טהורין</b> – המשנה מהלכת בשיטה שלפיה הכתם טמא אבל כתמי גויים טהורים. ההנחה היא שהכתמים הם מדם גויים (נידות נכריות), שאינו מטמא (לעיל ד, ג), כבית שמאי במשנה לעיל (ד, ג), ועל כך להלן. לפיכך, הכתמים הבאים מרקם טהורים, שהרי כתמי גויים אינם מטמאים. אפשרות שנייה היא שברקם יושבים גם יהודים, אבל יהודים (יהודיות) שומרים את כל דיני כתמים, ואם היה בבגד כתם, בוודאי כבר טיהרו אותו כהלכה. משנתנו מניחה אפוא שבנות ישראל מנקות את הכתמים או מחביאות אותם (בבלי, נידה נו ע"ב). יש להניח שבגדים זכו מיד לכביסה, ו"עדים", שהם סתם סמרטוטים, כובסו או נשרפו. אנו נחזור להלן להסברים אלו, ונראה שההסבר הראשון הוא הנכון.
אשר לזיהויה של רקם, המשנה אומרת שהמביא גט מהרקם ומהחגר צריך להעיד שהגט נכתב בפניו, כמו המביא גט מחוצה לארץ (גיטין א, א). הרקם והחגר הם אזורים על קו הגבול הדרומי של ארץ ישראל, אבל בחוץ לארץ. כלומר, רבן גמליאל מניח שגט המגיע מן הגבול היבשתי מצריך אשרור של השליח. מדינת הים מתפרשת אפוא כמקום שולי שאינו קשור למרכז היהודי המקובל על חכמים, לאו דווקא כמקום שונה במנהל השיפוטי שלו ואף לא מקום מרוחק מאוד או נידח. לפי מקור זה, רקם וחגר הם שני מונחים גאוגרפיים לאזורים הסמוכים לגבול הארץ. מן הסתם התגוררו באזורים אלו יהודים רבים, ואף על פי כן נחשבו חוץ לארץ. הדברים מובהרים במשנה הבאה בגיטין: "רבי יהודה אומר: מרקם למזרח ורקם כמזרח, מאשקלון לדרום ואשקלון כדרום" (א, ב). בנימין מזר עסק במשניות אלו, הצביע על מקבילות קדומות מהמאה התשיעית לפני הספירה, והסביר ש"רקם" הוא קו מבצרי הגבול בדרום הארץ, "וחגר" הוא מונח נוסף לאזור מצדיות או יישובים מבוצרים. בכתובת שישק מכונים אזורים מספר בצפון הנגב בשם "חגר": חגר ערד, עגר ירוחם וכיוצא באלו. לו הייתה פרשנות זו נכונה הייתה זו ראיה לכך שהשם הגאוגרפי "חגר" משמעו קו ביצורים, ואם חגר משמעו קו ביצורים יש להניח שבראשית המאה השלישית לספירתם (בעת שנערכה המשנה) כבר היה קו ביצורים בדרום, ויכולים היינו ללמוד מכך על תנאי ביטחון מצפון לקו זה ועל גבולו הדרומי של היישוב היהודי.<sup class="footnote-marker">9</sup><i class="footnote">מזר, הרקם; דיוויס, חגר. </i>
נקודת הגבול המזרח־דרומית של פרובינציית יהודה הייתה צוער, שנכללה ב"רקם" והייתה בסיס מרכזי בקו הלימס שייבנה במאה הרביעית לספירה.
אולם בשנים האחרונות עומדות לרשותנו נוסחאות טובות אחדות למקורות קדומים, וכך אנו יכולים לגשת לבירור עניין זה על בסיס מוצק מעט יותר. במקורות דנּו בעיון בפירושנו למסכת גיטין, ונסתפק כאן בסיכום. לאור מקורות חז"ל אנו יכולים לקבוע כמה הנחות יסוד:
א.	במאה השנייה היה היישוב ב"רקם" מעורב, כפי שנראה להלן, ורבים מתושביו היו גרים. מסתבר שחכמים חלוקים בהערכת המצב הדמוגרפי, ומסתמנת תמונה של יישוב מעורב אשר בו גרים רבים. גרים אלו הם כנראה בני השבטים הערביים, צאצאי ממלכת הנבטים אשר חדרו לאזור גבול זה. על חדירת ערבים לדרום הארץ אנו למדים מעט, ממקורות ביזנטיים מאוחרים. לפי התלמודים, לפחות חלק מהגרים שהתגוררו ברקם היו תדמורים (ירושלמי, קידושין ד א, סה ע"ג; בבלי, יבמות טז ע"א; השוו נידה נו ע"ב). כנראה הכוונה היא ליחידות רומיות מחיל העזר, שבאו מתדמור. במאה הרביעית אכן חנו בבאר שבע, מרכזו של חבל הלימס, פרשים תמודיים, ולאורך הקו נפרשו יחידות שונות מהפרובינציות האחרות באימפריה הרומית.<sup class="footnote-marker">10</sup><i class="footnote">אבי יונה, גאוגרפיה היסטורית, עמ' 168. תמוד היא אזור בדרום ערב הסעודית של היום. באותה תקופה ישב בו שבט ערבי בשם זה. ההשערה היא שבמקורות יש חילוף בין תמוד תרמוד.  </i> ואולי הם המקור למסורת המיוחסת לרבי יוחנן בן המאה השלישית, בבלי, נידה נו ע"ב: "א"ר יוחנן: זאת אומרת, מקבלין גרים מתרמוד. איני? והא רבי יוחנן וסביא, דאמרי תרוייהו: אין מקבלין גרים מתרמוד"; ירושלמי, קידושין ד א, סה ע"ג: "ר' אבהו בשם ר' יוחנן: מתניתא אמרה כן, שגירי תדמור כשירין. דתנינן תמן: כל הכתמים הבאין מרקם טהורים, הא גירי תדמור כשירין". אפשר שאכן היחידה הגיעה לנגב כבר בימיו ואפשר שמשפט זה יוחס לו אולם הרקע לו מאוחר יותר. בצוער עצמה ישבו פרשים ילידים, כלומר, ערבים, לצד תושבים יהודים רבים.<sup class="footnote-marker">11</sup><i class="footnote">אבי יונה, שם, עמ' 175. </i> מציאות זו, של יישוב מעורב ערבי־יהודי, התקיימה בצוער כבר במאה השנייה, כפי שעולה מהפפירוסים של בבתא שהתגלו במערות מדבר יהודה.
ב.	פטרה, בירת ממלכת הנבטים, מכונה כידוע "רקם". כך קוראים לה סופרים שונים כאווסביוס<sup class="footnote-marker">12</sup><i class="footnote">מס' 171, עמ' 39; מס' 760, עמ' 134; מס' 771, עמ' 136. מהדורת נוטלי ספראי </i> וכיוספוס<sup class="footnote-marker">13</sup><i class="footnote">קדמוניות ד, 82; 161. </i> וסופרים נוספים. עם זאת, במונח "רקם" אין הכוונה לפטרה, שכן קשה להניח שפטרה נחשבה אזור יישוב מעורב וספר ארץ ישראל. יתר על כן, "הרקם" בה"א הידיעה אינו מן הסתם שם עיר אלא מושג או אזור גאוגרפי. יש להניח שיש לו קשר לפטרה ולממלכת הנבטים אבל אינו זהה להן.<sup class="footnote-marker">14</sup><i class="footnote">ברוב עדי הנוסח הטובים מופיעה המילה "רקם" ללא ה"א הידיעה. עדים אלו הם: נדה – כ"י ק, פ1, פ2 (3173), לו, רוסיה, T-S E1.149 1v; גיטין – ק, E2.66 (נוסף בין השורות במשנה א), פ2, T-S E1.83, T-S F17.37. מדובר בכתבי יד מטיפוס ארץ ישראל. וכן בתוספתא, שביעית ד, יא (והכתובת ההלכתית מבית שאן). כך העיר גם זוסמן, ברייתת התחומים, עמ' 235, הערה 151. </i>
ג.	רקם גיאה הוא גבולו הדרום־מזרחי של היישוב היהודי בארץ ישראל. בברייתת התחומים נזכר המקום במפורש בין מלח רזיזא (יישוב כלשהו באזור ים המלח) לבין אשקלון. בזמנו התחבטו החוקרים בנוסחאותיה של הברייתא ועמלו – לא בהצלחה יתרה – להעמיד את הנוסח המקורי. לאחרונה נתגלה ב"כתובת רחוב" נוסח מקורי של הברייתא שלא נגעו בו ידי מעתיקים. לנוסח זה עדיפות מכרעת על כל הנוסחאות הספרותיות בהיותו קדום להן, ומעתה יש לראות בכל השינויים מנוסח הכתובת שיבוש. בנוסחאות הספרותיות הופיעו השמות רקם, רפיח דחגרא (רפיח של החגר) וצורות נוספות, וכאמור, אין להכיר בהם כנוסחאות מקוריות.<sup class="footnote-marker">15</sup><i class="footnote">ברייתת התחומים מתארת את גבול היישוב היהודי בארץ. עסקו בה רבים וטובים. לדיונים עיקריים בה ראו הילדסהיימר וקליין, גבולות הארץ; זוסמן, ברייתת התחומים; ספראי, פרקי גליל, עמ' 213-205; הנ"ל, תחומי ארץ ישראל, וספרות רבה נוספת. בברייתא אף נזכר רקם טרכון, אולם כפי שהראה זוסמן, שם, קטע זה בברייתא סטראוטיפי בלבד ואין בו עדות גאוגרפית רֵאלית. ראו שם, עמ' 237. </i> עם זאת, בחיי בר צומא<sup class="footnote-marker">16</sup><i class="footnote">ראו נאו, חיי בר צומא.  </i> מוזכרת רקם גיאה כקדש ברנע, וכך גם היא מופיעה בכל התרגומים הארמיים לתנ"ך. 
ד.	העדות העולה מברייתת התחומים מתאימה למשנת גיטין, שכן בשני המקורות מוצג הרקם כגבול הדרום־מזרחי של הארץ. נקודות הגבול הנוספות הנזכרות במשנת גיטין הן עכו ואשקלון, ואף הן נזכרות בברייתת התחומים. עלינו להסיק אפוא שמשנת גיטין וברייתת התחומים מייצגות אותה מסורת ספרותית ומציאות היסטורית קרובה.
ה.	אם כן, הרקם הוא שם לאזור שבין ים המלח לאשקלון או לעזה. ברם עם כל זאת אין הכרח לפרש שהרקם הוא קו מבצרים או קו יישובים מבוצרים. זהו אזור גאוגרפי בעל מאפיינים אתניים מעניינים, אבל לאו דווקא קו ביטחוני.<sup class="footnote-marker">17</sup><i class="footnote">לקו הרקם השתייכה גם צוער, ובמאה השנייה היה בה יישוב מעורב, כפי שעולה ממכתבי בבתא. קורות היישוב באזור מחייבים לימוד ובירור נוסף, ולא זה המקום לכך. </i> באזור זה היה במאה השנייה יישוב מעורב והתקיימה תנועת גיור נרחבת. מן הראוי להעיר שגם במאה החמישית מעיד סוזומנוס על ההשפעה היהודית על שבטי הערבים בנגב, ונושא זה ראוי לדיון נרחב יותר.<sup class="footnote-marker">18</sup><i class="footnote">אפיפניוס, נגד המינים, 30.33.3. </i>
<b>רבי יהודה מטמא מפני שהן גירים טועים</b> – אינם גויים אבל אינם מתנהגים כיהודים לכל דבר, ומתוך טעותם אינם מצניעים את כתמיהם. מדברי רבי יהודה נלמד שלדעת חכמים, הכתמים טהורים או משום שמוצאם מיהודים כשרים או משום שהם של נכרים, שאינם מטמאים. תמונת המצב שמתאר רבי יהודה מתאימה לצוער, שהיא אחד היישובים שעל אותו קו יישובי־ביטחוני. זו עיירה שרבים מתושביה היו נבטים, מיעוטם יהודים, ולדברי חז"ל היו בה הרבה גרים וטועים. יש מפרשים שהציעו שתושבי הרקם היו גרים שחזרו לסורם, ולכן רבי יהודה טימא, משום שדינם כישראל, ותנא קמא טיהר משום שהם כגויים. יש לומר שההלכה שלפיה גר שחזר לסורו הוא כגוי היא מחידושי תקופת הגאונים ואינה מפורשת בספרות המשנה והתלמוד. עם זאת, אפשר למצוא רמזים להלכה זו כבר בספרות האמוראית.<sup class="footnote-marker">19</sup><i class="footnote">הלכות גדולות, הלכות מילה, סימן ח (א, עמ' 217). גר שחזר לסורו והוא כגוי נזכר בירושלמי, גיטין ד ו, מו ע"א, אבל לא ברור מה מעמדו המשפטי. ראו עוד, בבלי, גיטין מה ע"ב; תנא דבי אליהו, כז (עמ' 146) (מקור זה מחשיב אותו כגוי). ראו מכילתא דרבי ישמעאל, כספא, כ (עמ' 324) – מחלוקת תנאים בפירוש המילים "שור אויבך", אם מדובר בגר שחזר לסורו או בישראל משומד; ירושלמי, עבודה זרה ב ב, מ ע"ב, שהתפללו שיחזור גר אחד לסיאורו, כלומר, לסורו. בכל אלו אין מדובר במפורש במעמדו המשפטי. </i> <b>הבאים מבין הגוים טהורין</b> – על פי הפשט זו הלכה כדעת בית שמאי לעיל (ד, ג), אם כי אולי גם בית הלל יסכימו במקרה של דם יבש. לדעת בית הלל, דם נכרית נטמא כרוקה, היינו, לח ולא יבש. סביר להניח שכתמים המגיעים ממרחק יבשים. עם זאת, המונח הפשוט "טהורין" מתאים יותר לדעת בית שמאי. אמנם בדרך כלל נפסקה הלכה כבית הלל, אולם מצינו משניות רבות שנסתמו כבית שמאי, ואין בכך כדי להתמיה.<sup class="footnote-marker">20</sup><i class="footnote">ראו ספראי, הכרעה כבית הלל. </i> אפשר גם להידחק ולומר שגם בית הלל, המטמאים דם נכרית, יודו בכך שהכתם טהור, שכן ראינו לעיל סיבות רבות להקל בנושא. ברם אין צורך להידחק בדוחק זה. בכך באה על פתרונה השאלה מדוע ברישא הכתמים טהורים.
<b>מבין ישראל [ו]מבין הכותים, רבי מאיר מטמא וחכמים מטהרין, מפני שלא נחשדו על כתמיהן</b> – ההלכה קשה. נפתח בראשית המשפט. לא ברור מדוע רבי מאיר מטמא, הרי ברישא הסברנו שישראל מצניעים כתמיהם, ולכן, כתמים הבאים מישראל אינם כתמי נידה אלא לבטח כתמי דם של חיה או של בהמה. בדוחק אפשר להסביר שהרישא כדעת חכמים, המטהרים. הבבלי בחר לתקן את הנוסח, וגרס (או פירש):<sup class="footnote-marker">21</sup><i class="footnote">ראו אפשטיין, מבוא, עמ' 642-641. </i>"הכי קאמר: מבין ישראל ומבין הכותים – טמאין, דכותים גרי אמת הן. הנמצאין בערי ישראל – טהורין, שלא נחשדו על כתמיהם ואצנועי מצנעי להו. הנמצאין בערי כותים – רבי מאיר מטמא, דנחשדו על כתמיהם, וחכמים מטהרין, שלא נחשדו על כתמיהן" (נידה נו ע"ב). ברור שמשנתנו סוברת שהכותים נדונים כיהודים, וכן המשנה לעיל (ד, א), ולכן דם נידותיהם מטמא, שלא כדם נידות גויים.<sup class="footnote-marker">22</sup><i class="footnote">זאת ללא קשר היסטורי לנימוק "גרי אמת", וראו הנספח למסכת ברכות. </i> ברם הטיעון שלפיו כותים לא נחשדו על כתמים, קשה: הרי הם חשודים על נידה בכלל (ד, א), וכתמיהם מותרים?! בהמשך נציע לכך פתרון המבוסס על סוגיית גמרא אחרת. מכל מקום, התיקון שהבבלי מציע מבהיר שהשאלה אכן עמדה כבר לפני האמוראים. 
לדעתנו, עיקר המשנה עוסק בשאלה אם הכותים כיהודים או שמא הם נכרים. דם הכותית מטמא (ד, א) כשל ישראלית, ולכן מובן שרבי מאיר מטמא. אמנם לעיל עלתה הטענה שיהודים (בנות ישראל) מצניעים את כתמיהם, אבל רבי מאיר חלק על כך. חכמים אומרים שאמנם דמם של הכותים מטמא אבל כתמיהם אינם מטמאים, שכן איסור כתמים הוא חומרא יתרה. הווה אומר: בדרך כלל הכותים הקפידו על דיני נידה, וההלכה הקובעת שנשותיהם טמאות מעריסותיהן היא החמרה שהרקע לה אינו הלכתי טהור (הערכה שאינן שומרות את הלכות חז"ל) אלא חברתי, ומבטא עוינות ושאיפה להתרחקות מהכותים. אבל על כתמיהם לא גזרו. לכאורה לא זה הסבר המשנה, אלא ההסבר הוא משום "שלא נחשדו על כתמיהן". ברם הבבלי בבא קמא גורס: "לא נחשדו ישראל על כתמיהן" (לח ע"ב).<sup class="footnote-marker">23</sup><i class="footnote">המילה "ישראל" אינה מופיעה בכתבי היד של המשנה (מינכן 95, פירנצי, וטיקן 116, OX heb. c.21/38, וראו דקדוקי סופרים על בבא קמא, עמ' 82). </i> לפי גרסה זו, ההסבר הוא מדוע כתמי ישראל אינם מטמאים, אבל לא מדוע כתמי הכותים אינם מטמאים. כאמור, לא ייתכן שהכותים נחשדו על אי שמירת הלכות דם נידה אבל לא נחשדו על כתמיהם. על כורחך ההסבר הוא לשיטת חכמים, מדוע אין ישראל חשודים על כתמים. אין לכך אפוא קשר לשאלה אם הכותים הם גרי אמת (כבבלי, בבא קמא לח ע"א; נידה נו ע"ב), אלא שהקלו בכתמים, וכאמור לעיל (ו, יג) ולהלן (ח, ג), היו שטיהרו כתמים בכלל. אפשר גם שחכמים סבורים שכל הכתמים טהורים, ולכן נכון הדבר כלפי ישראל וכלפי כותים כאחד, ברם לא זו לשון המשנה האומרת "שלא נחשדו על כך".
שאלה שנייה היא על מה חולקים חכמים: האם הם חולקים גם על כתמים של ישראל או רק על כתמי כותים? הסברנו כדעת אפשטיין ורוב המפרשים שהמחלוקת היא רק על כותים. לו היו חולקים בהלכה עיקרית בנוגע לכתמי ישראל הייתה המחלוקת מופיע בראש המשנה ומשפיעה על ההלכות האחרות שבה. 
אחד המרכיבים המרכזיים בהסבר בעקבות הפרשנים הוא שכתמים קלים יותר מנידה, וגם מי שסבור שכתם של יהודי אסור מקל בכתמי כותים. 

Mishnah 4

<b>כל הכתמים הנימצאים בכל מקום טהורין</b> – סתם כתמים, כמו סתם דם, הם מן הסתם כתמי יהודים. כאשר המשנה עוסקת בכתמי גויים היא מציינת זאת במפורש, כמו במשנה הקודמת ובמשנה ג שבפרק ד (בנוגע לדם). גם שאלת היישוב המעורב אינה עולה. אין זאת אלא שחכמים רואים לפניהם חברה חד־דתית. דם גויים עולה בהקשר של יישוב מעורב, וכל ניסוח סתמי עוסק ביישוב יהודי לחלוטין. בפועל היה מגע רב בין נכרים ליהודים. בערים המעורבות התגוררו יחדיו בני הדתות השונות, וגם בכפרים התגוררו נכרים, אבל בגליל הייתה כנראה התחושה שהיישוב הנכרי מבודד. גם בערים התרכזו היהודים כנראה בשכונות נפרדות. על כל פנים, בשכונה אחת בציפורי יש ריכוז מקוואות גדול, כך שאותה שכונה הייתה ככל הנראה יהודית לחלוטין. אם כך בעיר מעורבת שאופייה והנהגתה נכריים, קל וחומר ביישוב הכפרי. מכל מקום, זו התחושה שחכמים מעניקים וזו המציאות שהם מתארים בדרך כלל בהלכותיהם. הלכות נידה ועירובי מבואות הן דוגמאות טובות לכך. הכתמים בשכונה היהודית מותרים כדעת חכמים במשנה הקודמת, והצענו בשם הבבלי שבנות ישראל מצניעות את כתמיהן ולכן חזקה עליהן שהכתמים שנמצאו לא כתמי נידה הם, ומותרים, ואם אלו כתמי נידה, חזקה עליהם שהם של גויות, ומותרים לכן גם הם. המשך המשנה מוכיח פירוש זה (של הבבלי).
<b>חוץ מן הנימצאים בחדרים</b> – ה"בית" של המשנה הוא מה שמכונה היום "חדר". ה"חדר" שבו עוסקת המשנה הוא כוך צדדי בבית, שפתחו אל הבית. המונח "דירה" אינו קיים בספרות חז"ל כמונח ספרותי, וכנראה (מן הסתם) גם לא היה במציאות.<sup class="footnote-marker">24</sup><i class="footnote">ראו פירושנו לבבא בתרא ג, ז (טרם נדפס) ולעירובין ו, ו: "חמש חבורות ששבתו בטרקלין אחד. [...] ומודים בזמן שמקצתן שרוין בחדרים או בעליות שהן צריכין ערוב לכל חבורה וחבורה".  </i> משפחה גרעינית התגוררה ב"בית" כזה. למשפחות עשירים היו כמה בתים בחצר אחת. החדר הוא תחום הפרט, ואדם מבחוץ אינו אמור לבקר בו אלא אם כן הוא מבקר אינטימי. כנראה גם לאישה עשוי היה להיות חדר כזה, שבו התפשטה והתלבשה ובו הצניעה כתמים. לכן, כתמים שנמצאו בחדר טמאים. בכמה עדי נוסח מופיע במקום חדרים "חוררין" (<b>א</b>); "חררין" (<b>ף</b>); "חררים" (<b>נ</b>). זו תופעה רגילה של הכפלת הרי"ש או הדל"ת, והיא משמשת להקטנה. הנוסחה "חוררין" וכדומה מלמדת על מקום מחבוא, שם הכתם מוחבא, והמוצאו צריך להניח שהוא טמא. רוב עדי הנוסח הטובים גורסים "חדרים",<sup class="footnote-marker">25</sup><i class="footnote">ל, ר, ע, פ, מ, פרידברג, וטיקן 110, מינכן 95 ובדפוסים. </i> ונראה ש"חוררין" הוא תיקון של תלמיד חכם שהבין את הרעיון ההלכתי וביקש לחדד את משמעותו.<sup class="footnote-marker">26</sup><i class="footnote">ראו אפשטיין, מבוא, עמ' 1259, וכן פירש הרמב"ם בפירוש המשנה. הנוסח "בחורים" נראה בעיננו שיבוש, שכן אלבק, פירוש, פירש "במקום סתר", וכנראה קיבל את הנוסח "חוררין".  </i>
<b>ובסביבות</b><b> – </b>בכל יתר עדי הנוסח נוסף "בית הטמאות", וכנראה נשמט בכ"י קופמן על ידי הדומות. בית הטמאות הוא כנראה חדר מיוחד בחצר או ביישוב, שנועד לנשים בנידתן. אנו מכירים נוהג זה עד היום בעדות האתיופית והשומרונית. משנתנו היא ראיה כמעט יחידאית לקיומו בחברה הקדומה. 
בית הטומאה נזכר פעם נוספת: "יש חורש תלם אחד חייב עליו משם שמונה לוים: [1] החורש בשור ו[ב]חמור [2] והן מוקדשין [3], כלאים [4] בכרם [5] ובשביעית [6] ויום טוב, [7] וכהן [8] ונזיר ואף בית טומאה. חנניא בן חכינאי אומר: אף הלובש כלאים. אמרו לו: אינו השם. אמר להם: אף לא הנזיר הוא השם" (מכות ג, ט), ברם מדובר בכוהן או בנזיר החורשים בבית הטומאה, כלומר, בית הטומאה הוא בשדה הפתוח. הפתרון של בית מיוחד לנידות די מפתיע, ולא מצאנו אותו במקורות מקבילים. בהמשך נציע על פי התוספתא שאין בית הטמאות אלא כינוי לבית המרחץ של הנשים.
אם לכל משפחה גרעינית היה באמת רק חדר מגורים אחד, ארגון חיי המשפחה בזמן הנידה היה בעיה קשה. הנידה אסורה לישון עם בעלה, וכל נגיעה שלה באוכל או בילדים בעייתית. עיקר הבעיה הוא הנגיעה באוכל, הפוסלת אותו לאכילה בטהרה. במשפחה מורחבת או בחצר השותפים אפשר להעמיד לרשותה חדר עצמאי, ואז הבעיה מצטמצמת. את הבישול במקרה כזה תעשינה החברות או בנות משפחה. אפשר גם שבית הטומאות שירת בתורנות את כל נשות הכפר. כמובן, כתמים הנמצאים במקום כזה הם מן הסתם כתמי נידה, ומטמאים. משנתנו סבורה אפוא שהכתם מטמא, אבל בד מוכתם שנמצא ברשות הרבים אינו חשוד, שכן בנות ישראל מצניעות אותו כשם שהן שומרות את מי הרגליים שלהן בזהירות לבל יטמאו: "לוקחין ושואלין מימי רגלים מכל מקום ואין חוששין שמא של נדות הן, שלא נחשדו בנות ישראל להיות מכנסות מימי רגליהן בשעה שהן נדות" (תוספתא, תרומות י, יד). 
<b>בית הטמאות שלכותים מטמין באהל מפני שהן קוברין שם את הנפלים</b> – בית הטומאות של הכותים הוא כמו בית הטומאות של ישראליות (לעיל), ומשמש למגורי הנידות בימי הטומאה. לא נאמר אם הכתמים שבו מטמאים. כאמור במשנה הקודמת, קיימת מחלוקת בין התנאים בשאלה אם כתמי כותים מטמאים. שני הסברים הוצעו למחלוקת. הראשון: כתמי כותים אינם מטמאים כלל, שכן הקלו בטומאתם, ולכן גם הכתמים בבית הטומאות שלהם אינם מטמאים; השני: למשנה ברור שכתמים בבית הטומאות טמאים, אלא שאיננה נזקקת לומר זאת משום שהדבר פשוט. מבחינת מבנה המשנה יש להעדיף את הפירוש השני. לו רצתה המשנה לטהר כתמים של בית טומאות של כותים הייתה אומרת זאת במפורש. מכל מקום, אין לפרש שהכותים נדונים כגויים ולכן כתמיהם אינם מטמאים, משום שלוּ היו נדונים כגויים לא היו מטמאים גם באוהל המת.
חלק זה של המשנה הוא הלכה בודדת הקשורה לענייני כותים ברישא ובהקשר לבית הטומאה, אבל לאו דווקא להלכה של כתמים. ייתכן שלפנינו סממן של העריכה המיוחדת של מסכת נידה.
הכותיות מואשמות בכך שהן מחביאות את הנפלים וקוברות אותם בצורה מאולתרת ליד בית הטומאות. מהטיעון נודף ריח של השמצה. אולי הכותים לא מסרו את נפשם כמו היהודים על קבורה, אבל עדיין, זריקת נפלים בשדה סתם היא הערכה מופרזת. הרשב"א (נידה נו ע"ב ד"ה בית הטמאות) העיר שאם הנפלים קבורים שם, הכותיות חשודות תמיד שהן טמאות מת. לדעתו, הקבורה הייתה זמנית. אם כך, בית הטומאות אינו מטמא בטומאת מת אם שגופות הנפלים ניטלו ממנו. להערכתנו, הטיעון הבסיסי במשנה מוגזם, ואין לראות בו הערכה עובדתית. 
<b>רבי יהודה אומר: לא היו קוברין אלא משליכין, והחיה גוררתן</b> – בפועל, מבחינה הלכתית אין בית הטומאות מטמא באוהל משום שאין שם נפלים מוסתרים. טיעונו של רבי יהודה אינו רק עובדתי, אלא נראה שהוא גם מסתייג מרוח דברי חכמים. 
בתוספתא שנינו: "אחרים אמרו משום רבי נחמיה: כל הכתמים הנמצאים במרחצאות של נשים – טמאין. בית המרחץ של כותיים מטמא באוהל מפני שקוברין שם את הנפלים. רבי יהודה מטהר מפני שחולדה וברדלס גוררין אותו מיד" (נידה ו טו [עמ' 648]). במקום "בית הטמאות" כתוב "בית המרחץ", וייתכן שכך כונה בית המרחץ של נשים בלשון נקייה, שיש בה מעט לגלוג על שום שנידות רבות הולכות להתרחץ שם, בשל דימומן.<sup class="footnote-marker">27</sup><i class="footnote">לדעת ליברמן, תוספת ראשונים, עמ' 278, חדרי נשים בתקופה הזאת כללו גם מרחץ. ברם סברה זו דחויה מפני המציאות. המשנה עוסקת במבנה ציבורי שבו נשים רבות ולא בבית פרטי. לטענה בדבר קיומו של מרחץ בחדרי נשים אין ראיות ארכאולוגיות, וכמעט לא מצאנו בית פרטי שיש בו שני מרחצאות. עם זאת, בבית המרחץ היו חדרים רבים, ואפשר שחלק מהם שימשו לנשים בלבד.  </i> ברם בעולם הרומי כמעט לא היו בתי מרחץ לנשים. נשים רחצו בבית המרחץ הכללי. חוקים רומיים קבעו שאסור להתרחץ במעורב וכנראה שאף על כך הנכרים לא תמיד הקפידו. מכל מקום, הכללים הרגילים כללו שעות נפרדות לנשים (בבוקר) ולגברים (אחרי צהרים).<sup class="footnote-marker">28</sup><i class="footnote">ראו פגן, רחצה, עמ' 219-189.  </i>
<b>בית המרחץ</b>
בית המרחץ היה מרכיב חשוב בחיי שכבת העלית והציבור הרחב, והוא למעשה פיתוח רומי שהתפשט במזרח בעקבות הכיבוש הרומי. בני שכבת העלית הגיעו לבית המרחץ מדי יום בסביבות הצהריים ורחצו בו שעות אחדות. מבית המרחץ יצאו לסעודת הערב. נוסף על הרחצה נהגו לבלות בבית המרחץ בשיחה, בשמיעת שירים, בדיונים לא רשמיים בנעשה ברומו של עולם ובפעילויות נוספות מעין אלה. בית המרחץ נתן למשורר הזדמנות לקרוא משיריו בציבור, לסופר להשמיע את יצירתו ולפוליטיקאי לרכוש אוהדים. בית המרחץ היה אפוא יסוד מרכזי בתהליך החִברות של הקהילה ההלניסטית־רומית. הוא נועד לגברים בלבד, אף על פי שאנו שומעים לעתים שגם הנשים הלכו אליו, בעיקר בשעות הבוקר, שבהן היה מיועד רק להן, אך בפועל אנו שומעים שהיו חריגים גם בעניין זה. לבית המרחץ הגיעו גם בני השכבות הפחות אמידות, אולם ברור שמי שעבד לפרנסתו הגיע שם לעתים רחוקות יותר ולזמן קצר בלבד. חז"ל לא הביעו את הסתייגותם מן הפעילות בבתי המרחץ אף שהייתה חלק מאורח החיים ההלניסטי־רומי.<sup class="footnote-marker">29</sup><i class="footnote">ראו הדיון בנספח ד למסכת שבת, ושם הסתייגות מקביעה גורפת זו. הראינו שם שאמנם אין בספרות חז"ל התנגדות לרחצה בבית המרחץ אבל יש התנגדות לכמה מההיבטים שנכללו בה, ובעיקר להווי בית המרחץ. ראו עוד, שפרבר, העיר, עמ' 72-58; עמר וברוך, בית כיסא, עמ' 30, הערה 2. </i>
בית מרחץ רגיל היה בנוי מכמה חלקים. מחצר הכניסה נכנסו הרוחצים לחדר ההלבשה, ומשם לברכת מים קרים, שבה ניקו את גופם ניקיון ראשוני. משם נכנסו למרחץ החם, שבו בילו זמן רב. בבתי המרחץ היו שני מרחבים: ברכת מים חמים ציבורית ולעתים סדרת אמבטיות פרטיות; מרחץ יבש, מעין סאונה, שהיה חדר מוסק בחום גבוה שזרמו תחתיו מים חמים אבל הוא עצמו היה יבש. בבית המרחץ הייתה גם ברכת מים פושרים לצד ברכת המים הקרים. את הרחצה החלו אפוא בברכת הקרים, אחריה עברו לחמים ולבסוף לפושרים. לפעמים היה הסֵדר שונה. 
בכל פוליס היה בית מרחץ, ובדרך כלל היו בכל עיר גדולה כמה בתי מרחצאות. גם בעיירות היהודיות היו בתי מרחצאות, אף כי נראה בבירור שהם היו פחות גדולים ופחות מפותחים מאלו שהיו בערי הגויים. עסקנו בכך במשניות שבית המרחץ נזכר בהן.<sup class="footnote-marker">30</sup><i class="footnote">ראו פירושנו לשביעית ח, א; שבת א, ב; מגילה ג, ב ועוד. </i>
בית המרחץ שבו מדובר כאן הוא בעיירה היהודית, שאם לא כן, הכתמים לא היו מטמאים. ברם אין הוא בית המרחץ הרגיל אלא כזה המיועד לנשים בלבד. בפוליס הרומית היה בית המרחץ מעורב אם כי באימפריה הרומית לא רחצו בני המינים יחדיו (בדרך כלל) אלא לנשים היו שעות נפרדות. כפי שכתבנו, בפועל היו מקומות שבהם הופר החוק<sup class="footnote-marker">31</sup><i class="footnote">ראו פגן, רחצה.  </i>. ברם במשנתנו מדובר בבית מרחץ לנשים בלבד, ולנשים טמאות בעיקר. 
בעיירות ישראל היה בית המרחץ רווח, והיישוב היהודי היה שותף לתרבות הרחצה. הירושלמי מציג נדר שיש בו התעללות בלתי אפשרית באישה: "אמר רבי זעירא: תני תמן, הדירהּ 'שלא תרחצי במרחץ' בכרכים שבת אחד, ובכפרים שתי שבתות. 'שלא תנעלי מנעל' בכפרים שלשה חדשים ובכרכים מעת לעת" (כתובות ז ד, לא ע"ב). נדר כזה הוא עילה לגירושין עם כתובה, שכן הוא הגזמה ואינו מתקבל על הדעת. גם בהלכות אלו בא לידי ביטוי הנוהג החברתי. הכרך הוא כאמור עיר הפוליס המיֻוונת, ובו האישה מגיעה לבית המרחץ פעם בשבוע. מעבר לכך, איסור הרחצה הוא עינוי נפש. בכפרים, האישה מגיעה לבית המרחץ פעם בשבועיים. "כפר" בהקשר זה אינו בהכרח כפר קטן אלא כל יישוב שאינו פוליס. ברור שבתי המרחץ בעיירות ישראל היו קטנים מאלו שבעיר הפוליס. הבדל זה מתבטא גם בממצא הארכאולוגי המצומצם. על נוהגי הרחצה נשמע גם להלן במשנה ח. 
בחפירות ארכאולוגיות התגלו בתי מרחץ בערי הפוליס (איור 23), בבתי אחוזה (איור 24) ומעט בתי מרחץ גם ביישובים כפריים כגון רמה שבגליל, אום ריחן שבשומרון (עיירה שומרונית, טרם פורסם), עין גדי,<sup class="footnote-marker">32</sup><i class="footnote">ייתכן שבית המרחץ שירת יחידה צבאית שחנתה במקום במאה השנייה, ברם בית המרחץ אינו בתחומי המחנה הצבאי. </i> נערן שבגולן,<sup class="footnote-marker">33</sup><i class="footnote">ראו הדר, בתי מרחץ, עמ' 74-13. </i> בית שערים (איור 25) ובקעה אל ערביה שבמישור החוף.<sup class="footnote-marker">34</sup><i class="footnote">חדשות ארכיאולוגיות צו, עמ' 48. </i> מתוכן רק בית שערים היא בבירור עיירה יהודית, אך הייתה גדולה במיוחד. ובית המרחץ שכן בבית עשירים. כל אלו נוספות על רשימת העיירות שבהן פעלו בתי מרחץ לפי עדות חז"ל. כן אנו שומעים על התביעה שבכל יישוב יהודי יהיה בית מרחץ.<sup class="footnote-marker">35</sup><i class="footnote">ירושלמי, קידושין ד יד, סו ע"ב; בבלי, סנהדרין יז ע"ב; תנא דבי אליהו, פרק דרך ארץ, א (עמ' 13), ועוד. </i> דוגמות לבתי מרחץ ביישובים כפריים הנזכרים בספרות חז"ל הן בית מרחץ בעיירה כפרית כבני ברק (תוספתא, שבת ג, ג); בכבול ("מעשה ביהודה ובהלל בניו של רבן גמליאל שנכנסו לרחוץ במרחץ בכבול. אמרו להן: לא נהגו כאן להיות רוחצין שני אחים כאחת. ולא רצו לומר מותר כן אלא נכנסו זה אחר זה", ירושלמי, פסחים ד א, ל ע"ד) ובחורן (שם ג ג, ו ע"א), ועדויות רבות עוסקות בהווי בו. בהלכות השונות ניכר שחכמים עסקו במקרה שבו בית המרחץ הוא "שלהם", כלומר, מופעל בידי קהילה יהודית, ולא רק בידי גויים בעיר הפוליס, שאם לא כן לא היו דנים בסדרי הפעלתו בתעניות (תענית א, ו).<sup class="footnote-marker">36</sup><i class="footnote">ראו ספראי, הקהילה, עמ' 170-166; הדר, בתי מרחץ. </i>
<b>קבורה וקבורת נפלים</b>
בחברה היהודית נהגה קבורה מסודרת. בעיני חכמים ובעיני הציבור היהודי הייתה זו מצווה חשובה, ומתים לא הושלכו סתם. בספרות נמצאים ביטויים רבים לחשיבות הקבורה: "מנין למלין את מתו שהוא עובר בלא תעשה? תלמוד לומר [...]".<sup class="footnote-marker">37</sup><i class="footnote">ספרי, דברים רכא (עמ' 254); מדרש תנאים על דברים כא, כג (עמ' 132); בבלי, סנהדרין מו ע"ב; שמחות יא, א (עמ' 186) ומקורות רבים נוספים. </i> כך למשל, קבורתו של מת "מצוה" (מת שנמצא מוטל בשדה) מאפשרת להפקיע אדמה שהיא נחלתו של היחיד אשר בה נמצא במקרה המת.<sup class="footnote-marker">38</sup><i class="footnote">שמחות ד, יח (עמ' 123) – קבורת מת באדמת אחר משמעה הפקעת הקרקע מבעל הקרקע למטרת קבורה; ויקרא רבה לד, א (עמ' תשעב); בבלי, עירובין יז ע"א ומקבילות רבות, ארץ ישראליות ובבליות. </i> הבעל חייב לקבור את אשתו (כתובות ד, ד ומקבילות רבות). 
חכמים אינם אומרים זאת במפורש, אולם הם העדיפו קבורת מת בחציבה, כלומר, במערה חצובה בקרקע או בשוקת (איורים 26 א-ב). ביטוי לכך יש בהלכת "בית הפרס". בית הפרס הוא שדה שיש בו ספק טומאה. המקרה הרגיל הוא "שאבד בו קבר", כלומר, אדם חרש שדה שהיה בו קבר, והחשש הוא שהעצמות התפזרו לכל עבר ולכן השדה טמא (ראו פירושנו לאהלות יז, א; ספרי זוטא יט, טז [עמ' 313]). לכאורה ההלכה על בית הפרס "טכנית" ונובעת מספק טומאה בשל פיזור העצמות, ברם מברייתא אחרת אפשר להסיק שאין כאן הלכה "טכנית" אלא זו דרכם של חכמים, לדרוש מהציבור (להטיף) לשמירת שלמות הקבר ואולי גם לקבורה מסודרת במערות חצובות: "השותפין והאריסין, האפיטרופין אין עושין בית הפרס. החורש מתוך שלו או מתוך של חברו, שלו עושה בית הפרס ושל חברו אין עושה בית הפרס, אבל עולה הוא כמדת הפרס" (תוספתא, אהלות יז, ד [עמ' 615]). בית הפרס מוגדר רק אם אדם חרש את שלו, אבל אין אדם עושה בית פרס לזולתו, ואפילו לא שותף או אריס שחרש בשדה בעל הבית. ברור שאם האריס או השותף חרשו, העצמות התפזרו באותה מידה, ומכאן שהגזרה אינה נובעת מהחשש לפיזור העצמות אלא נתלית בה. להערכתנו, האיסור החמור נובע מרצון חכמים לוודא שאדם ייקבר בקבר חצוב ומסומן. יש בהלכת בית הפרס משום איום שאם הקבר לא יהיה מסומן יהפוך כל השדה לטמא. דבר זה לא יקרה במערת קבורה או אפילו בשוקת חצובה. זו דרכם של חכמים לכוון את הציבור לקבורה מסודרת בלי לקבוע כהלכה את העיקרון גופו, שקבר צריך להיות חצוב. הקבר "כשר" כמעט בכל מקרה, אולם קבר שאינו ראוי גורם נזק.
עדות למסירותה של החברה היהודית למצוות הקבורה אנו מוצאים בריבוי הממצאים הארכאולוגיים המתעדים קבורה בתקופה הרומית (איור 27). מידע זה נותח במפורט במקום אחר,<sup class="footnote-marker">39</sup><i class="footnote">פאוסט וספראי, קבורה. </i> ושם הוכחה הזיקה הברורה בין היישוב היהודי לעלייה הדרמטית במספר הקברים בתקופה הרומית.
משנתנו מצביעה על תופעה מעניינת. הנפלים לא נקברו במסודר כי אם בתלוליות עפר פחות פורמליות. גם המשנה באהלות (טז, ה) מדגישה שנפלים נקברים מחוץ לעיר, בקברים לא מסודרים, ולא במערות קבורה. 
בהלכה שבתוספתא באה לידי ביטוי מגמה של השמצה, אולם היא מבטאת לפחות את תחושת העליונות היהודית, של חברה שאפילו נפלים נקברים בה מחוץ לתחום המגורים.

Mishnah 5

<b>נאמנים</b> – הכותים<b> לומר קברנו שם את הנפלים</b> – והמקום טמא,<b> או לא קברנו</b> – והמקום טהור. אמנם משמיצים את הכותים על שאינם קוברים את מתיהם כהלכה וביראת הכבוד המתאימה, אולם מאמינים להם בעדות עובדתית, שכן הם שומרים על טומאת מת, שהיא מן התורה. מן הראוי להעיר שלפי הניתוח הכמותי של חפירות בארץ, אחוז הקברים מתוך כלל האתרים מן התקופה הרומית גבוה מאוד, יותר מבכל תקופה אחרת. א' פאוסט וז' ספראי גילו וחקרו את התופעה, ומציעים שריבוי הקברים נבע משיטת הקבורה היהודית ומהדבקות הרבה של בני הקהילה והקפדתם על קיום המצווה. ריבוי הקברים מתחיל בירושלים בתקופה החשמונאית, ומתפשט לכל הארץ בתקופה הרומית. בשומרון הוא בולט בתקופה הרומית בלבד, אם כי פחות מאשר ביהודה. אפשר אפוא להסיק שהשינוי בדרכי הקבורה כלל גם את היישוב השומרוני, אם כי אולי פחות מכפי שבקהילה היהודית.<sup class="footnote-marker">40</sup><i class="footnote">פאוסט וספראי, שם.  </i> כמו כן, [<b>ו</b>]<b>נאמנים על הבהמה אם ביכרה </b>(ילדה כבר בכור) <b>אם לא ביכרה</b> – כדי שהקונה יֵדע אם הוולד בכור ואסור בגיזה ובעבודה או אינו בכור ומותר בכך, שכן הם נזהרים מלעבור על הכתוב בתורה "לא תעבֹד בבכֹר שורך ולא תגֹז בכור צאנך" (דברים ט"ו, יט).<sup class="footnote-marker">41</sup><i class="footnote">הרמב"ם בפירוש המשנה (על פי הסוגיה בבבלי, נידה נז ע"א) צמצם נאמנות זו, אולם הדבר נובע מעמדות מאוחרות יותר בדבר נאמנות הכותים, וראו בנספח למסכת ברכות.  </i>[<b>ו</b>]<b>נאמנים על ציון קברות</b> – בשפיכת סיד סביב הקבר לציון מקום הקבר וגודל החלל התת־קרקעי כדי שלא יאהילו על הקבר כוהנים וישראלים השומרים על הטהרה. 
מעשה ציון הקבר שנוי במשנת מעשר שני: "מציינין [...] ושלקברות בסיד, וממהא ושופך" (ה, א).<sup class="footnote-marker">42</sup><i class="footnote">השוו בבלי, בבא קמא סט ע"א. </i> יש לנהוג כבוד בבית הקברות, אולם לא יוחסה לו כל קדושה. הקברים טמאים, וציון הקברים אינו נעשה אלא כדי שלא ייטמאו בטומאת הקבר. הרקע הרֵאלי ברור. מערות הקבורה היו תת־קרקעיות. לעתים קרובות נותרה המערה בבעלות אחת והשדה שמעליה היה שייך למשפחה אחרת. ההולכים על פני הקרקע לא ידעו היכן משתרעת המערה ומה גבולותיה, אולם לפי ההלכה, כל השטח שמעל למערת הקבורה מטמא, משום שכשהמערה סגורה, הטומאה בוקעת כלפי מעלה עד לרקיע. לפיכך חשוב לדעת מה גבולותיה.<sup class="footnote-marker">43</sup><i class="footnote">התוספתא, שקלים א, ד (עמ' 200), מדגישה את החשש ש"הרבים" ייתקלו בטומאה, כלומר, הבעיה העיקרית היא מערות הנמצאות לצד הדרך ויש חשש שעוברי אורח ייתקלו בהן. </i> יש להניח שגם בעל הקרקע זקוק היה לסימון שכן גם הוא לא יכול לדעת את גבולותיה המדויקים של המערה. זאת ועוד, לעתים הייתה המערה ישנה ומלאה וזה דורות כבר לא בשימוש, ולא נכנסו לתוכה. לעתים היא השתרעה מתחת לדרך או לתחום ציבורי אחר. מדובר במקרה שבו המערה כבר סתומה, שכן אז טומאתה בוקעת כלפי מעלה ומטמאת את העוברים והשבים. אם היא פתוחה, הטומאה "יוצאת" דרך הפתח, והעוברים מעליה אינם נטמאים (אהלות טו, ח). על כן נדרש ציון שיעיד על גבולותיה, ושאלת הנאמנות על ציון קברים מופיעה בכמה מקורות.<sup class="footnote-marker">44</sup><i class="footnote">תוספתא, בכורות ג, יב (עמ' 537). </i> לכן נחשב ציון הקברים פעולה נחוצה ושירות עירוני. ציון הקברים משמעו סימון גבולות המערה על פני השטח. בהקשר אחר מסביר הירושלמי ששטף מים עלול למחוק את הסימון (שקלים א א, מו ע"א) (איורים 28 א-ב). 
הבבלי מוצא רמז מהמקרא למצוות ציון הקברים: "אמר רבי שמעון בן פזי: רמז לציון קברות מן התורה מנין? תלמוד לומר: 'וראה עצם אדם ובנה אצלו ציון' (יחזקאל ל"ט, טו)" (מועד קטן ה ע"א), והמדרש מסביר את מקור השם "הר ציון" (המופיע בתהלים, בישעיהו ובאיכה): "קראהּ 'הר ציון' – כשם שמעמידין ציון לקברות להודיע בין טמא לטהור כך הודעתי לכל באי עולם שהיא ואני זווגם" (שיר השירים זוטא, א א [ג ע"א]).
בתלמוד הבבלי השתמשו כנראה במונח "מציין מערתא" לציון קברים לא במובן זה של סימון הלכתי אלא במובן של חידוש מערת קבר ובניית ציון מעליה. כך מסופר על ריש לקיש, שנהג לציין "מערתא דרבנן", והגיע פעם לקברו של רבי חייא והקבר נעלם ממנו (בבא מציעא פה ע"ב), ועל רבי בנאה, שציין את מערתו של אברהם אבינו (בבא בתרא נח ע"א). שני הסיפורים אופייניים לתלמוד הבבלי, שכן התופעה של תרבות מקומות קודש הייתה מפותחת בבבל יותר מאשר בארץ ישראל.<sup class="footnote-marker">45</sup><i class="footnote">ראו הנספח למסכת ברכות. רבי בנאה עצמו היה צדיק וחסיד. הוא מופיע כמה פעמים במדרשי הלכה תנאיים (מכילתא דרבי ישמעאל, ויהי ג [השוו מכילתא דרשב"י יד, טו], ספרי, דברים א [עמ' 6]; ב [עמ' 9]; שו [עמ' 333]) ופעמים רבות במדרשי ארץ ישראל (בראשית רבה, ויקרא רבה, רות רבה, קהלת רבה), אבל לא בתלמוד הירושלמי. בתלמוד הבבלי הוא מופיע יותר (בנוסח רבי בנאה), ורבי יוחנן מוסר בשמו. מכל מקום, הוא מעורב בפתרון חלומות ובמעשי נסים (בבלי, ברכות נה ע"ב; בבא בתרא נח ע"א), וטבעי הדבר ששמו התקשר לתרבות מקומות קודש. מן הראוי להעיר שבימי רבי בנאה היה קברו של אברהם בנוי (במערת המכפלה בחברון), ונודע כאתר קודש מפורסם, שהרי מסופר על רבי בנאה שציין את מערתו (לעיל), ואולי זו ראיה הפוכה, שמקום הקבר היה ידוע אבל לא בנוי, וצריך עיון.  </i>
הכותים נאמנים לומר היכן גבולות מערה תת־קרקעית. אין לפרש שהם נאמנים אם אמרו שאדם קבור במקום פלוני, שכן נקבע שהם נאמנים על שני דברים: על "הקברות" ועל "ציון הקברות". על "הקברות" הם נאמנים שהם קוברים מתים בצורה מסודרת, ואולי גם נאמנים להעיד אם פלוני נקבר כאן או לא ואם פלוני נפטר או לא, ועל "ציון הקברות" הוא סימון גבולות המערה. לדעתנו מדובר במערה תת־קרקעית, כרגיל במערות הקבורה בארץ (איורים 29 א-ב). המערה סתומה, ולכן נדרשת נאמנותם כדי להגדיר את ממדי החלל.<sup class="footnote-marker">46</sup><i class="footnote">הבבלי, נידה נז ע"א, מסביר שהשומרונים שומרים על ציון הקברות משום שציווי זה רמוז בתורה. ספק אם השומרונים הכירו את הדרשה והכירו בה. אלא שזה היה גם מנהגם, שכן הם שמרו על דיני הטומאה והטהרה הבסיסיים, כפי שמעידים מעט המקוואות שהשתמרו בשומרון. הדרשה מבוססת על פסוק בספר יחזקאל, שהכותים לא הכירו. היא משקפת אפוא את דרך החשיבה של חכמים בלבד.  </i> גם עמי הארץ נאמנים על ציון קברות, וכן שנינו: "החשוד להיות מטמא למתים נאמן הוא על ציון קברות" (תוספתא, בכורות ג, יב [עמ' 537]). הוא נאמן משום שאף שאינו שומר את דיני הטהרה בעצמו, אינו חשוד להכשיל אחרים.<sup class="footnote-marker">47</sup><i class="footnote">הבבלי פיתח הבחנה בין כותי עם הארץ לסוג אחר של כותים. זו הבחנה שאין לה הד במקורות ארץ ישראל.  </i>[<b>ו</b>]<b>אינן נאמנין לא על הסוככות ולא על הפרעות</b> – סככות ופרעות נזכרות ליד בית הפרס כמקומות המטמאים באוהל, והמשנה מסבירה: "אילו הן הסככות: אילן שהוא מסך על הארץ ופ(ו)רעות היוצאות מן הגדר" (אהלות ח, ב, וראו פירושנו שם). הכוונה היא לכך שהעצים או השיחים מאהילים על הקבר, והכותים אינם נאמנים לומר שיש או אין קבר תחתם. כך פירש הרמב"ם בעקבות הבבלי אצלנו, ואכן זו הדרך היחידה הסבירה להבנת המשפט. הרמב"ם מסביר שהכותים אינם מכירים בשיחים ובעצים כאוהל ולכן אינם נזהרים להודות בכך שיש שם קבר או שהם יודעים שהמקום טהור (לשיטתם) ולפי הלכת חז"ל הוא טמא. ובכל זאת, התיאור קשה. אם הם נאמנים על קברים בכלל הם נאמנים גם על קברים תחת שיחים; תמיד יש חשש שאדם עצמו יאהיל על הקבר, והרי הכותים נאמנים על קברים. אם כן, מדוע אינם נאמנים על הסככות ועל הפרעות? להלן נסביר את המשנה באופן אחר. 
<b>[ו]לא על הבית הפרס</b> – כאמור לעיל, בית הפרס הוא שדה שאבד בו קבר. דיניו נדונים במסכת אהלות (יז, א). הכותים אינם נאמנים לומר ששדה פלוני הוא בית הפרס או אינו בית הפרס, ואולי גם להעיד היכן הקבר, וכך לגאול את בית הפרס מטומאתו.
<b> זה הכלל: דבר שהן חשודין בו אינן נאמנין עליו</b> – הכלל מסביר את המקרים שבהם אין הכותים נאמנים, ואגב כך אפשר לראות במה חשדו בהם חכמים ובמה לא. יש להעיר שתופעת ריבוי הקברים בתקופה הרומית אינה באה לידי ביטוי בשומרון, וזו ראיה (חלקית) לכך שמצוות הקבורה לא הוקפדה בחברה זו, לפחות לא ברמה שבה הוקפדה בחברה היהודית. 
בתוספתא, המצוטטת גם בבבלי (נידה נו ע"ב), ניתן הסבר אחר: "נאמן הכותי לומר קבר שנחרש ממנו אינו קבר, שאינו מעיד אלא על גופו של קבר,<sup class="footnote-marker">48</sup><i class="footnote">זו למעשה הגדרתו של בית הפרס.  </i> ואילן המאהיל על גבי קבר אינו קבר, שאינו מעיד אלא על גופו של קבר" (נידה ו, טז [עמ' 648]). אם כן, הכותי נאמן להעיד על עובדות טכניות ולא על שאלות הלכתיות, ולכן הוא נאמן להעיד גם על אילן המאהיל על קבר, ולא נאמר אם הוא נאמן להעיד גם על סככות ופרעות. אבל הוא אינו נאמן לומר "בהמה ביכרה", שכן זהו נתון הלכתי, או לומר אם האוכל כשר. העובדה שלפנינו שני הסברים להלכות דומות מעידה על כך שרשימת הנאמנויות קדמה לנימוק ושהנימוק הוא סיכום משפטי בדיעבד. הנימוק השונה עשוי להביא אולי גם להבדלים הלכתיים, אבל הרשימה בתוספתא חלקית, ואיננו יודעים אם הנימוק השונה גרם גם להלכות שונות.
ההלכה של משנתנו חוזרת במסכת כותים, עם מעט תוספות: "נאמן הכותי לומר אם קבר אם לא קבר, ובבהמה, אם ביכרה אם לא ביכרה. נאמן הכותי על נטע רבעי ועל הערלה ועל הציונות.<sup class="footnote-marker">49</sup><i class="footnote">ציון קברים. </i> אבל לא על הסככות ולא על הפרעות ולא על ארץ העמים ולא על בית הפרס, מפני שנחשדו בהם. זה הכלל: דבר שנחשדו בו אין נאמנין עליו" (מסכת כותים א, ג). גם הבבלי מוסיף פרטים לרשימה (נידה נז ע"א).
כאמור, התקשינו בשלושת הפרטים: ציון קברים, סככות ופרעות. דומה שהפתרון ספרותי. רביעייה זו של קברים בטוחים ושלושה סוגים של ספק (בית הפרס, סככות ופרעות) חוזרת במקורות, והיא מופיעה כדוגמה לטומאת מת שאין הנזיר מגלח עליה (נזיר ז, ג),<sup class="footnote-marker">50</sup><i class="footnote">אם נזיר נטמא הוא "מגלח", כלומר, מפסיק את נזירותו, מתגלח, מביא קרבן ומתחיל את הנזירות מחדש. אם עבר תחת אוהל במקום שהוא ספק (ספק קבר או ספק אוהל) הנזירות אינה נפסקת, שכן מִספק אין מקריבים קרבן ואין מפסיקים נזירות. הפסקת הנזירות היא עוון בפני עצמו, ורק טומאה ודאית היא עילה לכך. </i> שכן מִספק אין מפסיקים את תקופת הנזירות. כמו כן, "ואין מציינין על הוודאות אבל מציינין על הספיקות. ואלו הן הספיקות: סככות ופרעות ובית הפרס, ואין מעמידין ציון במקום טומאה" (מועד קטן ה ע"ב).<sup class="footnote-marker">51</sup><i class="footnote">אם אכן השפיע ציטוט זה על משנתנו הרי שזו ברייתא קדומה שהמשנה הכירה.  </i>
נראה אפוא שעורך המשנה העביר את כל רשימת הספקות כדי לציין שהכותים נאמנים על טומאת ודאי אבל לא על טומאת ספק. הניסוח הועבר ממקורות אחרים ומעיד על תפיסה תאורטית במקצת של הרשימה. יש לה אופי ספרותי, הנדיר למדי במקורות חז"ל. תופעת הקבוצות הספרותיות רגילה בספרות, אבל בדרך כלל הרשימה הועברה ממקור למקור בתשומת לב, ופרטיה מתאימים למקום החדש שאליו הועברה. בדרך כלל תיאורי הרֵאליה במקורות חז"ל אמינים ביותר, אולם במסכת נידה מצאנו כמה תיאורים כאלה, שיש בהם מרכיבים ספרותיים, וריכזנו אותם במבוא.

Chapter 8



Mishnah 1

הפרק חוזר לדון בדיני כתמים, ויש לראות בו המשך ליחידה הקודמת, המתחילה בפרק ו משנה יג וכוללת את כל הפרק הקודם. המשנה האחרונה בפרק ו מפסיקה את הרצף העוסק בכתמים, ושיבוצה ברצף זה בא לדעתנו להפריד בין המשנה הראשונה, שיש בה מחלוקת קוטבית, לבין יתר המשניות, העוסקות במצבי ביניים. הפרק הקודם עסק בחלקו בכתמים מיוחדים (רקם, כותים) ואגב כך בנאמנות כותים בדיני טהרות בכלל, וכעת אנו חוזרים לכתמים הרגילים. פרקנו עוסק במצבי ביניים, שבהם הנסיבות מאפשרות לברר אם הכתם הוא מדם נידה (או זיבה) או מדם אחר. השאלה הפרשנית המרכזית היא אם משנה יג בפרק ו נקטה עמדות מנוגדות (כתמים אינם דם נידה, ומחלוקת אם הם מטמאים משום זוב) ופרקנו דן במצבי ביניים והוא לדעת הכול<sup class="footnote-marker">1</sup><i class="footnote">זו דעתו של המאירי. </i> או שמא פרקנו חולק על שתי הקביעות הקוטביות ומציג עמדות ביניים שמן הסתם נקבעו כמעין פשרה, ושני החולקים במשנה יג יחלקו עליהן.
<b>הרואה כתם על בשרה כנגד</b> <b>בית תורפה</b> – על השוקיים מלמעלה או בסביבות הערווה. "בית התורפה" הוא עוד אחד מכינויי הלשון הנקייה לבית הערווה. בספרות חז"ל הוא משמש רק בהקשר של משנתנו וציטוטיה, והוא אפוא מונח יחידאי במסכת.
<b> טמאה</b> – משום שיש להניח שהדם יצא מבית הערווה והוא דם נידה או זיבה.
<b> ושלא כנגד בית תורפה, טהורה</b> – במקום אחר בגוף, טהורה משום שאין זה סביר שבא ממקור טומאתה. 
<b>על עקיבה ועל ראש גודלה, טמאה</b> – על עקבהּ (העקב שלה) ועל אגודל הרגל כאשר האישה יושבת ישיבה מזרחית, וכך מקום הערווה נשען על הרצפה, והעקבים ואגודלי הרגל סמוכים אליו. כך קובעת גם משנת נגעים (ב, ד) שבית הסתרים נבדק כאשר האישה "עורכת". "עורכת" הוא שלב הכנת הבצק לאחר לישתו וקודם הנחתו בתנור: "רבן גמליאל אומר: שלוש נשים לשות כאחת ואופות בתנור אחד זו אחר זו. וחכמים אומרים: שלוש נשים עסיקות בבצק, אחת לשה ואחת עורכת ואחת אופה" (פסחים ג, ד). על התנוחה בעת עריכת הבצק אנו לומדים מציורים קדומים. בציורים מצריים האישה כורעת על ארבע, וכך אחוריה נראים במלואם (אלא שבשעת לישה היא לבושה, ובבדיקת נגעים היא עירומה). בשעת תנועה, אחוריה נשענים על העקבים, וכן כאשר היא נחה בתנוחת ישיבה כזאת (גב זקוף והחלק האחורי נשען על העקב). בתנוחה כזאת, בית הסתרים מוצנע, בניגוד לישיבה מזרחית. דם על העקב עשוי לגלוש בעת ישיבה מזרחית ובעת ישיבת טחינה כאחת. אבל דם על האגודל מאפיין ישיבה מזרחית בלבד, ולכן העדפנו לפרש את המשנה כעוסקת בישיבה מזרחית. 
כך גם מתארים חכמים שבשעת העבודה האישה עירומה, ובעזרת מעט אדמה היא מכסה את מקום הערווה. וכן שנינו: "האשה יושבת וקוצה חלתה ערומה מפני שהיא יכולה לכסות עצמה, אבל לא האיש" (חלה ב, ג). גם כאן זוהי כמובן ישיבה מזרחית. 
בציורים רומיים והלניסטיים, האישה (השפחה) יושבת ישיבה מזרחית, וכך נראים ונבדקים איבריה האינטימיים הקדמיים. בויקרא רבה מפורש: "כאורגת [צריך להיות: עורכת] בבית הסתרים" (טו ח [עמ' שלה-שלו]), כלומר, כפירוש השני שהצענו (ישיבת טחינה איורים 30-31). מכל מקום קשה, שהרי בכל המקרים הללו צריך לראות גם דם נוסף בבית הערווה ובסביבתו! אולם ההלכה עקרונית ואינה בהכרח רק מעשית. זאת ועוד, אפשר שהאישה שטפה את עצמה, וכל שראתה הוא הדם על האגודל או על העקב.
<b>על שוקה</b> <b>ועל פרסותיה מבפנים, טמאה</b> – השוק מבפנים היא כנגד בית התורפה, ואפשר שהדם זרם לשם. הפרסות הן כפות הרגליים, ומדובר בישיבה מזרחית, כפי שהצענו. מכאן שעקבה הוא מבחוץ, והדבר מתאים יותר לכריעה על ארבע (ישיבת טחינה). אם כן, משנתנו עוסקת בכל צורות הישיבה המיוחסות לנשים בעבודתן.
<b>ומבחוץ, טהורה</b> <b>–</b> בדפוס נוסף: "ועל הצדדין מכאן ומכאן טהורה", ואיננו ביתר עדי הנוסח.<sup class="footnote-marker">2</sup><i class="footnote">נמצא בכ"י פרמא 3173; וטיקן 110; מינכן 95; קטע גניזה שטרסבורג 4062.29. בדפוס נאפולי רנ"ב נוסף בגיליון. </i> נראה שלפנינו תוספת הסבר מיותרת וברורה מאליה.
<b>ראת</b> – כתם או דם<b> על חלוקהּ</b> – החלוק הוא הבגד התחתון, שהיה עשוי שני מלבני בד, "שני דפין" בלשון הירושלמי (שבת טו ב, טו ע"א), קדמי ואחורי, שהיו מחוברים באמצעות שרוכים בקשרים על הכתפיים. קשרים אלו הותר לעשותם בשבת, בין לדעת רבי מאיר, המתיר קשר שאפשר להתירו ביד אחת, בין לדעת רבי יהודה, שהרי אין זה קשר של קיימא (שבת טו, ב). החלוק היה חגור באזור המותניים, כפי שמשתמע להלן, ולעתים היו לו בתי יד, כלומר, שרוולים (איורים 32 א-ב).
<b> מן החגור </b>[<b>ו</b>]<b>למטן, טמאה</b> – שכן יש חשש שבישיבה נגע הבד בבית הערווה ולוכלך בדם זיבה/נידה.
<b> מן החגור ולמעלן, טהורה</b> – לא ייתכן שדם ממקור הערווה יגיע כה גבוה. להערכתנו, הלכה זו מחמירה. גם השטח שמתחת לחגורה רחוק דיו מבית הערווה, ולו הייתה כאן הקפדה על דיני ספקות היה צריך לנסח את ההלכה באופן אחר, כך שרק דם על הבד באזור בית התורפה יטמא.
<b> ראת על בית יד</b> – שרוול<b> שלחלוק, אם מגיע</b> – ארוך דיו<b> כנגד בית תורפה, טמאה, ואם לאו, טהורה</b> – האישה עלולה להכניס את ידה עם השרוול הארוך לתוך החלוק ולנגוע בגופה, וזהו ששנינו לעיל, שהאגודל שיש עליו דם – טמא.<sup class="footnote-marker">3</sup><i class="footnote">ב-א וכן בפרידברג 9-001, במקום "ואם לאו טהורה" נכתב "ושלא כנגד בית תורפה". </i> <b>היתה פושטתו ומתכסה בו בלילה</b> – המשנה מתארת מצב של עוני שבו בגד היום משמש גם מעין סדין. על העוני בבגדים אנו שומעים לעתים קרובות. עם זאת, בדרך כלל היה לאדם בגד ליום ובגד ללילה. כן שנינו: " 'עד בא השמש תשיבנו לו' – זה כסות יום, שאתה מחזיר לו כל היום. אין לי אלא כסות יום שאתה מחזיר לו כל היום, כסות לילה שאתה מחזיר לו כל הלילה מנין? תלמוד  לומר (דברים כ"ד, יג): 'השב תשיב לו את העבוט כבא השמש'. מכאן אמרו, ממשכנין כסות יום בלילה וכסות לילה ביום ומחזירין כסות יום ביום וכסות לילה בלילה" (מכילתא דרבי ישמעאל, מסכתא דכספא, משפטים יט [עמ' 317]).<sup class="footnote-marker">4</sup><i class="footnote">וכן מדרש תנאים על דברים כד, יג (עמ' 158) (העוסק בסגום, שהוא לבוש חיצוני חם, ראו מכילתא דרבי שמעון בר יוחאי, משפטים כב, כה [עמ' 212]); ירושלמי, בבא מציעא ט יג, יב ע"ב; בבלי, בבא מציעא לא ע"ב, קיד ע"ב. </i> הרי שיש כסות ליום נפרדת מכסות הלילה, והמשך המדרש עוסק במפורש בסדין.
<b>כל מקום שימצא בו דם</b> – בעדי נוסח מטיב משני,<sup class="footnote-marker">5</sup><i class="footnote">דפוס וכ"י וטיקן 110. בנאפולי רנ"ב - "דם". </i> במקום "דם" נכתב "כתם". ברור שמדובר בכתם, וזו כוונת כל הנוסחים.
<b>טמא מפני שהוא חוזר</b> – בלילה האישה מתהפכת, וממילא אפשר שהסדין נגע באזור הערווה, והדם שעליו הוא ממקור טומאתה. גם כאן קשה להניח שלא נותר לדם שריד אלא על החלוק, והסברנו לעיל שאפשר שזו הלכה תאורטית ואפשר שהאישה רחצה עצמה קודם שבדקה שנית את גופה.
<b>וכן בפ</b>[<b>ו</b>]<b>ליון</b> – פוליון או פיליון. הפיליון נזכר במקורותינו כ"פיליון של ראש". נראה שזהו הבגד הרומי הנקרא Pallium,<sup class="footnote-marker">6</sup><i class="footnote">שפרבר, תרבות חומרית, א, עמ' 140-132. </i> שהוא אריג מלבני גדול שעטפו בו את כל הגוף פעמים רבות וניתן היה ליצור בעזרתו צורות שונות של לבוש: ארוך וקצר, עם שרוולים ובלעדיהם, עם סיכות שיצרו קפלים וכיסים ואף כשכתף אחת גלויה. 
והנה מצינו שכאשר הירושלמי מגדיר את צבעו של דם שחור הנחשב כדם נידה, ומטמא, הוא מדמהו לפיליון של ראש. זה לשונו: "רבי זעירא בשם רבנן: שחור כעורב, שחור כענב, שחור כזפת – טהור. חברייא בשם רבי יוחנן: שחור כדיו – טהור. רבי אמי בשם רבי יוחנן: כפליון שלראש הבא ממדינת הים – טמא" (נידה ב ו, נ ע"א, וכן בבלי, נידה כ ע"א: "עולא אקלע לפומבדיתא. חזייה לההוא טייעא דלבוש לבושא אוכמא. אמר להו: שחור דתנן, כי האי" [עולא היה בפומבדיתא. ראה ערבי שלבוש לבוש שחור, אמר להם: שחור כמו זה]. לפי ההמשך, הבגד היה יקר ביותר ונדיר). נמצא שהיה מין אחד מיובא של פיליון שצבעו שחור, ואפשר שהצבע הזה הוא מאפיין קבוע של מלבוש זה. מכל מקום, זהו רדיד מלבני עבה שעטפו בו את חלקו העליון של הגוף וגם את הראש (איור 33). הפיליון (פיליון בלטינית) שימש בגד לגבר או לאישה, ובמקרה זה, זהו פיליון שהשתמשו בו גם לכיסוי בלילה. 
המשנה בכלים כח, ח מחלקת את חומרי הגלם של הבגדים השונים לשלושה סוגים: רגילים, עבים ורכים. בתוספתא מובא הפיליון כדוגמה לבגד העשוי מבד דק. שנינו שם: "אלו הם העבין ואלו הם הדקין (הרכין): כגון הבורסין והברתסין, הפמליאות והחמילות והלבדין והסנסין הן העבין; השירין והסורקין והכולך והפיליון של ראש אין בהן משום שלשה על שלשה אבל יש בהן שלש על שלש" (בסוגריים מובא הנוסח בכ"י וינה, כלים בבא בתרא ה, יא [עמ' 595]).<sup class="footnote-marker">7</sup><i class="footnote">התוספתא בכלים מתייחסת למקור קדום, שבו נאמר שהשיעור של ה"עבים" הוא שלושה על שלושה טפחים (כפולים), ושל הדקים, שלושה על שלושה טפחים (לא כפולים). אין זה הניסוח של המשנה, ולפנינו מקרה נדיר אשר בו התוספתא מבארת משנה קדומה אחרת, הדומה למשנתנו. </i> הפיליון של ראש הוא מהרכים או הדקין, כלומר, בד דק ועדין במיוחד. פיליון של ראש הוא פיליון שאפשר לכסות בו גם את הראש. 
בתוספתא מופיעה סדרה של הוספות, מקרים נוספים שההלכה בהם נקבעת לפי הסבירות של מקור הדם. הצד ההלכתי כשלעצמו אינו חשוב במסגרת פירושנו, אלא שהתוספתא משקפת את הנסיבות שבהן נקבעו ההלכות:
1.	"נמצא על פסיקיה שלה הרי זו טמאה, שבשעה שמתרתה מתרתה<sup class="footnote-marker">8</sup><i class="footnote">המילה הוכפלה בטעות. בדפוס ראשון: "מתחתה". </i> נוגעת בתורפה. ואם היתה מכה על צוארה ונמצא על כתיפה – הרי זו תולה; על ירכה – הרי זו תולה, ואין חוששין שמא יד הוליכה לשם; נמצא על ידה – טמאה, מפני שהידים עסקניות הן" (נידה ו, יט [עמ' 648]). התוספתא היא כמשנה, אבל הרשימה המופיעה בה, עצמאית. היא מוסיפה שאם יש לאישה פצע נוסף היא יכולה "לתלות" את הופעת הדם באותו פצע ובכך לא להיטמא. "תולה", משמעה בפועל שהאישה טהורה. אלא שיש הבדל בין "טהורה" ל"תולה". זהו כעין ההבדל בין "זכאי" בלשון המשפטית ל"זכאי מחוסר ראיות" או ל"זכאי מספק". שני האחרונים הם המקבילה ל"תולה", ויש בהם הכרה בכך שאפשר להעניק להימצאות הדם הסבר שאינו קשור לטומאה, אבל מצבה של האישה בכל זאת חשוד. כנגד זה חסרה בתוספתא ההגדרה של "פנים וחוץ" ועולות שאלות נוספות שאינן מופיעות במשנה.
2.	"היו שני כתמים על חיקה, אחד מלמעלה ואחד מלמטה, אף על פי שהתחתון גדול והעליון קטן – תולה את התחתון עד כגריס, שאני אומר: ממקום שבא העליון בא התחתון" (נידה ו, כ [עמ' 648]). בהלכה זו מורחב המרכיב של "תולה" והוא כולל גם מקרה שבו אין לכתם מקור ברור של פצע במקום אחר או סיבה אחרת. 
3.	"נמצא על בית יד אונקלי שלה, אם מגיע כנגד תורפה – טמאה; ואם לאו – טהורה. אמר רבי אלעזר בר יוסי: הלכה זו הורתי ברומי לטומאה, וכשבאתי אצל חברי, אמרו לי: יפה הוריתה" (נידה ז א [עמ' 648]). האונקלי הוא כנראה שרוול ארוך העשוי להגיע עד כנגד בית התורפה של האישה. האונקלי מתואר גם כבגד שהאבל רשאי ללבשו בתוך הבית, ומן ההקשר עולה שזהו בגד נאה במיוחד, שכן התירו לאבל ללבשו בימי אבלו אך ורק בתוך הבית (מועד קטן כד ע"א).<sup class="footnote-marker">9</sup><i class="footnote">ראו פירושו של ליברמן, תוספת ראשונים, עמ' 279. לדעת אפשטיין, מבוא, עמ' 1, אונקלי הוא חלוק. ראו שפרבר, תרבות חומרית, א, עמ' 129. חלוק הוא בגד פשוט, בגד גוף תחתון. הוא אינו מתאים לתיאור המעשה במקדש, המתבאר רק אם האונקלי מפואר. יתר על כן, לחלוק הרומי, הוא הכותונת המקראית, לא היו שרוולים.  </i>	עדות מעניינת על טיבו של האונקלי מופיעה בתלמוד הבבלי בתיאור אגדי של המאבק בין בני שמעון הצדיק על משרת הכוהן הגדול, שהוא אחד הזיכרונות הקדומים שהשתמרו בתלמוד הבבלי, שזמנו עולה לשנת 167 לפנה"ס, אלא שעד עריכת התלמוד עיטרו את המעשה בעיטורי אגדה. מכל מקום, מתואר בו כיצד נלקח אחד המועמדים והולבש בבגדים האמורים לשמש מעין חיקוי לעגני לבגדי הכוהן הגדול. וזה הלשון: "אמר להם: חוניו בני ישמש תחתי. נתקנא בו שמעי אחיו, שהיה גדול ממנו שתי שנים ומחצה. אמר לו: בא ואלמדך סדר עבודה. הלבישו באונקלי וחגרו בצילצול. העמידו אצל המזבח. אמר להם לאחיו הכהנים: ראו מה נדר זה וקיים לאהובתו" (מנחות קט ע"ב). הצילצול הוא חבל או מין חגורה דקה שחוגרים סביב הגוף.
	האונקלי הוא אפוא מעין כותונת, אלא שאינו בגד כהונה, וכך נחשף חוניו, המועמד לכהונה, בבורותו ובגסותו. מן ההקשר עולה שהאונקלי הוא בגד מפואר, אלא שלובשים בגד מפואר מעין זה כשהולכים לפגישת אהבים ולא לעבודת הקודש.
	מקור אחר המסייע בהבנת הבגד הוא תיאור מנהגי החברה של אנשי ירושלים, כלומר, של העילית העירונית, וזה לשונו: "דבר אחר: 'בני ציון היקרים' – בשעה שהיה אחד מהם נזמן לסעודה היה הופך אונקלי שלו השמאלית, שאם יבוא אחר לזמנו היה יודע שהוא מזומן לסעודה ולא יטעיננו טענת חנם" (איכה רבה, ד ב [עא ע"א] ומקבילות). כלומר, כל מי שהוזמן לסעודה היה הופך את השרוול כדי לסמן שהוזמן. נמצא שהאונקלי הוא מעיל חיצוני שיש לו שרוולים. לעתים מכניסים את היד לשרוול ולעתים השרוול ריק ומושפל כלפי מטה, ואילו בסיפור נקשר השרוול למרכז הגוף בגובה בית התורפה.
	ה"פאליום" הרומי אשר בהם דנּו, כמו ההימטיון היווני, היו אריג גדול שעטפו בו את הגוף ויצרו גם מעין כיסוי לידיים. מכל מקום, ברור שהפאליום והחלוק אינם האונקלי. מכל המקורות הללו נראה שהאונקלי מקביל לבתי הידיים שבמשנה, והוא יריעת בד שנועדה רק לכיסוי השרוולים, אשר בה השתמשו בעיקר כתוספת לחלוּק.
	עוד אנו שומעים שהשאלה לא נשאלה בארץ אלא ברומי, ומן הסתם שאלוה עשירי העיר, שלבשו בגדים מפוארים כאלה. במרחב היהודי בארץ ישראל היו בגדים כאלה נדירים, שכן רוב הציבור היהודי לא נמנה על מעמד העשירים.<sup class="footnote-marker">10</sup><i class="footnote">לא נרחיב בנקודה זו. ראו הנספח למסכת חלה. רוב היישוב היהודי התגורר בעיירות כפריות, ולפי השרידים הארכאולוגיים שיש בהן, התושבים היו בני המעמד הבינוני ומטה ולא היו ספוגי תרבות יוונית־רומית.  </i>	אגב כך מתברר ששם התחדשה ההלכה וזכתה לברכת חכמי הארץ. בבבלי מופיע נוסח שונה במקצת של הסיפור: "אמר רבי אלעזר ברבי יוסי: דבר זה הוריתי בעיר רומי לאיסור, וכשבאתי אצל חכמים שבדרום, אמרו לי: יפה הוריתה" (נידה נח ע"א). עד כאן כל ההלכות בתוספתא דומות למשנה או שונות אך אינן חולקות. 
4.	"לבשה חמשה חלוקות הבדוקין לה, ונמצא על הפנימי, ולה לתלות – הרי זו תולה. על החיצון אין לה לתלות – אינה תולה" (נידה ז, ב [עמ' 648]; בבלי, נידה נח ע"ב). אם כן, אין זה חשוב כמה שכבות ביגוד הן, אם יש עילה סבירה לדם, האישה טהורה בזכות ה"תלות", ואם לאו – טמאה. זהו כלל גורף, המנוגד למשנה, שהציעה ניסוחים אחרים. המשנה מנסחת ניסוח חיובי: האישה טהורה אלא אם כן יש סבירות לכך שהדם בא ממקום הערווה, ואילו הניסוח בתוספתא שלנו שלילי: האישה טמאה אלא אם כן יש לה סיבה לתלות.
	נמצאנו למדים שהייתה מחלוקת בהגדרת המקרים שבהם האישה טמאה, או נכון יותר – רשימת המקרים כנראה מוסכמת, אולם הניסוח המשפטי המרכזי שונה. במבוא הכללי לפירוש המשניות עמדנו על תופעה זו, שבה קודם כול נקבעה רשימת ההלכות הפרטניות ורק בשלב מאוחר יותר נוסח הכלל המשפטי האמור לשמש כלי עזר.
5.	"קצרה שלבשה חלוקה של ארוכה וארוכה שלבשה חלוקה של קצרה, נמצא כנגד בית תורפה של ארוכה – שתיהן טמאות; כנגד בית תורפה של קצרה – קצרה טמאה וארוכה טהורה. שתים שהיו טוחנות ברחים של יד ונמצא על הרגל הפנימי – שתיהן טמאות; על הרגל החיצונה – היא טמאה וחברתה טהורה; נמצא ביניהן – זה היה מעשה ונמצא על שפתיו של אפטי<sup class="footnote-marker">11</sup><i class="footnote">קרויס מציע במילונו ש"אפטי" היא פטפוט, כלומר, יתד קטנה או בליטה בקרקעית הכלי. ראו פירושנו לשבת ח, ב; כלים ו, א, וראו ברנד, כלי חרס, עמ' רלב, הערה 52. ליברמן גוזרה מהמילה "אמבטי" (ליברמן, תוספת ראשונים, על אתר, עמ' 280). </i> ועל עלי זית שמסקת בהן את התנור, ובא מעשה לפני חכמים, וטמאום" (נידה ז, ג [עמ' 649-648]). לכאורה המקרה אינו הולם את הכלל בתוספתא, שלפיו האישה טמאה רק אם אין לה סיבה לתלות. במקרה שבתוספתא לכל אחת יש סיבה לתלות (הזוב של השנייה, אבל זו תלות שאינה מספקת). נמצאנו למדים שהכלל שבתוספתא מנוסח באופן כללי ותאורטי. לא כל תלות מועילה, אלא הדבר תלוי בנסיבות. ואולי אכן לפנינו שתי גישות חולקות: האחת שוקלת כל מקרה לגופו ואחר כך מרחיבה מאוד את ההיתר. לפי הגישה השנייה, שאותה מייצגים רבי עקיבא והמשנה הבאה, כל דימום (שלא בעת נידתה) שניתן לתלותו בצורה כלשהי (אפילו רחוקה), יש לתלותו. להלן נראה שכנראה אין ליצור הרמוניזציה בין המקורות ושלפנינו מחלוקת. כפי שהדגשנו במבוא, שתי הגישות הללו מנוגדות לגישה השלישית, שלפיה ניתן לבדוק את צבע הדם ולהכריע בספקות לפי הצבע. 

Mishnah 2

<b>ותולה בכל דבר שהיא יכולה לתלות</b> – כלל זה שנינו בתוספתא בפירושנו למשנה לעיל, אלא שֶבה הוצג הכלל כמקביל למשנה הקודמת וכמסביר את ההלכות שבה. אנו עמדנו על כך שהפרטים במשנה הקודמת אינם עולים בקנה אחד עם כלל זה.
<b>שחטה בהמה, חייה ועוף</b> – זו דוגמה ל"תולה בדבר אחר". אם שחטה, אפשר שכתם הדם שנמצא עליה בא מהחיה ששחטה. כפשוטו, כלל זה גובר על הכללים במשנה הקודמת, כלומר, אם נתגלה הכתם כנגד בית התורפה או על עקבה של האישה, היא טהורה. כנגד זה, מן הסתם, אם הוא נמצא על בשרה במקומות המכוסים אין זו עילה לטהרה.
מן הראוי להעיר שאנו רואים היום את השחיטה כמעשה דתי. רק "כלי קודש" מוסמכים לשחוט. זהו מעמד ציבורי דתי, ועל השוחטים הופעל פיקוח רבני (לפחות כך באירופה) במשך מאות שנים. במזרח הקדמון כמו גם בעיירות ישראל במזרח עד סוף ימי הביניים הייתה השחיטה משפחתית. בעל הבית או בעלת הבית שחטו כשם שבישלו, הכינו יין ושמן וכל מעשה הכנה אחר לסעודה. כמובן שעל השחיטה בירכו ואת הדם שפכו כדרישת ההלכה. אבל כל אדם וכל אישה ידעו כיצד לעשות זאת. אין אפוא כל תימה בכך שנשים שוחטות. הספקנו לראות זאת עוד בעינינו בכפר המסורתי. 
<b>ונתעסקה בכותמין</b> – בכתמי דם של אחרות<b> או שישבה בצד העסוקין בהן</b> – אפשר לתלות שהדם בא מהם, ואזי האישה טמאה רק כנוגעת בזבה (או בנידה).
<b> הרגה מאכולת, הרי זה תולה בה</b> – לפי התיאורים שנביא להלן מאכולת היא פשפש, והפשפשים מלאים דם. ההורג פשפש עשוי אפוא להתלכלך בדמו. במשנה, זו דוגמה נוספת לתולה בכל דבר. ההנחה היא שדם פשפש באמת דומה לדם נידה (ראו נספח רפואי, סעיף 31).
בתוספתא מוסיף רבן שמעון בן גמליאל ומדגיש: "אם הרגה מאכולת – תולה; ואם לאו – אינה תולה" (נידה ז, ד [עמ' 649]). אם כן, אפשר לתלות בדם הפשפש רק אם האישה אכן הרגה פשפש, וכדעת תנא קמא, ונגד דברי רבי חנינא בן אנטיגונוס (או אנטיגנוס) במשנתנו. אבל בהמשך אנו שונים בתוספתא את סיכום רבן שמעון בן גמליאל, המקל: "אמר רבן שמעון בן גמליאל: אני אומר דבר אחד והם אמרו דבר אחד. לדברי אין סוף ולדבריהם אין סוף. לדברי אין סוף – אין לך אשה שאינה טהורה, אין לך מטה שאין עליה מאכולת. לדבריהם אין סוף – אין לך אשה שאינה טמאה ואין לך סדין שאין עליה טיפי דמים. אבל אמר: רואה אני את דברי רבי חנינא בן גמליאל מדברי ומדבריהם, שהיה אומר: תולה במאכולת עד כגריס של פול. אף על פי שלא הרגה, תולה בבנה ובבעלה, וכדבריו אנו מורים" (נידה ז, ה [עמ' 649]). רבן שמעון בן גמליאל מכיר בכך שאם תולים את הכתם במאכולת, כל הנשים טהורות, שהרי הפשפשים מצויים תמיד, ותמיד אפשר לפרש שהם מקור הכתם. גם לדעת חכמים, האומרים שאין תולים בדם פשפש, אין לדבר סוף: על כל סדין יש דם פשפשים, ולכן כל אישה חשודה תמיד כטמאה. רבן שמעון בן גמליאל עצמו מקבל עמדת ביניים המתחשבת בגודל הכתם (להלן).
ברור שברייתא זו (נידה ז, ד [עמ' 649]) פירשה שאפשר לתלות במאכולת אפילו אם האישה לא הרגה מאכולת, שאם לא כן "יש לדבר סוף", וסתם אישה שלא הרגה פשפשים באותו יום אינה יכולה לתלות את הדם בהם. נמצאנו למדים שלפנינו מחלוקת מהי "תלות": האם זו כל עילה שהיא, או עילה שיש לה חיזוק עובדתי. במשנה ג להלן נחזור לכך. בהמשך המשנה, עמדה זו שנויה במפורש מהיבט הרֵאליה – אישה יכולה לתלות בדם פשפש גם כשלא הרגה אותו, שכן כפי שמובא בנספח הרפואי, לפשפש אין דם. הדם היוצא כאשר מועכים והורגים את הפשפש הוא דם האדם שהפשפש בלע. עם זאת, במהלך העקיצה עלול לצאת דם (כמובן של האדם עצמו), ולכן, מבחינת הרֵאליה יש בסיס מוצק לאומר שאפשר לתלות ב"דם הפשפש" גם כאשר האישה לא הרגה אותו, שכן היא פשוט נעקצה והגירה דם. אלא שיהיה הבדל בין כמות הדם: כאשר "הרגה" יצא ממנו יותר דם מאשר מעקיצתו.
מעבר לוויכוח ההלכתי, התוספתא משקפת את ההווי החברתי. המאכולת מצויה בכל מקום ובכל עת, והיא חלק מתרבות הלכלוך שקדמונינו חיו בה. עסקנו בכך במבוא למסכת מקוואות. 
פירשנו שמאכולת היא פשפש משום שהוא חרק נפוץ היונק דם אדם ועם רציצתו נוצר כתם דם. הפשפש מכיל מעט דם ועל כן המשנה (להלן) קובעת שיש בו עילה לכתם דם קטן בלבד, ואם ניכר שהיה דם רב אין זו עילה "לתלות". גם אם זהו דם האדם שנעקץ, מה שיוצא הוא לכל היותר טיפה קטנה אם הפשפש בלע דם רב הוא עשוי להגיע לממדים של כ-10 ממ"ק. כשמועכים אותו משתחרר דם בכמות רבה יותר מאשר טיפה, אבל עדיין מדובר בכמה טיפות, עד 6–8 ממ"ק בלבד. בתוספתא שבת מופיעה מחלוקת בית שמאי ובית הלל: "רבי שמעון בן לעזר אומר, בית שמיי אומרים: אין הורגין את המאכולת בשבת, ובית הלל מתירין" (טז, כא). לדעת בית שמאי המאכולת היא בעל חיים לכל דבר ואסור להרגו.<sup class="footnote-marker">12</sup><i class="footnote">המפרשים תולים את איסור ההריגה במלאכת שחיטה, שהיא אחת מל"ט אבות מלאכה. ברם כפי שהראינו בפירושנו לשבת ז, ב, הניסוח של אבות המלאכה מאוחר, והוא ניסוח משפטי-ספרותי. ספרותי – בעצם הסידור והמספור; משפטי – בניסיון לרשום רשימת מלאכות אסורות. הראינו שנותרו מלאכות אסורות שלא נרשמו. מכל מקום, הירושלמי לא ראה ברשימה ריכוז של כל העבודות כי אם מדגם שלהן בלבד. במקבילה בבבלי, שבת יב ע"א, וכן קז ע"ב, אומר רבי אליעזר שההורג כינה בשבת חייב, וזו דעת בית שמאי שרבי אליעזר מהלך בשיטתם. אם כן, ההריגה עצמה היא איסור. כאמור, לפי התנאים, הריגת בעל חיים היא איסור בפני עצמו ולא תולדה של אב מלאכה אחר. בבבלי סוברים שישנה רשימה סגורה של שלושים ותשע (לט) אבות מלאכה, וכל המלאכות שאינן ברשימה מותרות, או אסורות משום שהן תולדה של אחד מאבות המלאכה או משום גזרה שמא יעברו על אב מלאכה מאחד האבות שברשימה.  </i>
<b>עד כמה היא תולה</b> – עד איזו כמות אפשר לתלות בפשפש? שהרי כמות הדם בפשפש קטנה.<sup class="footnote-marker">13</sup><i class="footnote">ראו בבלי, נידה יד ע"א, נח ע"ב. </i> <b>רבי ר' חנניה בן אנטיגנס אומר: עד כגריס שלפול</b> – כתם גדול יותר אינו יכול להיגרם מהריגת פשפש. "כגריס" היא מידה ספרותית בלבד, ואין טעם לבדוק אם אכן יש בפשפש כמות כזאת של דם. 
לעניין נגעים נקבע שגודל הנגע חייב להיות לפחות כגריס, שהוא שלוש על שלוש עדשים: "מקום הגריס תשע עדשות, מקום עדשה ארבעה שערות, נימצאו שלשים ושש שערות" (נגעים ו, א), אבל פחות מסלע (שם ה, א).<sup class="footnote-marker">14</sup><i class="footnote">ביתר המקבילות ישנן גם נוסחאות אחרות. ראו פירושנו לנגעים ד ה; ה ב (טרם נדפס). </i> הסלע הקדום קוטרו כשני מ"מ. ספק אם היה אי פעם גריס כל כך גדול, וכבר המשנה בכלים ציינה שהשיעור הוא "במידה גסה [גדול מאוד]" (כלים יז, יב), והוא הגריס הקיליקי (הבא מקיליקיה). עד כאן גודל הגריס לעניין נגעים. מסתבר שלדין נידה אין צורך בגריס כה גדול, ומפתיע שלא נקבע שיעורו. ואולי זו דוגמה נוספת לכך שמסכת נידה לא נכתבה בסגנון ההלכתי הרגיל.
<b>אף על פי שלא הרגה</b> – רבי חנינא סבור כברייתא שציטטנו לעיל (תוספתא, נידה ז, ה [עמ' 649]), שהאישה יכולה לתלות בפשפש אפילו אינה יודעת שהרגה אחד כזה, משום שמעיכת הפשפש היא פעולה כמעט לא רצונית שעושים בהיסח הדעת, וכאמור, ייתכן גם שהדם הוא דם העקיצה.
<b>ותולה בבנה ולבעלה</b> – אם יש להם פשפשים או כל מכה אחרת המגירה דם,<sup class="footnote-marker">15</sup><i class="footnote">הרשב"א על אתר פירש: אם נתעסקו בכתמים שחטו, ואלבק פירש: אם שחטו או עסקו. ואין צורך בהעמדה זו. </i> כתם הדם שעליה עשוי לבוא מהם. אפשר שהמשפט הוא משפט חדש: כל פצע שיש להם הוא עילה להסבר שהדם אינו ממקום טומאתה.
<b>אם יש מכה והיא יכולה להיגלע ולהוציא דם, הרי זו תולה בה</b> – כל מכה (בה או בהם) שאפשר שיצא ממנה דם היא עילה לטהרה ("תולה בה"), כפי שנראה במשנה ג. משנה ג עוסקת ברבי עקיבא, שטיהר אישה שראתה כתם ו"תלה" את הכתם במכה שאירעה לבעלה אף על פי שהקשר של האישה לדם שדימם בעלה אינו מוכח. משנה ג משתמשת בעילה זו בצורה רחבה יותר ממשנתנו, ובכך צועדת צעד נוסף בנתיב ההקלה. הצעד הנוסף אינו שנוי במפורש אלא משתמע מלשון המשנה. במשניות רגילות הייתה מסקנה כזאת דבר של תימה, שכן לא ייתכן שהמשנה עצמה לא תתייחס לשאלה אם זוהי מכה של האישה או של בעלה, אבל במשנת נידה מצינו דוגמאות נוספות שבהן לא חודדו המקרים, וההבחנות הפרטניות והמשפטיות אינן שלמות. הן במצב של בוסר שטרם גובשו בו כל הפרטים.
בבבלי מופיעה מחלוקת נוספת, בשאלה אם המשנה עוסקת בכתם או בדם נידה ממש (נידה יד ע"א). הבחנה זו איננה מופיעה במקורות התנאיים עצמם, אף שהבבלי מפרש כך את דברי רבי מאיר ורבי (להלן משנה ג).

Mishnah 3

<b>מעשה באשה אחת שבאת לפני רבי עקיבה, אמרה לו: ראיתי כתם</b> – על הבגד או על הגוף<b>. אמר לה: שמא מכה היתה ביך? אמרה לו: הין, וחיית</b> – האישה טוענת שיש לה פצע, ומוסיפה (או שרבי עקיבא מוסיף) שהפצע התחיה, כלומר, התרפא. לפי פירוש זה, האישה מלמדת על עצמה קטגוריה, כלומר, אומרת לרבי עקיבא שאכן הייתה בה מכה, אבל היא התרפאה, וקשה להניח שממנה בא הדם. רבי עקיבא מנסה למצוא לה היתר בכך שהוא אומר בהמשך שייתכן שהפצע התגלע, כלומר, הגלד נשר בחלקו והפצע שוב הגיר דם ואפשר לתלות בכך. אפשר גם ש"חייתה" הוא פסק ההלכה של רבי עקיבא: הוא החליט שהאישה תחיה, כלומר, תישאר טהורה, וזה סוף הסיפור.
"חייתה" משמע נרפאה. כך למשל, במשנת בבא קמא ח, א מדובר במי שנפגע ממכה וחייתה ולאחר מכן התגלתה המכה שנית. 
הכתם אינו נחשב כבא מזוב אלא כבא מהפצע החיצוני. אם כן, המשפט "ותולה בכל דבר שהיא יכולה" הוא מסקנה מהמקרה הפרטני של רבי עקיבא. מן הסתם, לאחר שנוסח הכלל כבר לא היה טעם בסיפור המקרה. אלא שהסיפור סופר קודם שהכלל נוסח, וכפי שראינו במשנה א הוא גם אינו מוסכם על הכול. 
בבבלי מיוחסת עמדה זו גם לרבי חנינא בן אנטיגונוס, הנזכר במשנה הקודמת (נידה נח ע"ב). מעבר להקלה יש בסיפור של רבי עקיבא הרבה רוך ואהבה והתנגדות למדיניות הרגילה של הכרזת טומאה על בסיס כל ספק. מעניין גם הביטוי "וחיתה". הצענו לו שני פירושים. לפחות לפי אחד מהם האישה חזרה כביכול לחיים (לאחר פסק הדין שטיהר אותה), אף שבסך הכול זוהי טומאה של יומיים או של שבעה ימים. אבל הצענו כאמור גם פירוש אחר למונח. יש לשים לב במיוחד לתפקידו של החכם. האישה היא המעבירה את המידע. החכם קובע את הדין, אבל האישה מספקת את הנתונים. זאת לעומת הסיפורים האמוראיים, שבהם האמורא הוא הבודק והוא המומחה והפרשן של החוק ושל המציאות הביולוגית כאחד. הרחבנו בכך במבוא. 
בתוספתא מובאים סיפורים דומים: "תולה בכל דבר שיכולה לתלות. מעשה ותלה רבי מאיר בקילור,<sup class="footnote-marker">16</sup><i class="footnote">משחת עיניים (שבת ח, א) שהיא שגרמה לכתם.  </i> ורבי תלה בשרף של שקמה. ספק עברה בשוק של טבחיים ספק לא עברה – הרי זו אינה תולה;<sup class="footnote-marker">17</sup><i class="footnote">מותר לה לתלות את הכתם בדם שהיה בשוק בתנאי שאכן עברה בשוק זה.  </i> עברה,<sup class="footnote-marker">18</sup><i class="footnote">בוודאי. </i> ספק נתנו עליה ספק לא נתנו עליה – הרי זו תולה. נתעסקה באדום – אינה תולה בשחור<sup class="footnote-marker">19</sup><i class="footnote">עיסוק בחומר אדום אינו אמתלה להימצאות כתם דם שחור.  </i> במועט – אינה תולה במרובה. התולה בנכרית – רבי מאיר אומר: עד שתהא נכרית ראויה לראות. רבן שמעון בן גמליאל אומר: קלה תולה בחמורה" (נידה ו, יז [עמ' 648]; בקצרה, בבבלי, נידה נח ע"ב). אם כן, הכתם אינו מטמא ואפשר לתלותו בנסיבות שונות ולטהר את האישה. רק אם אין במה לתלותו הוא מטמא משום נידה או זיבה. זו עמדת ביניים בין חכמים לתנא קמא במשנה לעיל (ו, יג), והיא מיוחסת לרבי עקיבא או לתלמידו רבי מאיר, ולרבי. בבבלי, נידה נט ע"א, ישנה מחלוקת דומה בשאלה אם תולים או אין תולים, וחלק מהפרטים שבתוספתא נמצאים בתלמוד. יש להניח אפוא שמחלוקת תנא קמא וחכמים קדמה לרבי עקיבא, ורבי עקיבא נוקט עמדת ביניים או עמדת הכרעה שאינה מוסכמת על הכול. 
<b>או שמא יכולה היא להיגלע ולהוציא דם</b>? – האם ייתכן שהפצע שכבר הגליד ("חי" בלשון המשנה – "וחיתה"), הגליע? כלומר, הגלד התקלף בחלקו והפצע שוב יכול להיות הסיבה לדם? זה המשכו של אותו מקרה או אולי מקרה חדש: האישה באה לפני רבי עקיבא והוא שאל אותה אם מכתה הישנה עלולה לזוב דם. אנו מפרשים שאין זה המשך המקרה הראשון, משום שהסיפור הראשון מסתיים ומבחינה ספרותית אינו דורש המשך.
<b>אמרה לו: הין, וטיהרהּ</b> – במשנה ב מופיע סיפור זה כהלכה סתמית. זו תופעה חוזרת: סיפור מופיע במקום אחד, ובמקום אחר הוא הלכה לכל דבר. יש להניח שבדרך כלל הסיפור עיצב את ההלכה. במקרה זה, אפשר שההלכה והסיפור הקודם חברו יחדיו לעיצוב הנוסח שבמשנה, שהוא סיפורי למחצה, וחסרים פרטים חיוניים (מעשה באשה... וכו').
ש' כהן אסף את כל המעשים שבספרות חז"ל,<sup class="footnote-marker">20</sup><i class="footnote">כהן, מעשים. ראו גם פרנקל, מעשים; ספרוני, מעשים.  </i> ולדעתו, רק אלו משקפים את תחומי פעילותם הרֵאלית של חכמים, ואילו ההלכות העקרוניות שנמסרו בשמם אינן אלא לימוד תֵאורטי ומאוחר. עם זאת, הוא מודה בכך שהוא אינו יודע מהי אמת המידה שלפיה החליטו עורכי החיבורים איזה סיפור ראוי להיכלל בחיבוריהם. נראה שחלוקה זו בין הלכות למעשים בעייתית ותובעת מחקר. בספרות מופיעים לעתים מעשה ספציפי והלכה עקרונית המתייחסת אליו. כך למשל קובעת התוספתא שבעל רשאי להתנות שאשתו "תהא זנתו ומפרנסתו ומלמדתו תורה" (כתובות ד, ז), ומיד אחר כך מתואר מעשה מעין זה, שאירע ליהושע בנו של רבי עקיבא.<sup class="footnote-marker">21</sup><i class="footnote">ראו פלוסר וספראי, הלל הזקן. </i> יש להניח שההלכה נוסחה בעקבות המקרה, או להפך, שהמעשה לפרטיו נוסח בעקבות ההלכה, אולם קשה להאמין ש"במקרה" נוסחה הלכה ואירע סיפור נדיר זהה לה. רבות הן הדוגמאות מעין אלו במקורותינו. יתר על כן, סביר להניח שחלק מההלכות שבידינו הן פסקי דין במעשים שהובאו לפני חכמים, ופסקים אלו נוסחו כהלכה עקרונית.<sup class="footnote-marker">22</sup><i class="footnote">כאמור במבוא הכללי לפירוש המשניות, אנו מסיקים שהלכות קדומות רבות הן תוצאה של מעשים שבאו להכרעה לפני חכמים או שכך נהגו בציבור.  </i> אי לכך, ההבחנה בין סיפורים לבין הלכות היא במידה רבה ספרותית ולא היסטורית. דוגמה נוספת לכך תובא להלן.<sup class="footnote-marker">23</sup><i class="footnote">ברכות א, א; א, ג; ברכות ב ו-ז; ברכות ה, ה; פאה ב, ה-ו; שבת כד, ה; עירובין ו, ב; פירושנו לגיטין ו, ה (אחד הפירושים האפשריים); יבמות ו, ד; טו, א; טז, ג (השוואת המשנה לתוספתא) ; נדרים ו, ו; ט, י; נזיר ב, ג; עדיות ז, ז; אהלות טז, א, ועוד. </i> הווה אומר, גם המעשים גם ההלכות – המוצגות כתֵאורטיות – משקפים באותה מידה את פעילותם המעשית של חכמים בציבור.
<b>רבי עקיבה ראה תלמידים מיסתכלים זה בזה. אמר להם: מה לדבר, קשה בעיניכם שלא אמרו חכמים בדבר להחמיר אלא להקל?</b> – הסיפור הזה עוצב דוגמת הסיפור הראשון.
<b>שנאמר: ואשה כי תהיה זבה, דם יהיה זבה בבשרה</b> – (ויקרא ט"ו, יט),<b> ולא כתם</b> – הדרשה חוזרת לעיקרון שלפיו כל כתם אינו מטמא, וכאמור, זו דעת חכמים לעיל (ו, יג). למעשה, הדרשה סותרת את עמדת רבי עקיבא. הרי מהסיפור עולה שכתם מטמא, ורק כאן אין הוא מטמא, משום שיש לה עילה לתלות. ניכר שהמשנה אינה מבחינה בין העמדה העקרונית של חכמים, שלפיה כתם יבש אינו מטמא, לבין עמדת רבי עקיבא. זו דוגמה נוספת לעיצוב הלא מלוטש של הפרק, שבו ההבחנות המשפטיות מטושטשות, והזהות היא בין הפסיקה בפועל בשתי המשניות (טהורה) אף על פי שטהרה אחת באה מסיבות שונות וסותרות מהטהרה השנייה. אפשר אולי לסכם את דבריו של רבי עקיבא לתלמידים במונח התלמודי המקובל "משלך נתנו לך", כלומר, הוא לא בא להקל אלא מתייחס להלכה שכתם אינו מטמא, ומנסה להיאבק בחומרא.
סיכום ההלכות מעיד על חוסר בשלות מסוים. אנו מדקדקים בניסוחים ומוצאים בהם הבחנות נוספות שאינן נדונות. הפרטים אינם מבהירים היכן באמת עובר הגבול בין טמא לטהור, ולפנינו ערב רב של דעות, או שמא אפילו לאותו חכם לא הייתה משנה סדורה אלא בכל פעם פסק את שנראה לו בהתאם לנסיבות בלי לנסח לתלמידיו (ואפילו לעצמו) מה בדיוק יסוד ההיתר ומה הם תנאי המקרה שגרמו לו להורות כפי שהורה. 
<b><big>משנה ד(המשך ג)</big></b>
<b>עֵד</b> – זהו הבד שהאישה בודקת באמצעותו אם יש עליה דם לאחר תשמיש, ולאחר בדיקה זו היא מצניעה אותו תחת הכר (טרי או לח – לעיל ב, א),<b> שהוא נתון תחת הכר ונימצא עליו דם: אם עגול, טהור</b> – הנסיבות מראות שאין זה דם מבדיקתה אלא דם פשפש.
<b>אם משוך</b> – היינו, נמשך לאחד הצדדים ואינו עגול, <b>טמא, דברי רבי אלעזר בר צדוק</b> – שכן נראה שהאישה ניגבה את בית ערוותה ונמצא מלא דם, וכן מסבירה התוספתא (נידה ז, ו [עמ' 649]). בדיקת העדים מתבצעת ביום. האישה בדקה בלילה, לאחר תשמיש, אבל את תוצאות הבדיקה אפשר יהיה לראות רק ביום, כשהבית יהיה מואר. המשנה עוסקת בכתם ולא בדם. היא מתחשבת באפשרות של דם מאכולת (פשפש), אולם כל כתם בגודל משמעותי מטמא, בפרט אם הוא גדול מכתם העלול להיווצר מפשפש. דומה שמשנה זו היא לדעת הכול, שהרי רגליים לדבר.
<b>סיכום</b>
1.	ישנה מחלוקת בשאלה אם כתם שאין מוצאו ידוע מטמא. זו מחלוקת קדומה, ועל כל פנים, היא קודם דור יבנה. המחלוקת נמשכה לפחות עד דור אושא.
2.	ישנה מחלוקת בשאלה אם דם יבש מטמא (בית שמאי ובית הלל?). מחלוקת זו דומה לקודמתה, אבל כתובה במינוח הלכתי אחר, ועוסקת במקרה שבו מקור הדם ידוע. השפה ההלכתית שבה מוצגת מחלוקת זו שונה מלשון המשנה הקודמת ומיתר המשניות.
3.	ישנן מחלוקות הנוקטות עמדות ביניים:
א.	כתם מטמא, אולם בנסיבות מסוימות, כשיש רגליים לדבר, הוא אינו מטמא.	
ב.	כתם מטמא, אבל אם יש לאישה עילה קרובה למקור הדם – היא טהורה (משנה ב, ובתוספתא, רבי עקיבא).
ג.	כתם מטמא, אבל אם יש לאישה עילה, אפילו רחוקה, למקור הדם – היא טהורה (רבי חנינא בן אנטיגונוס ורבן שמעון בן גמליאל – דור אושא).
	רבי עקיבא עוזר לאישה למצוא עילה, אפילו רחוקה, ותלמידיו ממשיכים בכך, אם כי לא נאמר שהם עזרו לה למצוא עילה אלא שקיבלו את העילה. 
מבדיקת המקבילות, בעיקר במשניות ממסכת טהרות, עולה ששאלות חשובות ביותר אינן נשאלות ושמשנתנו בוחנת בכל פעם היבט אחד ומתעלמת מסדרת היבטים אחרים, כגון ההבדל בין רשות היחיד לרבים, הכלל שטומאות כשעת מציאתן, כללים בדבר ספקות, ועוד ועוד. 
סיכמנו את הפרטים בצורה משפטית ועקרונית. שפה זו אינה מופיעה במשנה עצמה, וזהו בדיוק ההיעדר שעליו עמדנו. במשנה עצמה, העמדות אינן מוגדרות. מתוארים מקרים, לא תמיד ברור מהו היסוד להיתר (ברובם, התנא מטהר את האישה), וההבחנות המשפטיות חסרות. על סמך זה קבענו שתהליך העיצוב המשפטי של ההלכות לא הסתיים, ומה שהוצג במסכת טרם הגיע לגיבוש סופי. המסגרת תאורטית במקצת אף שהשאלות מעשיות לחלוטין. 

Chapter 9



Mishnah 1

<b>האשה שהיא עושה צרכיה</b> – לא נאמר אילו צרכים, נוזלים או מוצקים,<b> וראת דם, רבי מאיר אומר: אם עומדת, טמאה; אם יושבת, טהורה</b> – לא נמסר טעמו של רבי מאיר, וראו להלן.
<b> רבי יוסה אומר: בין כך ובין כך טהורה</b> – מבחינה ביולוגית, רבי יוסי צודק לחלוטין. בפועל אין שום אפשרות של מעבר דם בין הרחם וחלקי המשנה שלו לבין כיס השתן והשופכה או מערכת העיכול (ראו נספח רפואי, סעיף 32). כך הן אצל הגבר הן אצל האישה. מערכות העיכול, השתן וצינורות המין הן מערכות נפרדות, אם כי אצל הגבר, השתן והזרע יוצאים לבסוף מאותו צינור ומאותו פתח. דם בשתן או בצואה מעיד על נגע באחת המערכות הללו, הנובע מגידולים או מפציעה פנימית, ואין לכך כל קשר למערכת הפריון או הרבייה.<sup class="footnote-marker">1</sup><i class="footnote">לדיון ארוך בצד הביולוגי ראו מיטשם, נידה, עמ' 300-294. </i> סביר להניח שרבי יוסי ידע זאת בדרך כלשהי. ההלכה של רבי מאיר מוקשה משתי סיבות, שתיהן מן ההיבט הרֵאלי. ראשית, אין קשר בין הופעת דם בהפרשות מערכת העיכול (ההפרשות המוצקות) או בהפרשות מערכת השתן (ההפרשות הנוזליות) לבין דם נידה, יתר על כן, אין הבדל בין עשיית צרכים בעמידה, בישיבה או בשפיפה,<sup class="footnote-marker">2</sup><i class="footnote">ראו נספח רפואי, סעיף 32. </i> דבר המשקף את ידיעותינו לאחר עשרות ואף מאות שנים של ניתוחים ובדיקות. קדמונינו לא ערכו בדיקות כאלה ולא עמד לרשותם מידע כה רב, והם גם לא עסקו בניתוחי מתים לשם לימוד האנטומיה של גוף האדם. 
אמנם יש סיפורים מספר, בעלי אופי אגדי למחצה, על ניתוחים כאלה. אחד מהם מיוחס למלכת מצרים, כמובא בתוספתא: "אמר רבי ישמעאל: מעשה בגלפטרה<sup class="footnote-marker">3</sup><i class="footnote">קלאופטרה. חלק גדול ממלכות מצרים של התקופה כונו קלאופטרה, כך שהשם ספרותי. </i> מלכת אלכסנדריס<sup class="footnote-marker">4</sup><i class="footnote">מלכת מצרים. </i> שהביא שפחותיה שנתחייבו מיתה למלך וקרעתן, ונמצא הזכר נגמר לארבעים ואחד, ונקבה לשמונים ואחד" (נידה ד, יז [עמ' 645]). ראו על כך בנספח על רפואה והלכה.
ראייתו של רבי ישמעאל ברורה. הסיפור עצמו מסופק ביותר, ובנספח על רפואה והלכה ציינּו שאיננו רואים בסיפור אלא אגדה עממית שרווחה בארץ ישראל שנים רבות אחרי ימי קלאופטרה והניסוי המדעי שערכה. אמנם במאה הראשונה נעשו במצרים, לראשונה בתולדות הרפואה, ניסויים יזומים, וסיפורים על כך נפוצו במזרח, אבל אין עדויות מקבילות רומיות לניתוח ניסיוני זה.
מבחינת הרקע הרֵאלי אין ספק שנוח יותר לאישה להטיל מימיה בישיבה או בשפיפה. אבל בכפר הערבי המסורתי יש תופעה של נשים המטילות מימיהן כשהן לבושות במעין שמלה ארוכה וצנועה, ובלי שייראה אף טפח לעיני הרואים, מובן שתנאי הכרחי לכך הוא היעדר בגד תחתון הצמוד לגוף מתחת לכותנת או לחלוק. ואכן, גם במקורותינו לא נזכר בדרך כלל בגד כזה, לא אצל האישה אף לא אצל האיש. חכמים העדיפו שאדם יעשה צרכיו בעמידה, כמו שנאמר: " 'והיה בשבתך חוץ' – ולא בישיבה"<sup class="footnote-marker">5</sup><i class="footnote">בתלמוד הבבלי נאמר להפך ראה ברכות מ ע"א. </i> (ספרי, דברים רנז [עמ' 281]), וכן משמע שזה היה הנוהג הרגיל והרצוי (מדרש תנאים על דברים כג, יג [עמ' 147]).<sup class="footnote-marker">6</sup><i class="footnote">אבל בדפוס ובמהדורת כהנא עמ' 292: ולא בעמידה. לא נעסוק בנושא בהרחבה. ראו עמר וברוך, בית כיסא. בבית הכיסא הבנוי (בלטרינה הרומית עשו צרכים בישיבה) ברוב עיירות ישראל, בית הכיסא בכלל ובית הכיסא בסגנון הרומי בפרט היה נדיר. את הצרכים עשו בעמידה או בשפיפה ("מיסך"). ראו תוספתא, מגילה ג, כו. ישיבה בלטרינה היא מקרה חריג. </i>
רק לעתים רחוקות לבש אדם אפיקרסין, שהוא יריעה מלבנית אשר בה עטף הגבר את אזור חלציו. האפיקרס נזכר במסכת כלה. זה לשונה: "הנכנס לבית המרחץ, כיצד יעשה קודם שיכנס, מאחר שיתפלל? פושט את חלוקו, מתיר את חגורו ומסלק את כובעו, ואחר כך מסלק <b>פרסקו</b> התחתונה".<sup class="footnote-marker">7</sup><i class="footnote">מסכת כלה ט, יג-יד (עמ' 337-336); מסכת דרך ארץ, פרק הנכנס, א (עמ' 299-295). על האפיקרסין ראו ברנד, כלי זכוכית, עמ' 177-176. בגד זה אינו מופיע ברשימת שמונה עשר הבגדים שמותר להציל משרפה בשבת. הרשימה מנויה בברייתות של מסכת שבת (ירושלמי, שבת טז ה, טו ע"ד; בבלי, שבת קכ ע"א) משום שבשעת דלקה בשבת אין סיפק בידי מי שבא להציל לפשוט את בגדיו העליונים וללבוש בגדים תחתונים שהוא מבקש להציל מהבית הבוער, והוא יכול רק להוסיף על הבגדים העליונים שהוא לובש. אולם קשה להבין מדוע הטלית – הבגד העליון הנפוץ ביותר – אינה נזכרת ברשימה זו. כמו כן אין בתלמודים ביטוי לבגדי הנשים, ונראה אפוא שרשימה זו נוצרה מתחילה בעניין אחר, שמנו בו את הבגדים היסודיים, ואילו בגדים אחרים, מהם פשוטים מהם מפוארים, לא הובאו בה. כמו כן אין להניח שנהגו בני אדם ללבוש את הבגדים שברשימה מדי יום, ואין כאן אלא רשימה של הבגדים הנפוצים שנהגו הבריות ללבשם והתירו למי שבא להציל מן הדלקה בשבת ללבוש את כולם זה על גבי זה.  </i> הפרסק הוא חגורה על הגוף, כמות ששנינו: "לא יכניס אדם את ראשו לתוך אובו ויקרא את שמע. אם היתה אפרקסית חגורה עליו מבפנים הרי זה מותר" (תוספתא, ברכות ב, טז). על היותו בגד תחתון שומעים אנו ממדרש אחר: "משל למלך שהיו לו פרקסין והיה מצוה את עבדו ואמר לו: קפלו ונערו ותן דעתך עליו. אמר לו עבדו: אדוני המלך, מכל פרקסין שיש לך אי אתה מצוה אותי אלא על זה? אמר לו: שאני מדביקו לגופי" (ויקרא רבה ב, ד [עמ' מ]; כד, ג [עמ' תקסא] ומקבילות). ה(א)פיקרסין נזכר רק לעתים רחוקות, ולפי האזכורים, רק בודדים לבשו אותו. היעדרו מציורי פסיפס אינו מעיד כמובן דבר.
מכל מקום, משניות נידה והחשש העולה מהם לגילוי הכתמים היו ראליים רק על בסיס ההנחה שבגד תחתון מעין הפרקסין לא היה נהוג. 
המשנה כולה תמוהה. לכאורה אפשר לברר את הספק בצורה פשוטה: אם אלו ימי נידה, האישה בוודאי טמאה; אם אלו אחד עשר הימים שלאחר שבעת ימי הנידה, החשש הוא לזיבה; אם הדימום הוא מהיום התשעה עשר ואילך, שוב נכנסת האישה לימי הנידה. זיבה מטמאת רק בשלוש ראִיות, ועד אז היא רק בבחינת שומרת יום כנגד יום. לפיכך יש לבדוק היטב למחרת, וכך ייקבע למפרע אם הדם הוא דם זוב או לא. דומה שמשנה זו מצטרפת לראיות לכך שבספרות התנאים לא תמיד דייקו בניסוח. "טמא" במשנה, הוראתו גם טומאת יום וגם טומאת שבעה, ובכל מקרה יש למונח משמעות אחרת. טיעון זה נכון גם בנוגע למשניות האחרות העוסקות בספק נידה.

Mishnah 2

<b>איש ואשה שעשו צרכיהם בתוך הספל</b> – ספל הוא בדרך כלל כלי קטן המשמש להגשת נוזלים בעת הסעודה ולשתייה מתוך הקנקן (איורים 34 א-ב). הספל נזכר רבות במקורות.<sup class="footnote-marker">8</sup><i class="footnote">בראנד, כלי חרס, עמ' שפח-שצו. </i> השימוש הפשוט היה להגשת נוזלים (מים ויין) לשולחן: "נותן אדם קיתון של מים לתוך ספל של מים, בין חמין לתוך צונן ובין צונן לתוך חמין [...] מערה אדם קיתון של מים לתוך ספל של מים, בין חמין לתוך צונן בין צונן לתוך חמין" (בבלי, שבת מב ע"א). אם כן, כלי זה דומה לקערית בלשון ימינו, כלי קטן שבסיסו שטוח וצר ופיו רחב יותר. אבל לספל שימושים נוספים. בשמחת בית השואבה מילאו ספלים שנפח כל אחד מהם 12.5 ליטר לערך (ראו פירושנו לסוכה ה, ב) בשמן לתאורה. השימוש העיקרי בספלים במקדש היה לניסוך, וזהו הכלי העיקרי שבו מנסכים נוזלים על המזבח: "אין בין דברי רבן גמליאל לדברי רבי יהושע אלא הדם והנסכים. הדם, כדברי רבן גמליאל, זורקו על גבי האישים; נסכים, נותנו לספלים" (תוספתא, זבחים ט, א [עמ' 493]), וכן משמע ממקבילות רבות (כגון תוספתא, מנחות יב, י [עמ' 532]). על מטבעות המקדש מוצג כלי דמוי גביע שקנה המידה שלו אינו ברור. אפשר שזהו ספל קטן ואפשר שהוא כלי חרס גדול. ספל הוא כלי הניסוך העיקרי, אבל אפשר גם שזהו כלי אחר ששימש לקטורת, למי חטאת או לשימוש פולחני מרכזי אחר (איור 35).
כל השימושים הללו אינם מסבירים את משנתנו. שהרי מי יטיל שתן, גבר ואישה בזה אחר זה, לכלי כזה? ברם מתברר שלספל שימוש נוסף, ומן הסתם הכוונה היא לספל מטיפוס שונה. במדרש מתואר עושרו של זקן, מגדל זיתים מגוש חלב, האומר לשפחתו: "בואי ורחצי את רגלינו. מלאת ספל שמן ורחצה רגליהם, לקיים מה שנאמר: 'וטובל בשמן רגלו' " (ספרי, דברים שנה [עמ' 421]; בבלי, מנחות לד ע"א ומקבילות). הספל משמש כאן לטבילת הרגליים בשמן.<sup class="footnote-marker">9</sup><i class="footnote">איש זה, מרוב עשירותו רחץ בשמן, ואילו שאר העם רחצו לכל היותר במים. העשיר ביקש לקיים את הפסוק הנאמר בברכת אשר: "וטובל בשמן רגלו" (דברים לג, כד). המעשה אירע בגוש חלב, שהייתה בנחלתו המקראית של אשר. </i> יתר על כן, במדרש תנאי אחר מסופר על עונשם של בני אשדוד שטחוריהם נפגעו בגלל שביית ארון הקודש: "כיצד? היה אחד מהן יושב בטחור, ועכבר עולה מן הארץ ושומט את מעיו ונבלע בתהום, שנאמר: 'ותכבד יד ה' על האשדודים וישתרו להם טחורים'<sup class="footnote-marker">10</sup><i class="footnote">בנוסח המסורה: "עפלים". </i> (שמואל א ה, ט). דבר אחר, היה אחד מהן יושב על הארץ, ועכבר עולה מן הארץ ושומט בני מעיו ויורד לתהום. עשו להם ספלים, והיה אחד מהן יושב בתוך הספל, ועכבר עולה ואומר לספל: תן כבוד למי שבראך, והיה הספל נבקע מאליו ועכבר עולה ושומט את בני מעיו ויורד לתהום" (ספרי זוטא יא, ו [עמ' 269]). אם כן, הספל הוא מקום לעשיית צרכים, מן הסתם בבית השימוש הציבורי, וזהו המונח המתאר מושב רגיל, מעין אסלה של זמננו. בית השימוש הרומי שנהג אז מכוּנה "לטרינה", והייתה בו מערכת מים זורמים ומעליה ספסלי שיש ובהם חורים. המשתמשים ישבו על החור, והוא כנראה הספל (איור 36). אם כן, הספל הוא כנראה גם כינוי לכלי לעשיית צרכים. בבית השימוש (הלטרינה הרומית) הוא היה עשוי שיש (איורים 37 א-ב), ובבית, כלי פשוט יותר. בחברה הרומית היו גם בתי כיסא ניידים, שהיו מִתקנים מתוחכמים והיגייניים (איור 38). ייתכן שאלו היו מוכרים גם בארץ, אבל בדרך כלל מזכירים המקורות מתקני חרס פשוטים: "עביט של מי רגלים"<sup class="footnote-marker">11</sup><i class="footnote">בבלי, ברכות כה ע"ב; ביצה לו ע"א ומקורות בבליים נוספים. ראו בראנד, כלי חרס, עמ' שצז-שצט. </i> או "גרף של רעי".<sup class="footnote-marker">12</sup><i class="footnote">בראנד, שם, עמ' צח-צט. </i> כלי זה היה ללא מכסה,<sup class="footnote-marker">13</sup><i class="footnote">בבלי, שבת מז ע"א מזכיר את היעדר המכסה כבדרך אגב, וכך עולה מהסוגיה בברכות כה ע"ב. </i> ונהגו לרוקנו במשך היום, ואפילו בשבת.<sup class="footnote-marker">14</sup><i class="footnote">תוספתא, שבת ג, יב.  </i> המתקן מוזכר בסיפור מלבב על בתו של המן. כידוע, המן הוביל את מרדכי וקרא לפניו קריאות כבוד. כך מתאר זאת המדרש: "הלבישוֹ מלכות וקרא לפניו והכריז כעבד לפני אדוניו: 'ככה יעשה לאיש אשר המלך חפץ ביקרו!' והלך עמו בכל חוצות שושן, וכשקרב אצל ביתו עלתה בתו של המן וראתה אותם וחשבה שהרוכב הוא אביה וההולך ברגליו הוא מרדכי, לקחה גרף של רעי והשליכה בראש אביה, וכשהכירה שהוא אביה והרוכב הוא מרדכי, מיד הפילה עצמה מן העליה ותמת. לכך נאמר: 'והמן נדחף אל ביתו אבל וחפוי ראש'. אבֵל על בתו, וחפוי ראש על מה שהשליכה עליו".<sup class="footnote-marker">15</sup><i class="footnote">אגדת אסתר לפי אייזענשטיין, אוצר המדרשים א, פרשה ו, עמ' 56. </i> אם כן, בית של איש אמיד כהמן מתואר כבית שאין בו שירותים מסודרים אלא כלי פתוח של חרס שאפשר לרוקנו לרחוב. במקבילה בתלמוד הבבלי נזכר כאן "עציצא דבית הכסא", כלי שאין לו מקבילה ארץ ישראלית (בבלי, מגילה טז ע"א).<sup class="footnote-marker">16</sup><i class="footnote">באסתר רבה י, ה ובמדרשים אחרים על הפסוק הסיפור איננו, ואולי נכתב כולו על רקע בבלי.  </i>
המשנה בבבא בתרא (ד, ו) מונה את חלקי בית המרחץ. אם אדם מכר לחברו "בית מרחץ", ללא פירוט נוסף, חלק מהריהוט נחשב חלק מהמבנה ונכלל במכר וחלק ממנו אינו נמכר עם בית המרחץ אלא בנפרד שכן זהו פריט חשוב שאינו קבוע בקרקע המבנה. אחד הפריטים הנזכרים במשנה הוא "הספסלים", שאינם נמכרים יחד עם בית המרחץ.<sup class="footnote-marker">17</sup><i class="footnote">כך גם בעדי הנוסח של נוסח ארץ ישראל. </i> בתוספתא ובירושלמי המקבילים, מילה זו איננה. אבל בברייתא בבבלי: "המוכר את המרחץ מכר את בית הנסרין ואת בית היקמין ואת בית הספלים ואת בית הוילאות, אבל לא את נסרין עצמן ולא יקמין עצמן ולא ספלים עצמן ולא וילאות עצמן. ובזמן שאמר לו: היא וכל מה שבתוכה – הרי כולן מכורין" (בבלי, בבא בתרא סז ע"ב). בית הספסלים אינו קשור לספסלים אלא הוא כנראה בית השימוש. זהו חדר מחדרי בית המרחץ, שהיה מתקן צמוד לרבים מבתי המרחץ, והמושבים בו היו מושבי שיש ניידים למחצה. לכן הם אינם נמכרים עם "בית הספלים".<sup class="footnote-marker">18</sup><i class="footnote">ראו עוד, בבלי, נידה כז ע"א; ברנד, כלי חרס, עמ' רצד, הערה 10; עמ' תקיט. </i> בית הספלים הוא כנראה הלטרינה הרומית שהזכרנו לעיל. 
במדרש אחר: " 'אגור' – שאגור דברי תורה. 'בן יקא' – בן שהקיאה לשעה, כספל הזה, שנתמלא בשעתו ונשפך בשעתו" (שיר השירים רבה י, י; קהלת רבה א, ב; ב, א ומקורות נוספים). בארוחות עשירים מהטיפוס הרומי נהוג היה להעביר קערת הקאה בין המשתתפים.<sup class="footnote-marker">19</sup><i class="footnote">ראו פנטל, סעודה.  </i> את המילים "בן יקה" (משלי ל, א) מסביר הדרשן כנגזרות מהפועל "הקיא", והספל מבטא זאת. אפשר גם שלהקיא במדרש משמעו לעשות צרכים אחרים, והרי זה אותו תפקוד שהוזכר לעיל.
נראה אפוא שהספל הוא קערת האסלה או קערת הקאה גדולה, ולפנינו שני שימושים שונים לאותו כלי. נראה שהיה זה כלי עגול<sup class="footnote-marker">20</sup><i class="footnote">ראו הציטוט בהערה הבאה. </i> עם פתח רחב ובסיס צר אך שטוח. אל האסלה הטילו מים או קיא (או אף דם), ובמקרה שבו עוסקת משנתנו הטילו בו מים איש ואישה בזה אחר זה. הסברנו את המשנה כעוסקת בהטלת מים בבית השימוש הציבורי (הלטרינה הרומית).<sup class="footnote-marker">21</sup><i class="footnote">עמר וברוך, בית כיסא.  </i>
לסיכום, הספל במשנה אינו ספסל אלא המושב בלטרינה הרומית (מקביל לאסלה בת זמננו). המילה "טמא" שבמשנה מתייחסת לאיש או לאישה, שהם טמאים, ולא לכלי. אבל אפשר שהרקע לדיון הוא סעודה מעורבת (דבר הנדיר כשלעצמו בחברה היהודית והרומית) שבה הטילו המשתתפים מימיהם לקערה (הספל) בלי לרדת ממיטת ההסבה. אם זו המציאות, כי אז המילה "טמא" מורה גם על הכלי עצמו. סביר יותר להניח שהרקע הראלי הוא הבית הפשוט, שבו מטילים הבעל ואשתו את מימיהם בלילה לכלי זמני ובבוקר מתגלה בו מעט דם, והכלי נקרא "ספל" על שם המושב בלטרינה הרומית. 
<b>ונימצא דם על המים, רבי יוסה מטהר</b> – כיוון שזהו ספק ספקא, היינו, ספק אחד: האם הדם שראתה האישה הוא מהרחם או שמא ממערכת השתן; ספק שני: האם הדם בכלל בא ממנה או שמא מהאיש, ועל שני ספקות אין אוסרים.<sup class="footnote-marker">22</sup><i class="footnote">הרמב"ם סובר (ככל הנראה על פי פירוש רבנו חננאל) שרבי יוסי מטהר כאן לכתחילה אבל במשנה א טיהר רק בדיעבד. רש"י, נידה נט ע"ב, ד"ה ר' יוסי (ואחריו רע"ב) פירש שגם בספק אחד ר"י מטהר, כדלעיל משנה א, וכל שכן בשני ספקות. נראה שרש"י פירש שבשני המקרים רבי יוסי מטהר לכתחילה, וכדברי הבבלי. </i> <b>רבי שמעון מטמא, שאין דרך האיש להוציא דם אלא שחזקת דמים מן האשה</b> – ומכיוון שאין דרך הגבר להוציא דם בעת הטלת מי הרגליים, ברור שהדם הוא מהאישה, ונותרנו עם ספק אחד בלבד, שמא הדם הוא מהשתן או מהרחם, ועל ספק אחד גוזרים. האישה אפוא טמאה, והאיש לא.<sup class="footnote-marker">23</sup><i class="footnote">לכאורה אפשר להוסיף שאף אם הדם היה מן האיש, דם אינו מטמא באיש, רק באישה. ברם לא זה מה שאומר רבי שמעון. </i>
בתוספתא שנינו: "איש ואשה שעשו צרכיהם בתוך הספל ונמצא דם בתוך הספל, רבי מאיר ורבי יוסי אומרים: תולה, ורבי שמעון אומר: אינו תולה" (נידה ז, ח [עמ' 649]). "תולה" כאן פירושו שהאישה טהורה משום שיש לה הסבר לדם,<sup class="footnote-marker">24</sup><i class="footnote">בדפוס: "טהורה", והנוסח נדחה מפני עדות כתבי היד. ראו ליברמן, תוספת ראשונים, עמ' 281. </i> ואין זה דם נידה או זיבה. לדעת רבי יוסי האישה טהורה משום שדם השתן אינו טמא. לדעת רבי מאיר זו הטלת מים בישיבה, והיא טהורה, ולדעת רבי שמעון האישה תמיד טמאה, כדבריו בתוספתא הקודמת ובמשנה. לכאורה אי אפשר להסביר כאן שמשמעות "תולה" היא טומאה מִספק, שכן לדעת רבי יוסי האישה ודאי טהורה. עם זאת, אפשר שהתוספתא אינה זהה למשנה ועוסקת במקרה שונה מזה המובא במשנה הראשונה. אם אישה הטילה מים ומצאה דם היא טהורה, אבל אם נמצא דם באסלה, ודאי יש לחשוש שמא האישה ניקתה את דם הערווה או שהוא טפטף מעצמו, ולכן רבי שמעון מטמא ואילו רבי מאיר "תולה", כלומר, מורים לאישה לחכות ולראות אם הדימום נמשך. פירוש אפשרי כזה הצענו בפרק ח משנה ב, והוא מנוגד לפרשנות המסורתית. אפשרי אך דחוק. לרבי יוסי מיוחסות מסורות מנוגדות – מטהר (משנה) ותולה (תוספתא). לפי הפרשנות המסורתית, ההבדל הוא רק בניסוח ולא בהלכה. 
בסוף המשנה הקודמת הערנו שהמשנה כולה תמוהה. לכאורה אפשר לברר את הספק באופן פשוט: אם אלו ימי נידה, האישה בוודאי טמאה; אם אלו אחד עשר הימים שלאחר שבעת ימי הנידה, החשש הוא לזיבה. זיבה מטמאת רק בשתי ראִיות או בשלוש, ולפיכך יש לבדוק היטב למחרת, וכך ייקבע למפרע אם הדם הוא דם זוב או לא. דומה שמשנה זו מצטרפת לראיות שבספרות התנאים והאמוראים החמירו וקבעו שזוב הוא כל דם, ומטמא בפעם הראשונה, שלא ככתוב בתורה בנוגע לזב ולזבה. הערה זו נכונה כפל כפליים בנוגע למשנתנו. הן הגבר הן האישה יכולים להיבדק למחרת והמשנה מתעלמת כליל מהצורך בשתי ראִיות לפחות, אצל האישה. אפשר כמובן שהמשנה לא דייקה בלשונה וכלל לא נכנסה לשאלה באילו ימים ראתה. ברם היעדר זה קשה. 

Mishnah 3

<b>השאילה חלוקהּ לנוכרית או לנידה</b> – ולאחר זמן קצר מצאה כתם דם,<b> הרי זו תולה בה</b> – בנכרית או בנידה. הבבלי מדגיש שהנכרית ראויה לראות דם. אחרת צריך להניח שהכתם הוא מבעלת החלוק המקורית. בבבלי גם דיעה שהנכרית חייבת להיות ממש מדממת. וזו כמובן הקלת מה. כפשט השנה אפשר לתות את הדם בכל הנכרית (הראויה לראות). דם נוכרית יבש טהור לכל הדעות (לעיל פ"ד מ"א). דם הנידה תמיד יטמא. כלומר 'תולה בה' והרי האישה נחשבת לזבה או נידה, אבל היא טמאה כי נגעה בכתם של דם  נידה. ברם במשנתנו, בכל עדי הנוסח, כתוב "או לנידה", ומשמע שגם אם השאילה לנידה ישראלית היא טהורה משום שהיא תולה בה. אין למשנתנו קשר למשנה הקודמת (ח, א), שעסקה בשאלה מה דינה של אישה שלבשה חלוק פרטי שלה ומצאה בו כתם. החלוק לא נבדק כנראה בין לבישה ללבישה. התרבות של השאלת בגדים רגילה בחברת עוני בכלל ובחברת נשים בפרט.<sup class="footnote-marker">25</sup><i class="footnote">במשנה תענית ד ח עוסקים בהשאלה אחרת, למטרות טקס, והיא אינה מעידה על מנהג יומיומי.  </i> זהו מרכיב נוסף בהווי החצר המשותפת והמעורבת שבה הנשים עובדות יחד כל היום ומקיימות ביניהן יחסי קרבה רבה שיש בהם מרכיב של עלבון ושל ידידות כאחד.
סיפור מלבב מהווי החצר המשותפת מופיע בתלמוד הבבלי. לאשתו של רבי חנינא בן דוסא לא היה מה לבשל, ואף על פי כן הדליקה את התנור, לבל תתבייש בפני שכנותיה. אחת השכנות ידעה שהתנור ריק וביקשה לבייש את אשת החסיד, והציצה בתנור. נעשה לאשת חנינא בן דוסא נס, והתנור התמלא מאכלים (תענית כד ע"ב-כה ע"א). סיפור נוסף: "וכן האשה שיצאת ומצאת את חברתה חותה גחלים תחת קדרה של תרומה, רבי עקיבא מטמא וחכמים מטהרין. אמר רבי אלעזר בן פילא: וכי מפני מה רבי עקיבא מטמא וחכמים מטהרין? מפני שהנשים גרגרניות הן, שהיא חשודה לגלות את הקדרה של חברתה לידע מה היא מבשלת" (טהרות ז, ט; תוספתא, טהרות ח, טז [עמ' 669]). סיפורים אלו משקפים חצר שהרכילות והסקרנות הן לחם חוקה והבישול הפרטי חשוף לעיני השותפים. אין זה מקרה שהנשים מתוארות כרכלניות החיות במשותף ומיוחסות להן תכונות "טובות" של שכנות. יש להניח שהן שהו בחצר יותר מהגברים. הגברים הלכו איש לשדהו, והנשים עבדו יחדיו בחצר, חשופות האחת לעיני חברתה.<sup class="footnote-marker">26</sup><i class="footnote">לנשים המרכלות ראו עוד, פירושנו לסוטה ו, א.  </i> התנהלות זו מסבירה את המקורות הרבים המספרים על השאלת חפצים מאישה לחברתה.<sup class="footnote-marker">27</sup><i class="footnote">שבת כג, א; תוספתא, ביצה (יום טוב) ד, ו (עמ' 301); בבלי, בבא מציעא עה ע"א; ויקרא רבה יז, ב (עמ' שעג). </i> הדבר נחשב חיי נפש של האישה, שבלעדיו אין לה חיים (תוספתא, כתובות ז, ד).<sup class="footnote-marker">28</sup><i class="footnote">יש לכך מקורות רבים נוספים, כגון ויקרא רבה ה, ח (עמ' קכג); נידה ז, ג (עמ' 649) ומקבילתה בבבלי, נידה ס ע"ב: "שתי נשים שהיו טוחנות ברחיים של יד", שם גם מדובר בתנור אחד לכמה משתתפות. התנור המשותף הוא הרקע הראלי למעשה הידוע כתנורו של עכנאי. ראו פירושנו לכלים ג, ח-י. </i>
מכל מקום, עדויות רבות יש על נשים העובדות במשותף. במיוחד נזכרת האפייה המשותפת (פסחים ג, ד; שביעית ה, ט, ועוד), והנשים מתוארות כעובדות בצוותא. הקִרבה הובילה לשימוש משותף בתנור, כפי שעולה גם ממשנת שביעית (ה, ט; כלים ה, ח-י כפי שפירשנו אותן). ואכן, בחפירות ארכאולוגיות בחצרות משותפות נמצא לעתים תנור אחד בלבד או שניים לכל היותר.<sup class="footnote-marker">29</sup><i class="footnote">ראו למשל דר וספראי, חורבת בירה, עמ' 80–85 (חצר מס' 17).  </i> ייתכן שמיעוט התנורים נועד בין השאר לחסוך עצים. העצים עצמם היו הפקר, אבל ארץ ישראל סבלה ממיעוט עצים בגלל העיבוד האינטנסיבי של הקרקע. בבבל המציאות הייתה אחרת, ולא נעסוק בה. 
חשוב לציין שהנידה מקבלת מהטהורה בגד. הבגד כמובן נטמא, והטהורה משתמשת בו ללא חשש, ברצף, וללא כביסה. הווה אומר שאמנם הנשים שמרו על טהרה, אבל רק על עיקר המצווה ולא על טומאה של נגיעה בכתם הנידה. הדבר מובן, שהרי רוב הציבור לא הקפיד על מצוות טהרה הכלליות.
<b>שלש נשים שלבשו בחלוק </b>[<b>אחד</b>] – לכאורה אפשר לפרש שהנשים התכסו באותו חלוק. מבחינה מעשית הדבר קשה, אבל אפשרי בבגדים אחרים, גדולים יותר. על כן הוסיפו המפרשים שהנשים התעטפו בחלוק בזו אחר זו.<sup class="footnote-marker">30</sup><i class="footnote">ראו רש"י על אתר, ד"ה הרי זו תולה; חידושי הרשב"א, נידה ס ע"ב, ד"ה מתני' שלש נשים; ראב"ד, בעלי הנפש, שער הכתמים, ב, י; רמב"ם, הלכות איסורי ביאה ט, לב וראשונים ואחרונים נוספים. </i> נדון בכך להלן.
<b>או שישבו על ספסל אחד</b> – ביחד, בזמן עבודה משותפת או לעת ערב, לפטפוט משותף (איורים 39 א-ג) גם כאן הסבירו רוב המפרשים שספסל הוא כיסא ליחיד או לצמד, והנשים ישבו עליו בזו אחר זו. ודאי שבעולם הרומי והיהודי היו כיסאות ליחידים, אבל הספסל הוא במובהק ספסל לרבים, כלומר, אפשר גם לפרש ששלושתן ישבו על הספסל ביחד אבל כבר לא ידוע היכן בדיוק ישבה כל אחת ותחת מי נמצא הכתם.
במקורות היהודיים, הספסל משמעו ספסל לרבים: "חמש שישבו על גבי ספסל ונשבר – כולן חייבין לשלם. ואם מחמת האחרון נשבר – האחרון משלם על ידי כולן" (תוספתא, בבא קמא ב, ט). ברור שישבו ביחד, שאם לא כן היה האחרון אשם בכול. כמו כן: "יושבין על ספסל של גוים בשבת, שבראשונה היו אומרים: אין יושבין על ספסל של גוים בשבת, עד שבא רבי עקיבא ולימד שיושבין על ספסל של גוים בשבת" (תוספתא, מועד קטן ב, יד). מדובר בישיבה עם לפחות שני גויים על הספסל. אם הגויים קמו, ברור שאין בישיבה על הספסל הריק כל בעיה הלכתית. אם כן, הביטוי "ישבו על ספסל" משמעו ישיבה עם אחרים, כגון במועד קטן, אף ששם הבעיה ההלכתית שונה מזו שלנו.<sup class="footnote-marker">31</sup><i class="footnote">הספסל שימש למסחר, ועליו ישבו הסוחרים. היושב עמם נראה כמשתתף.  </i> כמו כן: "לא ישב אדם על גבי ספסל שספר תורה נתון עליו. מעשה ברבי אליעזר שהיה יושב על גבי ספסל שספר תורה נתון עליו, והרתיע מלפניו" (ירושלמי, ברכות ג ה, ו ע"ד). ברור שהספסל ארוך ומכיל את החכם ואת הספר, אולם רבי אליעזר נרתע מלשבת ליד הספר כשווה ערך לספר הקדוש. כמו כן נקבע שאבל אינו נדרש לישון על ספסל, ושוב מדובר בכלי ארוך שאפשר להשתרע עליו (שמחות יא, יז [עמ' 34]). כן משמע ממשנת זבים ג, א שהספסל הוא מושב לכמה אנשים, בניגוד לסתם כיסא, שאין שני אנשים יכולים לשבת עליו. 
המונח "ספסל" נלקח מהלטינית, sabellum. ביוונית, συψέλιον (סופסליון). גם בתרבות הרומית היה זה כלי ישיבה ארוך,<sup class="footnote-marker">32</sup><i class="footnote">קירשנבום, ריהוט הבית, עמ' 141-125.  </i> והוא הדוגמא הרגילה לישיבה משותפת (איור 40).
לכאורה קשה: המשנה פותחת במקרה שבו הנשים לובשות חלוק בזו אחר זו וממשיכה במקרה של ישיבה יחדיו. בקרב המפרשים ישנן שתי דעות. האחת, שלא שנא יחדיו לא שנא בזו אחר זו. גם במקרה של חלוק אפשר לפרש שהנשים התכסו בבגד אחד ביחד, אלא שאיננו נתקלים תדיר במציאות כזו, ובספסל הדבר אפשרי ותדיר. חלק אחר מהמפרשים טען שספסל הוא מושב ליחיד,<sup class="footnote-marker">33</sup><i class="footnote">וכן המיטה היא מיטה ליחיד (כמקובל כיום), וראו להלן. כך מפרש למשל רבנו ירוחם בספר תולדות אדם וחוה, נתיב כו, חלק ב, רכב ע"ד. אבל הראב"ד בספר בעלי הנפש, שער הכתמים, ב, מדגיש שמדובר במיטה רחבה ובספסל ארוך. לשתי הדעות תומכים. </i> אולם כאמור, פירוש זה עומד נגד יתר המסורות המתארות ספסל. אם כן, המשנה אכן עוסקת במקרים שונים ואלו שתי דוגמאות לאותה בעיה (מי מקור הדם) אבל בתנאי רקע שונים באופן מהותי זה מזה. 
<b>ונמצא עליו דם, כלם טמאות</b> – אין אפשרות שכל אישה תתלה את הכתם באחת הנשים האחרות, שכן בדרך זו כולן טהורות, והרי ברור שאחת מהן טמאה. לכאורה אין הבדל בין מקרה זה למקרה הקודם. בבבלי (נידה נט ע"ב-ס ע"א) ישנם כנראה שני הסברים. אפשר להבין את ההבדל. במקרה הראשון, הראשונה ודאי טמאה, כך שיש לשנייה במה לתלות, ואם היא נכרית אנו מניחים שהדם יצא ממנה. אמנם היא אינה טמאה, אבל אין זה משום שהדם אינו ממנה אלא משום שנכרים אינם נטמאים. השוני בין המקרים ברור. במקרה הקודם יש כבר אישה אחת טמאה, ולכן קל לתלות בה את כל הכתמים. במקרה שלנו, כולן בחזקת טהורות, אבל אחת הנשים טמאה ואיננו יודעים מי היא. לפיכך, גם במקרה הקודם, שבו אישה השאילה חלוקהּ לאישה שהיא בחזקת טהורה, ונמצא בו כתם, אי אפשר לתלות באישה השנייה. או שיתברר שהשנייה נידה או ששתיהן טמאות מִספק.
<b>ישבו על ספסל שלאבן</b> – כלי אבן אינו מקבל טומאה, וודאי שלא ספסל, המחובר לקרקע.
<b> או על האסטבה שבמרחץ</b> – בבית המרחץ של הנשים או בשעת הרחצה של הנשים (כדלעיל ז, ד). האיצטבא מחוברת לקיר ולכן אינה מקבלת טומאה. המילה "איסטווה" (איסטבה) מקורה במילה סטיו, שהוא למעשה טור עמודים. הבזיליקה בניין המחולק על ידי שני טורי עמודים. על העמודים השעינו בדרך כלל את קירוי הבית. הנוהג הרגיל היה לבנות על העמודים שני יציעים באמצעות הנחת קורות עץ בין קיר הבית לראשי העמודים (איור 41). בעברית של חז"ל הפכה המילה גם לכינוי לכל מדף מסיבי היוצא מהקיר. על עמודי הסטיו כמובן אי אפשר לשבת, אבל אפשר לשבת על מדף היוצא מהקיר. האיסטבה כאן היא מאבן או מעץ ומחוברת לקיר. על כן אינה מקבלת טומאה ולא נזקקה המשנה להדגיש שהיא של אבן. מנוגד לכך הספסל, שאם הוא עשוי עץ הוא מקבל טומאה. 
<b>רבי נחמיה מטהר, שרבי נחמיה אומר: כל דבר שאינו מקבל טומאה אינו מקבל כתמים</b> – להלכתו של רבי נחמיה אין נימוק. השאלה היא אם האישה נידה ואם הדם יצא ממנה, ומה הקשר לשאלה להיכן נטף הדם? נראה לנו שהמקרה הוא המשך המקרה הקודם. שלוש נשים ישבו על ספסל עץ אחד והתעטפו בחלוק, ונמצא עליו דם. הן טמאות לא משום שאי אפשר לקבוע מהיכן הדם אלא משום שהדם עצמו מטמא את האחרות דרך הספסל שעליו ישבו כולן, וכל הנשים טמאות בוולד הטומאה. מכאן אפשר להחמיר ולגזור עליהן טומאה מלאה, ורבי נחמיה מבקש לסייג ולקבוע שאם הספסל קבוע או של אבן, הוא לא יטמא שכן דבר המחובר לקרקע אינו נטמא ואינו מטמא. ייתכן שזהו נימוקו של רבי נחמיה, אולם ייתכן גם שנימוקו שונה. הרי אחת הנשים טמאה, וממילא גם השנייה טמאה, משום שהיא יושבת על מושב של טמאה. אמנם אין היא טמאה כנידה אלא טמאה בטומאה קלה יותר (ולד הטומאה), אבל העובדה שהיא כבר ולד הטומאה מצטרפת לספק שמא היא טמאה ממש כנידה. לעומת זאת, על ספסל של אבן אין הנידה מעבירה טומאה ואיננו חוששים לנגיעה, והספק אינו מספיק כדי לטמאהּ. אפשר גם שרבי נחמיה עוסק במקרה בפני עצמו, מקרה רגיל, שבו אחת הנשים טמאה, ואם הנשים יושבות על ספסל שאינו מטמא אין האחרות נטמאות בטומאת מושב.<sup class="footnote-marker">34</sup><i class="footnote">וראו דיוננו במשנה, זבים ג, א. ממשנתנו גם משמע שסתם ספסל מטמא, וראו דיוננו שם. </i>
הבבלי לא פירש כך, ולדעתו, עמדת רבי נחמיה שרירה בכל מקרה. הבבלי מקשה מהתוספתא שצוטטה לעיל (נידה ז, ג [עמ' 649]): "שתי נשים שהיו טוחנות ברחיים של יד ונמצא דם תחת הפנימית – שתיהן טמאות; תחת החיצונה – החיצונה טמאה והפנימית טהורה; בינתים – שתיהן טמאות. היה מעשה ונמצא דם על שפתה של אפטי ועל עלה של זית בשעה שמסיקות את התנור, ובא מעשה לפני חכמים וטמאום. תנאי היא, דתניא: רבי יעקב מטמא ורבי נחמיה מטהר, והורו חכמים כרבי נחמיה" (נידה ס ע"ב). אם כן, לפי הברייתא, דם שיצא מאחת הנשים מטמא את שתיהן אף שהוא נטף על דבר המחובר לקרקע ואינו מקבל טומאה. הבבלי עונה שזו מחלוקת תנאים, וחכמים טימאו את שתי הנשים, וכן סבור רבי יעקב. התמיהה על רבי נחמיה מוסברת בגמרא בכך שאכן יש החולקים עליו, אבל אין בה הסבר לוגי לעמדתו.
בתוספתא שנינו: "רבי נחמיה אמר על דבר שהוא מקבל טומאה – טמא; ועל דבר שאין מקבל טומאה – טהור. רבן שמעון בן גמליאל אומר: אם הרגה מאכולת – תולה; ואם לאו – אינה תולה" (נידה ז, ד [עמ' 649]). לפי עריכת התוספתא, דבריו של רבן שמעון בן גמליאל מתייחסים לנושא של משנתנו. ברם לפי מהותם של הדברים הם שייכים למשנה ב בפרק הקודם ולאו דווקא למקרה של שלוש נשים.<sup class="footnote-marker">35</sup><i class="footnote">לאור הערה זו מתבקשת בדיקה של עריכת התוספתא ותלותה במשנה. שאלה זו חורגת מתחום דיוננו. </i> עם זאת, כל ההלכות בדבר הסברים חלופיים לַכתם חלות גם על משנתנו. הסבר זה של אפשרות לדם מאכולת אינו נדון במפורש משום שמשנתנו מדגישה את המיוחד במקרה הזה, ואין בכך כדי לשלול את כל ההלכות האחרות. 
כמו במשניות הקודמות, משנתנו מתעלמת מהצורך בשתי ראִיות לפחות (לזוב) ומהשאלה אם הגיע זמנה של אחת הנשים לראות. 

Mishnah 4

<b>שלוש נשים שהיו ישינות על מיטה אחת</b> – ביחד או בזו אחר זו (בגמרא מבואר שמדובר בישנות יחדיו, ורש"י שם מוסיף שהיו צפופות ודבוקות יחד) מבחינה הלכתית אין הבדל בין המקרים. מבחינה רֵאלית, סתם מיטה היא בעיקר להסבה (או גם להסבה), ועליה מסבים דרך קבע שלושה אנשים או נשים (לעיל איור 39). אין הבדל בין מיטת ההסבה למיטת השינה. ברם יש להניח שמספר הישנות היה שונה מבית לבית לפי רמתו הכלכלית ומספר תושביו. בהסבה, הצירוף של שלושה היה הנוהג הקבוע.<sup class="footnote-marker">36</sup><i class="footnote">קירשנבום, ריהוט הבית, עמ' 184-141. </i> מבחינה הלכתית, שלוש נשים ישנות דינן כשלוש נשים היושבות על ספסל אחד, אלא שהסיכוי ליציאת דם בלי שאחת מהן תרגיש בכך גדול יותר.
<b>נימצא דם [תחת] אחת מהן, כולם טמאות</b> – כמו במשנה הקודמת. בנדון דידן אין מקום לעמדת רבי נחמיה, משום שכמעט אין מיטה שאינה מקבלת טומאה.<sup class="footnote-marker">37</sup><i class="footnote">במשנה כלים יח, ג נדון דינו של "מלבן בני לוי", שהוא מיטה יוצאת דופן. ראו פירושנו למשנה זו.  </i> <b>בדקה אחת מהן ומצתה טהור</b> – אחת מהן בדקה בבוקר ומצאה שהיא לא נטמאה,<b> היא טהורה ושתים טמאות ותולות זו בזו – </b>זו הגרסה בכ"י קופמן. הגיוני להניח שאכן שתיהן טמאות, שכן זו שבדקה היא בוודאי טהורה. ברם לא ברור למה "תולות זו בזו". אם כל אחת מהן יכולה להסתתר מאחורי הטענה שהשנייה טמאה, הן שתיהן טהורות, וכתוב: "טמאות". מעבר לכך, במשנה הקודמת ובמשנה הבאה כתוב ההפך. על כן יש לקבל את גרסת כל יתר עדי הנוסח<sup class="footnote-marker">38</sup><i class="footnote">פ, ף, ל, ו, ז, מ, נ, א, ועוד.  </i> ולגרוס: <b>בדקה אחת מהן ומצתה טמא, היא טמאה, ושתים</b><sup class="footnote-marker">39</sup><i class="footnote">או: "וכולן" (פ, נ). </i><b> טהורות ותולות זו בזו – </b>זו שבדקה טמאה, שכן נמצא בה דם, והשתיים האחרות טהורות ותולות את הדם "בזו" – זו שנמצאה טמאה. 
הבבלי (נידה ס ע"ב) מסביר ש"תולות זו בזו" היא אמירה כללית על כל המקרים. אם אחת הנשים אינה במצב של ראייה, כגון שהיא מעוברת, היא תולה בזו שאינה מעוברת. בתוספתא שנינו: "כל עוברות אחת, ומניקות אחת, אין תולות זו בזו. עוברה ומניקה וזקנה אינן תולות זו בזו" (נידה ח, ה [עמ' 649]). התוספתא אינה מסבירה בהכרח כבבלי, אלא אומרת שתולות זו בזו הוא רק ב"ראויות לראות", כפי שאומרת המשנה להלן. ייתכן שדברי התוספתא השפיעו על פירוש הבבלי, שגרס בתוספתא נוסח שונה במקצת או הרחיב את דבריה גם למשפט "תולות זו בזו".<sup class="footnote-marker">40</sup><i class="footnote">ראו ליברמן, תוספת ראשונים, עמ' 284, שהציע שאלו שתי ברייתות שונות, ולא עיבוד. ההבדל המתודולוגי בין "עיבוד" ל"ברייתא אחרת" הוא לדעתנו משני.  </i>
פירוש זה אפשרי כמובן, אלא שהוא מחייב לנתק את המשפט מהקשרו הנוכחי ולהעבירו כְּחל על כל חלקי המשנה, ומיקומו הנוכחי מקרי. 
במשנה הקודמת לא נדונה אפשרות זו, משום שלאחר ישיבה אין האישה אמורה לבדוק את עצמה, ואילו לאחר שינה עליה לבדוק את עצמה עם זאת, משנתנו והמשנה הקודמת באות ממקורות שונים.<sup class="footnote-marker">41</sup><i class="footnote">כן העיר אלבק, פירוש, עמ' 401, ראו דבריו בהשלמות (אלבק, פירוש), עמ' 589.  </i> לו היו נערכות כאחת לא הייתה המשנה חוזרת על כל המקרים אלא מסתפקת באחד מהם או לפחות עורכת את התכנים בצורה רצופה יותר, אולם עם זאת, שתי המשניות מנוסחות באותה לשון כמעט. אם כן, לפנינו שני מקורות שונים ששפתם ההלכתית אוחדה כבר כמעט לגמרי, אבל למשנה הם הגיעו כניסוחים נפרדים. הוא הדין בהמשך. 
<b>אם לא היו ראויות לראות</b> – הן כולן צעירות, מעוברות, מיניקות, או זקנות (נידה א, ג), ובכל זאת<b> רואין אותן כאילו הן ראויות</b> – ואם אף אחת לא בדקה כולן טמאות, שכן כולן באותו מצב של "לא ראויות לראות" ולכן אי אפשר להעדיף את האחת על פני רעותה. כפי שכבר ציינּו, חכמים ידעו שמעוברת בדרך כלל אינה נידה, וגם מיניקה, לרוב אינה רואה דם, אבל לדעתם, במקרים מיוחדים היא עשויה להיות נידה (נידה ד, ד). 
המשנה מבטאת הכרה בכך שלא כל הנשים נהגו לבדוק את כתמיהן, או ליתר דיוק, הכרה בכך שהתופעה נפוצה, קיימת בחברה, ויש להתחשב בה בקביעת ההלכה. כמו שלוש המשניות הקודמות גם משנתנו מתעלמת מהצורך בשתי ראִיות לפחות. 

Mishnah 5

<b>שלש נשים שהן ישינות על מיטה אחת</b> – כמו במשנה הקודמת. המשנה הקודמת לא עסקה בשאלות הנדונות במשנתנו.
<b>נימצא דם תחת האמצעית, כלם טמאות</b> – כמו במשנה הקודמת, משום שיש סיכוי שכל אחת מהנשים היא המקור לדם ולאו דווקא האמצעית, שכן ישנו ספק אם הדם אכן יצא מהאמצעית או מאחת מהנשים האחרות שלצדה.
<b> תחת [הפנימית </b>– ההנחה של המשנה היא שהמיטה סמוכה לקיר, כך שיש לה "פנים" ו"חוץ".
<b>שתים]</b><sup class="footnote-marker">42</sup><i class="footnote">שתי המילים בסוגריים הושמטו בטעות ונכתבו על ידי המעתיק הראשון בשוליים.  </i><b> הפנימיות טמאות</b> – הפנימית ביותר וזו שלידה טמאות משום שיש סיכוי שהדם בא מאחת מהן. אמנם הכתם נמצא תחת אחת מהן, אבל חכמים מתייחסים למיקום זה בזהירות. זו שמעל הכתם חשודה וגם זו שלידה, מחשש שבמהלך הלילה שתיהן התנועעו.
<b> והחיצונה טהורה</b> – משום שהסיכוי שהדם יצא ממנה הוא הקטן ביותר.
<b> תחת החיצונה, שתים החיצונות טמאות והפנימית טהורה</b> – מאותה סיבה שהסיכוי שהדם בא מהחיצונית, הרחוקה ביותר מהכתם, קטן יחסית. בסדרת עדי נוסח<sup class="footnote-marker">43</sup><i class="footnote">א, ג7, ל, ע ובדפוסים מאוחרים. </i> נוסף: "אמר רבי יהודה". להלן ננסה לברר מה מקוריותו של משפט זה.
<b> אמתי</b> – "אימתי" (אמתי) הוא מונח רגיל במשנה. לא ברור אם רבי יהודה חולק על התנא הראשון או מפרשו, והדבר תלוי בהבנת המונח "אימתי": האם הוא בא לפרש ולסייג או לחלוק? המפרשים מעדיפים את ההסבר הראשון, בעקבות התלמוד הבבלי, המציג זאת כשאלה סגנונית המאפיינת את רבי יהודה: "והאמר רבי יהושע בן לוי: כל מקום שאמר רבי יהודה 'אימתי' ו'במה' במשנתנו, אינו אלא לפרש דברי חכמים" (עירובין פא ע"ב; פב ע"א). בסנהדרין נוסף: "רבי יוחנן אמר: 'אימתי' – לפרש; ו'במה' – לחלוק" (כה ע"א). במהלך פירושנו עסקנו במונחים אלו במשניות השונות וראינו שיש שהם מתארים מחלוקת ויש שהם בוודאי פרשנות (כגון פאה ז, א) או שינוי הלכתי מוסכם (כגון משנת מגילה א, ג). כך למשל, במשנה שבועות ז, ו – מחלוקת במשנה בצורה הרגילה (רבי יהודה אומר...). בתוספתא שם (ו, ד [עמ' 453]) מנוסחים דברי רבי יהודה בלשון "במה דברים אמורים", ובתלמודים, בלשון "אימתי" (ירושלמי, שבועות ז ו, לח ע"א; בבלי, שבועות מח ע"א), וברור שזו מחלוקת לכל דבר. הוא הדין במשנה, עירובין ז, יא: "במה דברים אמורים" בא לציין מחלוקת. במשנת קידושין (א, ה) ובמקבילתה בשביעית (י, ט) ובבבא בתרא (ט, ז) נקבע שמטלטלין נקנים במשיכה. בתוספתא מופיעה ברייתא מסייגת בלשון "במה דברים אמורים" (בבא בתרא ה, הלכות א, ב קידושין א, ח), כלומר, כמימרה מסייגת ולאו דווקא חולקת. גם הבבלי מצטט את הברייתא (של תוספתא בבא בתרא – בבלי, בבא בתרא פד ע"ב-פה ע"א), ומשמע שם שהוא אינו רואה בה סתירה למשנה אלא פרשנות בלבד. אבל בירושלמי מובאת הברייתא בלשון "תני רבי חייה ופליג", ובהמשך ברור שחכמים סבורים שבהמה נקנית תמיד במשיכה ורבי חייא הוא אבי הברייתא החולקת ומשתמשת בלשון אימתי.<sup class="footnote-marker">44</sup><i class="footnote">ירושלמי, קידושין א ד, ס ע"ב; שביעית י ד, לט ע"ד (ללא רבי חייה); גיטין ח א, מט ע"ב; בבלי, בבא בתרא פה ע"א, והשוו שם עו ע"ב. ראו ליברמן, תוספתא כפשוטה, בבא בתרא, עמ' 382. </i> משמע שהתלמוד ראה בסייגים הללו מחלוקת תנאים (רבי מאיר ורבי אלעזר) על המשנה. במקומות אחרים שבהם המשפטים משובצים, לפעמים עדיף לפרשם כמחלוקת ולפעמים הם באמת פירוש. לא מצינו הבדל שיטתי בין משמעות שימוש המונח בדברי רבי יהודה לבין משמעות שימושו בפי חכמים אחרים. 
מכל מקום, הבבלי מדגיש את שימושו של רבי יהודה במונחים אלו. ואכן, המונח "אימתי" מופיע במשנה כחמישים וחמש פעמים, שליש מהן בהקשר לרבי יהודה. הווה אומר, חכם זה הרבה להשתמש במונח אם כי הוא אינו ייחודי לו.<sup class="footnote-marker">45</sup><i class="footnote">ראו אפשטין, מבוא, עמ' 1159. </i> לעומת זאת, המונח "במה (במי) דברים אמורים" מופיע מספר פעמים קרוב, אולם רק פעמיים בשמו של רבי יהודה, ונראה שאין מונח זה ייחודי לו.
אם במשנתנו אין שם של חכם, הפירוש המתבקש הוא שהסיפא אינו חולק על המשנה, ואם אכן אלו דברי רבי יהודה, שני הפירושים אפשריים. לאור המקורות הרבים שבהם קשור המונח "אימתי" לרבי יהודה יש לשער שבמשנתנו שמו של רבי יהודה הוא תוספת שגרה בלבד.
<b>בזמן שעלו דרך מרגלות המיטה. אבל אם עלו</b> – בעדי נוסח מאוחרים (מן הדפוסים והלאה): "עברו",<b> שלשתן דרך עליה, כלם טמאות</b> – לפי הציורים שבידינו, בראש המיטה היו כרים והוא היה מוגבה. ממילא יש להניח שהעלייה הרגילה למיטה הייתה מצד המיטה או ממרגלותיה. אם עלו הנשים ממרגלות המיטה וכל אחת תפסה את מקומה אזי רק מי שהדם תחתיה טמאה. אבל אם עלו "דרך עלֶיה",<sup class="footnote-marker">46</sup><i class="footnote">כך ניקד ילון במהדורת אלבק, וכן בעל כ"י קופמן. אבל בכ"י פ: "דרך עלייה", ובכ"י מ: "עליי' ", וכנראה התכוונו שני המעתיקים לעלִיָיה. </i> כלומר, עלו מהצד, הראשונה נשכבה ראשונה, והשנייה והשלישית טיפסו עליה. או אפשר שעלו מהצד החיצוני של המיטה ולאחר מכן הראשונה זזה פנימה, וכן השנייה. ייתכן אפוא שהדם נבע מכל אחת מהן. בשני המקרים אפשר שכל אחת מהן היא המקור לדם. לשיטת עלייה כזאת קוראת המשנה "דרך עָלִיָה" מלשון המשנה משמע שזו דרך העלייה הרגילה למיטת ההסבה, שכן זהו המקרה הסתמי, והמשנה אינה מרמזת שבשיטת עלייה אחרת הדין יהא שונה. 
אם כך, למדנו כיצד עלו בדרך כלל למיטה. אם עלו "דרך עליה", כלומר, עלו מהצד, בתהליך העלייה עלולה כל אחת מהן להיות המקור לדם. 
<b>בדקה אחת מהן</b><sup class="footnote-marker">47</sup><i class="footnote">על פי כ"י ק – משנה ו. </i>– את עצמה מיד עם גילוי הדם <b>ומצתה טהור</b> – בעוד שתי האחרות לא בדקו עצמן, <b>היא טהורה ושתים טמאות</b> – דברי המשנה חוזרים למשנה ג, אשר בה עוסקים באחת שבדקה ומצאה שהיא טמאה. כאן עוסקים במצב שבו נמצאה טהורה.
<b> שתים</b> – בדקו עצמן <b>ומצאו טהור – </b>והשלישית לא בדקה עצמה, <b>הן טהורות והשלישית טמאה</b> – המשנה מקבלת את תוצאות הבדיקה ואינה מערערת עליהן, גם אם משמען שאחת נחשבת טמאה אף על פי שהיא מכחישה שהכתם בא ממנה.
<b>שלשתן ומצאו טהור, כולם טמאות</b> – אמנם אנו מאמינים לבדיקה, אבל הכתם ישנו, וקרוב להניח שהוא בא מאחת מהן. משנתנו נוקטת עמדה במחלוקת אם הכתם מטמא או אינו מטמא, האם אפשר לתלות והאם יש להתחשב בנסיבות. לכאורה, אם מתחשבים בנסיבות המקרה צריך היה לטהר את כל הנשים. הרי כולן בדקו. אלא שמשנתנו מהלכת בדעה שכתם תמיד מטמא. מבחינת המשנה, השאלה היא לא אם מישהי טמאה אלא מי מהן טמאה.
<b>למה הדבר דומה</b>? – "למה הדבר דומה?" הוא מינוח להבאת משל. במבוא למסכת עסקנו בתופעה ייחודית זו של הבאת משלים במסגרת דיון הלכתי.
<b>לגל טמא – </b>גל אבנים ואדמה שיש בו עצם או כזית של מת. גל כזה הוא מעין אדמת "בית פרס", וכל העפר בגל מטמא, לפחות מִספק.
<b> שניתערב בשני גלים טהורין</b> – גלי עפר ואבנים,<b> ובדקו אחד מהן ומצאו טהור</b> – הגל דומה לאישה, ובדיקת הגל היא בדיקת האישה. המשל ספרותי, ואינו הלכתי מדויק. ההבדל בין הגל לאישה הוא שבדיקתה של האישה מוכיחה רק שאין בה דם עכשיו ואינה שוללת את האפשרות שיצא ממנה דם בעבר בכמות קטנה שכל מה שנותר ממנה הוא הכתם, ואילו גל שסוּנן ולא נמצאה בו עצם, טהור לחלוטין וללא ספקות. ייתכן שההבחנה המוצעת אינה משכנעת, אבל יש לזכור שהמשל אינו חייב להתאים לנמשל במלוא הדיוק המשפטי. הדימוי הוא של משל ספרותי, ואינו נמצא ברמה המשפטית של דיון תלמודי. אלו כללי הסוגה הספרותית, המתאימה לאגדה ולא להלכה. נעשה בה שימוש בעיקר במסגרת האגדה, והמיוחד במשנתנו הוא השימוש הרב יחסית במשלים במסגרת דיון הלכתי. עם זאת, הדמיון ספרותי ומדוקדק בפרטיו.
<b>הוא טהור ושנים טמאין. שנים ומצאו טהור, (ו)הן טהורין והשלישי טמא. שלשתן ומצאו טהור, כלם טמאין, דברי רבי מאיר</b> – כאמור לעיל במשנתנו. ייתכן שהדוגמה של גל הייתה ידועה בספרות חז"ל, ורבי מאיר מדמה את ההלכה העוסקת באישה להלכה העוסקת בגל. בהצגת השוויון בין המקרים מבליט החכם שדיני נידה הם כדיני טהרה רגילים.<sup class="footnote-marker">48</sup><i class="footnote">הבבלי אכן סבור שחכמים אינם חולקים על דין נידה אלא רק על דין הגל, ובכך הוא מבליט את ההבדל בין נידה לגל.  </i> עם זאת, במבוא הראינו שבדיני נידה חומרות רבות מהרגיל, אולם שוב, השוויון אינו משפטי אלא ספרותי בעיקרו.
<b>שרבי מאיר אומר: כל דבר שהוא בחזקת טומאה</b> – ברור לנו שיש טומאה באחד הגלים, ולכן, גם אם בדקו את שלושתם ולא מצאו אף לא באחד מהם כזית מן המת, כולם טמאים. אנו יודעים שאף על פי שלא נמצא כזית מן המת אף לא באחד מן הגלים, הטומאה עדיין נמצאת באחד מהם, והעובדה שהיא לא נמצאה אין דייה כדי להכריז שהטומאה אינה קיימת. הוא הדין לאישה, לדברי רבי מאיר. היינו, כיוון שיש לפנינו כתם, ברור שהוא יצא מאחת הנשים אף ששלושתן בדקו עצמן ולא מצאו דימום שיצא מהן. כולן טמאות משום שהכתם לפנינו, ומשמעות כתם לשיטת רבי מאיר (לעיל ו, יג) היא טומאת נידה.<sup class="footnote-marker">49</sup><i class="footnote">כך גם לדברי חכמים (שם), אלא שנחלקו אם יש לחשוש אף משום זיבות. </i><b> לעולם הוא בטומאתו עד שתיתוודע לו </b>[<b>לך</b>]<b> טמאת[ו]</b><sup class="footnote-marker">50</sup><i class="footnote">בכ"י ע: "טהרתו", וכן בכ"י ל. בקטע גניזה T-S E1.1.48: "שהוא טהור". </i>– בדפוס (<b>ד</b>)<sup class="footnote-marker">51</sup><i class="footnote">והוגה בין השורות של כ"י ו0. </i> נוסף: "היכן היא"<b>. </b>לא די למצוא שהגל טהור. צריך הסבר לחזקה, כלומר, לגלות היכן הטומאה ולהוציאה או להגבילה.
<b>וחכמים אומרים: בודק עד שהוא מגיע לסלע או לבתולה</b> – די בבדיקה "חיובית". כלומר, אם לא נמצא הסבר לשמועת הטומאה, היא בטלה. במשפט האחרון חוזרת המשנה לכאורה לסגנון המשפטי. לכאורה מותר לנו לחשוד שדברי רבי מאיר מתייחסים לאישה ולכתם ולאו דווקא לגל ואילו דברי חכמים מתייחסים במפורש לגל. הבבלי אף מסיק שחכמים אינם חולקים כלל במקרה של נידה אלא רק במקרה של הגל (נידה סא ע"א). ברם למסקנה זו אין בסיס מדויק במשנה. חכמים החולקים על רבי מאיר אולי חולקים גם על הוודאות שבכתם, ולדעתם כתם אמנם מטמא, אבל עדיין אינו חזקת טומאה. כפי שנאמר לעיל, ייתכן שהמחלוקת בגל הייתה ידועה, ואם כן, בהיעדר מקור אחר, אולי המחלוקת היא רק בגל ולא בנידה, וכפי שנשמע מלשון המשנה: "שרבי מאיר" וכו'. מהתוספתא ברור שרבי מאיר נקט את דבריו על כל הטומאות ולאו דווקא על נידה. נראה אפוא שיש להעדיף פרשנות זו.
בתוספתא מובאים שלושה סיפורים שלכולם מסר משותף – הבדיקה אינה יעילה, והשמועה חזקה ממנה: "אמר רבי מאיר: מעשה בשקמה שבכפר סבא, שהיו מוחזקין בו טומאה. בדקוהו ולא מצאו תחתיו כלום. פעם אחת באה הרוח ופרכתו משרשיו. נמצאת גלגלת שלמה דבוקה בשרשיו. אמר לו: משם ראייה שלא בדקוה כל צרכו" (נידה ח, ה [עמ' 649]; בבלי, נידה סא ע"א). רבי מאיר מביא סיפור על עץ שנחשב טמא. בדקוהו ולא מצאו את הטומאה, אבל לבסוף היא נתגלתה. הסיפור נושא אופי של הפחדה: הבדיקה אף פעם אינה מספקת, והטומאה אורבת לשומר הטהרה. במבוא למסכת פרה עמדנו על אופייה של חרדת הטומאה, שכמובן אינה נטולת שורשים, ומבחינתה לא די ב"מאמץ סביר" אלא יש תמיד לחשוש, ובמיוחד לשמועה. חכמים "מצננים" את החרדה ומדגישים שהבדיקה לא הייתה טובה, ואכן קשה לבדוק מתחת לעץ צומח, משום שאי אפשר לחפור תחתיו בלי לעקרו. 
בהמשך התוספתא מובא סיפור שני: "אמר רבי יוסי: מעשה במערה בשיחין שהיו מוחזקין בו טומאה. בדקוה והיתה חלקה כצפורן. פעם אחת נכנסו פועלין לתוכה מפני גשמים, וכשהיו מהרסין בקרדומות שבידיהן בדקו ומצאו שם מכתשת מלאה עצמות" (נידה ח, ו [עמ' 650-649]; בבלי, נידה סא ע"א). גם כאן הבדיקה המושלמת אינה מספקת, ועד שלא מתגלה מקור השמועה אי אפשר לסמוך על הבדיקה. רבי יוסי נוקט את עמדתו של רבי מאיר, אבל הפעם אי אפשר לטעון שהבדיקה לא הייתה טובה אלא שבדיקה אופטימלית אינה מספקת נגד הטומאה החמקמקה. 
המעשה השלישי מדגיש עוד יותר את הפן המסתורי שבחיפוש הטומאה: "אמר רבי יוסי: מעשה בסלע בית חורין<sup class="footnote-marker">52</sup><i class="footnote">בית חורון שליד ירושלים. הסיפור קדום, מדור יבנה או מימי הבית, כאשר היה יישוב יהודי באזור. ראיות מסיפורי עבר הן הזירה הטבעית לסיפורים נסיים ומסתוריים למחצה. בבבלי, נידה סא ע"א המוסר הוא אבא שאול. </i> שהיו מוחזקין בו טומאה ואינן יכולין לבדקו מפני שהיה מדרון. אמר להם זקן אחד: הביאו לי סדין. הביאו לו סדין ושראו במים ופרשו על גביו ונמצא מקום צדדיו לח ומקום אמצע נגוב. בדקו ומצאו שם בור גדול מלא מתים" (נידה ח, ז [עמ' 650]). מעשה "קסמים" זה גילה את מקום המתים. שני הסיפורים הראשונים היו אולי מאיימים אבל היו רֵאליים, ועסקו בהיבט ההלכתי. לסיפור זה אין משמעות רֵאלית ואין מסקנה הלכתית. זהו סיפור מסתורי על דרך מאגית לאיתור הטומאה. התחושה היא שעם טומאה מתמודדים בדרכים נסיות, והטומאה עצמה היא חלק מהעולם העל־טבעי. המקרה השלישי מדגיש את ההיבט העל־טבעי שבסיפורים הקודמים. היבט על־טבעי זה מופיע גם במעשה טיהור טבריה.<sup class="footnote-marker">53</sup><i class="footnote">לסיכום הדיון המדעי ראו הררי, הכישוף היהודי, עמ' 121-17.  </i>	הבבלי מספר שכשיצא רבי שמעון בר יוחאי מהמערה ביקש לעשות מעשה לתיקון העולם ושאל אם יש מקום הנחשב טמא. "אמרו ליה: איכא דוכתא דאית ביה ספק טומאה ואית להו צערא לכהנים לאקופי. אמר: איכא איניש דידע דאיתחזק הכא טהרה? אמר ליה ההוא סבא: כאן קיצץ בן זכאי תורמסי תרומה. עבד איהו נמי הכי. כל היכא דהוה קשי – טהריה; וכל היכא דהוה רפי – צייניה" (שבת לג ע"ב-לד ע"א; יש מקום שיש שם ספק טומאה ויש צער לכוהנים להקיף אותו. אמר: יש מישהו שיודע שהמקום הוחזק בטהרה? אמר לו אותו סבא: כאן קיצץ בן זכאי תורמוסי תרומה. עשה גם הוא כך. כל מקום שהיה [התורמוס] קשה – טיהרו; כל מקום שהיה רפה – טימאו). רבי שמעון בר יוחאי מבקש להתיר שטח מטומאתו ושואל אם מישהו יודע על עברו. זקן אחד מעיד שרבן יוחנן בן זכאי קיצץ כאן תורמוסים של תרומה. רבן יוחנן בן זכאי היה כוהן (תוספתא, פרה ג, ז [עמ' 633]).<sup class="footnote-marker">54</sup><i class="footnote">ראו פירושנו לפרה ד, א. המעשה כאן מצטרף למסורת שלפיה רבן יוחנן בן זכאי היה כוהן. </i> כפשוטם של דברים, הזקן מעיד שהמקום טהור, שהרי רבן יוחנן בן זכאי עצמו הכין שם ירקות תרומה למאכל. אבל הבבלי משנה את אופיו הרֵאלי-הלכתי של הסיפור ומסב אותו לבדיקה בדרכי מסתורין. רבי שמעון בר יוחאי לוקח תורמוסים וחותכם; מקום שבו הם זקופים – טהור; מקום שבו הם רפויים – טמא.
במקבילה בירושלמי ובמדרשי ארץ ישראל ברור שמדובר בטיהור טבריה, וסיפור הנס חוזר בלי המעשה של רבן יוחנן בן זכאי (ירושלמי, שביעית ט א, לח ע"ד; בראשית רבה עט, ו [עמ' 944-942] ומקבילות נוספות).<sup class="footnote-marker">55</sup><i class="footnote">אסתר רבה ג, ז – המעשה לא הובא שם, רק נושא המעשה (פעולה לטובת העיר כהכרת הטוב); מדרש תהלים יז, יג – לא הוזכרה טהרת טבריה כלל ועיקר. </i> המשותף לסיפור מהתוספתא ולסיפור רבי שמעון בר יוחאי הוא האווירה של בדיקת טומאה הנעזרת בכוחות שלא מהעולם הזה.
המעשה רומז להחלטה לטהר את טבריה, מסורת אשר לה רקע היסטורי מוצק. כידוע, הורדוס אנטיפס בנה את טבריה. יוספוס מספר שהוא בנה אותה על קברים קדומים. אנשים היססו אם לגור בה, והורדוס אנטיפס פיתה אותם במתנות כסף (קדמוניות יח, 38). הסיפור של מעשה רבי שמעון בר יוחאי הוא סיפור נסי, ואולי אגדי, אבל יש לו בסיס היסטורי, והוא בא לענות על מצוקה אמִתית (לפתור בעיה הלכתית רֵאלית): הידיעה שאכן טבריה טמאה. כיצד טוהרה העיר לבסוף איננו יודעים. האם היה מעמד של בדיקה, ואולי פסק רבי שמעון בר יוחאי שהקברים הם קברי גויים שאינם מטמאים ואולי בפועל נשכח הדבר? כך או כך, הסיפור שלפנינו נשמע כאגדה, אבל יש בו גרעין היסטורי שהיקפו אינו ברור. 
לדעתנו זו דוגמה חריגה לשימוש בפרקטיקה מאגית לבירור הלכתי. מן הסתם היו לחכמים נימוקים נוספים לטיהור טבריה (כגון העובדה שהעיר שגשגה ואי אפשר היה עוד להיאבק בהתיישבות בה). אבל הסיפור הוא סיפור מאגי, ובהקשר לו מופיעים סיפורי מאגיה הבאים להגן על ההחלטה ההלכתית. בפועל, ייתכן שרשב"י התבסס דווקא על הפן ההלכתי, על הדעות שלפיהן גוי אינו מטמא משום שאינו בכלל אדם. כל זה משני לכך שהתלמוד מתאר מעשה מאגי ומתבסס עליו.
ההבחנה בין מעשה מאגי לבין פעולה "מדעית" באמצעים שאנו מתכחשים להם היום או מסויגים בנוגע ליעילותם היא הבחנה עדינה. במחקר הסוציולוגי ישנו ויכוח נרחב על המתודולוגיה של ההבחנה בין שני המושגים הללו (מאגיה לעומת מדע ואף מאגיה לעומת דת). חוקרים רבים סבורים שמאגיה ומדע חד הם ואנו מכנים כמאגיה את מה שאינו מבוסס מבחינה מדעית. אבל קדמונינו לא ידעו מדע, ובעבורם מה שאנו מכנים מאגיה היה מדע לכל דבר. יש גם חוקרים המניחים שבעצם כל דת היא מאגיה. אין צריך לומר שחוקרים כאלה בדרך כלל מביעים בכך גם ביקורת על עצם הדת ועל מקורה. כמובן שלא זה המקום לברר את השאלה. אנו משתמשים במונח מעשה "מיסטי" או "מאגי" במובן הפופולרי של מחשבתנו הרציונלית. לדעתנו, כך היו גם חכמים מתייחסים למעשה כזה. אבל כמובן שגם הגדרה זו מחייבת בירור מתודולוגי שטרם בורר עד תומו.<sup class="footnote-marker">56</sup><i class="footnote">גם בשאלה זו עסק הררי, הכישוף הקדום, עמ' 134-122. ניתוח רחב הרבה יותר נמצא אצל בוהק, מאגיה, עמ' 226-143.  </i> אנו מהלכים במובן זה, באופן חלקי בלבד, בעקבות ליברמן ואורבך. לדעת הררי, גישתם של חוקרים אלו משקפת רק את דתיותם. מהיכרות אישית, אכן, הדעה משקפת את גישתם הדתית. אבל הראיות שאספו מעידות על כך שזו הגישה הרווחת בספרות חז"ל בכללותה. עסקנו בכך במבוא למסכת חגיגה, והראינו כי: 
1.	חכמים לא פקפקו בכוחה המעשי של המאגיה ושל תורת הסוד.
2.	חכמים הסתייגו בדרך כלל מתורת הסוד, ועם זאת, יש בדבריהם הכרה ושימוש בה.
3.	המאגיה היהודית קשורה בטבורה לתורת הסוד. בספרות זו יש רבדים אינטלקטואליים הקרובים מאוד למחשבת חז"ל ולסגנונה ויש רבדים עממיים יותר הבולטים בכך שבהם המאגיה "גסה" ו"בולטת" יותר, הסגנון עממי יותר ותוכנם רחוק יותר ממחשבת חז"ל ומדרכיהם. יש בהם בקשות שחז"ל לא היו יכולים להזדהות עמן (בקשה להמתת אדם, להכנסת אהבה בלב אישה וכו'), כמו גם, לעתים, עירוב של שמות עבודה זרה.<sup class="footnote-marker">57</sup><i class="footnote">בוהק, מאגיה, עמ' 290-227. ראו עוד על כך במבוא למסכת עבודה זרה.  </i>
במבוא למסכת הבאנו את עדותם של אנשי הסוד שחפצו לברר את הלכות נידה לא באמצעות ראייה ובדיקה והנחות לוגיות כפי שהציעו חכמים אלא בדרך הסוד באמצעות טכניקה שאינה ברורה. זו עדות נוספת לזרם יהודי שייחס משמעות מיסטית להלכות נידת אישה.<sup class="footnote-marker">58</sup><i class="footnote">יחס מיסטי זה ניכר עד ימינו. כך למשל האגדות שלפיהן דם הנידה גורם לנבילתן של נטיעות או למחלות אחרות וכיוצא באלו. אגדות מעין אלה נמצאות גם בספרות העמים אף שלא נוהגים אצלם איסורי נידה.  </i>
ביטוי דומה לזה של רבי מאיר מיוחס לרבי עקיבא:
אלא שדברי רבי עקיבא נאמרו לעניין אחר לגמרי (האם הטומאה חלה למפרע), ורבי טרפון חולק שם על הכלל. המשפט חוזר גם במשנת מקוואות, בצורה שונה במקצת:
במשנת מקוואות, המשפט מיוחס לרבי יוסי, ובתוספתא שלנו הוא מצדד בשיטת רבי מאיר (מעשה המערה בשיחין). הביטוי "שרבי יוסי אומר" רומז אולי לציטוט ממקום אחר, ואולי הכוונה היא לדברי רבי עקיבא שבתוספתא המקבילה. לעומת זאת, רבי טרפון חולק על רבי עקיבא, ויש להעריך ש"חכמים" החולקים על רבי מאיר ורבי יוסי כאן הם רבי יהודה, תלמידו וממשיך דרכו של רבי טרפון. קשה להניח שמקרה הוא שהניסוח של דברי רבי מאיר במשנתנו ושל דברי רבי יוסי ורבי עקיבא כה דומה. נראה שלפנינו אותו משפט הלכתי, המועבר מהקשר אחד לשני. לצורך דיוננו אין זה משנה אם ההעברה היא מעשה ידי תלמידים שניסחו את דברי האחד לאור דברי חברו, או שאלו דברי התנא עצמו, או אולי רק העורך המאוחר יצק את המשפט האחד בדוגמת האחר. כך או כך, אפשר להעריך שרק הקשר אחד הוא המקורי. ייתכן גם ששני הניסוחים שבידינו שאובים ממקור שלישי עלום, שנושאו אינו ידוע.
ממשנתנו אין זה ברור אם הכלל שבו נחלקו התנאים (רבי מאיר וחכמים) נאמר על כל המשנה או רק על המשל (המעשה בגל שהתערב). משפטו של רבי מאיר כשלעצמו אינו מובן אלא בהקשר המצומצם של משנת נידה (נידה או גל), ואילו דברי חכמים נסבים במפורש רק על המשל (גל שהתערב).
בטרם נמשיך יש להעיר שמשנתנו מצוטטת בתלמודים. הבבלי מבחין בין מחלוקת רבי מאיר וחכמים במקרה שבו בדק ולא מצא לבין "בדק ומצא", שבו נחלקו רבי ורבן שמעון בן גמליאל אם מציאת הטומאה מספיקה, כלומר, הטומאה שנמצאה היא הטומאה שאבדה, וכן, האם פירורי החמץ שנמצאו בבית בבדיקה השנייה הם הפירורים שאבדו או שמא יש לבדוק את כל הבית (פסחים י ע"א). לעומת זאת, הבבלי בבכורות כה ע"ב מתחבט בהסבר המשנה על ספק רגיל (בכורות ג, ד), אם הוא דומה למחלוקת רבי מאיר ורבנן או למחלוקת רבי ורבן שמעון בן גמליאל. המשנה מצוטטת גם בירושלמי (תרומות ח א, מה ע"ב). בירושלמי הוצעו שני האופנים כדי לפרש מהי המחלוקת בין התנאים במשנה שם.
מסקנת דיוננו היא שבמשנתנו מרכיבים ספרותיים שאינם משפטיים. המשל עצמו אינו מתאים למשפט ההלכה, תוכנו של המשל סוטה מהנמשל, והכלל המנוסח כאילו היה הלכתי עוסק אולי בנושא אחר. יתר על כן, עמדת רבי מאיר מבטאת פחד מטומאה, וכפי שראינו בתוספתא, יש בה ערבוב בין נוהג הלכתי לבין אמונות בכוח שלא מהעולם הזה, ערבוב שאינו מדרכה של הלכה. לעומת זאת אין במשנתנו דיון בשאלה ההלכתית של רוב או מיעוט, ולכאורה, המקרה בגל שהתערב מצריך דיון בשאלה אולי הגל החשוד בטל ברוב. היעדר אזכור של שאלה זו מוסיף לאופייה הלא הלכתי החריג של המשנה. 
מה אומרת ההלכה על מצב של ספק טומאה הנמצא בקרקע? המשנה בנושא ברורה. יש לבדוק בדיקה מדגמית קפדנית ותו לא: "הבודק – בודק אמה על אמה ומניח אמה עד שהוא מגיע לסלע או לבתולה. ומוציא את העפר ממקום הטומאה אוכל בדימעו. [וכן]<sup class="footnote-marker">59</sup><i class="footnote">מילה זו חסרה בדפוסים מאוחרים. </i> המפקיח בגל אינו אוכל בדימעו" (אהלות טז, ד). די בבדיקה חלקית, והבודק אינו טמא. כלומר, יש כאן חזקת טהרה. כמובן, יש הבדל בין המשניות. שם מדובר בשדה שנמצאה בו גופה, וכאן בחשד פחות חמור. רק המפקח את הגל (מי שמפנה גל אדמה מעל מת ודאי) טמא. בפירוש המשנה ומקבילותיה נעסוק בפירושנו למסכת אהלות. 
כמו כן: "היה בודק והגיע לנחל או לש(ו)לולית או לדרך הרבים – מפסיק. שדה שנהרגו בה הרוגים, מלקט עצם עצם – הכל טהור. המפנה קברו מתוך שדהו, מלקט עצם עצם – הכל טהור. בור שמטילין לתוכו נפלין או הרוגין, מלקט עצם עצם – הכל טהור" (אהלות טז, ה). משנה זו אינה עוסקת בענייננו, אולם ברור שחרדת הטומאה האפשרית רחוקה ממנה. רבי מאיר מהלך אפוא בדרך שונה מזו של משנת אהלות, ולמעשה, גם חכמים אינם סוברים כמשנת אהלות, שכן הם דורשים בדיקה קפדנית הרבה יותר. 
כמו כן: "שדה בוכין (כוכים/כוכין)<sup class="footnote-marker">60</sup><i class="footnote">בכל עדי הנוסח ובדפוס: "בוכין" (כוכין – ק; תוספתא, אהלות יז, יא [עמ' 615]; בבלי, מועד קטן ה ע"ב, וטיקן 108. בוכים – משנה אהלות: פ, ף ל, רוסיה (כץ); מ; בבלי, מועד קטן ה ע"ב, מ. בוכין – משנה; NLI: 577.4/20; תוספתא, אהלות יז, יא, כ"י וינה; בבלי, מועד קטן ה ע"ב, גוטינגן; לונדון; וטיקן 134. הראשונים נחלקו בפרשנות המונח. הבבלי מצטט סיכום של משנתנו, ומפרש: "והתנן: שלשה בית הפרס הן, שדה שנאבד בה קבר ושדה שנחרש בה קבר ושדה בוכין. מאי שדה בוכין? רב יהושע בר אבא משמיה דעולא אמר: שדה שמפטירין בה מתים. וטעמא מאי? אמר אבימי: משום יאוש בעלים נגעו בה" (מועד קטן ה ע"ב). הברייתא היא סיכום מקוצר של משנתנו. הפירוש של הבבלי מעיד שלפניו הייתה הגרסה "שדה בוכים" או "בוכין", אבל הפירוש קשה. אם זהו מקום שמספידים בו את המת או אפילו מציבים בו את מיטתו לזמן מה, מדוע הופך השדה בית פרס? הנימוק שלפיו הבעלים מתייאשים ממנו קשה עוד יותר: אם כן, אז מה? מה לזה ולאיסור עבודה חקלאית בשדה? יש אפוא להבין שאסור לזרוע ולנטוע משום כבוד המתים, שכן השדה כאילו הוקדש להם, אבל מדוע יש חשש שיימצאו בו עצמות? נחלקו הראשונים: (1) לדעת הרמב"ם בפירוש המשנה, איסור זריעה ונטיעה הוא כדי לא להרגיל אנשים להיכנס לשדה; (2) לדעת הר"ש משאנץ בפירוש המשנה, היו שנהגו להספיד בשדה. לכן בעל השדה התייאש ממנו והוא נחשב כשל רבים ולכן אסור לנטוע או לזרוע בו (מיצר שהחזיקו בו רבים). פירוש זה קשה מבחינה ראלית, שכן אין אדם מוותר על שדהו ואין הרבים גוזלים אותה סתם; (3) ראו המשך הבבלי שם (ותוספות, ד"ה יש בה), שלפיו זהו שדה הראוי לזריעה ולנטיעה ולכן מניעת הזריעה והנטיעה בו היא כהודעה לציבור שאבד בו קבר; (4) לדעת פרשני חכמי אשכנז (מיוחס לרגמ"ה; מיוחס לרש"י; "פירוש רש"י האמתי"; פירוש מסכת משקין; פירוש הרא"ש לאהלות; ר"ש בן היתום) יש לחשוש שמא נפל איבר מן המת כשעשו נושאי המיטה תחנה בשדה כדי להספיד קודם הקבורה, והם התייאשו למצאו. לכן יש ספק טומאה בשדה. כל ההסברים דחוקים, והקושי מתעורר כבר בהסבר התלמוד. אין לנו אלא לחזור לנוסחת כ"י קופמן ולפירוש התוספתא: "שדה שאבד קבר בתוכה והיא שדה כוכין". שדה כוכין הוא אפוא שדה שאבד קבר בתוכו. "ואיזו היא שדה כוכין כל שחופר בארץ ומבליע את הכוכין לצדדין" (אהלות יז, יא [עמ' 616]. בנוסח כ"י וינה: "שדה שאבד קבר בתוכה, והיא שדה בוכין, [שדה] שדה בוכין, שדה שאבד בה קבר. ואי זו היא שדה בוכין? כל שחופר בארץ ומבליע את הכוכין לצדדין"). שתי הנוסחאות מגומגמות, וכבר העיר על כך ליברמן (תוספת ראשונים, עמ' 152). ראו עוד מה שכתב בעל חסדי דוד, שמא לפנינו "מי ששנה זו לא שנה זו". אבל תוכנה ברור. שדה כוכין הוא סוג של שדה שאבד קבר בתוכו, אבל לא קבר שוחה רגיל ורדוד אלא סוג מיוחד של קבר. סוג זה של קברים מוכר היטב בארץ, ומכונה "קברי ארקוסוליה". בסלע נחצבה שוחה מלבנית עמוקה (1.5-1.2 מ'), ובאחד מצדדיה, או בשני הצדדים, נחצב לעובי הקיר מקמר שעומקו כשישה ס"מ וגובהו בשיא הקשת 80-60 ס"מ. את הקבר כיסה לוח של אבן, והשוחה עצמה הייתה ריקה. בשדה כזה, החשש שהעצמות יתפזרו קטן מאוד, אבל השטח שמעל לקבר טמא, שהרי בדרך כלל יש מרחב של גובה טפח מעל שטח העצמות, ולכן הטומאה בוקעת. ראו במבוא למסכת אהלות. </i> לא ניטעת ולא ניזרעת, ועפרה טהור, ועושין ממנה תנורין לקודש. ומודין בית שמי ובית הלל שבודקין לעושי פסח ואין בודקין לתרומה ולנזיר. בית שמי אומרים: בודקין, ובית הלל אומרים: אין בודקין. כיצד הוא בודק? מביא את העפר שהוא יכול להסיטו ונותן לתוך כברה שנקביה דקים וממחה. אם נימצא שם עצם כשעורה – טמא" (אהלות יח, ד). כפי שהערנו בפירושנו למשנה, הכוונה היא כנראה לשדה שיש בו קברי שוחה, ומחלוקת קדומה היא אם צריך לבדקו, ואם כן, יש תהליך ברור לבדיקה ואין פחד שמא הבדיקה החמיצה עצם כלשהי, וודאי ההלכה אינה שהשדה נותר בטומאתו. 
המשנה באהלות ממשיכה: "כיצד מטהרין בית פרס? נוטל ממנו שלשה טפחים ונותן (לתוך) על גביו שלשה טפחים. אם נטל מחציו אחד שלשה טפחים ונתן על גבי חציו אחר שלשה טפחים – טהור. רבי שמעון אומר: אפילו נטל ממנו טפח ומחצה ונתן עליו טפח ומחצה ממקום אחר – טהור" (יח, ה). יש אפוא דרך בדיקה קפדנית, וברור שאם השדה נבדק ולא נמצא דבר הוא טהור. 
נמצאנו למדים שהעמדה המיוחסת לרבי מאיר חורגת מהקו ההלכתי הרגיל בשניים או בשלושה מרכיבים: 
א.	יש בה החמרה מחוץ לגדרי ההלכה הרגילה, שלפיה בדיקה מספיקה.
ב.	היא מתעלמת משאלה של ביטול ברוב.
ג.	היא כוללת מרכיב מיסטי וחרדת טומאה. המרכיב המיסטי איננו במשנה, אולם משתמע מהסיפורים בתוספתא ובמיוחד מהסיפור על בית חורון. ראינו שלמרכיב זה מקבילות, אולם הן במסגרת אגדית ולא בהלכה. 
כמובן, רבי מאיר רשאי לחלוק על משניות אהלות ולהציג דעה שונה. גם חכמים כאן מציגים דעה שונה מזו המופיעה במשניות אהלות. אפשר אפוא שלפנינו מחלוקת "רגילה" בהלכה. ברם לאור כל שכתבנו לעיל על אופייה הא־הלכתי של המשנה, אולי יש לקבוע שלפנינו מקרה מיוחד של משנה שיש בה עירוב הלכה ואגדה, שימוש במשל במסגרת כאילו הלכתית ושילוב פרקטיקות מאגיות בהלכה. במשמעות הרחבה של מסקנות אלו עסקנו במבוא למסכת.
<b>לסיכום: </b>
ההחמרה בנידה בולטת אפוא בבירור.
כמו בכל המשניות הקודמות בפרק, משנתנו מתעלמת מהצורך בשתי ראִיות לפחות, וראו סוף פירושנו למשנה א.
משנה ד לא הבחינה בין האישה האמצעית לשתיים האחרות. הבבלי (נידה סא ע"א) מסביר את ההבדל בין משניות ד ו-ה בכך שהנשים "משולבות".<sup class="footnote-marker">61</sup><i class="footnote">הנשים שוכבות על המיטה ורגליהן משולבות או יושבות על הספסל ורגליהן משולבות.  </i> רוב המפרשים מסבירים שבמשנה ד הן משולבות, והגר"א מסביר שבמשנה ה הן משולבות. לשיטתנו אין צורך לדקדק בלשון המשנה. העורך כינס תחת כנפיו משניות מעריכות שונות שיש ביניהן אחדות סגנונית ותפיסה הלכתית זהה אבל כל אחת נערכה במקומה וכל אחת מעלה הבחנות מִשנֶה מעשיות שלא הופיעו במשנה הקודמת. משניות ג-ה עוסקות כולן באותן שאלות אבל בכל אחת פרטים נוספים, ולכן אסף העורך את כולן. יכול היה לערכן כמשנה אחת, אבל אז היה נאלץ להתערב בלשון המשנה. העורך נאמן לשיטתו ברוב המשנה ומלקט את כל המשניות השונות, כמבואר בטבלה להלן:
<b>שלוש נשים </b>
אין כאן סתירה. בכל משנה ישנן תוספת פרטים והבחנות משנה. העורך קפדן ומקפיד על דרכו הליקוטית, ואין לשאול מדוע לא בחר שיטת עריכה אחרת (כהערת אלבק, לעיל).
המשנה עוסקת רק בשאלה איזו אישה דיממה וטמאה נידה. שתי האחרות נחשבות "טהורות". אין הכוונה לכך שהן טהורות ממש. הן ישנו על מיטה אחת עם נידה וטמאות טומאת מושב, שהיא ולד הטומאה, וטמאות יום אחד. הניסוח "טהורה" אינו מדויק אפוא. המשנה מתמקדת בשאלה מי מהן טמאה נידה, וכל השאר זניח. זו דוגמה נוספת לניסוח לא קפדני של המשנה מבחינה פורמלית־הלכתית. הניסוח ספרותי יותר, תופעה שעליה עמדנו במבוא למסכת. הגדרה זו נכונה גם בנוגע למשנה הקודמת.<sup class="footnote-marker">62</sup><i class="footnote">וראו זבים ד, א.  </i> דומה שהעורך בחר ב"טמאה" ו"טהורה" לסמן רק את הטומאה אשר בה עוסקת המסכת: טומאת נידה של שבעה מחמת ראייה. יתר הטומאות המסתעפות (ולדות) נדונו במקומות אחרים.

Mishnah 6

<b>שבעה סממנים מעבירים על הכתם</b> – אם הכתם דהה או נעלם הוא נחשב דם, ואם לא, הוא בוודאי צבע, כפי שנראה להלן. המשנה מנוסחת כעצה טובה למכבסות, אולם עניינה הלכתי, כפי שנראה להלן.
<b>רוק תפל</b> – יוסבר להלן,<b> ומי גריסים</b> – גריסים לעוסים היטב (ראו במשנה הבאה), [<b>ו]מי רגלים</b> – כפי שציינּו בפירושנו לעיל (ד, ג), מי רגליים שימשו חומר כביסה בזכות האמוניה שבהם. [<b>ו</b>]<b>נתר</b> – הנתר מופיע בספרותנו כחומר גלם לכלים ולחומרי ניקוי: "[...] ואין מדיחין את הכלים בנתר, אבל מדיחין אותן במלח ובמורסן בשבת, ואין צריך לומר ביום טוב" (תוספתא, ביצה [יום טוב] ד, י). התלמוד הבבלי מסביר: "מאי כלי נתר? אמר רבי יוסי בר אבין: כלי מחפורת של צריף" (עבודה זרה לג ע"ב). "מחפורת של צריף" משמעה חפירה (כרייה) בקרקע בצורת צריף, כלומר, בצורת משולש שקודקודו כלפי פנים. היא מופיעה במקביל ל"פיר של גפרית" (בבלי, כתובות עט ע"ב), שהוא מכרה אנכי. נתר הוא נטרון, שאותו כרו בוואדי נטרון במצרים,<sup class="footnote-marker">63</sup><i class="footnote">פליניוס, היסטוריה של הטבע ב, פרק 31.  </i> משם ייבאו כלי קריסטל (אבן מלח). הנתר נתפרש כחומר ניקוי גם בירושלמי, כנטרון (שבת ט ה, יב ע"ב), ובלועזית: Natron. אולם בברייתא שבבבלי מובא: "תנא: נתר אלכסנדרית ולא נתר אנטפטרית" (נידה סב ע"א; שבת צ ע"א),<sup class="footnote-marker">64</sup><i class="footnote">"אנטיפטרית" – כך אל נכון בכ"י מ ואחרים, וכן בנידה. במסכת שבת, בדפוסים, הנוסח משובש, ואולי הוא נתר שהכינו באנטיפטריס, היא העיר הרומית ששכנה במקום המכונה היום תל אפק (על שם העיר המקראית ששכנה שם). </i> ומעין זה גם בתוספתא: "נתר זו נתר אלכסנדרית" (נידה ח, י [עמ' 650]). מכל מקום, מקובל שהנתר הוא הנתרן הפחמתי (NaCO2) – מינרל שבכוחו להמס שומנים בשל הידרוליזה המשחררת נתרן.<sup class="footnote-marker">65</sup><i class="footnote">זיהוי הנתר עורר ויכוח ארוך בין הפרשנים. היו מהם שהציעו זיהוי המתאים רק לחלק מהאזכורים של הנתר ולא לכולם: לאזכור במסכת שבת ונידה כחומר ניקוי או לאזכור במסכת כלים כחומר שממנו עושים כלים. כמובן שבאופן טבעי יש להעדיף פירוש המתאים לשלושת האזכורים. הרמב"ם מתח ביקורת קשה על מפרשים קודמים שהציעו הצעות שונות בלי להכיר את החומרים המדוברים. לפירוט מה ראו פירושנו לשבת ט, ה.  </i> <b>ובורית</b> – כנראה צמח, שהרי היא נמנית עם הצמחים שחלים עליהם דיני שביעית (תוספתא, שביעית ה, יב).
<b> קימונייה</b> – עשב שעושים ממנו אפר קלי (alkali).<sup class="footnote-marker">66</sup><i class="footnote">ראו דיונו של לאו, צמחים, א, עמ' 642 (לעניין בורית), ועמ' 648. ראו גם פירוש הגאונים לטהרות, עמ' 115. </i> בקטע גניזה 6 (T-S E1.148) וב-<b>ל</b>: "קימוליא", והוא המקורי.
<b>ואשלג</b> – קלי המשמש כמייצב (alkali mineral).<sup class="footnote-marker">67</sup><i class="footnote">הסבר הבבלי מעיד שחכמי בבל לא הכירו בפועל את מקור החומר. שמואל היה צריך לשאול את יורדי הים, ואלו תיארו חומר נדיר הנמצא בין נקבי המרגנית. </i> רוק תפל ומי גריסים אינם חומרי ניקוי רגילים. אפשר לנקות בעזרת רוק כתם קטן, אבל אין לו עדיפות על פני מים רגילים, מה גם שמי הגריסים יקרים מדי כחומר ניקוי. כל היתר הם חומרי הניקוי הרגילים, והם מופיעים כקבוצה במשנת שבת ט, ה. המגלה כתם בבגדיה צריכה, או יכולה, לנסות להעבירו בעזרת חומרים אלו.
<b>הטבילוֹ ועשה על גביו טהורות, העביר עליו שבעה סממנים ולא עבר, הרי זה צבע</b> – המשנה מנוסחת בכבדות וצריך היה להיות כתוב בפשטות: בגד שיש בו כתם, צריך להטבילו. הטבילו ולא עבר – מעביר עליו שבעה סמנין. לא עבר – הרי זה צבע. הטבילו ועשה על גביו טהרות – טהור. פירשנו את המשנה כפי שהסבירו המפרשים כסיפור מעשה אחד. הטביל, והעביר סממנים. החשש הוא או מפני חציצה, שכן הלכלוך הוא חציצה ולכן הטבילה לא עלתה, או אולי גם שהכתם עדיין נחשב דם ולכן הבגד עדיין טמא. במשנה מדובר בשלוש פעולות: הטביל, עשה טהרות, והטביל, ומפרשים הראשונים שהטהרות שעשה לאחר הטבילה הראשונה טהורות (בדיעבד) שכן התברר שה"כתם" אינו "כתם" אלא צבע. ואם הכתם דהה או עבר, סימן שהוא דם, והטהרות שעשה לפני הכיבוס השני טמאות (להלן במשנה).
ועדיין לשון המשנה קשה: מדוע לא נכתב הדין שמלכתחילה? יש לכבס את הבגד, ואם הכתם עבר אפשר לטבול את הבגד והכול כשורה. אם הבגד לא התנקה יש לכבשו בשבעת הסממנים, ואם הכתם עדיין לא עבר אפשר לטבול את הבגד!
לפיכך אפשר אולי להציע ששני מקרים לפנינו: 
1.	הטבילוֹ ועשה על גביו טהורות,<b> או</b>
2.	העביר עליו שבעה סממנים ולא עבר. 
הסיום: "הרי זה צבע", חל על שני המקרים. כלומר, די בטבילה או בהעברת סממנים. ישאל השואל: הרי ברור שהבגד חייב טבילה! היא הנותנת. אם הכתם לא דהה בטבילה רגילה, ברור שאינו כתם דם. יתר על כן, המימרה במקורה אינה חלה על דם נידה, או לפחות לא על דם נידה בלבד. ואכן, הבבלי מסביר: "דם חטאת ומראות נגעים צריכין שבעת סממנין" (זבחים צה ע"א). בהמשך הסוגיה בזבחים מתברר שלניקוי ולזיהוי דם חטאת אין משתמשים במי רגלים. בלשוננו, המימרה לא נאמרה במקורה בנוגע לזבחים אלא כנראה בנוגע לנגעים. כך גם מובהר מהשאילתות, פח, הדורש את הפסוק לעניין נגעים: " 'וצוה הכהן וכבסו את אשר בו הנגע' – ואי מכבסינן ליה, מכבסינן ליה בשבעה סמנין. דאמר רב נחמן אמר רבא בר אבוה: דם חטאת ומראות נגעים צריכין שבעה סמנין". בעל השאילתות הכיר את המימרה מהבבלי בזבחים אבל הבין שהיא עוסקת  בכיבוס נגעים ודם חטאת אך לא בעניין נידה.
המקור התנאי לדרשה השתמר רק במדרש הגדול: "וצוה הכהן וכבסו – הצווי בכהן והכיבוס בכל אדם. 'וכבסו' – מלמד שמעבירין עליו שבעה סממנין שמעבירין על הכתם" (מדרש הגדול על וירא יג, נד [עמ' 311]).<sup class="footnote-marker">68</sup><i class="footnote">בעל מדרש הגדול על ויקרא הכיר כנראה מדרשי תנאים שאינם בידינו. וכן בעל מדרש הגדול על במדבר ודברים. כידוע, מציטוטים אלו של המדרש על דברים שחזר הופמן את מדרש התנאים על דברים. </i> אנו משערים אפוא שעניין שבעת הסממנים מקורו בנגעים ושהמדרש התנאי השתמר רק במדרש הגדול. כידוע, במדרש הגדול השתמרו מדרשים שאינם בידינו, גם מדרשים תנאיים אבל גם מקורות מאוחרים מימי הביניים. 
בבבלי (נידה סב ע"א) מובא דיון דומה בנוגע לדם נידה ודאי: "התני רבי חייא: דם הנדה ודאי, מעביר עליו ז' סמנין ומבטלו! אמר ליה: רבי לא שנה, רבי חייא מנא ליה?". הבבלי מתחבט בשאלה אם הפרקטיקה של העברת סממנים טובה רק לבדיקת כתם מסופק או שמא זו דרך לניקוי שהוא תנאי לטיהור דם נידה. אם זו דרך הלכתית, כל ההתחבטות אינה ברורה. 
משנתנו אינה עוסקת בתהליך הרגיל לאחר גילוי דם נידה. ברור שבגד שנטף עליו דם, טמא ויש לנקותו ולטבלו. השאלה כיצד מנקים אינה שאלה הלכתית אלא שאלה של כובסים. הבגד צריך להיות ללא דם, ואולי אפשר שיישארו בו כתמים דהויים. שאלת המשנה נוגעת לכתם שהתגלה ואין יודעים את טיבו. האישה טמאה או טהורה כפי שקבעו המשניות לעיל.
<b>הטהרות טהורות ואינו צריך להטביל</b> – הכתם הוא צבע, ולכן אינו דם.
<b> עבר או שדיהא, הרי זה כתם. </b>[<b>ו</b>]<b>הטהרות טמאות וצריך להטביל</b> – חכמים מציעים בדיקה נוספת כדי לבחון אם הכתם הוא כתם דם או כתם צבע. זו הבחנה נוספת לאלו המובאות במשניות הקודמות. כלומר, אם האישה יכולה לתלות במאכולת (פשפש) או בחברתה, תולה, ואם אין אפשרות אחרת, אפשר לבחון אם הכתם הוא צבע.<sup class="footnote-marker">69</sup><i class="footnote">ראו רמב"ם, איסורי ביאה ט, לו. ברם יש להעיר שנחלקו הראשונים אם פעולה זו מטהרת את האישה גם לבעלה או רק להתיר טהרות. ראו הגהות מיימוניות שם, אות צ; השגות הראב"ד שם, הלכה לז; טור שולחן ערוך, אבן העזר קצ. כפי שפירשנו את המשנה אין בה כלל דיון על מצב האישה אלא רק בירור טיב הבגד. </i>
מבחינה מעשית, מה שהמשנה מציעה אינו פשוט. כל השריית בגד עם כתם דם ממסה את הדם, צבעו דוהה והוא כמעט נעלם לאחר השריה של מעת לעת או בכביסה אינטנסיבית. כביסה עם חומרי ניקוי בוודאי תנקה אותו. אפשר שכביסה אינטנסיבית תגרום גם להורדת הצבע. יתר על כן, גם אם יתברר שהכתם הוא דם, לא ברור מה מקורו. 
עם כל זאת, עד כאן המשנה נשמעת ראלית. היא מציעה שימוש בחומרי ניקוי רגילים להסרת הכתם. אבל במקורות האמוראיים חודרים לתיאור גוונים לא ראליים, הנראים כבר כמאגיה. מתברר שאת הסממנים יש להעביר בטקס מסודר לפי הסדר. אין כאן רשימת חומרים לבחירה אלא צריך לנסות כל אחד מהם (בבלי, נידה סא ע"א-ע"ב; סנהדרין מט ע"ב; זבחים צה ע"ב) ברם, מהמשנה הבאה עולה שהבדיקה איננה הליך כיבוסי, אלא טקס בעל סממני מאגיה. המשנה קובעת ששינוי מכללי הטקס פוסל את ההליך בכך היא מחדירה גוונים מאגים. 
כפי שהצענו, הטקס הועבר מכביסת נגעים ולא נוצר במסגרת דיני נידה. הרוק ומי הגריסים מצטרפים לחומרים הלא ראליים. משנתנו מצטרפת אפוא למשניות שבהן מתגבר הגוון הלא ראלי (הא־הלכתי). גוון זה מתחזק מאוד בלימודו של התלמוד הבבלי. 

Mishnah 7

משנתנו מסבירה את המונחים המיוחדים שבמשנה הקודמת, והיא מרובד כרונולוגי מאוחר יותר, מעין תוספתא למשנה.<sup class="footnote-marker">70</sup><i class="footnote">ויס, משנה תוספתא. </i> המשנה אינה מסבירה מה הם חומרי הניקוי הרגילים אלא מציינת רק את אלו המיוחדים לנידה ואת מי הרגליים, אף שהם חומר כביסה רגיל. 
<b>אי זה הוא רוק תפל? כל שלא טעם כלום</b> – הרוק אין בו שאריות אוכל כלשהו. בניגוד לדרכם של חז"ל, חסרה כאן הגדרת זמן מדויקת: כמה זמן "לא טעם כלום", יום? שעה? ואכן, התוספתא (נידה ח, ח [עמ' 650]) מוסיפה שמדובר במי שלא טעם מהערב, ובבבלי נחלקו האמוראים אם מתחילת הערב הקודם או מחצות הלילה שלפני הבוקר (נידה סג ע"א). ניכר שהמקורות המאוחרים משלימים את השיעור החסר. במסגרת הלימוד בדקנו את יכולתו של קצת רוק תפל למחות כתם דם. להערכתנו, כתם דם קטן שהתייבש במשך שלוש שעות לא הושפע ממעט רוק. אפשר שבכמויות גדולות כוחו כמים (ראו נספח רפואי, סעיף 33). מכל מקום, רוק נהיה "תפל" זמן קצר לאחר סיום האוכל, אבל כפי שנראה להלן, המשנה אינה מחפשת מצב רֵאלי אלא יש לה אופי טקסי. האישה (או הגבר) אינה אוכלת, ואוספת רוק ומשתמשת בו לבדיקת הדם. 
[<b>מי גריסין</b>]<b> לעישת מי גריסים שלפול</b> – גריסי פול שנלעסו והפכו עיסה. כבר דיוסקורידוס מציין את ערכם של מי הפול להסרת דם עלוקות,<sup class="footnote-marker">71</sup><i class="footnote">דיוסקורידוס, רפואה, ב 127.  </i> שכן הפול מכיל חומרים מחמצנים הגורמים לפירוק תרכובות שומניות. מסיבה זו הוא עלול להיות מסוכן לאנשים הלוקים בהיעדר אנזים G6PD. אצל אנשים אלו, היעדר האנזים עלול לגרום תמס (המוליזה) של כדוריות הדם האדומות, ובעקבות כך פיתוח צהבת קשה ואנמיה, העלולות להיות חמורות עד כדי סכנת חיים (ראו נספח רפואי, סעיף 34).
כל אחד ממיני הקטניות הגרעיניים בושל ונאכל כדייסה או כמקפה (דייסה קשה). כך נאמר על הנודר: "מן הגריסים, אסור מן המקפה, ורבי יוסי מתיר. מן המקפה מותר – בגריסין. מן המקפה אסור בשום" (נדרים ו, ח), או "הרוטב, והגריסים, והחלב בזמן שהן משקה טופח, הרי אלו תחלה.<sup class="footnote-marker">72</sup><i class="footnote">דין אב הטומאה כדין כל משקים. אם נטמאו, הם טמאים כאב הטומאה. </i> קרשו – הרי אלו שניים" (טהרות ג, א). הגריס הוא הגרעין של כל סוג של קטנית, והוא גם צורת בישול וצורת טחינה (גריסה), שהיא טחינה גסה. לעתים קרובות נזכר הגריס של הפול, מבושל או חי, והוא משמש גם כשיעור לגודל הכתם של דם שאינו טמא (לעיל ח, ב). 
<b>חלוקת נפש</b> – המונח אינו ברור.<sup class="footnote-marker">73</sup><i class="footnote">ליברמן, תוספת ראשונים, עמ' 285: "ואחרי כל הפירושים לא נתחוור לי עניינו". </i> כמה עדי נוסח של פירוש הגאונים לטהרות גורסים: "ושלחלוקת נפש".<sup class="footnote-marker">74</sup><i class="footnote">פירוש הגאונים לטהרות, ראו אפשטיין, פירוש הגאונים, עמ' 135, הערה 15. נראה שמשם עבר לערוך, ערך "לעס". ראו ערוך השלם, עמ' מט והערה 8. </i> בעל פירוש הגאונים על טהרות (עמ' 115) גרס "עוקת נפש", וכן גרס הערוך, ערך "לעס", והסביר שהחומר הלעוס נמצא בעוקת הגרון ועומד להיבלע, כלומר, לאחר שנלעס כל צורכו. בעל הערוך הציע כמה פירושים. הראשון, בשם רבנו חננאל: שהאישה לא טעמה כלום מהערב, כלומר, הפול אינו מעורב עם מאכלים אחרים. הדגש על "שלא טעמה" הוא שהאישה צריכה לבדוק באמצעות מי גריסים המעורבים ברוקהּ, ויש כאן בדיקה בעלת אופי מיסטי במידת מה;<sup class="footnote-marker">75</sup><i class="footnote">ראו לעיל בדיון הקצר על הפער בין בדיקה מאגית לבדיקה "מדעית".  </i> פירוש שני בערוך הוא של רבנו גרשום, שהפול מבושל היטב וכבר נחלק, וייתכן שבעל פירוש זה לא גרס את המילה "נפש",<sup class="footnote-marker">76</sup><i class="footnote">בערוך מובא שפירוש המילה "נפש" הוא "מנפשיה", ונראה שכך גרס אותה. </i> שגם בנוסח פירוש הגאונים מעמדה מסופק; פירוש שלישי, בשם "רבי" (רבו של בעל הפירוש, שהוא רבנו גרשום מאור הגולה), הוא שהפול מתחלק מעצמו בתוך קליפתו, כלומר, זהו פול מזן מסוים. בשם רב האי גאון מביא בעל הערוך שני פירושים, כלומר, לפי המסורת שבידו רב האי גאון קיבל את שתי הגרסאות ופירש את שתיהן. הראשון הוא שהפול נלעס יפה יפה ועומד להיבלע (כפי שנאמר בפירוש הגאונים); השני הוא שהוא נאכל יפה יפה ונחלק מן השיניים.<sup class="footnote-marker">77</sup><i class="footnote">שני הפירושים הובאו בפירוש רב שרירא ורב האי גאון לזרעים טהרות, תשובות הגאונים אסף, תש"ב, עמ' 175. תשובות הגאונים אסף, אסף ש', תש"ב, תשובות הגאונים מכתבי יד שבגנזי קמברידג’, עם מבואות והערות, מאת שמחה אסף, ירושלים, תש"ב. </i> בעל ערוך השלם הציע פירוש נוסף: הפול נלעס יפה ועומד להיכנס לנפש (לגוף האדם). כל הפירושים דחוקים, ובעל מלאכת שלמה, שהביא את כל הפירושים הללו, לא מצא בהם פתרון. בתוספתא, הנוסח הוא: "מי גריסין לעיסת גריסין של פול עד (עז)<sup class="footnote-marker">78</sup><i class="footnote">אולי יש לגרוס "עד עיקת נפש". על כך ראו ליברמן, תוספת ראשונים, עמ' 285-284. </i> עיקת נפש" (נידה ח, ט [עמ' 650]). בהלכות נדרים שנינו: "הנודר מן הדגן אסור בפול המצרי לח ומותר ביבש. ומותר באורז ובחליקה" (תוספתא, נדרים ד, ג). כפי שפירשנו (נדרים ז, ב), חליקה היא גרגיר שנטחן לשניים, וגם סוג דגן הרגיל להיגרס כך. ייתכן שכוונת המשנה לגריס של פול (חי) שנטחן לשניים (לחילקא), אבל פירוש זה אינו הולם את הטקסט של המשנה, ואם באנו להגיה את המשנה אפשר להגיהה לכל מה שליבנו חפץ. 
<b>מי רגלים שהחמיצו</b> – בדרך כלל משמשים מי רגליים לניקוי לאחר השהיה מסוימת. התוספתא והבבלי מסבירים שהם שהו שלושה ימים (תוספתא, נידה ח, ט [עמ' 650]; בבלי, נידה סג ע"א), והמפרשים מסבירים שהכוונה היא לסירחון מי הרגליים (רש"י ד"ה שהחמיצו [ובעקבותיו רע"ב]; הנ"ל, סנהדרין מט ע"ב, ד"ה ומי רגלים). מי רגליים אינם מסריחים בעת הפרשתם. רק לאחר זמן האמוניה מתפרקת והם מתחילים להסריח. בדרך כלל מי הרגליים מסריחים מהר הרבה יותר, ולאחר שלושה ימים ריחם כבר לא ניכר. סירחונם כמו גם כמות האמוניה הפעילה בהם דועכים בשהייה בשמש, אבל קצב הירידה בריח משתנה בהתאם לתנאי השמירה (בשמש הפתוחה או בחבית סגורה במקום קריר; ראו נספח רפואי, סעיף 35). לא ברור אם פירוש המילה "יחמיצו" היא "יסריחו", ומהשיעור שניתן בתוספתא אפשר להבין אחרת. דרישה זו, שמי הרגליים יחמיצו, אינה מופיעה במסורות אחרות העוסקות בחומרי ניקוי. בבבלי, בהקשר אחד, נקבע שמי רגליים משמשים עד ארבעים יום.<sup class="footnote-marker">79</sup><i class="footnote">בבלי, שבת צ ע"ב, קט ע"ב. בנוסח שלנו: "מי רגלים עד ארבעים יום" או "מי רגלים הני ארבעים יום". יש שלא גרסו "הני" והבינו שאלו מי רגליים של ילד בן ארבעים יום (חידושי הריטב"א על שבת צ ע"א). </i> שיעור זה נזכר גם בנוגע לטיב יין שהחמיץ (תוספתא, תרומות ד, ח) אבל לא בנוגע למי רגליים. ואולי הבבלי העביר את השיעור של יין לעניין מי רגלים. העברה ספרותית שאין לה בסיס ראלי. 
<b>וצריך לכסכס שלשה פעמים על כל דבר ודבר</b> – כסכוס הוא שפשוף קל: "טיט שעל גבי מנעלו – מגררו בגב סכין; ושעל בגדו – מגררו בצפורן, ובלבד שלא יכסכס" (שבת קמא ע"א). וכן: "טיט שעל גבי בגדו מכסכסו מבפנים ואין מכסכסו מבחוץ", ו"(נטל) [נפל] טיט על בגדיו הרי זה ממרחו בידו אחת ובלבד שלא יכסכס" (ראו עוד, ירושלמי, שבת ז ב, י ע"א). 
<b>העבירן שלא כסדרן או שהעביר שבעתן כאחת, לא עשה כלום</b> – לא לבדיקת הכתם ולא לביטולו. היינו, אין זו בדיקה, ואם הכתם לא דהה אין זו ראיה לכך שהוא צֶבע.<sup class="footnote-marker">80</sup><i class="footnote">"לא עשה כלום" או "לא עשה ולא כלום" הוא מטבע לשון רגיל בלשון חכמים. ראו אפשטיין, מבוא, עמ' 1091. היו שפלפלו וחיפשו טעם מיוחד לקביעה, כגון שכוונת המשפט היא שבדיקות אחרות אינן מנועות אלא הכותב מתנגד לבדיקה שאינה לפי הסדר שבמשנה. לדעתנו זהו דקדוק יתר בלשון המשנה.  </i> המשנה עוסקת בכללי הניקוי, ועד כה פירשנוה כמשנה רֵאלית. ברם משפט זה מעבירנו באחת לתחום האמונות העממיות, שאמנם יש להן שורשים רֵאליים (מעין "תרופות סבתא"), אבל הן כוללות מרכיבים לא רֵאליים. מתברר שהמשנה מתכוונת שיעביר את הכתם במשרה שיש בה כל הסממנים, בשפשוף קל. מה שישרוד את הטיפול אינו דם נידה. על כן יש להבין שחלק מהמרכיבים אינו רֵאלי אלא שורשו באמונות עממיות שמקורן באמונה תמימה. חלקם מבוססים על פרקטיקות כביסה שנהגו בעולם הקדום, אבל הפיתוח של המשנה, ועוד יותר של התלמודים, חורג מהתחום הראלי, כגון הצורך לכבס את הכתם החשוד בכל החומרים הללו, לפי הסדר או לא לפי הסדר. ודאי שאין צורך בכל חומרי הניקוי וודאי שהסדר אינו משפיע על הניקוי. דם נמס לאחר זמן קצר במים פושרים, כפי שהמשנה עצמה אמרה (ז, א). נמצאנו למדים שמשנתנו שייכת לרובד העממי של הטיפול בדם נידה, רובד המנותק בדרך כלל מההלכה המשפטית. העברת שבעה הסממנים בסדר מסוים הופכת את הבדיקה ממעמד טכני לטקס קפדני ולמעין ריטואל אשר לו כללים מקודשים. 
המניין של שבעה סממנים כמובן אינו מקרי. למספר זה נודע ייחוד טיפולוגי, והוא משקף שאלו כל הסממנים הקיימים ואלי אף מעניק למניין ממד דתי.
משנתנו מתפרשת אפוא כמשנה חריגה שאינה מבטאת רק הלכה ומשפט אלא גם רובד עממי, לא הלכתי בעליל. בהקשר זה יש להוסיף שנושא בדיקת הנידה תופס מקום בספרות הסוד.<sup class="footnote-marker">81</sup><i class="footnote">ספרות הסוד שבידינו נערכה כנראה בבבל, והיא בתר־אמוראית, אבל יש בה יסודות קדומים רבים. ראו בוהק, מאגיה, ובנספח שלנו למסכת חגיגה.  </i> בדיקת הנידה באמצעות תורת הסוד היא אחת ממטרות לימוד ה"רז" הפלאי.<sup class="footnote-marker">82</sup><i class="footnote">מטרת הצפייה היא "להושיב ישיבות, בשערי אהלים, לפרש בהם איסור והיתר לטמא בהם את הטמא ולטהר בהם את הטהור, להכשיר בהם את הכשר [...] ולהכיר בהם את הדמים" (שפר, ספרות היכלות, סעיף 288). במשפט זה באה לידי ביטוי שאיפת אנשי הסוד לדחוק את החכמים הרגילים ממעמדם כפוסקים וכמורים ולהושיב על כיסאם את אנשי הסוד או אולי את אלה שיש להם גם ידע בהלכה וגם סמכות בזכות היכרותם עם תורת הסוד. עסקנו בשכבה חברתית זו בנספח למסכת חגיגה. ראו עוד, אידל, התורה. קטע כזה נמצא גם בקובץ "שר התורה", שהוא אחד מחיבורי ספרות היכלות. בספרות ההיכלות עוברים קטעים מחיבור לחיבור. "שר התורה" הוא קובץ אחד. שפר (שם) הביא כמה קטעים שתוכנם זהה. בנספח לחגיגה פירטנו בעניין והבאנו מקורות נוספים לתפיסה התובעת את סמכות הפסיקה וההנהגה לאנשי הסוד. כן הבאנו שם מקורות מספרות ה'היכלות' (ספרותם של אנשי הסוד), שהייתה להם דעה אחרת, וסברו שיש לציית להנהגת הרבנים ולהלכה כמות שנקבעה בבית המדרש.  </i> יתר על כן, בסעיף אחד בחיבור "היכלות" מוצעת בדיקה של הנידה בדרך הסוד, והמחבר מוסיף טענה נגד הבדיקה ההלכתית השגרתית: "שאם תבוא אשה ותאמר מידת ווסתה לפני חבורה, בידוע שאחד אוסר והרוב מתירין".<sup class="footnote-marker">83</sup><i class="footnote">שפר, שם, סעיף 226. בחלוקת הספר לפי כ"י B, סעיף 228, יש שם תיאור מעשה מאגי הבא לאחר ש"ולאשה לא עלתה טבילה". הביטוי אינו ברור: כיצד נבדקת העובדה שלא עלתה לה טבילה? האם היה מבחן כלשהו (בדרך המאגיה) לטיב הטבילה? והאם האישה טהורה? ראו עוד, היכלות רבתי, מהדורת ורטהיימר, פרק עשרים, עמ' צז.  </i> אם כן, לדברי המחבר, לחכמים אין כלים מתודולוגיים להכרעה הלכתית, והם חלוקים בדעותיהם בשל כך. האישה ניצבת לפני כל החבורה,<sup class="footnote-marker">84</sup><i class="footnote">ודוק! האישה אינה מתייצבת לשאלה לפני חכם אלא לפני כל החבורה, כולל תלמידים צעירים, מן הסתם. הבעל אינו לידה, שכן לוּ היה, היה הוא שואל את השאלה. מכל מקום, אין כאן מעמד אינטימי כי אם בירור פומבי. </i> וחכמים נחלקים בתשובה. אבל איש הסוד יכול להציע דרך בדיקה "אובייקטיבית", והוא שואף לראות עצמו מכריע בשאלה החשובה למשפחה.
בתוספתא שנינו: "העביר עליו שבעה סימנין ולא עבר, ושנה אותן ועבר – הטהרות טהורות. ששה<sup class="footnote-marker">85</sup><i class="footnote">בכ"י וינה – "עושה". ראו הגרסה בבבלי, נידה סב ע"א; רמב"ם, הלכות מטמאי משכב ומושב ד, יד; ליברמן, תוספת ראשונים, עמ' 285. </i> סמנין ולא עבר, הצפינן ועבר עליו – הטהרות תלויות, שאלו העביר עליו צפון מתחלה, היה עובר" (נידה ח, יא [עמ' 650]; בבלי, נידה סב ע"א). התוספתא מזכירה פעולה נוספת, של "הצפנה". מהבבלי עולה בבירור ש"צפון" הוא חומר ניקוי חזק. חומר המסיר כל כתם חוץ מכתם דם. כך הסבירו כל המפרשים: "ושאני צבע, הואיל ויכול להעבירו על ידי צפון" (בבא קמא צג ע"ב). הצפון הוא הסבון של היום, אבל התיאור כאילו הוא אינו מסיר דם אבל מסיר כל צבע הוא הגזמה אגדית. כנראה שחכמי בבל שמעו עליו, אך לא הכירוהו בפועל. גם במקרה זה אנו שבים להיבט המיסטי־מאגי ומציעים שיש כאן חומר חצי מסתורי שהגזימו בהערכת יכולתו, בלתי קיים במציאות שהכירו חכמים בפועל. כזה הוא גם התיאור של השמיר ששימשה בבניית המקדש, וחתכו בה בקלות אבנים.<sup class="footnote-marker">86</sup><i class="footnote">ראו סוטה ט, ב ופירושנו לה. ייתכן שביסוד האגדה בדבר אבן השמיר נמצאת אבן מסוימת (כגון יהלום), אבל הצורה שבה היא מוצגת היא אגדית. ראו גם הצ'ר, שמיר.  </i>
בבבלי על משנתנו מופיעה הערה מרכזית נוספת, של רבי יוחנן: "כל שיעורי חכמים בכתמים, צריך שיעור לשיעורן" (נידה סג ע"א), והגמרא שואלת: "דילד או דזקן? דאיש או דאשה? מכוסים או מגולים? בימות החמה או בימות הגשמים?". השיעורים המשפטיים אינם שלמים, ומותירים מרחב רב, מרחב ההופך את השיעור הנקבע לא יעיל מבחינה משפטית. לדעתנו, זו ראיה לכך שלחלקים מהמסכת אין אופי משפטי אף שמבחינה חיצונית נראה כאילו יש להם. עם זאת, ראוי לציין שהבבלי מתעלם מהמרכיב המאגי, וכן מסורת הפסיקה היהודית לדורותיה. נדרשת הכרעה אישית של הרב, לאור התנאים הפרטניים. ההיבט המאגי שהצענו אינו מופיע אלא כאן. נוסיף שאמנם ספר ההיכלות, או יותר נכון, ספרות ההיכלות שנשתמרה בידינו, היא ברובה מהתקופה הבתר־תלמודית, אבל היום אנו יודעים שיסודה בתקופת התנאים, כפי שמעידים המקורות התלמודיים. ואמנם, בדרך כלל חז"ל הסתייגו מלימודה ומהפצתה, אבל לא הייתה זו הסתייגות גורפת.<sup class="footnote-marker">87</sup><i class="footnote">ראו במבוא למסכת חגיגה ובפירושנו לחגיגה ב, א. ראו עוד, בוהק מאגיה, עמ' 141-226; הררי, הכישוף, עמ' 122-134.  </i> המונחים "מאגיה" ו"כישוף" נשמעים להלכה בת זמננו מרתיעים, ואילו למונח "סוד" משמעות חיובית. אלו אותן פרקטיקות, אם כי אולי למטרות שונות. בדברינו לא באנו לשפוט או להעריך דרכים אלו ואף לא לקבוע אם הן משלימות את ההלכה או חלופיות לה. אלו נושאים כבדים המצריכים עיון והמחקר בהם רב עד למאוד. לא באנו אלא להעמיד את ההבחנות הללו לרשות הלומד, ואידך זיל לגמור. 

Mishnah 8

<b>כל אשה שיש </b>[<b>לה</b>]<b> ווסת, דייה שעתה</b> – המשנה חוזרת למשנה הראשונה במסכת,<sup class="footnote-marker">88</sup><i class="footnote">אלבק, פירוש, עמ' 377. </i> העוסקת בשאלה ממתי האישה מטמאת טהרות למפרע. המשנה הראשונה במסכת עוסקת בווסת מבחינת הזמן, כלומר, באישה הרגילה לראות במועד קבוע בכל חודש, או בכזו שמרווחי הזמן בין וסת לווסת שלה קבועים. רק אצל נשים כמותה דייה שעתן. לעומתה עוסקת משנתנו בווסת מבחינת תסמיני הגוף, כלומר, גם אישה החשה תחושות מסוימות באופן קבוע קודם הווסת, גם היא דייה שעתה ואינה מטמאת טהרות למפרע. משנתנו עוקפת את מחלוקת התנאים בשאלה על מי חלה הלכה זו. כזכור, שנינו לעיל שלדעת רבי אליעזר ההלכה חלה על ארבע נשים שאין להן וסת סדירה (מעוברת, בתולה וכו'), ורבי יהושע צמצם דין זה לבתולה בלבד, "והלכה כרבי אליעזר" (לעיל א, ג). משמעות ההלכה היא שאלו אינן מטמאות למפרע משתי סיבות: הראשונה היא שהווסת או הזוב נדירים בהן, ולכן אין סיבה לחשוש שגילוי הדם מאוחר לטומאה; השנייה, שאותה שיערנו שם, היא שבהחלטה לטמא למפרע יש מרכיב של קנס לאישה שלא בדקה עצמה בזמן, ונשים אלו פטורות מבדיקה. 
בבבלי מובאת דרשה נוספת (המיוחסת בעדי הנוסח לחכמים שונים<sup class="footnote-marker">89</sup><i class="footnote">עדי הנוסח מתעדים כתיבים שונים של: רב (ו 140 לשבועות); רב' (מ לנדה); רבה (פ לשבועות ו-ו לנידה); רבא (מ לשבועות). קרוב לוודאי שאין כאן שינויי נוסח אלא שינויי כתיב. ראו פרידמן, רבה.  </i>) – אזהרה לבני ישראל שיפרשו מנשותיהן סמוך לוסתן: "וכמה? אמר רבה (רבא): עונה" (נידה סג ע"ב; שבועות יח ע"ב). אמנם לא נאמר שנשים אלו מטמאות למפרע, אבל ברור שיש כאן שינוי מהמגמה הסגנונית שבמשנה. בדרך כלל המשנה מציגה את האישה כמי שעליה להחליט ממתי עליה להיזהר, והיא מחליטה אם היא נמנעת מסייגים ומהרחקות ללא סיבה ברורה (מועד המחזור או הופעת דם). משנתנו, לעומת זאת, מציגה את האיש כזה שעליו להיזהר.
גרוזמן רואה בכך, בצדק, גישה שונה (מחלוקת) בין רבי ישמעאל (המדרש) לרבי עקיבא (המשנה האנונימית).<sup class="footnote-marker">90</sup><i class="footnote">גרוזמן, נידה. </i> בניגוד לגרוזמן, אנו איננו רואים בכך מחלוקת תנאית. המימרה היא בשם רבי יאשיה, תלמידו המובהק של רבי ישמעאל. איננו טוענים שרבי ישמעאל או רבי יאשיה לא קבעו את ההלכה, אבל העובדה שהיא מיוחסת להם בבבלי אינה עדות מספקת.<sup class="footnote-marker">91</sup><i class="footnote">הצעה זו מבוססת על הדרך שהצענו במבוא הכללי לפירוש המשניות. לפיה, ברייתא הנמצאת רק בבבלי מייצגת ומשקפת את מחשבתם של אמוראי בבבל. יותר נכון, אי אפשר לטעון ללא הוכחה נוספת שהיא תנאית במקורה ובנוסח המופיע בבבלי. הבאנו שם כמה ראיות עקרוניות לכך.  </i> לדידנו זו עמדה אמוראית שהיא פיתוח של מימרה קדומה שאיננו יודעים כיצד נוסחה. אכן, להלן סוף משנה ט נראה שזו החמרה של אמוראי בבל בלבד. 
<b>אלו הן הווסתות</b> – לפי ההמשך, המשנה מונה סימנים נלווים המקדימים את הופעת הווסת. בימינו נקראים סימנים אלו pre-menstrual symptoms. סימנים מבשרי וסת אלו שכיחים אצל רוב הנשים ומאותתים להן שהדימום הווסתי ממשמש ובא. הרחבנו ודייקנו בכך בנספח הרפואי. הביטוי יכול להיות רבגוני, החל בעצבנות יתר וכלה בכאבים בבטן התחתונה. המשנה מתייחסת כאן במילה "וסת" לא לדימום עצמו אלא לסימנים המבשרים את בואו ומונה רשימה של תסמינים האופייניים לדבריה לקדם־וסת. לא כל התסמינים הללו מוכרים בעולם הרפואי כיום כסימנים אופייניים לכך. מובן שסימנים אלו מצטרפים לחישוב ה"עת". האישה יודעת שמועד הווסת מתקרב, והסימנים נלווים לכך.<sup class="footnote-marker">92</sup><i class="footnote">הרא"ש (נידה ט, א): "דכל חוש שינוי הגוף כיון שהוחזקה בו הוא סימן להתעוררות עקירת הדם". כלומר, כל מיחוש שיש לאישה, שהיא מכירה שמיד אחריו תבוא הווסת, הוא סימן לקביעת וסת. </i>
כאן מתחיל רובד ספרותי נוסף, שבו המשתתפים הם שני בני דור אושא.
<b>מפהקת</b> – זהו כנראה פיהוק רגיל, הנגרם מהיעדר חמצן במוח. זו תופעה נלווית לעייפות ולמחסור באוויר טרי.
<b>מעטשת</b> – עיטוש של מעלה הוא בפה, ונובע מגירוי בריריות האף, אך יש גם עיטוש של מטה, היוצא מפי הטבעת, והוא נובע מגזים במערכת העיכול ונלווה לו ריח רע. כיום איננו מכירים תופעות אלו כתופעות לוואי של הופעת המחזור. 
<b>וחוששת פי כריסה ושיפולי מעיה</b> – יש לאישה כאבים באזור הערווה, בשיפולי הבטן או בשיפולי המעיים. אכן, נשים בעת הווסת, ובעיקר לפניה, מתלוננות על כאבים מעין אלו. הם ידועים בשם mittelschmerz, ובעיקר, כאבים בשחלות.
<b> ושופעת</b> – יש לה ליחה רבה. גם תופעה זו אינה מוכרת כיום כתופעת לוואי של הופעת מחזור. הבבלי פירש: "בשופעת דם טמא מתוך דם טהור". (נידה סג ע"ב) כלומר, זהו מקרה מיוחד, שבו האישה היא בסוף ימי הטוהר. זו העֲמדה של משנה כללית במקרה מיוחד. פשוט יותר לפרש שהמילה "שופעת" מתייחסת להפרשות אחרות.
<b>וכמין צמרמורות אוחזין אתה</b> – אכן נשים מדווחות על צמרמורת ועל תחושה לא נוחה בעת הווסת וזמן קצר לפניה (לכל אלו ראו נספח רפואי, סעיף 36).
<b> וכן כיוצא בהן</b> – סימני קושי דומים.
<b> וכל שתקבע לה שלשה פעמים הרי זו ווסת</b> – אם הדם החל לזוב במועד מסוים לאחר הופעת אחד או יותר מסימנים אלו, ביום מסוים במחזור או בשעה מסוימת במשך שלוש פעמים רצופות, זהו זמן הווסת הקבוע של אישה זו. בזמן זה עליה לבדוק בקפדנות, ובחלק מהמקרים היא גם נטמאת ומטמאת למפרע מזמן זה, כפי שנראה במשנה הבאה<b>.</b>

Mishnah 9

משנתנו מסבירה את הכתוב במשנה הקודמת: "תקבע לה שלשה פעמים", וכמו משנה ז היא משנה תוספתאית.
<b>היתה לימודת להיות רואה בתחילת הווסת</b> – משנה זו (ט) קשורה למשנה הקודמת (ח) והיא המשך שלה. לפיכך יש להבין כאן את המילה "וסת" במשמעות של התסמינים הגופניים (עיטוש, פיהוק, מיחושים וכדומה) המלווים את הדימום, לפניו או תוך כדי, ולא בדימום המתלווה לתסמינים אלו (ומכונה "ראייה"). יש אפוא לפרש את המשנה כך: <b>הייתה לימודת להיות רואה</b> – דם ממש,<b> בתחילת הווסת</b><sup class="footnote-marker">93</sup><i class="footnote">ברוב עדי הנוסח: "ווסת", אבל בדפוס וילנא: "וסתות", וזו פרשנות המקלה על הבנת המשנה.  </i>– הייתה רגילה לראות דם בתחילת הווסתות, כלומר, יחד עם הופעת סימני הווסת שתוארו במשנה הקודמת, <b>כל הטהרות שעשה (בסוף) [בתוך]</b><sup class="footnote-marker">94</sup><i class="footnote">המנקד הגיה "התוך" באמצעות מחיקת קו הפ"א, העברת קו על הבי"ת וכתיבת תי"ו מעל לבי"ת. </i><b> הווסת, טמאות</b> – למפרע מתחילת ה"ווסתות". כל הטהרות שבהן התעסקה האישה מתחילת הופעת סימני הווסת הללו טמאות גם אם ראתה דם רק אחר כך, שכן היא מוחזקת לראות דם כבר בתחילת הווסת (בתחילת הופעת הסימנים המרמזים לבוא הדימום).
<b>בסוף הווסת</b> – אם אישה זו רגילה לראות דם רק בסוף כל סימני הווסת הללו, כלומר, רק לאחר זמן מסוים מהופעת העיטוש, הפיהוק וכדומה – <b>כל הטהרות שעשת בתוך הווסת טהורות</b> – שכן היא מוחזקת לראות רק זמן מסוים לאחר הופעת סימני וסת אלו. לפיכך, אם עסקה בטהרות בזמן זה, חזקה שהיא טהורה עד הופעת הדם, שהרי סימני הווסת אינם מכניסים אותה למצב של טומאה אלא רק הדם עצמו, וזהו כאן החידוש. לכן אין המשנה עוסקת כאן כלל במספר ימי המחזור, בימי נידה, בימי זיבה וכדומה, אלא רק בזיקה בין סימני הווסת להופעת דם הנידה. אם דם הנידה מופיע במקביל להופעת סימני הווסת, הטהרות טמאות למפרע. לעומת זאת, אם האישה מוחזקת לראות דם נידה במרווח זמן מסוים לאחר הופעת סימני הווסת היא טהורה בזמן הופעת סימנים אלו, וטהרותיה טהורות עד הופעת דם הנידה. הסבר זה הוא כורח המציאות גם לפי הסיפא של המשנה, שבו עוסקים רבי יוסי ורבי יהודה בשעות ובימים, כלדקמן: <b>רבי יוסה אומר: אף ימים ושעות וסתות</b> – אם האישה רגילה לראות דם נידה רק בימים מסוימים או בשעות מסוימות, אפשר להסתמך על כך ולקבוע את וסתה לימים ולשעות אלו. גם כאן עוסקים בסימני העזר (ה"וסתות" שברישא של המשנה) וביחס בין הופעת הדם לבין סימני העזר – בסופם, בתחילתם או בזמן אחר. אבל אפשר גם שכאן הווסת היא המועד הרגיל שבו האישה מדממת. יש חכמים (שאינם לפנינו) הסבורים שהקביעות היא ביום, ובמשך כל היום האישה בחזקת טמאה (אלא אם כן בדקה). רבי יוסי סובר שיש קביעות להופעת הדימום בשעה מסוימת, ואם האישה רגילה לראות באותה שעה, היא מתחילה להיות בחזקת טמאה רק מאותה שעה ואילך (אלא אם כן בדקה).
בדרך כלל מתייחס המושג "וסת" למועד שבו האישה מצפה לראות דם לאחר הימים שבהם לא ראתה, או לדימום עצמו, כגון: "כל אשה שיש לה ווסת, דייה שעתה. המשמשת בעידים הרי זו כפקידה" (נידה א, א; עדיות א, א), "כל אשה שיש לה וסת, כתמה מטמא למפרע" (תוספתא, נידה ג, ב [עמ' 643]) ועוד. במשנתנו מופיע שימוש לשון אחר ומיוחד: "וסתות" או "וסת", הווה אומר, למילה "וסת" סדרת משמעויות. כך היא משמשת גם תחליף למילה "נוהג", כגון במשנה נדרים ט, ט (ועוד) "כך היא ווסתו של פלוני".
המילית "אף" שבדברי רבי יוסי נמצאת בכל כתבי היד, אבל כבר הראה אפשטיין<sup class="footnote-marker">95</sup><i class="footnote">אפשטיין, מבוא, עמ' 1032-1007. </i> שמילית זו קמה ונופלת, ולעתים אין לה כל משמעות. אכן, גם כאן עדיף לא לגרסה. רבי יוסי סבור שהקביעות היא גם לשעות. לוּ היה כתוב: "רבי יוסה אומר: אף שעות וסתות",<sup class="footnote-marker">96</sup><i class="footnote">או "וסת" בלשון יחיד, כפי שמעדיף בעל מלאכת שלמה בחושו העדין. </i> הייתה המילית "אף" מתאימה, שכן יש בה ריבוי, אבל רבי יוסי אומר את דבריו לגופם, ללא זיקה ישירה למשפט הקודם. לדעתו, ימים הם קביעת וסת וגם שעות הן קביעת וסת, והמשנה מדגימה: <b>היתה לימודת להיות רואה עם הנץ החמה, אינו אסור אלא עד הנץ החמה</b><sup class="footnote-marker">97</sup><i class="footnote">בכ"י ק זו תחילת משנה יא. </i>– והלילה מותר, שכן קביעותה של אותה אישה היא בבוקר.
<b> רבי יהודה אומר: כל הלילה שלה</b> – בכל יתר עדי הנוסח: "היום שלה", וכן בתוספתא (להלן). הבבלי הכיר דעה זו. כך בנידה סג ע"ב: "והתניא, רבי יהודה אומר: כל הלילה". גם אם נקבל גרסה זו אין זה ברור אם היא גרסת הבבלי למשנה או ברייתא שמצאו האמוראים בגנזיהם. אפשר שרבי יהודה אינו חולק אלא מנסח את הדברים בצורה שונה.<sup class="footnote-marker">98</sup><i class="footnote">גרוזמן, נידה, רואה בשתי הגרסאות מחלוקת הלכתית, וכן פירש הרמב"ם בפירוש המשנה. ראו אלבק, פירוש, עמ' 590-589. </i> אכן מצינו משניות המנוסחות כמחלוקת ואינן מחלוקת אלא כל תנא שנה במנותק אותן הלכות בסגנון שונה.<sup class="footnote-marker">99</sup><i class="footnote">לעיל א, ג. </i> אפשר שרבי יהודה חולק ואומר שאמנם כל הלילה האישה טהורה אבל אינו מכיר בקביעות של שעות, כפי שיוסבר בתוספתא להלן. 
התוספתא (נידה ט, א [עמ' 650]) חוזרת על משנתנו ומוסיפה דוגמה:<sup class="footnote-marker">100</sup><i class="footnote">כך מפרש את הברייתא הבבלי, נידה סג ע"א. </i>"כיצד? היתה למודה להיות רואה מיום עשרים ליום עשרים, משש שעות לשש שעות. הגיע יום עשרים ולא ראת – אסור לשמש כל היום, דברי רבי יהודה, ורבי יוסי מתיר עד שש שעות. עברה שש שעות ולא ראתה – אסור לשמש כל היום, דברי רבי יהודה, ורבי יוסי מתיר משש שעות ולמעלה. ואין מחייבין אותה שתהא ידה בעינה<sup class="footnote-marker">101</sup><i class="footnote">"עינה" הוא עוד אחד ממונחי הלשון הנקייה לאזור הערווה.  </i> כל היום, אלא בודקת פעמים לווסתה" (נידה ט, ב [עמ' 650]). רבי יהודה אינו סבור אפוא שיש קביעות לשעות אלא רק לימים. אבל לפי משנתנו, אמנם אין קביעות לשעות, אבל יש קביעות לחצי יום, היינו, אם האישה רואה תמיד ביום, קביעותה ביום ו"כל הלילה שלה", ואם היא רואה בלילה, קביעותה בלילה. כן משמע מהבבלי (נידה סג ע"ב). 
התוספתא מוסיפה עוד שביום אין האישה חייבת בבדיקות נוספות, וזו הלכה תקנית, המעידה על גישה הלכתית טכנית ומשפטית אחידה ללא חרדת טומאה וחומרות יתרות. 
הבבלי, לעומת המשנה, מדגיש את מרכיב ההחמרה וההרחקה: "מכאן אמר רבי ירמיה: אזהרה לבני ישראל שיפרשו מנשותיהן סמוך לוסתן. וכמה? אמר רבא: עונה" (נידה סג ע"ב). ברור שהתלמוד משדר מסר שונה מהמשנה. כפי שציינּו לעיל, עמדה זו מיוחסת בבבלי גם לתנאים, אולם המימרה האחרונה מוכיחה שאין כאן מחלוקת תנאית אלא החמרה של אמוראי בבל. פעם נוספת אנו רואים כיצד התפתחות הלכה משקפת מגמות של החמרה והרחקה. זו כמובן אינה העמדה היחידה הנמצאת בתלמודים, אם כי בסוגיה זו דבריו מתקבלים.
<b><big>משנה י (יב)</big></b>
<b>היתה לימודת להיות רואה יום חמשה עשר, ושינת יום עשרים, זה וזה אסורין</b> – הייתה רגילה לראות דם נידה בחמישה עשר בכל חודש (ט"ו בחודש) ולפתע ראתה ביום העשרים (כ') בחודש. אפשר כמובן לפרש שהכוונה היא ליום החמישה עשר מיום הטבילה (ולאישה מחזור של עשרים ושניים או עשרים ושבע ימים). ואמנם לכל אישה אורך מחזור משלה, אבל לפי הסבר זה עדיין תמוה מדוע לא הביאה המשנה כדוגמה את המחזור הרגיל (לפי דעת המשנה), של שמונה עשר יום.<sup class="footnote-marker">102</sup><i class="footnote">ראו במבוא למסכת. ראו עוד, המאירי, בפירושו לנידה (בית הבחירה) עמ' 270; אלבק, פירוש, עמ' 404-403. רב יהודה בשם שמואל (בבלי, נידה לט ע"א); רש"י (שם, ד"ה יום ט"ו).  </i>
מכל מקום, הבבלי מזכיר את המשנה אגב הדיון בנידה לט ע"א: "אמר רב יהודה אמר שמואל: לא שנא אלא ט"ו לטבילתה שהן כ"ב לראיתה, דהתם בימי נדתה קאי לה, אבל ט"ו לראיתה, דבימי זיבתה קאי – לא קבעה". כלומר, 20-15 יום מהטבילה. הבבלי מקשה על כך סדרת קושיות ומציע גם את ההסבר השני (סג ע"ב). היינו, מחזורה השתנה בחודש זה ודילג ליום העשרים בחודש, ולפיכך, מה דינה בחודש הבא או במחזור הבא? שכן למדנו מהמשנה הקודמת שהאישה פורשת מבעלה עונה לפני בוא וסתה אם וסתותיה סדירות. האם בחודש הבא עליה לפרוש שוב ביום הט"ו בחודש או שמא רק עונה לפני היום הכ' בחודש? לפי משנתנו, כעת על האישה לפרוש גם עונה לפני היום הט"ו בחודש הבא וגם עונה לפני היום הכ'. הראשון היה אסור בשעתו עקב הקביעות, והשני אסור משום היא ראתה בו דמים בחודש שעבר.
<b>שינת פעמים יום עשרים, זה וזה אסורין</b> – ראיית הדם ביום העשרים עדיין איננה בגדר קביעות, ועל האישה לפרוש מבעלה שוב בעונה של כל אחד מהימים הללו.
<b> שינת שלשה פעמים יום עשרים</b> – אזי מוגדרת קביעות חדשה ויום הווסת של האישה הוא מעתה היום העשרים בחודש, ומותר לה לשמש עם בעלה עד עונה של יום זה.
<b> הותר חמישה עשר</b> – חמישה עשר טהור משום שווסתה השתנתה, והוא סתם יום של טהרה, ויום הט"ו בחודש איבד ממשמעותו.
<b> וקבעה לה יום עשרים</b> – יש לה מועד וסת חדש וקבוע.
<b> שאין האשה קובעת לה ווסת עד שתיקבענה שלשה פעמים ואינה מיטהרת מן הווסת עד שתעקר ממנה שלשה פעמים</b> – אחרי שלוש הופעות קבועות אפשר לקבוע את הווסת למועד חדש בחודש, והאישה אינה מיטהרת מן הווסת הקבועה שלה אם יום הופעת הווסת השתנה, עד שנעקר יום הווסת הקודם שלוש פעמים ברציפות. המשנה אינה עוסקת במקרה ההפוך, שבו האישה רגילה לראות בעשרים ושלושה ושינתה וראתה בחמישה עשר. האם היום העשרים ושלושה טהור? הרי אין שתי עונות וסת במחזור אחד. כל חישובי המחזור אינם ראיה מוחלטת, אבל בהיעדר בדיקות הם הנתון הטוב ביותר והמדויק ביותר העומד לרשותנו. התוספתא (נידה ט ג [עמ' 650]) והבבלי (נידה סג ע"ב) עוסקים בפרטים נוספים של שינוי הווסת.
<b><big>משנה יא (יג)</big></b>
<b>נשים בבתולים</b> – הכוונה היא לנשים צעירות.<sup class="footnote-marker">103</sup><i class="footnote">הרמב"ם פירש בפירוש המשנה שמשנתנו עוסקת בדם בתולין ממש, ובעניין טענת בתולין (כתובות א, א), ואחריו פירש כן בעל תפארת ישראל. ראו אלבק, פירוש, עמ' 377, 404, שהכוונה היא לשניהם, וכן פירוש פרויס, רפואה עמ' 715-713. ברם אם כוונת המשנה לדם בתולין הרי שלמידע אין כל תועלת. רק לאחר מעשה האישות יתברר אם האישה יינה מרובה או לא, ובשלב זה המיקח כבר גמור והאישה נשואה.  </i> במשנה מופיעות מעין הבחנות בנוגע ליחס בין כמות דם הווסת לבין פריון האישה. המשנה איננה הלכתית, כלומר, אין לה משמעות להלכה. המילה "בבתולים" איננה במקומה הטבעי, שכן אין לכך קשר לבתולין אלא לכמות הדם, אבל זו כנראה המלצה למקומה ולשעתה. בבוא הגבר לבחור אישה בבתוליה עליו להשתמש (או מומלץ שישתמש) בסימן מקדים זה, ומי שיש סיכוי שתתקשה להרות יקשה עליה למצוא לעצמה זיווג אם מידע זה יהא חשוף. לפנינו מעין עצה טובה, תאורטית במידה מסוימת, שהיא בתחום הספרות או אולי בתחום התרבות העממית (פולקלור). באופן מעשי, המידע על כך נשמר בין אם לבתה וקשה למצוא לו שימוש מעשי או הלכתי. משלים וביטויים ספרותיים דומים מרובים יחסית במסכת נידה, ודנו בכך במבוא למסכת. המשנה היא דרשה על הפסוק "אשתך כגפן פוריה" (תהלים קכח, ג).<sup class="footnote-marker">104</sup><i class="footnote">מדרש שמואל ב, ג. עמד על כך המאירי על המשנה.  </i> כפי שנראה להלן, השימוש במילה "בתולים" מעיד על טיב משנתנו.
<b> כגפנים</b> – כיין שבגפן.
<b> יש גפן שיינה אדום</b> – צבע דם הווסת אדום. כזכור (לעיל ב, ו) נמנה צבע זה כאחד מצבעי (סוגי) הדם,<b> יש גפן שיינה שחור</b> – גם הוא צבע של דם (ב, ו).
<b> יש גפן שיינה מרובה</b> – אישה שדם וסתה רב,<b> יש גפן שיינה ממועט</b> – דמיה מועטים. גפן המניבה פחות יין טובה פחות. כך מבטאת המשנה את דעתה על אישה שיש לה מעט דמים: היא חשודה כבעלת פריון נמוך.
<b>רבי יהודה אומר: כל גפן שיש – </b>כך גם ב-<b>ג7</b> (אוקספורד heb. c.17/35) וב-<b>מ</b>,<sup class="footnote-marker">105</sup><i class="footnote">בכ"י ו נמחקה השי"ן. </i> ואילו ברוב עדי הנוסח, כולל רוב עדי הנוסח הטובים:<sup class="footnote-marker">106</sup><i class="footnote">פ, ל, ף; Yevr. III B 262; T-S NS 262.15; ENA 2751.23 </i>"<b>יש בה יין</b>" – כל גפן טובה, ואין לכך כל קשר לכמות היין. זהו המשל, והנמשל הוא שכל אישה טובה, וכמות דם וסתה אינה חשובה. המשל אינו מתאים לנמשל, שהרי במשל יש אכן חשיבות לכמות היין. אלא שכדרכם של משלים אין המשל חייב להתאים לנמשל בכל פרטיו. רבי יהודה חולק על האבחנה הביולוגית של תנא קמא. להערכתנו כיום, הצדק עם רבי יהודה, ואין קשר ישיר בין כמות דם הווסת לפוריות האישה.
<b>ושאין בה יין, זו טרוקטי</b> – מהמשנה משמע שטרוקטי היא גפן רעה שאינה מניבה פֵּרות.<sup class="footnote-marker">107</sup><i class="footnote">אשר לנוסחת המונח. בכתב יד אחד מהגניזה (ג6): "טרוקטי", וכן בכ"י פ (והוגה בגיליון ביד אחר: "דורקטי"); בכתבי היד 73 F, רוסיה – Yevr. III B 262, ל: "טרקוטי". בכ"י מ 95 לתלמוד: "טרוקי". בעל פירוש הגאונים לטהרות (עמ' 116) מביא שתי גרסאות: "דורקטי" ו"טורקטי", ברם בהבאת דבריו בערוך נמצא "טורקטי", ונראה שעיקר כוונתו של בעל פירוש הגאונים היה להעיר לנוסח הכתיב העברי של המילה היוונית עם טי"ת ולא עם דל"ת. וכן גורס הירושלמי (נידה כתובות א א, כה ע"א) בשם "תמן תנינן". </i>
המילה באה מיוונית, τρυγτή (trugte), ומשמעה יבש, וכן במדרש ההלכה בנוגע לנזיר: "ומנין אף באכילה? תלמוד לומר: 'וענבים לא יאכל'. לפי שאמרת גפן יין בעונש, אין טרוקטי בעונש. ומנין אתה אומר טרוקטי באזהרה? תלמוד לומר: 'וענבים לא יאכל' " (ספרי זוטא ו, ג [עמ' 241]). ליברמן הציע שהמילה היא τρυγητή, היינו, גפן יבשה.<sup class="footnote-marker">108</sup><i class="footnote">ליברמן, ספרי זוטא, עמ' 66; לאו, צמחים, א, עמ' 82-81.  </i> הבבלי דורש את המילה. "תנא: דור קטוע" (נידה, סד ע"ב). הבבלי גרס "דורקטי", וכאמור, מציג פירוש לא מילולי, אולי מעין דרשה אטימולוגית, על בסיס העברית, למילה היוונית שבמשנה. זו דרכו של הבבלי, ואין להסיק מכך שלא הכיר את המילה היוונית. לפעמים התלמוד מציע הסבר מדרשי למשנה. בכך הוא מוסיף לה גוון.
בבבלי מופיע הרעיון של משנתנו בשני הקשרים אחרים, הנראים מקוריים יותר. הבאנו את נוסח הגמרא, ובסוגריים רבועים את השלמות עורך הסוגיה: "ההוא דאתא לקמיה דרבן גמליאל ברבי. אמר ליה: רבי, בעלתי ולא מצאתי דם. אמרה ליה: רבי, עדיין בתולה אני. אמר להן: הביאו לי שתי שפחות, אחת בתולה ואחת בעולה. הביאו לו והושיבן על פי חבית של יין. בעולה, ריחה נודף; בתולה אין ריחה נודף. אף זו הושיבה ולא היה ריחה נודף. אמר לו: לך זכה במקחך. [ונבדוק מעיקרא בגווה! גמרא הוה שמיע ליה, מעשה לא הוה חזי, וסבר, דלמא לא קים ליה בגווה דמלתא שפיר, ולאו אורח ארעא לזלזולי בבנות ישראל].<sup class="footnote-marker">109</sup><i class="footnote">ויבדוק מלכתחילה בה! גמרא היה יודע, מעשה לא ראה, וסבר, שמא כך יתברר לי המעשה בעצמו טוב, ואין זו דרך ארץ לזלזל בבנות ישראל. הבבלי מסביר שהחכם פקפק בסימן ולא היה בטוח בו, ולכן לקח שתי נשים, כדי לבחון מה בין בתולה לבעולה. אין צריך לומר שהפקפוק במקומו, ולמרות תפוצתו הרבה של מבחן בתולין זה ברחבי העולם העתיק הוא כולו בתחום האמונה העממית, ללא ראיות המבוססות על ניסויים. כמובן מסתבר שרבן גמליאל ראה במבחן זה סימן מדעי. מן הראוי להעיר שבדרך כלל מציגים חכמים את הבתולין כנתון שאי אפשר לבדוק אם הוא קיים. כך למשל, בוגרת נחשבת כמי שאין לה בתולין, ולו ניתן היה הדבר לבדיקה פיזית, מן הסתם היו חכמים דורשים בדיקה כזאת (ראו במבוא למסכת כתובות).  </i> ההוא דאתא לקמיה דרבן גמליאל הזקן. אמר לו: רבי, בעלתי ולא מצאתי דם. אמרה לו: רבי, ממשפחת דורקטי אני, שאין להן לא דם נדה ולא דם בתולין. בדק רבן גמליאל בקרובותיה ומצא כדבריה. אמר לו: לך זכה במקחך, אשריך שזכית למשפחת דורקטי. [מאי דורקטי? דור קטוע]. אמר רבי חנינא: תנחומים של הבל ניחמו רבן גמליאל לאותו האיש, דתני רבי חייא: כשם שהשאור יפה לעיסה כך דמים יפים לאשה. ותנא משום רבי מאיר: כל אשה שדמיה מרובין – בניה מרובים"<sup class="footnote-marker">110</sup><i class="footnote">המשפט מצוטט גם בבבלי, נידה ח ע"ב. דברי רבי חייא נמצאים גם בסוגייתנו, נידה סד ע"ב. </i> (בבלי, כתובות י ע"ב). המעשה הראשון מאוחר (מראשית ימי האמוראים), והוא עוסק באישה שאין לה דם בתולין. אישה כזאת חשודה בכך שנאפה בהיותה ארוסה. החכם מגן עליה בעזרת ניסוי מדעי המוכיח שהיא עודנה בתולה. ההוכחה בעייתית, שכן אישה זו בוודאי כבר נבעלה ("בעלתי ולא מצאתי דם"). לכאורה, אם היא עדיין בתולה כטענתה, על הבעל לבעול פעם נוספת ויימצא דם והכול יבוא על מקומו בשלום. במקרה זה, האישה נשואה כדת וכדין, ולפי רבן גמליאל צריך היה לומר לו לבוא עליה פעם נוספת ולהתיר בכך את ספקותיו. לכן כבר הגמרא עצמה מסתייגת מהבדיקה. לפי סוף הקטע בתלמוד, חכמים דוחים גם את ה"אפיון הגנטי" שלפיו יש אישה שדמיה מועטים. 
אגב כך אפשר ללמוד ממסקנת הסוגיה ומעריכתה שהחכם אינו מחשיב את "האמת העובדתית" ואינו חוקר אותה. חשוב לו הרבה יותר לשמר את הנישואין ולא לחקור אם הצעירה התהוללה בצעירותה. במבוא למסכת כתובות עמדנו על פן זה של פרשנות. הווה אומר, גם בדיון בפרשיות אחרות יש להביא בחשבון את האפשרות הזאת. קביעות הנראות ללומדים כקביעות מציאותיות של חכמים, ושאנו תמהים על הראליה שבהן, עשויות להיות התעלמות שבקריצה מנתונים בעייתיים כדי לשמר את חיי המשפחה. מן הראוי להוסיף שביטול נישואין עקב טענת היעדר בתולין היא משבר אישי לבני הזוג ומשבר לקהילה הקטנה והמלוכדת, וכמובן, ביזיון גדול לשתי המשפחות. 
המקרה השני עוסק באישה שמוצאה ממשפחה שאין בה דמים, לא דמי נידה ולא דמי בתולין. החכם מנחם את הבעל, ומדבריו משמע שהיעדר דם הוא סימן טוב, שכן הוא יכול להמשיך לבעול אותה ללא הפסקה לטהרה (ראו בראשית הפרק הבא). לעומת זאת, הסוגיה רואה בדורקטי סימן רע לחוסר פוריות ואולי אף רמז להיעדר בתולין. 
בהקשר של מעשה זה מובן המובא במשנה: "נשים בבתולים כגפנים", ולפיכך יש מקום לשער שהמשנה עיבדה מעשה קדום המיוחס לרבן גמליאל הזקן. המשפט המקורי עסק בבתולין בלבד, ואזי אין לו קשר למדרש על "אשתך כגפן פוריה". או אולי להפך, עורך הברייתא התיר לעצמו להעביר את המשנה העוסקת בדם אישה לדם בתולה שעוד לא נבעלה. כך או כך, אחד העורכים התיר לעצמו להעביר את המשפט "נשים כגפנים" מהקשר אחד להקשר רחב או מצומצם יותר. לדעתנו אין זו דרכו של הבבלי בדרך כלל להסבר דברי משנה מחוץ להקשרם, ולכן דעתנו נוטה להסבר הראשון. 
יש לצרף אפוא את משנתנו או את הברייתא לתופעות ההעברה הספרותית, הבולטות במסכת זו בפרט ובדיני נידה בכלל, כפי שהראינו במבוא למסכת. הירושלמי על פרק ט לא השתמר, אבל מציטוט ברייתא ברור שהירושלמי גם הוא הבין שמשנתנו (או ברייתא מקבילה) עוסקת בדם בתולין בלבד: "תני, אמר רבי יודה: [1] ביהודה בראשונה היו מעמידין אותן שני שושבינין, אחד משל כלה ואחד משל חתן, אף על פי כן לא היו מעמידין אותן אלא בשעת נישואין, ובגליל לא היו עושין כן; [2] ביהודה בראשונה היו מייחדין החתן אצל הכלה שעה כדי שיהא לבו גס בה, ובגליל לא היו עושין כן; [3] ביהודה בראשונה היו השושבינין מפשפשין במקום החתן ובמקום הכלה, ובגליל לא היו עושין כן; [4] ביהודה בראשונה היו השושבינין ישינין במקום חתן ובמקום כלה, ובגליל לא היו עושין כן; [6] כל שלא נהג כמנהג זה אינו יכול לטעון טענת בתולים; [7] תמן תנינן: כל גפן יש בה יין, ושאין בה יין – טרוקטי; [8] ר' ירמיה בעי: מעתה אין טענת בתולים, כר' יודה! אמר רבי יוסה: כל גרמא אמרה שיש טענת בתולים [כל עצמו אומר שיש טענת בתולין]". את דברי התנאים הסברנו בפירושנו לכתובות. על פי הפשט, מנהג יהודה היה שהבעל קיים יחסי אישות עם ארוסתו בצורה מזדמנת עוד לפני טקס הנישואין, ובגליל אסרו על כך. הסוגיה מצטטת את המשנה ואת ההלכות הנלוות לה. לכאורה דברי רבי ירמיה חוזרים לדברי רבי יהודה. לדברי רבי ירמיה, מי שנהג בקירוב עם ארוסתו אין לו טענת בתולין. ברם אם כך, לשם מה הובאו דברי משנתנו? [7]. אין זאת אלא אחד מהשניים: או שמשפט [7] פותח עניין חדש, שלפיו מי שאשתו "טרוקטי" אין לה טענת בתולין, ועונה: "כר' יודה". כלומר, החתן חי עם ארוסתו בקירוב ולא יצא דם כלל, ומשום כך יש לו טענת בתולין.<sup class="footnote-marker">111</sup><i class="footnote">ביום האירוסין ולא ביום החתונה. כך פירש רבי דוד בר' קלונימוס, בעל "אפרקסתא דעניא", אבן העזר רסט. </i> אפשרות שונה לפרשנות היא שקושייתו של רבי ירמיה חוזרת ישירות לדברי רבי יהודה. ועל כך מקשה רבי ירמיה. אבל גם אז, דברי משנתנו [7] הובאו כדי לחזק את דברי רבי יהודה שהיעדר דמים אינו מקנה טענת בתולין, ואת משנתנו מבין הירושלמי לעניין דם בתולין בלבד. 
מכל מקום, רמת חקר גוף האדם המתוארת בקטע נמוכה ביותר. חכמים אינם משתמשים בשיטות רפואה לא פולשניות כדי לבדוק אם יש לאישה בתולין (בדיקה בידי נשים). בדיקה כזו הייתה מצילה את כבוד משפחת האישה. אבל בדיקה כזו הייתה מעבר ליכולתם הרפואית של חכמים. כנגד זה הם נעזרו בסדרת סימנים שהם בבחינת "סימני סבתא", שאמנם נפוצים בציבור עד היום, אבל אין להם אחיזה בתצפיות מדעיות בנות זמננו. 
המשנה רואה בכמות דם רבה עדות לפריון ולברכה. זו ראייה רֵאלית שיש בה שיפוט חיובי של תופעת הדם. ברוח זו נתפס הדם גם בעידן המודרני. אין הוא עונש או סימן קללה אלא חלק חיוני ממערכת הרבייה והפריון, ובלעדיו אין גוף האישה יכול לחולל את פלא ההולדה. זו ראייה של העובדות ופרשנותן ברוח מדעית. חז"ל לא יכולים היו לדעת מה תפקיד הדם במערכת הפריון, אבל בחושם הבינו שהוא סימן לברכה, למחזור תקין ולסיכוי לפרייה ורבייה, ואילו היעדרו אמנם מונע טומאה, אולם הטהרה הקבועה היא סימן קללה של אישה שאינה פורייה. אמנם ציינּו שכמות הדם אינה מלמדת על פריון, אבל ברור שהיעדרו הוא סימן מבשר רעה. זו ראייתה של המשנה. כמו כן, "תני רבי חייא: כשם שהשאור יפה לעיסה כך דמים יפין לאשה. תנא משום רבי מאיר: כל אשה שדמיה מרובין – בניה מרובין" (בבלי, נידה סד ע"ב).
עם זאת מצינו שתי גישות מנוגדות. האחת רואה בדם הנידה עונש על מעשיה של חוה, אם כל חי, כגון "עשר קללות נתקללה חוה באותה שעה. שנאמר: 'אל האשה אמר: הרבה ארבה עצבונך והרונך. בעצב תלדי בנים ואל אישך תשוקתך והוא ימשל בך' – אלו שתי רביות דם: אחת דם צער נדה ואחת דם צער בתולים. 'והרונך' זה צער העבור" (אבות דרבי נתן נוסח א, א [עמ' 4]; בבלי, עירובין ק ע"ב, ודומה לו במשנת רבי אליעזר, יב); השנייה רואה בדם מרובה רק טומאה ללא גנאי לאישה. זו גישת רוב המשניות במסכת. במסכת הדיון הוא מאיזו שעה האישה נטמאת, כיצד עוברת הטומאה ומה הדין במקרי ספק, ללא שיפוט של עצם היווצרות הדם. הדם לא נוצר מחטא אלא הוא אורח ארעא, ואפילו חיובי בהיותו מרכיב נחוץ במערכת הפריון. 
נוסיף שמבחינה רֵאלית רפואית אין הבדל בפוריות בין אישה שדמיה מרובים לאישה שדמיה מועטים, זו וזו יכולות להיות פוריות ויכולות גם להיות לא פוריות, מסיבות אחרות. לעומתן, אכן אישה שאין לה דם כלל איננה פורייה (ואין לכך כל קשר לדם הבתולין). לעומת זאת, שכיח מאוד בגילאי הקצוות, היינו, בשנים הראשונות שלאחר הופעת הווסת הראשונה (מנארך) ובשנים האחרונות שקודם חדלון הווסת (מנופאוזה), שלעתים קרובות יהיו מחזורים לא סדירים שבהם אין ביוץ ושהאישה לא תהיה פורייה למרות הופעת דם הווסת. לפיכך, אי הופעת הדם מלמדת על אי־פוריות, אולם ההפך אינו נכון. הופעת דם, גם בכמות מרובה, אינה מעידה בהכרח על פוריות. כמובן אין גם קשר בין דם הבתולין לכמות דם הווסת של האישה. 

Chapter 10



Mishnah 1

<b>תינוקת שלא הגיעה זמנה לראות, ונישאת</b> – המשנה עוסקת בנישואי קטינות. אירוסי קטינות היו דבר מקובל, ולא הייתה מניעה הלכתית מפני נישואין של ממש. המניעה היחידה הנזכרת היא שהצעירה תהיה בת לפחות שלוש שנים ויום אחד (לעיל ה, ד) הרישא של משנתנו עוסק בתינוקת שעוד לא ראתה דם וכמובן עוד לא החלה התפתחותה המינית (לעיל ה, ח). זו יכולה להיות קטינה בת חמש, שש או אף עשר. מועד "זמנה לראות" תלוי בכל נערה בפני עצמה, אבל בממוצע, הוא גיל שנים עשר. בית שמי אומרים: נותנין לה ארבעה לילות – לכאורה זהו לדעת בית שמאי פרק הזמן הסביר המקסימלי שבו אפשר לתלות את הדם בקרע קרום הבתולין, ולאחר מכן יש כבר לחשוש לדם נידה. המפרשים המסורתיים הציעו שהמכה מדממת במשך ארבעה ימים, ולאחר מכן, כל דימום חשוד כדם נידה. להלן נציע פירוש אחר למחלוקת. ייתכן שבית שמאי החמירו, וסברו שהבעילה (או ארבע הבעילות) תזרז את סימני הנשיות ולאחר זמן זה הילדה תהיה בוגרת וראויה לראות דם. במבוא למסכת עמדנו על כך שבתקופה התנאית דם הבתולין נחשב טהור (לא כמו ההלכה הנוהגת היום, שמקורה בתלמוד הבבלי, כלומר, הוא דם מכה ולא דם נידה). [ו]בית הלל אומרים: עד שתחייה המכה – עד שיתרפא לחלוטין הפצע שנגרם מקרע קרום הבתולין ואין עוד אפשרות לתלות ראיית דם בפצע זה. לאחר מכן היא ככל אישה, ואם ראתה דם היא נידה. ההבדל בין בית הלל לבית שמאי הוא אפוא שבית הלל אינם מקציבים זמן מוגדר לתקופת הריפוי וסוברים שלכל אישה זמן הריפוי האופייני לה, ואילו בית שמאי סוברים שזמן הריפוי קבוע. אין אפוא הבדל עקרוני ביניהם, שכן שניהם סוברים שתולים כל ראייה של הילדה לאחר הבעילה הראשונה בדם המכה ושניהם סוברים שדם הבתולין אינו מטמא. שניהם סוברים גם שכל דם הבא לאחר ריפוי המכה אין לתלותו עוד בדם הבתולין אלא הוא דם נידה. גם אם זוהי ילדה, יש לחשוש שהגיעה הווסת שלה. המחלוקת ביניהם, לפי הסבר זה, היא רק בשאלה אם יש לקצוב זמן מוגדר לריפוי.
מבחינה ראלית, עמדת בית שמאי תמוהה: הרי הדימום של קריעת הבתולין מזערי, ומדוע יש לחשוש לו ארבעה ימים? לדעתנו, עמדת בית שמאי נובעת מתופעה אחרת, המוכרת עד היום. לעתים קרובות בני הזוג אינם מגיעים ליחסי אישות בלילה הראשון. ההתרגשות והעייפות עושות את שלהן, ולכן הנערה לא נבעלת וכל דם שתראה לראשונה הוא בחזקת דם בתולין. הראייה השנייה היא כבר ראיית נידה. כל זאת עד ארבעה לילות. אחר כך, חזקה שנבעלה והדם הוא דם נידה.<sup class="footnote-marker">1</sup><i class="footnote">כמובן שחלות כאן ההגדרות הרגילות המבחינות בין דם נידה לדם זיבה, אבל בכך אין המשנה עוסקת.  </i> אם נפרש כך את המחלוקת יובן הקשר להמשך, שבו בית הלל מצדדים בכך שיינתנו לה ארבעה לילות.
כעת יש מקום לברר באיזה מקרה מדובר: האם ראתה הילדה דם או שמא לא ראתה? בית שמאי מניחים שכעבור ארבעה ימים מאז נבעלה, אפילו אם לא ראתה הרי היא כאילו ראתה.
בשלב זה, מן הראוי להביא את דברי התוספתא במלואם: "תינוקת שלא הגיע זמנה לראות, ונשאת – בית שמאי אומרים: נותנין לה ארבעה לילות מסורגין, אפילו ארבעה חדשים, ובית הלל אומרים: כל זמן שניגפת. במה דברים אמורים? בזמן שלא הפסיקה. אבל הפסיקה וראת מחמת תשמיש – הרי זו טמאה נדה ונותנין לה עד שתחיה המכה" (נידה ט, ז [עמ' 651]). לפי התוספתא, לדעת בית שמאי, הילדה נחשבת טהורה על פני כל התקופה שבמהלכה היו ארבעה אירועים של קיום יחסי אישות (ולא ארבעה לילות רצופים). בית הלל לעומתם תולים את הזמן שבו היא עדיין טהורה בהיותה "ניגפת", כלומר, כל זמן שכואב לה בשעת הבעילה, כלומר, האזור שבו היה קרום הבתולין לא נרפא במלואו, או אולי כל זמן שכואב לה עקב החדרת גוף זר לנרתיק, שכן היא צעירה והנרתיק צר מכדי לקיים יחסי אישות בנוחות.
התוספתא ממשיכה: "שינת מראה דמים וראתה – הרי זו טמאה נדה. ושהגיע זמנה לראות, הפסיקה וראת שלא מחמת תשמיש – הרי זו טמאה נדה, ונותנין לה לילה הראשון בלבד. שינת מראה דמים וראת – הרי זו טמאה נדה. לזו בית הלל אומרים: כל הלילה שלה. רבן שמעון בן גמליאל אומר: נותנין לה עונת שלמה חצי יום ולילו" (שם, ח [עמ' 651]). כלומר, אם מראה הדמים השתנה וכעת הילדה מדממת דם שנראה שונה מדם הבתולין, דם זה ייחשב דם נידה. ברור אפוא שדם הבתולין טהור, ואם הגיע זמנה לראות היא בוודאי נידה, ואף על פי שהיא ספק נידה נותנים לה את הזכות להיות טהורה בלילה הראשון. אם התוספתא היא פירוש למשנה, במקרה כזה של שינוי דמים בית שמאי נותנים לה ארבעה לילות. אבל סביר יותר שבתוספתא מופיע מקרה שאיננו במשנה, וגם בית שמאי יודו כאן לבית הלל. לפי זה, התוספתא מדגישה שזו דעת בית הלל רק אגב הדמיון למשנה, ובמקרה של שינוי מראה, בית שמאי מודים. אם נוסח התוספתא מדויק, בית שמאי חולקים ומקלים מאוד, ואף שרגליים לדבר שהופיע דם הווסת, היא נחשבת טהורה. הביטוי הוא "נותנין לה", אבל למעשה הנתינה היא לשני בני הזוג, כדי שיוכלו להתרגל זה לזו באין מפריע. 
ברורה עוד יותר ההלכה הבאה: "וכולן שהיו רואות דם – בודקין אותן בשפופרת, חוץ מן הבתולה, שדמיה טהורין מפני שהוא דם בתולין, ובכולן היה רבי מאיר אומר כדברי בית שמאי. שאר הראיות – הכל לפי הדמים. היה רבי מאיר אומר: דמים משונין זה מזה" (שם, ט [עמ' 651]).<sup class="footnote-marker">2</sup><i class="footnote">ראו עוד, בבלי, נידה סה ע"ב.  </i> משמע מכאן על כל פנים שבתולה דמיה ודאי טהורים ודם בתולין לעולם טהור, אבל לדעת בית שמאי, לאחר ארבעה לילות לסירוגין שבהם שהו בני הזוג יחדיו אובדת חזקת הבתולין. בהלכה הבאה מציעה הברייתא הבדל חזותי בין דם בתולין לדם נידה: "דם הנדה אדום, דם הבתולים דיהה. דם הנדה זוהם, דם הבתולים אינו זוהם. דם הנדה מן המקור, דם הבתולין מן הצדדין" (שם, י [עמ' 651]). שוב ברור שרק אם הדין הוא שדם בתולין טהור יש צורך בחידוד ההבחנות הטכניות והחזותיות בין שני הדמים.
מהבחינה הרפואית ברור שדם הנידה מופיע עם הבשלות המינית. אין לו קשר לדם בתולין, שהוא דם של פצע רגיל, ובעילה אינה מזרזת את הופעת דם הנידה ואת המחזור החודשי. 
עוד מן הראוי להעיר: לפי בית שמאי, ארבעה לילות הם זמן מספיק לבעילה ראשונה ולריפוי הפצע. המשנה בכתובות קובעת שבתולה נישאת ליום רביעי (כתובות א, א), והלילה הרביעי הוא אפוא ליל מוצאי שבת. יש להניח שאם החתן לא הצליח לבעול את אשתו בלילות הראשונים הדבר נבע ממתח, מרעש, מחוסר ניסיון ומהתרגשות, ועד הלילה הרביעי הצליח הדבר בידו. מה גם ששבת הייתה זמן מובהק לקיום יחסי אישות,<sup class="footnote-marker">3</sup><i class="footnote">ראו מבוא למסכת שבת. </i> ולכן נותנים לו זמן עד מוצאי שבת. פירוש זה מפורש בהמשך, אולם לדעתנו הוא אינו משקף את עמדת בית שמאי, שכן בתוספתא שהבאנו, מפורש: "תינוקת שלא הגיע זמנה לראות, ונשאת – בית שמאי אומרים: נותנין לה ארבעה לילות מסורגין אפילו ארבעה חדשים" (שם, ז [עמ' 651]). הרי שבית שמאי אינם קובעים זמן קבוע (עד מוצאי שבת), אלא ארבעה לילות של בעילה המשתרעים על פני זמן רב. 
נעיר בדרך אגב הערה נוספת. כידוע, הייתה מחלוקת בין אנשי יהודה לאנשי הגליל, שבה התירו אנשי יהודה לקיים יחסי אישות מזדמנים בזמן האירוסין בעוד הנערה בבית אביה.<sup class="footnote-marker">4</sup><i class="footnote">ראו פירושנו לכתובות א, ה ובמבוא למסכת קידושין.  </i> בדיוננו ראינו שזו הייתה ההלכה הקדומה, ומנהג הגליל לא לאפשר זאת היה חידוש תַנאי מדור אושא בערך. אם כן, אפשר לפרש שארבעת הלילות הראשונים שבהם מדובר הם עדיין בזמן האירוסין, והניסוח של דברי בית שמאי מתאים למנהג יהודה וכמובן גם למנהג הגליל. ואילו הניסוח של בית הלל להלן, שנותנים ארבעה לילות עד מוצאי שבת, הוא כמנהג הגליל. בית שמאי ובית הלל הם חכמי יהודה המובהקים. הווה אומר, דברי בית שמאי כפי שהם מתפרשים בתוספתא עשויים להתאים למנהג יהודה. לעומת זאת, דברי בית הלל להלן הם ניסוח גלילי בלבד, המתאים את ההלכה (את דברי בית הלל) בעניין זה לנוהג הקבוע בימי התנאים המאוחרים, לאחר דור אושא, שבו עברו בתי המדרש לגליל. בדיוננו במבוא לקידושין ראינו משניות וברייתות נוספות המסבירות את עמדות חכמי יהודה כך שתתאמנה להלכה הגלילית, שהייתה מקובלת בימי התנאים והאמוראים. גם משנתנו מניחה שיחסי האישות מתחילים רק עם הנישואין, והם תיקון וניסוח של ההלכה היהודאית כך שתתאים להלכה הגלילית. כאמור, דעת בית שמאי מתאימה לשני המנהגים ולא היה כל צורך לעדכנה.
המשנה מציגה את הטהרה כמתת מיוחדת: "נותנים לה". ובכלל, האישה מתוארת כמי שנזקקת ליחסי האישות והגבר משמח אותה. בשבילו זו חובה הלכתית, והיא, שאינה חייבת מבחינה הלכתית, עושה זאת מהנאה בלבד. עמדה זו נרמזת כבר בתורה, המשחררת (ממלחמה) את החתן הטרי לביתו: "ושמח את אשתו אשר לקח" (דברים כד, ה). היא תשמח. והוא? גישה זו מודגשת עוד יותר בתלמוד הבבלי: "והאמר רבא: חייב אדם לשמח אשתו בדבר מצוה! – סמוך לווסתה" (בבלי, פסחים עב ע"ב). הגבר משמח אותה, במיוחד עקב הסיכוי שייוולד בן, והוא כביכול עושה זאת רק להנאת אשתו.
למעשה, הנתינה היא לשניהם. לעתים היא רוצה בכך יותר מהבעל ולעתים הוא רוצה בכך יותר ממנה. אבל במשנת נידה, האישה היא העומדת במרכז. היא האחראית על הטומאה והיא טהורה לבעלה או טמאה לו (לעיל ב, ד). בתלמוד הבבלי מודגש שבדרך כלל היא כמהה לו, והוא, אין לו רצונות משלו. לכן גם כאן האישה היא העומדת במרכז ההלכה. מאחורי הניסוח מסתתרת ההנחה שהיא מעוניינת ביחסי אישות יותר מן הגבר. ואם אין כוונה כאן, המשפט עצמו מעצב תפיסה חברתית כזאת, והרחבנו בכך במבוא למסכת. המשנה מעצבת את התפיסה הזאת ומדגישה אותה גם כשאינה הגיונית, כמו במשנתנו. כך למשל, כשמדובר בילדה בת חמש, אין לה רצון, אין לה אחריות והיא אינה מעוניינת ביחסי אישות. גם המונח "בעילת מצווה" מתייחס בעיקר לגבר (ראו להלן),<sup class="footnote-marker">5</sup><i class="footnote">יבמות ו, ו, שם הנושא נמצא במחלוקת תנאים בפסיקתא זוטרתא (לקח טוב) בראשית, נח פרק ט : " 'ויאמר להם פרו ורבו ומלאו את הארץ' – אחד הזכר ואחד הנקבה מצווה בפריה ורביה, אלא שהאיש מצווה יותר מן האשה". </i> וכן המונח "שלילה [כולו] שלה" מתייחס ליחסי אישות כרצון שלה, ולא נאמר כולו "שלו". אין זה בהכרח תיאור המציאות הקדומה אלא הצורה שבה ראו חכמים תחום זה של החיים.<sup class="footnote-marker">6</sup><i class="footnote">ייתכן שהמשנה משקפת מצב של ביגמיה, אבל גם במצב זה, ההקלה ההלכתית היא לטובת הגבר והאישה כאחד, אם כי לגבר יש אולי גם פתרונות חילופיים.  </i>
<b>ה</b><b>גיעה זמנה לראות, ונישאת</b> – היא מבוגרת מבחינה מינית אבל עוד לא ראתה דם בפועל, או הופיעו אצלה כבר סימני המין המשניים: שיעור הערווה ו/או תחילת התפתחות השדיים, אבל עוד לא הופיעה הווסת הראשונה. בית שמי נותנין לה לילה ראשון – את הדם שהיא רואה בלילה הראשון בלבד לאחר בעילתה תולים לה כדם בתולין, שטהור (גם אם שימשו יותר מפעם אחת במהלך אותו לילה), ואם הופיע או המשיך הדם בלילה השני והלאה אי אפשר לתלותו עוד בדם הבתולין והוא נחשב דם נידה, שטמא, שכן כבר הגיע זמנה לראות ויש לחשוש שמא פירסה נידה. [ו]בית הלל אומרים: עד מוצאי שבת ארבעה לילות – כניסוחם של בית שמאי בנוגע לתינוקת קטנה בלבד, ומאותה סיבה, שכן אפשר לתלות בדם בתולין, שהוא דם מכה, וטהור, עד ארבעה לילות מהבעילה הראשונה. יש כאן כנראה ביטוי מצד אחד לכך שפצע קריעת הבתולין של נערה גדולה יותר מתרפא מהר יותר מעצם העובדה הביולוגית שפתח הנרתיק שלה רחב מזה של תינוקת; מצד שני, יש חשש שהנערה תראה דם נידה, שכן כבר הגיע זמנה לראות, דבר שאינו קורה אצל ילדה. לכן בית הלל נותנים לילדה את כל הזמן עד לריפוי המלא כדי לתלות את הדם בדם בתולין, ואילו לנערה הם נותנים ארבעה ימים בלבד, הן מפני החשש שתפרוס נידה הן מפני שריפויה מהיר יותר. 
עם זאת, אפשר לראות במשפט זה ביטוי ברור לתפיסה שהנישואין היו בליל רביעי ("בתולה נשאת ליום הרביעי" [כתובות א, א]) והלילה הרביעי הוא מוצאי שבת, שעד אז, לדעת בית הלל, יכולה לשמש עם בעלה אף על פי שרואה דם, שכן תולים זאת בדם בתולין. מבחינה סגנונית, המשפט "עד מוצאי שבת" הוא נטע זר במשנה, ולדעת חכם אחד הוא תוספת אמוראית.<sup class="footnote-marker">7</sup><i class="footnote">גרוזמן, נידה, עמ' 30-28. </i> אנו לא השתכנענו בכך. אמנם הבבלי (נידה סד ע"ב) שואל מדוע הכפילות, אולם לדעתנו הכפילות בלשון המשנה אינה חריגה,<sup class="footnote-marker">8</sup><i class="footnote">ראו במבוא הכללי לפירוש המשניות. </i> וודאי לא במקרה שבו יש לה משמעות ושבו מתגלמת מחלוקת על דברי בית שמאי: "במסורגין". בהמשך הסוגיה שם: "מיתיבי: מעשה ונתן לה רבי ארבע לילות מתוך י"ב חדש" (נידה סד ע"ב). רבי הבין אפוא שאלו ארבעה לילות מסורגין (והילך כדעת בית שמאי), אולם אין זו עדות לנוסח המשנה אלא לכך שעמדתם של בית שמאי התקבלה בחלקה להלכה.<sup class="footnote-marker">9</sup><i class="footnote">למקרים נוספים ראו ספראי, הכרעה כבית הלל. </i> עם זאת, כאמור לעיל, ניסוח זה הוא כמנהג הגליל,<sup class="footnote-marker">10</sup><i class="footnote">לפי מנהג הגליל, שהוא מנהג בבל השורר עד היום, האירוסים אינם מקנים לבעל זכויות של מעשה אישות, ורק בזמן הנישואין הוא רשאי (חייב) לקיים עמה יחסי אישות ולקיים את מצוות "פרו ורבו".  </i> וברור שעורך המשנה התאים את דברי בית הלל להלכה שנהגה בימיו (מנהג הגליל). מכל מקום, הבבלי כבר הכיר משפט זה במשנה, שכן הוא מקשה מה המשפט מוסיף, והוא נמצא בכל עדי הנוסח. 
מכל מקום, שני הבתים (בית שמאי ובית הלל) הכירו בעובדה שנשף הנישואין נמשך ברגיל לפחות ארבעה ימים ושרק אחרי זמן זה יש להניח שבני הזוג כבר התרגלו זה לזו וקיימו יחסי אישות כהלכה. כמובן, חכמים מתייחסים גם למקרים האחרים, אבל סתם נשף הוא ארבעה ימים.
<b>ראת ועודה בבית אביה</b> – היא בוגרת, וכבר ראתה דם קודם נישואיה.
<b>בית שמי אומרים: נותנין לה בעילת מצוה</b> – בלבד, כלומר, בעילה ראשונה, לא ארבעה לילות, כמו אצל הנערות האחרות שעוד לא ראו (הרישא של המשנה), שכן תולים את הדם בדם הבתולין, שהוא טהור. ייתכן אפילו שלהלכה זו יש לצרף את ההבחנות שבתוספתא שציטטנו (נידה ט, י [עמ' 651]), שאפשר להבחין בין דם נידה לדם בתולין. מכל מקום, גם בית שמאי מתירים לה (לזוג) לסיים את הבעילה הראשונה, אף שבמצב רגיל, עם הופעת הדם נדרשת פרישה מידית.<sup class="footnote-marker">11</sup><i class="footnote">לפי הבבלי (נידה סה ע"ב), אם עצם מעשה התשמיש גורם בוודאות להופעת דם בתולין, התשמיש אסור. בבבלי ישנן הנחיות כיצד לפרוש אם התגלה דם באמצע המעשה.  </i> <b>ו]בית הלל אומרים: כל הלילה שלה </b>– "שלה", כלומר, במשך כל הלילה כולו האישה טהורה ורשאית לקיים יחסי אישות חוזרים בלילה, שכן אפשר לתלות את דם הבתולין שיצא בביאה הראשונה למשך כל הלילה כדי לאפשר בעילות נוספות. רק למן הלילה הראשון ואילך חוששים לדם נידה, שכן אישה זו כבר התנסתה בדם נידה והוכח שיש לחשוש לדם זה. מבחינה זו, בית הלל נוקטים כאן גישה מקלה יותר. אין חוששים לכך אפילו אם הדבר עלול לקרות. ניכר שבית הלל ובית שמאי (במידה פחותה) מאפשרים לזוג את המגע הראשון אף על פי שיש סיבות לאסור זאת. 
עד כאן ההלכה במשנה בנויה במערכת היררכית ברורה של שלושה על שלושה מצבים, והחומרא עולה בדרגה אחת. 
<b>מתי האישה טהורה </b>
על רקע זה ברור שגם לדעת בית שמאי דם בתולין אינו מטמא כדם נידה. שאם לא כן, במקרה הראשון האישה הייתה טמאה ברגע שהופיע דם הבתולין. רק הבעילה החוזרת ונשנית גורמת דימום הנחשב מטמא. 
בתוספתא מוצאים עמדה נוספת: "שינת מראה דמים וראתה – הרי זו טמאה נדה. ושהגיע זמנה לראות, הפסיקה וראת שלא מחמת תשמיש – הרי זו טמאה נדה. ונותנין לה לילה הראשון בלבד. שינת מראה דמים וראת – הרי זו טמאה נדה. לזו בית הלל אומרים: כל הלילה שלה. רבן שמעון בן גמליאל אומר: נותנין לה עונת שלמה, חצי יום ולילו" (נידה ט, ח [עמ' 651]). רבן שמעון בן גמליאל קוצב אותו זמן בצורה שונה, כך שיוצא שהוא מקל מבית הלל (שכן בפועל האישה מקבלת עוד חצי יום טהור). כל התַנאים מכירים בכך שהדם חשוד כדם נידה משום שצבעו אחר (להלן), וכנראה "נותנין לה" מרמז על החלטה מלאכותית להעניק לאישה מעמד של טהורה כדי לא לפגוע בשמחת החתונה ולאפשר לה (לבני הזוג) לממש את הזוגיות החדשה שלהם. בכך מעניקה המשנה מעמד מיוחד לטומאת הנידה. החומרא וחרדת הטומאה<sup class="footnote-marker">12</sup><i class="footnote">"חרדת טומאה" איננה ביטוי הלכתי. אדרבה, בהלכה עצמה חשש הטומאה הוא ככל חשש הלכתי אחר ואיסור טומאה הוא ככל איסור אחר. אבל מבחינה חברתית עמדו חוקרי דתות על החרדות המיוחדים המתלווים למונח הטומאה או הטאבו. ראו דוגלאס, טהרה וסכנה.  </i> נדחות מפני שמחת החתונה וקדושת המעמד. כך גם הסברנו את המשנה לעיל: "כל הנשים בחזקת טהרה לבעליהן. הבאין מן הדרך – נשיהם להם בחזקת טהרה" (נידה ב, ד). התלמודים התקשו בהלכה משום שמבחינה משפטית ההגעה מהדרך אינה משנה את מעמד האישה, ואכן כך הדבר מההיבט ההלכתי. אבל חכמים הבינו את חשיבות המפגש, לא רצו לפגוע בו ואפשרו מפגש הדדי בתנאים מסוימים למרות חשש הטומאה. הגישה שלפיה יש נסיבות שבהן הטומאה נדחית מעניקה לטומאת הנידה מעמד הלכתי רגיל. היא איננה סכנה מיסטית כפי שמגדירים אותה חוקרי חברה,<sup class="footnote-marker">13</sup><i class="footnote">ראו דוגלאס, שם. </i> כלומר, עברה איומה. אין בה חשש לפגיעה בוולד או לאסון טבע. זו הלכה רגילה בעלת ממד טכני כמו כל איסור אחר, ואם יש נסיבות מקלות אפשר להתירה בסדר העדיפות ההלכתי־זוגי שמציעים חכמים. כמובן אי אפשר להתיר איסור תורה, אבל במקרי הגבול כמו במשנתנו או במשנה לעיל בדבר הבא מן הדרך, מצאו חכמים דרכים להקל. 
עוד שנינו בתוספתא: "וכולן שהיו רואות דם בודקין אותן בשפופרת, חוץ מן הבתולה, שדמיה טהורין מפני שהוא דם בתולין. ובכולן היה רבי מאיר אומר כדברי בית שמאי. שאר הראיות – הכל לפי הדמים" (נידה ט, ט [עמ' 651]). התוספתא מציעה אפשרות אחרת, של בדיקה בשפופרת. התלמוד הבבלי מסביר כיצד הבדיקה מתבצעת: "כיצד בודקת את עצמה? מביאה שפופרת ובתוכה מכחול, ומוך מונח על ראשו. אם נמצא דם על ראש המוך, בידוע שמן המקור הוא בא. לא נמצא דם על ראשו, בידוע שמן הצדדין הוא בא" (נידה סו ע"א). אם כן, דם הבתולין טהור, שכן הניחו שהוא בא מן הצדדים, ולברייתא שיטה להבחנה בין דם שבא מהצד, שהוא טהור, לבין דם נידה, המגיע מעמקי הרחם ומופיע במרכז ("ראש") המוך. אבל בתולה אפילו אינה צריכה בדיקה זו. רבי מאיר, שעליו נאמר שהוא נוקט את דעת בית שמאי (תוספתא, נידה ט, ט [עמ' 651]) סבור כנראה כתוספתא שהבאנו, שאפשר להבחין בין דם בתולין לדם נידה לפי צבעו, וראו בנספח הרפואי, סעיף 37. 
הראייה בשפופרת אינה מוסכמת על הכול. בבבלי, בסוגיה אחרת, נקבע: "הרואה דם בשפופרת, מהו? 'בבשרה' אמר רחמנא, ולא בשפופרת" (נידה כא ע"ב). אם כן, התלמוד מתחבט בשאלה אם אפשר להשתמש במכשיר, ויש מי שסבור שדם בשפופרת אינו נחשב טמא. כלומר, אי אפשר לפסוק אם האישה טמאה או טהורה באמצעות השפופרת. הוא מסכם שאכן ישנה מחלוקת בנושא השימוש בשפופרת.
אפשרות שנייה היא הבחנה בין סוגי הדמים: "היה רבי מאיר אומר: דמים משונין זה מזה.<sup class="footnote-marker">14</sup><i class="footnote">משפט זה מופיע בהלכה ט והמשכו בהלכה י. מי שחילק את ההלכות לא חילקן נכון.  </i> דם הנדה אדום, דם הבתולים דיהה; דם הנדה זוהם, דם הבתולים אינו זוהם; דם הנדה מן המקור, דם הבתולין מן הצדדין" (תוספתא, נידה ט, ט-י [עמ' 651]). אם כן, צבע הדם מעיד על טיבו, וברור שלפי הברייתא דם הבתולין טהור לחלוטין. 
ההלכה הקובעת שדם בתולין טהור מוסכמת על כל תַנאי הפרק (ומודגשת בתוספתא). היא קרובה לעמדה שלפיה כל דם מכה טהור, וזו עמדתו העקרונית של רבי. ההגבלות המעטות במשנה נובעות מהחשש שבמקביל לדם הבתולין – הטהור לכל הדעות – יופיע פתאום גם דם נידה. כל זאת בניגוד למקובל בהלכה כיום, שלאחר בעילת מצווה יש לפרוש מן האישה (בכל סוגי הנשים). נפרט בנוגע לכך להלן. 
רבי מקבל בקלות רבה הסברים לאי הימצאות בתולין אצל הבחורה או לכך שדם הבתולין לא נראה. נסתפק בסיפור אחד נוסף המיוחס לו: "מעשה באשה אחת שלא נמצאו לה בתולים ובא מעשה לפני רבי. אמר לה: איכן הן? אמרה ליה: מעלותיו שלבית אבא היו גבוהין ונשרו, והאמינהּ רבי. הדא דתימר, שלא להפסידה מכתובתה. אבל לקיימה אינו רשאי, משום ספק סוטה" (ירושלמי, כתובות א א, כה ע"א). בסיפור המקורי רבי מאמין לה, אבל האמוראים מתקשים לקבל את הסיפור, מצמצמים אותו להיבט הממוני ופוסלים את הנישואין עם האישה. עצם ההבחנה בין שני ההיבטים של אותו מצב אינה סבירה, ומעידה על הקושי של האמוראים לקבל את ההיתר. האמוראים סברו כפי הנראה שיש להבחין בין דיני ממונות (כתובתה) לבין איסור אישות על כל הכרוך בכך.<sup class="footnote-marker">15</sup><i class="footnote">ראו עוד, יבמות טו, ג, שם מחלקים בית הלל בין מהימנות בדיני ממונות לבין מהימנות בדיני אישות, ובית שמאי דורשים גישה משפטית אחידה. ראו פירושנו למשנה שם.  </i>
במשנתנו מוצגת מחלוקת בית שמאי ובית הלל. במסכת כלה<sup class="footnote-marker">16</sup><i class="footnote">מסכת כלה שייכת לקבוצת המסכתות המאוחרות (בתר־אמוראיות). בחיבור ישנם משפטים דמויי משנה שעליהם דיון בארמית מעין גמרא. אך אין זו משנה אלא חיבור מאוחר שמשוקעים בו מקורות קדומים רבים. </i> זו מחלוקת רבי אליעזר ורבי יהושע, אבל העמדות שונות במקצת: "כלה – כיון שנבעלה יום ראשון אסורה לבעלה כל שבעת ימים, דברי רבי אליעזר [החושש שהמשך הדימום אינו עקב קרע הבתולין אלא הוא וסת שהגיעה מיד לאחר מכן], ורבי יהושע אומר: עד שיבדוק הדבר; אם היתה נדה בבית אביה – אסורה [שכן הוכח שהיא עשויה לקבל וסת]; ואם לאו – מותרת" (א, ד [עמ' 174] ומקבילות). עוד מוסיפה ה"גמרא" על "משנה זו": "וכמה זמן, ר' יהושע אומר שלשה ימים". לכאורה מסכת כלה חוזרת על עמדות התנאים שבמשנה, ורבי אליעזר מייצג את בית שמאי. אבל לא היא. המשנה עוסקת בקטנה, ואילו מסכת כלה, שהיא מקור בתר־תלמודי, עוסקת בכל אישה (כמוכח מדברי רבי יהושע). כך יוצא שבמסכת כלה באה לידי ביטוי הדעה שדם בתולין מטמא, ורבי יהושע מתנגד לכך, ולדעתו הדם מטמא רק אם יש רגליים לדבר שהוא דם נידה. ניכרת אפוא מגמת החמרה לפרוש אחרי הלילה הראשון. לדעת רבי יהושע, תלמיד בית הלל, אין לאישה את כל הלילה אלא היא צריכה בדיקה (בשפופרת או באבחון הדמים), ולדעת ממשיכם של בית שמאי, דם הבתולין מטמא או משום שהוא חשוד כדם נידה או משום שהוא אסור בפני עצמו. מכיוון שהמסורת מחמירה במידה רבה מהמשנה, יש לראות בכך חומרא מאוחרת בשם תנאים ולא מסירה רֵאלית של דבריהם כמות שנאמרו.
תנאים אחרים מבטאים דעות שונות במקצת. רבן שמעון בן גמליאל מתיר לבעול בעילה שנייה באותו לילה כבית הלל, אך חולק עליהם בפרטים (תוספתא, נידה ט, ח [עמ' 651]; בבלי, נידה סה ע"א). גם עמדתו של רבי יהושע במסכת כלה וגם עמדתו של רבן שמעון בן גמליאל מלמדות שהאיסור אינו הלכתי. אם דם הבתולין מטמא, האישה טמאה כבר לאחר הביאה הראשונה, ואם היא טמאה כנידה, היא טמאה שבעה ימים. אם כן, ההסבר המשפטי אינו מספק, ונחזור לכך להלן. בית שמאי אוסרים בעילה אחרי הלילה הראשון, חכמי בבל אוסרים אותה מיד לאחר הפעם הראשונה.(נידה סה ע"ב),<sup class="footnote-marker">17</sup><i class="footnote">ראו ספראי, הכרעה כבית הלל. </i> וגישתם מחמירה הרבה יותר. התמונה הכללית היא שהאמוראים קיבלו את ההחמרה שלפיה דם בתולין מטמא את האישה.<sup class="footnote-marker">18</sup><i class="footnote">גרוזמן, נידה, עמ' 51-39. </i> על רקע זה מעניינים כמה ביטויים חריגים. 
בירושלמי מובא: "[1] שמואל אמר: כל ההיא הילכתא דרישיה דפירקא אחרייא דנידה – להלכה אבל לא למעשה. [2] רבי יניי ערק אפילו מתינוקת שלא הגיע זמנה לראות ונישאת. [3] בעון קומוי רבי יוחנן:<sup class="footnote-marker">19</sup><i class="footnote">חסר בשרידי ירושלמי, עמ' 11 ( T-S F17.3); רי"ף על שבועות ד ע"ב; רבינוביץ, שערי תורת ארץ ישראל, עמ' 7; גינצבורג, פירושים, עמ' 365. </i> מהו לתל(י)ות בדם? ולא הורי [על חשיבות שורה זו ראו להלן]. [4] מהו לבעול בעילה שנייה? אמרין: לתלות בדם המכה לא הורי, ולבעול בעילה שנייה הוא מורייא? [5] מה צריכה ליה? בשבאו לה ימי הפסק ימי טהרה בנתים. [6] אמר רבי אבהו: שושביניה דרבי שמעון בר אבא הוינא, [ו]שאלית לרבי אלעזר: מהו לבעול בעילה שנייה? ושרא ליה, דהוא סבר כהדא דשמואל, [7] דשמואל אמר: פירצה דחוקה נכנסין בה בשבת, אפילו [מ]משרת צרורות. [8] אמר רבי חגי: שושביניה דרבי שמואל קפודקיא הוינא, שאילית לרבי יאשיה, ושרע מיניה. [9] שאילית לרבי שמואל בר רב יצחק. אמר לי: מעתה, איזה דם נידה ואי זה דם בתולים? [10] תני: כלה אסורה לביתה כל שבעה ואסור ליטול ממנה כוס של ברכה, דברי רבי אליעזר. מאי טעמא דרבי אליעזר? אי איפשר שלא יצא דם נידה עם דם בתולים" (ברכות ב ה, ה ע"ב). כאן אנו רואים שני דברים. ראשית – לפי רבי אליעזר דם בתולין מוחזק כטהור, אבל "אי איפשר" שלא יצא אתו גם דם נידה, הטמא. רבי אליעזר, המחמיר, סובר שמבחינה פיזיולוגית קרע דם הבתולין גורם באופן כלשהו גם ליציאת דם נידה רחמי, שהוא טמא, ולכן כל דם, כולל דם בתולין, הופך טמא (ראוי להדגיש שאין לכך ביסוס רפואי). בין יתר החכמים יש המהלכים כנראה בדרך זו של רבי אליעזר (רבי ינאי [2]). גם לפי הירושלמי דם בתולין טהור, אבל נאסרה בעילה שנייה מסיבות צדדיות, ואפילו האוסרים על בעילה שנייה מציגים את האיסור רק כהלכת חסידות. המתירים מתירים זאת בדוחק (פירצה דחוקה).<sup class="footnote-marker">20</sup><i class="footnote">ונראה שחלק מסוגיה זו נכלל אל תוך סוגיית נידה סד ע"ב. ראו גם דברי ליברמן אצל לוין, חילופי מנהגים, עמ' 18. בבבלי נאמר שרב ושמואל נהגו להסיק מהמשנה "כדמסיק תעלא מבי כרבא", כפי שמעלה השועל משדה כרוב. גינצברג סבר שמשמעות הביטוי היא שלא סברו שדינים אלו נאמרו להלכה. לדעתנו, מגמת המימרה פולמוסית: הם לא הסיקו את המסקנות הנכונות והמלאות מהסוגיה אלא ליקטו מעט פרי והזיקו לכל השאר.  </i>
בירושלמי שתי מגמות: מקלה ומחמירה. המימרה הראשונה היא של שמואל, הקובע שכל ההלכות שבמשנתנו אינן למעשה אלא רק להלכה. הוא אינו נוקט עמדה במחלוקת אלא סבור שכל המשנה בטלה.<sup class="footnote-marker">21</sup><i class="footnote">ראו גינצבורג, פירושים, עמ' 363-362, שפירש כך גם את דברי רב המובאים לעיל. </i> המשפט השלישי מספר על מקרה שרבי יוחנן נשאל בו והוא אינו אוסר אף על פי שזו הלכה מפורשת במשנה. אמנם לא נאמר מה דעתו, אבל מהמשפט הבא אפשר ללמוד שהוא התיר. כך אנו קוראים את המשפט שבדפוס (כאמור, בכתב היד מהגניזה הנוסח שונה):<sup class="footnote-marker">22</sup><i class="footnote">זו השלמה שלנו, החסרה בכתב היד. </i>
לפי כתב היד נשאלו שתי שאלות. הראשונה משפטית: מהו לתלות בדם מכה? (ואז הבעילה הראשונה אינה מטמאת; השאלה השנייה היא: מהו לבעול בעילה שנייה. בשניהם רבי יוחנן אינו עונה, ונותרנו ללא תשובה. עיקר ההבדל הוא בסדר השאלות. בכתב היד לא נזכר רבי יוחנן ואפשר להבין שהדובר הוא שמואל. בעניין זה, נוסח הדפוס נראה לנו מקורי.<sup class="footnote-marker">23</sup><i class="footnote">להבנה שונה ראו גינצבורג, פירושים, עמ' 365. </i> תוך כדי הדיון מתברר שהציבור (או חכמים אחרים) תמהו על השאלה השנייה: שרבי יוחנן מתנגד לתלות את דם הנידה במכה וסבור שכל הדמים מטמאים<sup class="footnote-marker">24</sup><i class="footnote">ראו דיוננו בדם נידה במבוא למסכת. </i> ובכל זאת הוא טוען שדם בתולין אינו מטמא? השואלים מניחים שדין דם בתולין כדין דם מכה ושכל הסבור שדם מכה מטמא אוסר גם בעילה שנייה ורואה בדם הבתולין דם נידה, אבל מי שסבור שדם מכה טהור יטהר גם בתולה שנקרעו בתוליה. מה סבר רבי יוחנן? כנראה, בניגוד להיקש הרגיל, הוא לא ראה בדם בתולין דם מכה וסבר שלדם זה אופי אחר, מיוחד, ואינו מטמא. המשפט החמישי הוא ניסיון מלאכותי לתרץ את דברי רבי יוחנן ולהפכם על פניהם. בעצם, דם בתולין טמא, אבל לאחר כמה ימי טהרה וטבילה הבתולה טהורה. מי שכתב את המשפט הניח (בשלב ההוה אמינא) שלפי רבי יוחנן אסור לבעול בעילה שנייה ודם מכה מטמא, ומסבירים שלדעת רבי יוחנן דם כזה מטמא רק אם הגיע אחרי הפסקה. אבל בסוגיה נאמר שרבי יוחנן "לא הורי", כלומר, לא הורה, מכיוון שמותר לטהרה בטענה זו, והוא לא חש נוח לטהר משום ששאף להחמיר, ללא סיבה הלכתית. המשיב של משפט [5] מניח שהוא הורה לאיסור. משפט [6] מתאר היתר שלפיו דם בתולין אינו מטמא, על סמך דברי שמואל [7]. רבי יאשיה נשאל שאלה זו והתחמק מלענות עליה [8].
המגמה המחמירה עולה בדברי רבי ינאי [2] ואולי גם בדברי רבי שמואל בר יצחק [9]. לשונו של חכם זה עמומה, וקשה להבין למה התכוון. וכך מסכמת הסוגיה, כדעת רבי אליעזר [10]. 
נימוקו של רבי אליעזר מעניין: דם בתולין אינו טמא כדם נידה, אלא "אי איפשר שלא יצא דם נידה עם דם בתולים" (ירושלמי, שם), כלומר, הבעילה גורמת לאישה ליציאת דם נידה. טיעון זה, אין לו כל בסיס רפואי. דם הווסת מופיע תמיד כ-14-12 יום לאחר הביוץ אם לא היה היריון, ואין לו כל קשר לקיום יחסים, להתרגשות, לתשוקה או לכל דבר אחר. מכאן שגם המושג "דם חימוד" המופיע בגמרא בהקשר זה אין לו כל בסיס רפואי מדעי.
ביטוי מעניין להחמרה אפשרית בדין דם בתולין<sup class="footnote-marker">25</sup><i class="footnote">בניגוד לדם בתולה שבפרק א, שהוא דם נידה של בתולה.  </i> כדם נידה מופיע לכאורה במדרש: " 'כי יפלא' – מלמד שבמופלא הכתוב מדבר; 'ממך' – זו עצה; 'דבר' – זו הלכה; 'למשפט' – זה הדין; 'בין דם לדם' – בין דם נדה לדם יולדת לדם זיבה; 'בין דין לדין' – בין דיני ממונות לדיני נפשות לדיני מכות; 'בין נגע לנגע' – בין נגעי אדם לנגעי בגדים לנגעי בתים" (ספרי, דברים קנב [עמ' 205]; מדרש תנאים על דברים יז, ח [עמ' 102]). המדרש מונה את תפקידיו של בית הדין. הוא דן גם בדיני ממונות וגם בדיני נפשות, ומשתמע שדינם שונה. עם זאת, אין כאן בהכרח הבחנה של "פטור" לעומת "אסור" אלא של שני סוגים שלכל אחד מהם איסורים אחרים, כגון ההבחנה בין נגעי אדם לנגעי בתים. לפי המדרש יש טעם להבחנה בין דם נידה לדם זבה, שדיניהם שונים (כפי שהראינו במבוא למסכת), וביניהם לדם היולדת, שגם דיניו שונים משני הקודמים ואינו דם נידה אף לא דם זיבה. אבל המדרש התנאי אינו מזכיר הבחנה בין דם מכה (בתולין) לדם נידה. דם הבתולין אינו נזכר, ואפשר להבין מכך שהוא כדם נידה, או להפך, שהוא אינו בגדר הדמים הטמאים ולכן אינו מטמא.<sup class="footnote-marker">26</sup><i class="footnote">זאת במסגרת הבנתם של חכמים.  </i> המדרש אינו מתייחס אפוא לדם בתולין. אפשר לפרש שהחמירו בו, אבל כאמור אפשר גם לפרש ההפך, ואין ללמוד מהיעדרו דבר בטוח. 
אגב אורחא נעיר שזו אחת העדויות הקדומות לעיסוקו המוסדר של בית הדין של התנאים בעסקי דמים ובהבחנות ביניים. תפקיד בית הדין הוא לשפוט במקרים אלו כבכל סכסוך חברתי או שאלה דתית. מכל מקום, במקבילה האמוראית מופיע דם הבתולין במפורש: " 'בין דם לדם' – בין דם נידה לדם בתולים, בין דם נידה לדם זיבה לדם צרעת" (ירושלמי, סנהדרין יא ג, ל ע"א).<sup class="footnote-marker">27</sup><i class="footnote">בבבלי, סנהדרין פז ע"א לא נזכר דם בתולים. </i> אם כן, דם נידה אינו כדם בתולין, ודם הבתולין טהור. במדרש אחר מדגיש האמורא שההבחנה "בין דם לדם" היא שהאחד טהור והאחר טמא: "ומניין שיש דמים טמאין ויש דמים טהורין? רבי חמא בר יוסף בשם רבי הושעיה, כתיב: 'כי יפלא ממך דבר למשפט' – 'בין דם ודם' אין כתיב כאן אלא 'בין דם לדם'. מיכן שיש דמים טמאין ויש דמים טהורין" (ירושלמי, נידה ב ה, נ ע"א). פשט הכתוב הוא שההבחנה בין דם לדם היא כמו ההבחנה בין נגע לנגע או בין דם זבה לדם נידה. לכל דם ולכל נגע ייתכנו דינים שונים.<sup class="footnote-marker">28</sup><i class="footnote">השיפוט בין דם לדם נזכר בדברים יט, ח ובדברי הימים ב יט, י. ברם שם אפשר לפרש שהכוונה היא לדיון בדיני נפשות. מכל מקום, מספר דברים עולה בבירור שבית הדין דן בנושאי "פולחן" (בין נגע לנגע). ברם בית הדין שם ובסיפור יהושפט בספר דברי הימים הוא בית דין ממלכתי של כוהנים. איננו עוסקים בדמותו של בית דין זה אלא בבית הדין התנאי, שלא מונה בידי מלך ולא כלל כוהנים. ראו במבוא למסכת סנהדרין.  </i> אבל אין מקשים על המדרש, וברור שהדרשן סבור שיש דם טהור, שהוא "דם בתולים" ("דם יולדת בדמי טהרה" אינו נזכר במדרש). 
אם כן, מצינו מחלוקת בנוגע לתינוקת שדיממה. על כך עמד כבר גרוזמן. מחלוקת נוספת מצאנו על דם בקיעת הבתולין. בספרות התנאית דם הבתולין טהור,<sup class="footnote-marker">29</sup><i class="footnote">כפי שהדגשנו, גם לדעת בית שמאי הדם טהור, ורק תשמיש נוסף מתפרש כדם נידה.  </i> אולם מאוחר יותר ניכרת מגמה של החמרה ומיעוט בהבחנות משנה תוך שוני בין אמוראי ארץ ישראל, שהיו מהם שהחמירו, לאמוראי בבל, שהקלו מעט. על עמדתם המחמירה של גאוני בבל עמדנו במבוא למסכת, בפרק העוסק בגישתם להלכות נידה. מכל מקום, בתחום זה, דווקא בספרות האמוראית הבבלית מצינו את הסייגים ואת המחלוקות, ובארץ ישראל בתקופת הגאונים הקלו בעניין זה אף שבסעיפים אחרים בדיני טומאה החמירו שם, שכן אלו נשמרו שם במידת מה בראשית תקופת הגאונים.<sup class="footnote-marker">30</sup><i class="footnote">ראו ליברמן, ספרי זוטא, עמ' 136, הערה 40.  </i>
בספרות הגאונים מופיעה השאלה של דם הבתולין כחילוף הלכות בין ארץ ישראל לבבל: "אנשי מזרח אוסרין כלה על בעלה כל שבעת הימים מפני שהיתה בתולה ונעשית נדה. אנשי ארץ ישראל, על ידי שהוא מוציא את הבתולין בצער, מיד מותרת".<sup class="footnote-marker">31</sup><i class="footnote">חילופי מנהגים, סעיף ו, מהדורת לוין, עמ' 15. בחלק מעדי הנוסח המסורת הפוכה.  </i> במקורות האמוראיים אין בסיס לחלוקה זו. דעות מקלים ומחמירים מצינו בשני התלמודים, וראינו שלמרות ההלכה הכאילו מפורשת, השאלה במקומה עומדת. הספרות הקנונית שבידינו אינה משקפת את עומק ההתחבטות בשאלה.
<b>סיבת החומרא </b>
לכאורה, הסיבה ההלכתית ברורה. דם בתולין הוא דם מכה, ודם מכה אינו כדם נידה. מי שיקבל היקש זה יגיע למסקנה שדם בתולין טהור. אבל במקביל אנו מוצאים הסברים אחרים. בגוף המשנה הסברנו שחז"ל סברו שתשמיש המיטה הוא גורם המזרז את הופעת המחזור החודשי, וממילא הופך את האישה לנידה, ובמפורש מופיע הטיעון שלפיו יציאת דם הבתולין מלווה בהופעת דם וסת או גורמת להופעתו (זהו ההסבר הראשון). באותו זמן לא היו מודעים לכך שדם נידה מופיע רק כשבועיים לאחר הביוץ, כלומר, גם אם יחסי האישות מזרזים את השלמת ההתבגרות המינית, דם הנידה יופיע רק כמה ימים לאחר קיום יחסי האישות. במקביל מצאנו הסברים משפטיים אחרים, כגון שאין דם בתולין יוצא בלא דם נידה. בספר החילופים מופיע טעם קשה נוסף, שבקיעת הבתולין גורמת כאב,<sup class="footnote-marker">32</sup><i class="footnote">הקושי הוליד תיקוני גרסה, אולם במקרים כאלה, הכלל הוא שהנוסח המוקשה הוא המקורי. שום סופר לא היה מוסיף טעם שאין לו כל עיגון בתפיסה ההלכתית.  </i> ואין לנו אלא לתמוה: ומה בכך שנגרם לה כאב? במקביל ראינו שהטומאה אינה טומאה רגילה. רבי יהושע סבור שהיא רק לשלושה ימים, (ה"גמרא" על מסכת כלה) ורבן שמעון בן גמליאל מתיר לבעול שוב באותו לילה. זאת ועוד, הביטוי "הגיעה זמנה לראות ולא ראתה" אינו ביטוי משפטי. כיצד יודעים אנו שהגיע זמנה לראות? רק הופעת הווסת מעידה אם הגיעה זמנה. כל ההבחנה של ארבעה לילות בדווקא אינה מוסברת. יתר על כן, בסוגיית הירושלמי ראינו ביטויי ספק: דברי שמואל, המציע מתוך ספק, להקל (פרצה דחוקה). כך יש גם להבין את דברי רבי יוחנן, המסרב לענות לשאלות בעניין. 
אי השלמוּת ואי הלכידות המשפטית היא בסיס לשחזורנו שכל ההלכה איננה משפטית. ההסבר הלא משפטי הוא הסבר חברתי. מצד אחד, כניסת האישה לחיי אישות גררה תחושה של צורך לציין את המצב החדש; מצד שני היה רצון עז לחזק את השמחה. כל התקופה שבין האירוסים לסוף טקס הנישואין היא תקופת מעבר, "תקופה לימינלית" בלשון חוקרי טקסים. הארוסה יוצאת מגדר בתולה, ואסורה לכול, גם לבעלה העתידי וגם לאחרים. סיום טקס הנישואין הוא סוף תקופת המעבר. רק טבעי הוא שהסוף יהיה בסוף, כלומר, רק אחרי השלמת שבעת ימי המשתה יתחילו חיי נישואין שלמים. על כן, בימי הנישואין מותר לבני הזוג לקיים חיי אישות פעם אחת, אבל לא להיכנס לשגרה של חיים בצוותא. השהיית הכניסה לזוגיות מלאה היא אפוא צעד מובן, והנימוקים המשפטיים אינם מספקים. הגישה המשפטית מציגה עצמה כהסבר היחיד לטקסי ציבור. ברם למעשה היא גישה מסבירה ואינה יוצרת הלכה. לפי הסבר זה, המצב החברתי הוא הגורם המניע את ההלכה הבתר־תנאית שלפיה אחרי בעילת מצווה יש לפרוש מהאישה לתקופה מוגדרת. דנּו בכך במפורט במבוא למהדורתנו ולהגדה של פסח (המהדורה האנגלית). 
לא נעסוק כאן במגמות המאוחרות, אבל נראה שהגישה המאפשרת את השלמת הזוגיות ומגלה הבנה לצורך לא לפגוע בשמחת היחד פינתה את מקומה להחמרה הלכתית שבה שאלת הטומאה מקבלת עדיפות מוחלטת ודוחה את הטיעונים המעדיפים את חיי הזוגיות. הגישה המחמירה נבעה גם משאלה של צניעות, אבל היא נוסחה כאמור בצורה משפטית אף שבמהלך הניסוחים המשפטיים נעשה שימוש בהנחות רפואיות שאינן רֵאליות.
לתוספתא (נידה ט, ט-י) הייתה כנראה גישה שונה לחלוטין:
"[1] וכולן שהיו רואות דם בודקין אותן בשפופרת, חוץ מן הבתולה, שדמיה טהורין, מפני שהוא דם בתולין. [2] ובכולן היה ר' מאיר אומר כדברי בית שמאי. [3] שאר הראיות, הכל לפי הדמים. היה ר' מאיר אומר: דמים משונין זה מזה: [4] דם הנדה אדום, דם הבתולים דיהה, דם הנדה זוהם, דם הבתולים אינו זוהם. דם הנדה מן המקור, דם הבתולין מן הצדדין".
אם כן, בדרך כלל דם בתולין טהור, כנראה משום שאינו מהמקור. החשש שדם הבתולין מלווה בדם נידה אינו עולה. במקום זה מציעה התוספתא בדיקה של צבע הדם והבדלים בין דם לדם. גם בנוגע לדם נידה אנו מוצאים כאן גישה שונה. את הדם בודקים בשפופרת כדי למצוא מהיכן בא, כלומר, לפי החכמים המאפשרים שימוש בשפופרת, בדיקה פיזית באה במקום החמרה כללית. רבי מאיר כנראה חולק, ובחלק מהנושאים פוסק כבית שמאי (כפי שהעידה התוספתא שהבאנו [נידה ט, ט [עמ' 651]).<sup class="footnote-marker">33</sup><i class="footnote">על חכמים "מאוחרים" (אחרי דור יבנה) המהלכים בשיטת בית שמאי ראו ספראי, הכרעה כבית הלל. </i> זהו פשוטו של השימוש בשפופרת. אפשר לפרש בדוחק שהשפופרת בודקת רק אם האישה בתולה, ואז דמיה טהורים.<sup class="footnote-marker">34</sup><i class="footnote">שפופרת משמעה צינור (פרה ה, ד; מקוואות ב, י). שפופרת סתם לא תסייע הרבה במקרה זה אלא אם כן היא מחוברת למקור אור או שיש בה זכוכית מגדלת. בספרות המחקר ישנם דיונים בשאלה מתי הומצאה הזכוכית המגדלת. אין ראיות ברורות לכך ששימשה בתקופה הרומית, אבל הדבר אפשרי. הבדיקה בשפופרת עצמה עלולה להביא להחמרה. החלטה לטמא אישה גם אם הדם פנימי ועוד לא יצא החוצה. אבל במקביל היא גם דרך הקלה. אי אפשר לפרש ש"שפופרת" היא זכוכית מגדלת, שכן בימי התנאים והאמוראים היא עוד לא התגלתה.  </i>
<b>לסיכום</b>
1.	ישנם לכולי עלמא דמים טהורים: דם מכה (הכולל גם דם בתולין) ודם ימי הטוהר – הדם שבמשך שלושים ושלושה הימים שלאחר שבעת ימי לידת זכר והדם שבמשך שישים ושישה הימים שלאחר ארבעה עשר ימי לידת נקבה אם האישה לא ילדה בזוב. ישנה מחלוקת בשאלה מתי נחשבת אישה יולדת בזוב, המפסידה את כל ימי דם הטוהר שלה וטמאה טומאת זיבה עד חלוף שבעה ימים נקיים.
2.	ישנם לכולי עלמא דמים טמאים: דם יולדת בשבעת הימים הראשונים שלאחר לידת הזכר ובארבעה עשר הימים הראשונים שלאחר לידת הנקבה; דם נידה (שבעה ימים מתחילת הדימום ובלבד שפסק); דם זיבה, הבא בחלוף ימי הנידה, בין הימים השמיני לשמונה עשר מתחילת דם הנידה. כאן יש חלוקה לזבה קטנה, המדממת יום או יומיים בימים אלו ושומרת יום נקי נוסף, לזבה גדולה, המדממת שלושה ימים רצופים או יותר במשך אחד עשר ימים אלו, ואז סופרת שבעה נקיים ומביאה קרבן למקדש.
לפי כללים אלו יש להבין את המשנה כעוסקת בחשש שמא יבוא דם טמא מיד לאחר דם טהור (בתולין). דרגות החשש מתחלקות לשלוש:
1.	חשש קל – תינוקת.
2.	חשש בינוני – נערה שעוד לא קיבלה וסת.
3.	חשש כבד – נערה שקיבלה וסת/ות קודם נישואיה.
המחלוקות וטעמיהן:
1.	חשש קל – תינוקת:
א.	בית שמאי – כל דימום לאחר בקיעת קרום הבתולין נחשב כנובע מהבתולין ולכן הוא טהור עד ארבעה לילות מהביאה הראשונה. תולים כל דם שהילדה רואה בארבעה לילות אלו בדם הבתולין, והיא טהורה, ומשום שאין חוששים כל כך שילדה תפרוס נידה. לדעתם, הריפוי אמור להיות כבר לאחר ארבעה ימים, ואם הדימום נמשך מעבר לכך חוששים לדם שבא מהרחם, המטמא.
ב.	בית הלל – כל דימום לאחר בקיעת קרום הבתולין נחשב כנובע מהבתולין ולכן הוא טהור, ללא הגבלת מספר ימים אלא עד שברור שהפצע נרפא. לאחר מכן, דימום הוא בהכרח לא מהפצע, ומטמא. בית הלל סוברים כנראה שאצל תינוקת הריפוי ארוך יותר בשל הפתח הצר יותר, ואין חוששים כל כך לדם רחמי, שכן מדובר בתינוקת, שאינה אמורה לראות דם נידה.
2.	חשש בינוני – נערה שכבר הביאה סימני מין משניים (שער ערווה ו/או גדילת שדיים) אבל עוד לא חוותה וסת ראשונה:
א.	בית שמאי – כל הלילה הראשון, לכל אורכו, תולים בדם בקיעת הבתולין, היינו, דם מכה, והנערה טהורה. דימום שנמשך לאחר הלילה הראשון טמא משום היא כבר בגיל שבו היא יכולה לראות דם נידה, וחוששים שהדם שלאחר הלילה הראשון הוא דם נידה, ואולי הפעילות המינית מזרזת ומקדימה את הופעת הווסת.
ב.	בית הלל – תולים בבקיעת הבתולין כל דימום בארבעת הלילות שלאחריה, כולל אותו לילה, יום ד עד מוצאי שבת, והנערה טהורה, הן מפאת ההבנה שדימום של מכה עלול להימשך ארבעה ימים הן מפאת ההבנה שהחשש להופעת דם נידה אצל נערה שעוד לא ראתה דם וסת דווקא בארבעה ימים אלו הוא חשש נמוך יחסית.
3.	חשש כבד – נערה שראתה וסת/ות קודם נישואיה:
א.	בית שמאי – כל דימום במשך הבעילה הראשונה, שהיא בעילת מצווה, ייתלה בדם הבתולין. אין צורך לפרוש מיד כמו במקרה של נידה רגילה. כללי הפרישה המידית בעת תשמיש נקבעו במקום אחר (שבועות ב, ד).<sup class="footnote-marker">35</sup><i class="footnote">הנימוק במשנת שבועות הוא שפרישה מידית תגרום הנאה. כאן צריך היה לשאול, למה אסור ליהנות? הרי יש מצוות פרישה, אין חובה שהדבר יגרום צער. פרישה בביאה ראשונה עלולה להשליך מבחינה פסיכולוגית על כל הבעילות שלאחר מכן. אין במקורות עדות לכך שנימוק פסיכולוגי זה השפיע על קביעת ההלכה.  </i>
ב.	בית הלל – כל דימום במשך ליל הבעילה הראשונה ייתלה בדם הבתולין ולכן יכול הגבר לבעול באותו לילה שוב ושוב, אפילו אם ייתכן שהופיע באותו לילה גם דם נידה. נראה שבית הלל דואגים ללילה כולו למרות החשש מדם נידה. שיקול זה הוא שהניע אותם לפרש את המציאות בצורה מקלה ולהיתלות בנימוק קל, שהדימום נגרם מהמשך דם הבתולין (למרות הקושי הראלי שבדבר). ייתכן שבימי התנאים והאמוראים ראו צורך בסטנדרטיזציה של הלכה זו כדי להשוות את הדין בין אלו שלמדו לבין אלו שלא למדו, ומכאן תחילת הדרך להשוואה הגורפת בין דם נידה לדם בתולין בימי האמוראים.

Mishnah 2

<b>נידה שבדקה עצמה ביום השביעי שחרית ומצתה טהורה</b> – כלומר, הדם פסק. המשנה משקפת כמובן את דין התורה, שהתבצע כלשונו בזמן המשנה, ושלפיו נידה טמאה במשך שבעה ימים בסך הכול.<sup class="footnote-marker">36</sup><i class="footnote">ראו במבוא למסכת. </i>[ו]בין השמשות לא הפרישה – לא בדקה שוב וסמכה על בדיקת הבוקר וטבלה.<sup class="footnote-marker">37</sup><i class="footnote">רמב"ם, ובעקבותיו המאירי ופרשנים נוספים. </i> הביטוי "הפרישה" מתפרש כאן שלא כטבעו. בדרך כלל המפריש הוא הטמא והמוציא את עצמו מהמצב שבו הוא נמצא. על פי הפשט, משמעות הביטוי היא שהאישה לא הפרישה עצמה מעולם הטהרה אף שלא טבלה. אבל פירוש זה איננו מתיישב עם העולם ההלכתי. על כן פירשו כל רבותינו ש"לא הפרישה" משמעו "לא בדקה", בניגוד לפשט המילים. "הפרישה" מצטרף לפי פירוש זה לכינויים לבדיקה שמחמת צניעות מיעטו להשתמש בשמה. ייתכן שאפשר לפרש את המילים "לא הפרישה" במשמעות של הפרשה מטומאה לטהרה, כלומר, לא ביצעה את הפעולות הנדרשות: החלפת בגדים ויציאה מבית הטומאות שבו שהתה בזמן נידתה. גם מהמקבילה בתוספתא (נידה ט, יב-יג) עולה ש"לא הפרישה" שבמשנה משמעה שהאישה לא בדקה, וכן משמע מהבבלי, נידה נג ע"ב, סח ע"א, שהניגוד ל"הפרישה" הוא "סילוק ידיה", כלומר, לא בדקה, וטבלה בערב כנדרש.
<b>לאחר ימים בדקה ומצאתה טמא, הרי זו בחזקת טהורה </b>– אמנם היא לא בדקה בערב, אבל למעשה היא מוחזקת טהורה, שכן מוכח מהבדיקה ביום השביעי בבוקר שדמה פסק, וטבילת ליל יום השמיני מסיימת את ימי הנידה משום שראתה בבדיקה אחת, אמנם בבוקר, שדמה פסק. אם נכנסה לאחד עשר הימים הראויים לזיבה ולא בדקה בימים אלו, טהורה, וכל הטהרות שעסקה בהן מאז טבילתה טהורות (לעיל ד, ז).
<b>בדקה עצמה ביום השביעי שחרית ומצאתה טמא [ו]בין השמשות לא היפרישה</b> – לא בדקה שאכן דמה פסק.
<b>לאחר ימים בדקה ומצתה טהור, זו היא בחזקת טומאה</b> – שמא הדם המשיך לתוך הימים הראויים לזיבה. אמנם ימים אלו נחשבים ימים שאינם ראויים לנידה, אולם כל מי שהוא בחזקת טמא נותר בטומאתו עד שיבדוק, ויש חשש להמשך הווסת (ומצב הטומאה).<sup class="footnote-marker">38</sup><i class="footnote">ראו לעיל פירושנו למשנה ה פרק ט. </i> מכאן מוכח ש"לא הפרישה" משמעו לא בדקה.
<b>ומטמא</b> – למפרע <b>מעת לעת </b>– עשרים וארבע שעות או <b>ומפקידה לפקידה</b> – מהבדיקה האחרונה, המועד הרחוק בין השניים. הטהרות שבהן עסקה מאז עד לגילוי הדם טמאות. משפט זה נסב על תחילת המשנה. אף על פי שהאישה היא בחזקת טהורה, מכל מקום, הראייה שראתה לאחר טבילתה מטמאת אותה למפרע מעת לעת או מפקידה לפקידה כשאר הנשים, כדעת חכמים לעיל א, א.<sup class="footnote-marker">39</sup><i class="footnote">כך העיר אלבק, פירוש, עמ' 405. </i> <b>אם יש לה ווסת, דייה שעתה</b> – אם נגמרו אחד עשר הימים הראויים לזיבה ולא בדקה את בדיקת בין השמשות של היום השביעי בווסת הקודמת והגיעה וסת חדשה, היא נחשבת וסת רגילה כמו אצל כל אישה הפורסת נידה, שטהרותיה נטמאות רק מהרגע שבו ראתה דם נידה, שכן הגיע זמנה הקבוע לימים הראויים לנידה. אם החלה לדמם היא מטמאת רק מכאן ולהבא, שכן הסיכוי לטמאה למפרע (מהווסת הקודמת) קטן ביותר.
<b>רבי יהודה אומר: כל שלא היפרישה בטה(ו)רה מן המנחה ולמעלן הרי זו בחזקת טומאה</b> – רבי יהודה חולק על הרישא וסובר שאישה שהיא בחזקת טמאה תמיד ממשיכה עד ש"תפריש", כלומר, תבדוק גם בין השמשות של היום השביעי קודם טבילתה, תמצא עצמה טהורה, תטבול ותחליף בגדים בין טומאה לטהרה.<sup class="footnote-marker">40</sup><i class="footnote">הסברנו את המשנה לפי שתי הדעות.  </i> <b>וחכמים אומרים: אפילו שנים בנידתה</b> – כוונת חכמים היא לאישה שראתה וסת רק יום אחד ובדקה ביום השני ומצאה טהור, או שני ימים ובדקה ביום השלישי ומצאה טהור, או שלושה ימים ובדקה ביום הרביעי ומצאה טהור (ראו בבלי, נידה סח ע"ב). זוהי אישה שיש לה וסתות קצרות מאוד. זוהי מציאות קיימת.
<b>בדקה ומצאתה טהור [ו]בין השמשות לא היפרישה</b> – לא בדקה עצמה ביום השביעי בין השמשות ומצאה שהיא טהורה, וסמכה על הבדיקה הראשונה שממנה הבינה שדם הווסת פסק וממילא גם לא "הפרישה" ולא עשתה דבר לטהרתה קודם טבילתה בליל היום שמיני פרט לאותה בדיקה אחת. לדעת חכמים, גם אם לא בדקה בדיקה של בין השמשות של היום השביעי אלא בדקה רק ביום הראשון הנקי שלה, קודם היום השביעי, וטבלה בליל היום השמיני כדין נידה, היא טהורה עד שתמצא שוב דם, בדומה לאישה שבדקה רק ביום השביעי בבוקר ומצאה שהיא טהורה. חכמים הולכים רחוק יותר בקולתם, ואומרים שבכל זמן שהאישה מוצאת עצמה נקייה במהלך שבעה ימים אלו פרט ליום הראשון (שאז היא מוחזקת כמעיין פתוח), עצם העובדה שלא ביצעה בדיקה נוספת קודם הטבילה אינה מעכבת אותה מלהיות טהורה לאחר טבילת ליל היום השמיני.<sup class="footnote-marker">41</sup><i class="footnote">ראו דיון בבבלי, נידה סח ע"ב, בפירוש המשנה לרמב"ם ובמאירי על אתר. ראו דברי התוספתא להלן (נידה ט, יב) ודברי בעל חסדי דוד שם. </i> <b>לאחר ימים בדקה ומצתה טמא, הרי זו בח[ז]קת טהורה</b> – שכן דימומה פסק מעת בדיקתה עד למציאת הטומאה, והיא כשאר הנשים.
לפי התוספתא, חכמים כאן הם רבי שמעון:<sup class="footnote-marker">42</sup><i class="footnote">כן העירו בעל חסדי דוד וליברמן, תוספת ראשונים, עמ' 288. </i>"אמר לו רבי שמעון לרבי יהודה: אף את, אלו היתה אומר: תהא ידה בעיניה כל היום, יפה היית אומר. אלא מה לי הפסיקה טהרה מן המנחה ולמעלה מה לי הפסיקה טהרה מיום ראשון?!" (נידה ט, יב [עמ' 651]). הביטוי "ידה בעיניה" הוא כינוי (לשון נקייה) לבדיקה. היד בעין, והעין היא הערווה (לעיל ה, ד). רבי שמעון טוען שמכיוון שאישה אינה חייבת להפריז בבדיקות ואין צורך בבדיקות תכופות, אין זה משנה מתי בדקה, ובלבד שתהיה לה בדיקה אחת נקייה המעידה על הפסקת הדימום. בבבלי, מטבע הלשון הוא: "ידיה מונחות בעיניה כל בין השמשות" (נידה סח ע"ב).
הסברנו ש"לא הפרישה" משמעו "לא בדקה", וכך פירשו כל המפרשים וכן משמע מהבבלי. פירוש זה נוח אבל אינו מתאים לצורה המילולית. ההסבר שהצענו שזו ללשון זו דחוק. ושמא צריך לפרש את כל המשנה על פי פשטה כעוסקת בשאלה של מראית עין בין באי החצר. בדרך כלל, אישה שמצאה עצמה נקייה (פסקה מלדמם) ציינה זאת כלפי חוץ.<sup class="footnote-marker">43</sup><i class="footnote">כלומר, בחצר המשותפת. מן הסתם, כל השתלשלות העניינים לא הייתה חשופה כלפי חוץ ממש. </i> היא יצאה מבית הטומאות שבו שהתה, החליפה בגדים והייתה במצב ביניים מבחינה הלכתית. כמובן, היא נטהרה באופן מלא רק לאחר הטבילה בערב. מצב ביניים זה מכונה "הפרישה". האישה המדוברת במשנה זו לא נהגה אפוא כלפי חוץ במנהגים אלו. ברישא קובעים חכמים שאי ההפרשה הזאת אינה מעכבת, ואם האישה טהורה בבוקר היא בחזקת טהרה לקראת הטבילה בערב. במציעתא נקבע שאם האישה הייתה בבוקר טמאה ולא הפרישה היא בחזקת טמאה, שכן מי יודע מתי נפסק הדימום. בעיקר, כל רואיה ישאלו את עצמם אם היא באמת טהורה. 
פירוש המשנה מתבסס על חלוקה בין הימים שבהם האישה מדממת לבין הימים שבהם היא כבר אינה מדממת אבל הם חלק משבעת ימי הטומאה הנגזרים בתורה. במבוא הצענו שהימים האחרונים הם הנקראים ימי ליבון. בראשונים האישה מטמאה באופן מלא, ובאחרונים (מסוף הדימום ועד תום השבעה) נהגו בעם להקל מעט, לפחות במראה החיצוני, ואולי אף מעבר לכך. 

Mishnah 3

<b><big>משנה ג<sup class="footnote-marker">44</sup><i class="footnote">בכתב היד זו משנה ג, וכן להלן. </i></big></b>
<b>הזב והזבה</b> – שלאחר תום ימי זיבתם צריכים לספור שבעה ימים נקיים ובהם לבדוק בכל יום אם הם עדיין בחזקת נקיים (לעיל ד, ז),<b> שבדקו עצמן ביום הראשון ומצאו טהור, ביום השביעי</b> – ובמקום לבדוק בכל אחד משבעת הימים הנקיים שלאחר הזיבה בדקו רק ביום הראשון וביום השביעי, ומצאו בדיקות נקיות אבל לא בדקו כלל בימים השני עד השישי לשבעת הנקיים, <b>ושאר</b> (מצותה) <b>–</b> נמחק בקו.
<b>כל הימים לא בדקו,</b> <b>רבי אליעזר אומר: אלו בחזקת טה(ו)רה </b>– כדעת חכמים במשנה הקודמת, ונחשבים כל שבעת הימים כנקיים גם אם נבדקו רק ביום הראשון והאחרון, ויכולים לטבול לטהרתם. ביום השביעי של הימים הנקיים, יתר הימים שבין היום הראשון לשביעי הם בחזקת טהרה.<sup class="footnote-marker">45</sup><i class="footnote">שאינם ימי זיבה בפועל. אבל ייתכן שהם טמאים משום שהיו זבים בימים הקודמים. </i> <b>רבי יהושע אומר: אין להן אלא יום הראשון ויום השביעי בלבד </b>– ובשאר הימים הם נחשבים טמאים, שכן מִספק יש לחשוד שמא המשיך הדם לזוב בימים שבהם לא נבדקו (הימים ה-6-2 מתום הזיבה). רבי אליעזר מסתמך על כך שהם בדקו שתי בדיקות, בתחילת הימים הנקיים ובסופם, ונמצאו נקיים, ולכן חזקה שגם הזמן שבין שתי בדיקות אלו היה נקי. רבי אליעזר מציג לנו גישה של הקלה מרחיקת לכת, יותר מאשר המשניות הקודמות שעסקו בנידה. שכן לזוב אין זמנים קבועים, והאישה חייבת לבדוק עצמה בכל יום, לפחות כמו סתם אישה באחד עשר הימים שאינם ראויים לנידה (לעיל א, ז לפי פירושנו).
במקבילה בספרא (נידה פרק ה, ד [עז ע"ב]): "וספר לו לעצמן<sup class="footnote-marker">46</sup><i class="footnote">מן הסתם יש לגרוס "לעצמו", כפי שגרס בעל פסיקתא זוטרתי בפסוק זה (מצורע, מד ע"ב).  </i>– מיכן אמרו: הזב והזבה שבדקו את עצמם ביום הראשון ומצאו טהורים וביום השביעי מצאו טהורים, ושאר כל הימים לא בדקו, רבי אליעזר אומר: הרי אילו בחזקת טהרה, ורבי יהושע אומר: אין להם אלא יום ראשון ויום השביעי בלבד. רבי עקיבא אומר: אין להם אלא יום השביעי בלבד. (ה) רבי יוסי ורבי שמעון אומרים: נראים דברי רבי אליעזר מדברי רבי יהושע, ודברי ר' עקיבא מדברי שניהם, אבל הלכה כדברי רבי אליעזר". כדרכנו, איננו רואים בדרשה סיבה להלכה, ורבי יהושע אינו נדרש לדרשה נגדית. הפסוק הוא סיוע בלבד.<sup class="footnote-marker">47</sup><i class="footnote">בניגוד לאלבק, פירוש, עמ' 589. ליחס הכללי לדרשות כ"מייצרות הלכה" או כ"משקפות הלכה" ראו בקצרה במבוא הכללי לפירוש המשניות.  </i>
מבחינת הדרשה ברור שההלכה בזבה היא כמו בנידה, אבל דרשת הספרא משרתת רק את משנתנו ואינה עשויה להיות נימוק לרבי אליעזר במשנה הקודמת. אדרבה, לרבי אליעזר נימוק הגיוני אחר המתאים לשתי המשניות. הוא אשר אמרנו: הדרשה איננה מקור ההלכה. על כל פנים, הספרא מציג גם את עמדת רבי עקיבא (המחמיר ביותר).
בתוספתא (נידה ט, יג [עמ' 651]) מובא: "אמר לו ר' אליעזר לר' יהשע: האיך אתה אומר יום הראשון ויום השביעי טהורין והאמצעים טמאין? אמר לו: אף אתה מודה למונה מסורגין בנזיר שהוא יושב על גבי סכך וברואה קרי בתוך ימי ספירתן, שהן מונין מסורגין. ר' יוסי ור' שמעון אומרים: נראין דברי ר' אליעזר מדברי ר' יהשע, ודברי ר' עקיבא משניהן, אבל הלכה כדברי ר' אליעזר". 
רבי אליעזר סבור כפי הנראה שאין האישה חייבת לבדוק עצמה בימי זיבתה, או יותר נכון, שאם לא בדקה את עצמה טהורה (כפי שנקבע לעיל ד, ז). כן שומעים אנו שישנה דרישה לאישה כזו לבדוק את עצמה בכל יום, אבל בפועל ראינו שלא תמיד הקפידו בנות ישראל על בדיקות סדירות. 
<b>רבי עקיבה אומר: אין להם אלא יום השביעי בלבד</b> – כלומר, צריכים להשלים מתום היום השביעי, שבו בדקו לאחרונה, עוד שישה ימים נקיים, ואין מתחשבים כלל ביום הראשון שבדקו ונמצא נקי, שכן צריכים להיות שבעה ימים נקיים רצופים. 
כאמור לעיל, בתוספתא ובספרא אנו מוצאים הד לטיעוני השניים: "אמר לו רבי אליעזר לרבי יהשע: האיך אתה אומר יום הראשון ויום השביעי טהורין והאמצעים טמאין? אמר לו: אף אתה מודה למונה מסורגין בנזיר שהוא יושב על גבי סכך וברואה קרי בתוך ימי ספירתן, שהן מונין מסורגין. רבי יוסי ורבי שמעון אומרים: נראין דברי רבי אליעזר מדברי רבי יהשע ודברי רבי עקיבא משניהן, אבל הלכה כדברי רבי אליעזר" (נידה ט, יג [עמ' 651]). רבי אליעזר מתריע נגד חוסר השיטתיות. כיצד יכולה להיות אותה אישה טהורה וטמאה בלי שחל בה שינוי? רבי יהושע מראה שתופעה כזאת קיימת בנזיר. בשתי הדוגמאות מדובר בטומאה קלה, "מדרבנן", והנזיר מפסיק את נזירותו לימים מספר ואינו מתגלח ומקריב אלא חוזר לטהרתו. זאת משום שטומאה קלה ("מדרבנן")<sup class="footnote-marker">48</sup><i class="footnote">לגישתנו למושג "טומאה מדרבנן" או "מדברי סופרים" ראו במבוא הכללי לפירוש המשניות ובפירושנו לטהרות ד, ז. </i> מספיקה כדי לטמא נזיר, אבל אין מקריבים קרבן ומפסיקים נזירות אלא בעטייה של טומאה מדין תורה. גם בבבלי, נידה סח ע"ב ובספרא מופיע אותו טיעון. טיעונו של רבי אליעזר פורמלי ואילו זה של רבי יהושע מתחשב בנתוני כל מקרה. שתי גישות אלו אכן אופייניות לבית שמאי (רבי אליעזר) ולבית הלל (רבי יהושע). 
בבבלי הוויכוח ההלכתי מפותח יותר, והדבר מלמד על כלל דיוני התנאים כפי שהשתמרו בספרות האמוראית. השיטות ההלכתיות מופיעות, אבל הסגנון והדוגמאות עברו עריכה מאוחרת 
חכמי דור אושא נחלקים בשאלה מה ההלכה (תוספתא, שם; בבלי, סח ע"ב) ומציגים תמונה מעניינת. הם סבורים כרבי עקיבא רבם, אבל "ההלכה" כרבי אליעזר. במבוא הכללי לפירוש המשניות עמדנו על כך ש"הלכה" היא בסך הכול דעתו של חכם אחד. כאן ההלכה היא נגד עמדות הדוברים ומוצגת כהלכה מוסכמת ומקודשת שעמדה פרטית זו או אחרת כבר אינה מוציאה אותה ממקומה. 

Mishnah 4

<b>הזב והזבה והנידה והיולדת והמצורע שמתו מטמין במשא </b>– מת מטמא באוהל ובמשא. נידה, זב וכל המנויים כאן פרט למצורע שנדון בו במקומו, אינם מטמאים באוהל (כלים א, ד) ומטמאים במשא, אבל בצורה חמורה מן המקובל (אב הטומאה), כפי שיתברר להלן. הווה אומר, זב שמת נדון כאילו הוא עדיין זב, וגם כמת, ומטמא באוהל ובמשא כאחד. מבחינת ניסוח המשנה משמע שמת אינו מטמא במשא כלל, ובעצם אין במשנה גם רמז על כך שכל הנדונים במשנה מטמאים באוהל כמת. השלמנו אפוא את המשנה, כפי שעשו כל הפרשנים, כדי לא להציגה כחולקת על משניות אחרות. איננו נמנעים מלהסיק שמשניות חלוקות, אלא שהמחלוקת אינה כתובה במפורש.
נפתח בפירוש הבבלי. התלמוד שואל: הרי כל מת מטמא במשא, ולמה צריך להדגיש שזב מת מטמא במצב כזה (נידה סט ע"א)? לכן הוא מתרץ שמדובר בטומאה באבן מסמא. "[1] אטו כל מת מי לא מטמא במשא?! אלא: מאי במשא? באבן מסמא, דכתיב: "והיתית אבן חדא ושומת על פום גובא" (המשך הסוגיה יידון להלן). אבן מסמא היא אבן גדולה המונחת על המת וחוצצת בין הטומאה ליושב עליה. הסוגיה מקבלת את התירוץ. אולם תירוץ זה אינו יכול להיות פשט המשנה, שכן אבן מסמא מאן דכר שמה? לו רצתה המשנה לעסוק במצב זה הייתה כותבת זאת במפורש. להלן נשיב על השאלה לאחר לימוד כל הרישא של המשנה. 
אמנם היה מקום לטעון שהזב או הנידה שמתו חדלו מטומאתם, שכן אינם חייבים במצוות. יתר על כן, מבחינה מעשית, הדם איננו שותת עוד, והן אינן מהוות גורם טומאה עוד. בפועל, לעתים קרובות זולג מהמת דם גם לאחר המוות. חז"ל מכנים דם זה "דם תבוסה" (אהלות ג, ה; ב, ב), אבל דם תבוסה מטמא כמת ולא כזוב או כנידה. 
בימינו רגילים לשטוף את המת, וכן נהגו גם בזמן המשנה. ניקו את המת, סכוהו והדיחו אותו (שבת כג, ה). סדר הפעולות ברחצת המת הפוך מן הסדר ברחצה הרגילה, שכן ברחצה הרגילה נהגו לסוך את הגוף בשמן ריחני רק בסופה,<sup class="footnote-marker">49</sup><i class="footnote">ביכלר, משנת שבת. </i> ואילו לפנינו הסדר בכל עדי הנוסח הוא: "סכים ומדיחים". ייתכן שאין המשנה מקפידה על סדר הפעולות, אולם ייתכן גם שהקדימה את הסיכה משום שסיום רחצת הגוף הוא בשמן, ואחריו באה ההדחה.<sup class="footnote-marker">50</sup><i class="footnote">ראו פירושנו לשבת כג, ה. שם הפנינו גם לביכלר משנת שבת, וראו שמחות א, ג (עמ' 98).  </i>
מקורות אחדים מספרים על סיכת המת. כך נהגו בקבורת המלך אסא (דברי הימים ב טז, יד), וכך עשו גם במעמד קבורת הורדוס (קדמוניות יז, 199 ומקורות חיצוניים נוספים). המסורות הנוצריות מספרות על קבורת מושיעם סמוך לשבת, כך שלא היה סיפק לטפל בקבורתו כיאות. לאחר קבורתו באו לנקותו ולסוכו בשמן ששרו בו סמים ריחניים.<sup class="footnote-marker">51</sup><i class="footnote">יוחנן (יט, 40) מדגיש שהדבר נעשה לפי הנוהג היהודי. ראו מתי כז, 59; מרקוס טו, 46; טז, 1. ביכלר, משנת שבת, דן במקבילות הללו ובהבדלים ביניהן.  </i>
זו הזדמנות לציין שאכן התגלה בלוד אזור קבורה שלידו ברכה רדודה ששימשה כנראה לרחצת המתים. 
רחצת המת נקראת היום "טהרה", אבל מבחינה הלכתית היא איננה טהרה כי אם רחצה לניקיון (על טבילת נידה שמתה ראו להלן), ולכן המת הזב נותר בטומאתו.
השיקולים המשפטיים מובילים לכיוון שלפיו מת או מתה לא ייחשבו זב או נידה. ברם זו גישה משפטית יבשה, שאמנם רגילה בספרות חז"ל. כאן המשנה מעדיפה את הגישה התחושתית. הנידה ודמה לפנינו, ונידתה לא חלפה.
<b>עד שימוק הבשר</b> – שורש המילה "ימוק" הוא נמ"ק. משמעותה היא כנראה ריקבון עמוק: "הפריש בכוריו: נבזזו, נמקו, נגנבו, אבדו או שנטמאו – מביא אחרים תחתיהם" (ביכורים א, ח). המילה "נמוקו" כאן קרובה ל"אבדו" אבל גם ל"נטמאו", כלומר, הפירות קיימים אבל אינם אכילים. בתענית ג, ח: "צאו והכניסו תנורי פסחים בשביל שלא ימוקו". כאן "ימוקו" הוא ימסו. כך מתרגם גם תרגום יונתן את ישעיהו לד, ד: "ונמקו כל צבאות שמים" – "ימסון". במשמעות זו מופיע הפועל לעיל ג, ד. משמעות המילה שם היא שהבשר נעלם לחלוטין ולא נותר מהוולד (הנפל) כל שריד. אבל בראש השנה ג, ח: "[...] אלא בזמן שישראל מסתכלין כלפי מעלה ומשעבדין את לבם לאביהן שבשמים היו מתרפאים, ואם לאו, היו נימוקים". כאן הנמק הוא ריקבון ראשוני. וכן משמע ממשנת עוקצין ב, ג, העוסקת באבטיח שנימוק. הקליפה ודאי עדיין קיימת, אבל הפרי נפסל לאכילה. כן משמע ממקורות נוספים (תוספתא, בבא בתרא יא, יא, ועוד). מבין כל משמעויות המילה נראה לקבל כאן את משמעות "נמס", כאמור לעיל ג, ד, כלומר, הבשר נעלם ואין לו צורת בשר עוד.
במקרה שלנו, אם "ימוק" משמעה ריקבון קל או כבד, ההלכה תמוהה. גם אם הבשר נרקב, הוא עדיין מטמא (נזיר ז, ב; אהלות ב, א), אבל אם אין בשר, אין מה שיטמא. אלא שגם אם הבשר נרקב לחלוטין, עדיין הלכה זו קשה. ריקבון הבשר והיעלמותו ודאי אינם משנים את טומאת המת: הרי העצמות נשארות, והן מטמאות בשעורה. אבל טומאת הזב נעלמת, כמו גם דם הנידה, שהרי למת אין כעת בשר, והעצמות – בניגוד לזיבה ולדם הנידה – אינן תלויות בריקבון הבשר. אם הדם עדיין נראה הוא אמור לטמא, ואם הוא התאדה עוד לפני שהבשר נימוק, למה יטמא? מה הקשר בין ריקבון הבשר להפרשת הזב או לדם הנידה? 
אפשר לפרש את המשנה באופן אחר. הזב והדומים לו שמתו אינם מטמאים טומאת זב אלא עד שיימוקו, ולאחר שנימוקו הם מטמאים בטומאת מת אבל לא בטומאת זב. מעתה עלינו לשאול את ששאל הבבלי (נידה סט ע"א): למה חשוב לציין שהזב אינו מטמא במשא בשלב כלשהו? הרי הוא עדיין מטמא במשא, שהרי מת מטמא במשא! 
ההלכה המקובלת קובעת שהמת אכן מטמא במשא (עדיות ו ג; אהלות א, ח; תוספתא, אהלות א, א [עמ' 598]), אבל נראה שהייתה גם הלכה אחרת. בספרי זוטא (יט, יא [עמ' 307]) מופיע דיון ארוך בשאלה מהיכן אנו לומדים שמת מטמא במשא. לא נזכרת שם דעה מפורשת שהמת אינו מטמא במשא, אבל עוצמת הוויכוח בשאלה מהיכן אפשר ללמוד דין זה והדעות השוללות את המקור להלכה מרמזות אולי שהיה מי שחלק על דין זה. מסקנת המדרש שם היא שמת מטמא במשא אבל קולית המת אינה מטמאת במשא. קולית היא העצם הארוכה בגוף (עצם הירך). המדרש אומר שגם הגולל והדופק<sup class="footnote-marker">52</sup><i class="footnote">"גולל" היא אבן שגללו על פי הקבר ו"דופק" היא האבן המונעת מהגולל להתגלגל. ראו פירושנו לאהלות ב, ד; נזיר ו, ג (טרם נדפס). </i> אינן מטמאות במשא אף שהן נוגעות בקבר (על כך [גולל ודופק] יש מחלוקת תנאים בתוספתא, אהלות ג, ז [עמ' 600]). אם כן, טומאת משא של מת אינה נושא כה פשוט. ואכן, בתוספתא שנביא להלן נאמר שגם הזב המת מטמא במשא, אם כי מדברי סופרים בלבד. 
הסתמכנו על ספרי זוטא על במדבר. לנוחות הקורא נציג את המדרש ונבאר מה תפקידו של כל חלק.<sup class="footnote-marker">53</sup><i class="footnote">הנוסח לפי כהנא, קטעי מדרשים, עמ' 217.  </i>
דרשה ראשונה – "אין במשמע שיטמא המת אלא באהל. ומנין אף במשא? תלמוד לומר: וטמא ז' ימים – לרבות שיטמא במשא, דברי רבי לעזר בן מתיה".
דרשה שנייה (קל וחומר) – "אמר לו רבי שמעון בן פנחס: אינו צריך. ומה אם נבילה, ומה אם נבילה,<sup class="footnote-marker">54</sup><i class="footnote">נכפל בטעות. </i> שאינה מטמה באהל, הרי היא מטמאה במשא, המת, שהוא מטמא באהל, אינו דין שיטמא במשא?".
דחיית הדרשה השנייה – "אמר לו רבי אלעזר בן נחמיה: המשא נבילה עד הערב, אף משא המת לא יהא אלא עד הערב?".<sup class="footnote-marker">55</sup><i class="footnote">כלומר, טומאתו של משא מת היא ולד הטומאה בלבד. </i>
טיעון שני "אמר לו רבי שמעון בן פינחס: אחר שהוריתה שהמת מטמא במשא, המת מטמא במגע ובמשא ונבילה מטמאה במגע ובמשא. אם לא חלקה תורה משא נבילה ממגעה, דין הוא שנחלוק משא המת ממגעו?". הטיעון ספק הגיוני (השוואת נושאים, וספק מעין גזרה שווה).
דחיית הטיעון השני (בתוספת עקיצה) – "אמר לו רבי אלעזר בן מתייה: כל כך מבלעדי נבילה אפשר לך ליחיות?<sup class="footnote-marker">56</sup><i class="footnote">כלומר, בלי נבלה אינך יכול להבין את ההלכה? </i> בוא וראה שיש הרבה מטמים באהל [במגע]<sup class="footnote-marker">57</sup><i class="footnote">בדפוס: "במגע". </i> ואינן מטמים במשא: הגולל והדופק וקוליתו<sup class="footnote-marker">58</sup><i class="footnote">בדפוס: "קוליתו". לנוסח, ראו מהדורת אפשטיין, עמ' 159, שו' 24: "טליתו". ראו הערת אפשטיין שם (כהנא, מדרשי הלכה, עמ' 217, שו' 24). וכבר שיער הורוביץ שצריך לגרוס "טליתו". ראו הערתו במהדורתו לספרי זוטא, עמ' 307, שו' 19; מדרש הגדול במדבר, עמ' שמג, שו' 17, והערת המהדיר שם. </i> של מת מטמים [במגע ו] באהל ואינן מטמאין במשא. וכן אל תיתמה על הנבילה שאפעלפי שהי מטמאה במשא לא תהא מטמא באהל". הנוסח "קוליתו של מת" קשה – הרי זו עצם, ובוודאי מטמאת. גם הנוסח "טליתו" קשה, שכן טלית בוודאי אינה מטמאת באוהל. אמנם רוב הפרשנים והחוקרים הכריעו שהנוסח "טליתו" מהימן יותר, אבל לדעתנו יש להטיל בכך ספק. ואולי לפנינו רמז לגישה שלפיה גם עצם המת אינה מטמאת במשא.
מסקנה כדרשה הראשונה – "הא צרכת לומר 'וטמא שבעת ימים' – לרבות שמטמא במשא" (ספרי זוטא יט, יא [עמ' 307]).
עד כאן המדרש. נשוב למשנתנו. לפי הסבר המוצע, משנתנו ברורה. המת מטמא במשא והזב אינו מטמא במשא, לכשימוק נימוק הבשר ונותרו שאריות, הן אינן מטמאות במשא, שכן הזוב התאדה, והבשר איננו מטמא במשא.
הבבלי עצמו (נידה סט ע"א) שאל גם לשם מה נקבע הזמן של "עד שימוק", ותירץ: "גזרה שמא יתעלפה". רוב המפרשים מסבירים שמשנימוק הבשר, המת הוא מת ודאי, ולא מתעלף הנראה כמת (רמב"ם, הלכות מטמאי משכב ומושב ו, ד; רע"ב; תפארת ישראל, ועוד).
הנימוק תמוה: האמנם איננו יודעים להבחין בין מת לזב מתעלף? ואם אכן הבחנה זו קשה, ימתין יומיים-שלושה עד שיירקב הבשר. ובכלל, השאלה אם המת אכן מת אינה מוזכרת במשנה ואינה נדונה בה כלל. אין היא מיוחדת למקרה של זב מת, אלא כללית. וכי אין סימן מהיר יותר? תמוהה גם התעלמות רוב הפרשנים מהשאלה. התעלמותם מבטאת לדעתנו את תמיהתם הסמויה: לשם מה נדרש שיעור זה<sup class="footnote-marker">59</sup><i class="footnote">ראו למשל פתחי תשובה על יורה דעה שנז, ס"ק א בעניין קביעת המוות. הכותב מגייס את כל סוללת הטיעונים: יש לשמוע לדברי חכמים; השיעור הוא הלכה למשה מסיני והוא עומק החכמה ואין להישען על רופאי זמננו; גם הרופאים תומכים בשיעור זה ואינם יודעים להבחין במת אלא משנתעכל בשרו. ההגנה התַקיפה מעידה על תחושה שההלכה קשה ונוגדת את כל הברור לנו מחושינו ומניסיוננו.  </i> של "ימוק הבשר"? אכן לפעמים קשה לקבוע את מצב החולה ואם הוא נפטר או עדיין חי, אבל האם צריך לחכות עד שיירקב? אפשר בוודאי להגיע למסקנה אחרי זמן קצר יותר.
בגמרא, השאלה מופיעה כאחד מדברי החכמה שנשאל רבי יהושע בידי בני אלכסנדריה (בבלי, סט ע"א). "חכמה" בלשון סיפור זה היא הלכה רגילה. עם זאת, להערכתנו אין כאן הלכה לכידה המשתלבת בהלכה הרגילה. זהו שיעור חד־פעמי, ויש להגדירה כהלכה "לא הלכתית", המשקפת תחושת רתיעה וחרדת טומאה. כבר ראינו במבוא למסכת שחרדת הטומאה מובילה להחמרות שאינן משתלבות מבחינת טעמן בהלכה של חז"ל. חרדת הטומאה מתבטאת בחשש מזיבה אף על פי שהיא כבר אינה לנגד עינינו, ונדרש סימן חיצוני כדי שאפשר יהיה לשוב למצב הטהרה הרגיל.
ההלכה המובאת במשנתנו מופיעה גם בתוספתא ובספרא
המשפט הראשון בתוספתא חוזר על הכתוב במשנה, ומשפטים [2–3] בתוספתא מופיעים גם בספרא. יש להבין את המשפט בתוספתא ולאורו גם את המשפט במשנה. 
ניתן להציע אפשרויות אלה:
1.	הזב ודומיו שמתו מטמאים באוהל כמת וכזב במשא, וגם מת מטמא במשא. 
2.	הזב וחבריו מטמאים כזב רק ברובו של מת, ומטמאים באוהל בכזית (אהלות ב, א). 
3.	טומאת הזב המת היא מדברי סופרים. על טומאה קלה אין שורפים תרומה, וטמא שנכנס למקדש אינו חייב בקרבן על חילול הקודש (הלכה [4]) שכן אין מחייבים קרבן או מלקות וכרת אלא במקרה של טומאה מוחלטת (מהתורה). 
4.	לדעת רבי שמעון זו אמנם טומאה קלה, אבל בכל זאת שורפים תרומה עליה. 
יהא פירוש התוספתא אשר יהא, עדיין קשה מהו המיוחד בזב מת, הרי כל מת מטמא במשא! ייתכן שהתנא רצה להדגיש שטומאת הזב היא רק מדרבנן, ואחרי שיימוק הבשר, גם טומאה זו תיעלם, ותיוותר רק טומאת המת. אמנם מבחינה הלכתית אין זה משנה – הנושא את הדם טמא – אבל מבחינה רגשית טומאת מת לא גררה תחושת גועל. לפי הסבר זה, המשנה אינה עוסקת בהלכה אלא בתחושה, ויש להודות בכך שאין זו דרכה.
אפשר לומר שהזב נזכר במיוחד רק בגלל ההמשך, העוסק בנידה שמתה, אשר לה דין מיוחד, ואליבא דאמת, דין זב כדין מת.
לעיל הצענו שהמשנה מניחה שאין טומאת מת במשא, או שזו טומאה מדרבנן, ואילו טומאת זב היא מדאורייתא, ובאה התוספתא לחלוק על הנחה זו. אם אכן כך, התוספתא תלויה במשנה ומגיבה עליה.
כאמור, הבבלי מתחבט בהגדרה שבראשית המשנה. למה נאמר שהזב מטמא במשא? הרי גם המת מטמא במשא! הבבלי עונה שהכוונה היא לאבן מסמא. אבן המוסמה (כך בחלק מעדי הנוסח)<sup class="footnote-marker">60</sup><i class="footnote">מסמא – מינכן 95; מסמ' – וטיקן 110; מוסמא – פ 2596, פ 3173. כל אלו לכלים א, ג. ראו גם אפשטיין, פירוש הגאונים, עמ' 8, 147, 162. ראו פירושנו לכלים א, ג. </i> או המסמא היא אבן (או כל דבר שאינו מקבל טומאה) שמניחים על המרכב כדי לחצוץ בין הטומאה לבין הבגד או האדם. חציצה זו מועילה ביתר הטומאות (כגון טומאת מת) ואינה מועילה בטומאת מרכב של זב. משנה כלים א, ג מעידה על נוהג עממי של מעין פתרון לצמצום הטומאה, פתרון שחכמים התנגדו לו וראו בו עקיפה של דין תורה, כפי שאומר מדרש ההלכה: " 'והיושב על הכלי אשר ישב עליו הזב יטמא' – אין לי אלא בזמן שיושב עליו ונוגע בו, מנין לעשרה מושבות זה על זה ואפילו על גבי אבן מסמה? תלמוד לומר: 'והיושב על הכלי אשר ישב עליו הזב יטמא' – מקום שהזב יושב ומטמא ישב הטהור ויטמא" (ספרא, זבים פרק ג, א [עו ע"ב]). תירוץ הבבלי מסתמך על ההלכה שלפיה זב הנמצא תחת אבן מסמא מטמא, ואילו המת אינו מטמא (אבן המסמא חוצצת). ההלכה בנוגע למת לא נאמרה במסכת כלים במפורש, אבל היא משתמעת ממשנה א, ג שם. וכן במפורש: "כל שהמת מטמא – הזב מטמא. חמור הזב, שהוא מטמא תחת אבן מסמא" (ספרי, במדבר א [עמ' 2], וכן במדבר רבה ז, ח). 
הבבלי כאן (סט ע"א) מוצא סמך מספר דניאל למקור המילולי: "באבן מסמא, דכתיב: 'והיתית אבן חדא ושומת על פום גובא' " (נידה סט ע"ב). אם כן, אבן מסמא היא אבן שמניחים על פי הבור, ובמקרה זה, על פי הטומאה.<sup class="footnote-marker">61</sup><i class="footnote">מקור המילה אבן "מסמא" הוא אולי אבן ששמו אותה, וליברמן מציע על סמך פירוש הגאונים לטהרות: "אבן מטמא" (אפשטיין, פירוש הגאונים, עמ' 8). </i>
הראשונים מצטטים בשמו של רש"י שאבן מסמא היא אבן המונחת על גבי יתדות, ומן הסתם כוונתו שלפיכך מגעה עם הטומאה חלקי.<sup class="footnote-marker">62</sup><i class="footnote">ראו פירושנו לשבת ט, א; תוספות, שבת פב ע"א, ד"ה אבן מסמא; תוספות, נידה נה ע"א, ד"ה אבן מסמא; ריטב"א על שבת פב ע"ב, ד"ה ר' עקיבא, ועוד.  </i> הראשונים מסתייגים מפירוש זה, בדרך כלל ללא הנמקה, ומעדיפים את פירושו של רבנו תם, שזו אבן גדולה מאוד, ולכן, הזב היושב עליה אינו משפיע על המשקל המוטל על החפץ הטהור, או גם להפך, שהאבן מוטלת על הטומאה, ומשקלו של הטהור היושב על האבן אינו מורגש. ברש"י לפנינו נדפס כפירושו של רבנו תם, וכן עיקר.<sup class="footnote-marker">63</sup><i class="footnote">רש"י, נזיר נג ע"א, ד"ה אבן סכוכית. כלומר, גוש זכוכית גולמית, אבל פירוש זה מופיע רק שם. השוו רש"י, נידה נה ע"א, ד"ה אי. לא נעסוק כאן בשאלה מאיזה בית מדרש יצאו פירושי רש"י אלה. מכל מקום, שני הפירושים (אבן גדולה וגוש זכוכית) קיימים, גם אם אחד מהם מיוחס לרש"י בטעות. </i> אם כן, אבן המסמא היא מושב רגיל, אלא שחשבו כנראה שהאבן היא מעין חציצה, וחכמים התנגדו לכך בסדרת מקורות,<sup class="footnote-marker">64</sup><i class="footnote">כגון ספרא, זבים פרק ז, י (עח ע"ד); תוספתא, כלים בבא קמא ו, ב (עמ' 575). ספרי זוטא יט, יא (עמ' 306), ועוד. </i> אולם לעתים נקבע שהיא משמשת חציצה. כך בנוגע לאבן שהוצאה מבית מצורע.<sup class="footnote-marker">65</sup><i class="footnote">תוספתא, נגעים ו, יא (עמ' 626).  </i>
מכל מקום, ההלכה בנוגע לאבן המסמה אינה אחידה, וכאמור, לעתים היא מעין חציצה ולעתים אינה חציצה. נראה לנו שההלכה בנושא לא הייתה אחידה. לעתים החמירו חכמים ולעתים הקלו, ולעתים נקטו עמדת פשרה. במבוא הכללי לפירוש המשניות עמדנו על כך שההלכה אינה תמיד שיטתית. לעתים היא צמחה מפסיקות תקדימיות ספציפיות ולעתים מהחלטות ומנְהגים עממיים מקומיים, ורק בשלב מאוחר יותר אוחדה לכלל שיטה משפטית. כפי שהדגשנו במבוא למסכת, תופעה זו אופיינית במיוחד בתחום הטומאה והטהרה, וטומאת אבן המסמה היא דוגמה לכך.
אם כן, הזב והנידה מטמאים באבן מסמא,<sup class="footnote-marker">66</sup><i class="footnote">כלים א, ג; תוספתא, כלים א, ג (עמ' 569); ספרא, מצורע פרשת זבים, פרק ג, יב (עו ע"ד); ירושלמי, עבודה זרה ג ו, מג ע"א; בבלי, שבת פב ע"ב, ועוד. </i> והמת אינו מטמא. ברם כפי שטענּו לעיל, כל ההתניה שלפיה מדובר ביושב על אבן "מסמא", איננה מפורשת במשנה, וההסבר ש"משא" הוא "מסמא" אינו יכול להיות פשט המשנה. 
<b>נוכרי שמת, טהר מל(י)טמא במשא</b> – לפי ההלכה התנאית, נכרי מת אינו מטמא בטומאת אוהל.<sup class="footnote-marker">67</sup><i class="footnote">נעם, מהפכה, עמ' 291. </i> אין זה ברור מה עמדת המשנה בנוגע לטומאת גוי: האם אינו מטמא במשא אבל מטמא באוהל או במגע? שמא אינו מטמא כלל? התוספתא מסבירה: "וכן היה רבי שמעון אומר: נכרי שמת טהר מלטמא במשא, שאין טומאתו אלא מדברי סופרים" (נידה ט, יד [עמ' 651]; בבלי, נידה סט ע"ב). אם כן, זו הקלה: נכרי מת אינו מטמא מן התורה אבל מטמא במשא מדיני סופרים, או אולי אינו מטמא מן התורה כלל בעודו בחיים, טומאתו מדברי סופרים, ובמותו הוא מטמא כנראה רק באוהל (מדברי סופרים). או שמא הנכרי שמת זב אינו מטמא במשא אלא מדברי סופרים. בכל מקרה, אין זה פשט המשנה. דומה אפוא שגם ניסוח זה שבמשנה אינו קפדני ואינו ממוקד. הוא נגרר מהרישא, ואין בדברים הבהרה של מעמד הגוי. האם דינו כְּזב, כפי שראינו לעיל, או כטמא מת? מעמדו של גוי חי או מת סבוך, והגישות אליו שונות מקצה לקצה. 
בתוספתא שנינו: "הגוי והבהמה [ובן שמונה]<sup class="footnote-marker">68</sup><i class="footnote">כך יש לגרוס. ראו ליברמן, תוספת ראשונים, עמ' 96 על פי כ"י וטיקן.  </i> וכלי האוכלין חרס, והמשקין<sup class="footnote-marker">69</sup><i class="footnote">בעל חסדי דוד גרס: "כלי החרס, אוכלין ומשקין" (בכ"י וטיקן: "כלי החרש האוכלין והמשקין"), וכן אצל ליברמן, תוספת ראשונים, עמ' 96, וכן הגרסה להלן בתוספתא, נידה יד, ו (עמ' 611). וראו ליברמן, תוספת ראשונים, עמ' 138. </i> הנוגעין במת, כלים הנוגעין בהן – טהור. וכשם שאבר מן המת ואבר מן החי שחסר עצם באדם – טהור; כך בנבלות ובשרצים – טהור. אבר שאין עליו בשר כראוי, באדם – טמא בנבלות; ובשרצים – טהור" (אהלות א, ד [עמ' 598]; יד, ו, [עמ' 611]). הגוי הנזכר הוא כנראה גוי חי כשם שהבהמה היא בהמה חיה, שהרי בהמה מתה מטמאת בטומאת נבלה. גם בן השמונה הוא תינוק חי, כפי שנזכר להלן. עם זאת, בהמשך מוזכרים גם כלים הנוגעים בגוי המת.<sup class="footnote-marker">70</sup><i class="footnote">כך הציע אלון, טומאת נכרים, אבל ראו להלן.  </i> הבבלי קובע שקברי נכרים אינם מטמאים באהל: "קברי עובדי כוכבים אינן מטמאין באהל: ואתן צאני צאן מרעיתי אדם אתם – אתם קרויין אדם ואין העובדי כוכבים קרויין אדם" (יבמות סא ע"א; בבא מציעא קיד ע"ב). מימרה מעין זו מופיעה גם במדרש בראשית רבה,<sup class="footnote-marker">71</sup><i class="footnote">בראשית רבה עה, יב (עמ' 894), וחסר בנוסח אלבק, עח, יג (עמ' 933). </i> אם כי הנוסח שם אינו בטוח והמסקנה ההלכתית, שלפיה הדרשה נסבה על טומאה, אינה מופיעה.
אגדה אחרת מספרת על רבי שמעון בן יוחאי שטיהר את טבריה מטומאת המתים בדרך של בדיקה פלאית. דנּו במעשה לעיל ט, ה והצענו שהחשש היה מקברי נכרים ושהטיהור התבסס על עמדתו ההלכתית של רשב"י, שקברי גויים אינם מטמאים (באוהל). מכל מקום, הדרשה כמובן אינה מדוקדקת ואינה מעצבת את ההלכה. לו הייתה הדרשה מקור ההלכה צריכים היו נכרים לא לטמא כלל. 
עם זאת, הדרשה "אתם קרואיין אדם" מבטאת בצורה דרשנית את הרעיון ההלכתי.<sup class="footnote-marker">72</sup><i class="footnote">התפיסה שלפיה גוי אינו בכלל אדם עולה מכמה מקורות, ובחלק מהם מופיעה גם עמדה מנוגדת. ראו אורבך, נפש אחת. </i> ההלכה מבוססת על התפיסה הרעיונית בדבר קדושת ישראל. כל המצוות חלות רק על ישראל, וממילא הגוי אינו חלק ממערכת הלכתית ואינו יכול להיות טהור או להעביר טומאה. עם זאת, אין להסיק מהתוספתא שהגוי טהור. ממקורות מקבילים ברור שגוי נחשב טמא במותו וגם בחייו, אלא שאין הוא חלק מהמערכת הרגילה. הוא אינו מעביר טומאה בנגיעתו ואינו הופך ראשון, שני או שלישי לטומאה. 
דיון ארוך הקדיש לנושא ג' אלון,<sup class="footnote-marker">73</sup><i class="footnote">אלון, טומאת נוכרים. לסיכום מעודכן יותר ראו נעם, מהפכה, עמ' 298-308. </i> והראה שכבר בימי הבית השני היה ברור שגוי (חי) טמא טומאת גופו אבל אינו מרכיב במערכת ההלכתית הטכנית. לעתים הוא סתם טמא, ולעתים טומאה זו מנוסחת כטומאת זב. כך, למשל, מצד אחד אין הוא מקבל טומאה, כפי שכתוב בתוספתא שלנו, ואף נקבע שלדעת חלק מהחכמים (רבי יהודה) הוא "ממעט" מטומאה,<sup class="footnote-marker">74</sup><i class="footnote">על המגמה למעט טומאה בירושלים ראו פירושנו לשקלים ו, ב. </i> כלומר, חוסם את זרימת הטומאה (תוספתא, אהלות יד, ו [עמ' 611]). שם אף נקבע שהוא הדין בעצם של גוי, כלומר, בגוי מת (שם, ד [עמ' 611])<sup class="footnote-marker">75</sup><i class="footnote">לאלון ראיות רבות, אבל בנוגע לתוספתא זו יש להעיר. במהדורת צוקרמנדל נכתב: "ובית הלל אומרים: בפותח טפח, אפילו קוליתו של עו"ג הרי זה ממעטת הטפח". אולם הגרסה הנכונה היא "אפילו קולתיו של טפח עוג", ולא נזכר הנכרי (כך בכ"י וטיקן ובר"ש משאנץ יג, ה. ראו ליברמן, תוספת ראשונים, עמ' 138; חסדי דוד, עמ' רעט). המונח "קוליתו של עוג" אינו מתייחס לעצם של עוג מלך הבשן, שהיה נכרי, אלא מתאר את גודל העצם. הדיון הוא בגודל העצם הממעט את מידת החלון (אהלות יג, ה). רבי יהודה חולק על המשנה, ולדעתו, מכיוון שעצם מן המת אינה מטמאת באוהל (כל מת – ישראל או גוי), הוא הדין אפילו בעצם הגדולה מן החלון (קוליתו של עוג. ראו גם המעשה עם אבא שאול, בבלי, נידה כד ע"ב). אם כן, ראיה זו בטלה, אבל כמובן שלחלון ראיות רבות נוספות.  </i>, אבל עם זאת נקבע: "הגוים והגר והתושב אינן מטמאין בזיבה, ואף על פי שאינן מטמאין בזיבה טמאין כזבין לכל דבריהם" (תוספתא, זבים ב, א [עמ' 677]), בניגוד לנאמר לעיל, שסתם נכרי טמא כְּזב. במקורות חז"ל ואצל יוספוס ברור שגוי טמא, וגר הבא להתגייר טובל לטהרתו כדי להיטהר מטומאה זו, אבל טומאתו אינה חלק מהמערך ההלכתי־משפטי. אי אפשר לקבוע שהוא מטמא משהו אחר להיות ראשון או שני, כאב הטומאה או כוולד, וכמובן גם אין הוא יכול להיטהר. כך נאסר על הגוי להיכנס למקדש. האיסור נבע מעצם היותו זר, אבל נוסח באמצעות הלכות הטהרה המוכרות. כן נקבע שרק בשוק העליון בירושלים כל הרוקים טמאים (שקלים ח, א). הירושלמי (למשנה שם, נא ע"א) מסביר שליד השוק העליון היה "קצרן שלגוים". קצרה הוא התעתיק המקובל למונח היווני "קסטרום", שמשמעו מחנה צבאי. ברור אפוא שבשוק הסתובבו נכרים רבים, כולל חיילים רומים. הנכרים נחשבו טמאים, ולפיכך, באזור שבו הם מרובים, סתם רוק שאין זה ברור מי רקק אותו נחשב טמא. אלון ממשיך ומביא ראיות נוספות כדי לסתור את דעתו של ביכלר, שטען שגויים נחשבו טהורים עד סוף ימי הבית השני. הדוגמאות ההלכתיות מעידות שאכן נהגו איסור בגוי, אבל חכמים לא הצליחו, ובשלב הראשון גם לא ניסו, לנסח את האיסור במסגרת גדרי הטהרה והטומאה ההלכתיים. לדעתנו מדובר בשתי דעות הנראות כמחלוקת רק אם אנו מתבוננים בנושא דרך משקפיים הלכתיים של טמא או טהור. למעשה, זהו מצב ביניים לא משפטי. 
כפי שציינּו במבוא לפירוש המשניות, התפתחות התורה שבעל פה התנהלה בנתיב משפטי, אולם ההלכות הקדומות קדמו לבירור המשפטי, ולא תמיד הצליחו חכמים לתעלן לנתיב זה. מערכת הטומאות היא מערכת הלכתית־משפטית מדוקדקת. רוב הלכות הטומאה ומנהגיה שולבו והוכללו במערכת ומצאו את מקומן המשפטי, אבל נותרו גרעינים של התייחסות לא הלכתית לפרטים שונים, כלומר, פרטים שלא מצאו את מקומם במערכת המשפטית אבל נהגו בהם איסור חמור או קל. כזה הוא דין הגוי וכאלה הם דיני מי חטאת, שבהם הרחבנו במסכת פרה. 
<b>בית שמי אומרים: כל הנשים מיתות נידות</b> – אנו מתייחסים אליהן כאילו הן נידות, <b>[ו]בית הלל אומרים: אין נידה אלא שמתה נידה</b> – כלומר, האישה הייתה נידה בשעת מותה. השאלה היא מה משמעותה של הקביעה. האם הן נידות, ואז יש לטבול אותן קודם הקבורה (אף שכמובן טבילה זו אינה הלכתית, שהרי המת מטמא מכל מקום), או שמא הן נידות במובן זה שהנושא אותן טמא נידה (נוסף על היותו טמא מת), ואם כן, אין למשפט משמעות רבה? אפשר שהמשמעות היא שגווייתן מטמאת כלים במשא, כפי שטענּו לעיל. מכל מקום, אם הן נידות היה על ההלכה להתייחס לשאלה איזה מין נידות הן. האם דינן כנידה בראשית ימי הטומאה (הממתינה שבעה ימים לטהרתה) או בסוף טומאתה (סוף סוף, אחרי המוות זליגת הדם נפסקת) וצריך להטבילה לנידתה? או אולי ימי הטומאה נפסקים אבל היא חייבת להמתין עד שיחלפו שבעה ימים מתחילת הדימום? בפועל אי אפשר להמתין, שהרי את המת יש לקבור סמוך לפטירתו ולכן המתה נקברת כנידה ונושאיה טמאים טומאת מת וטומאת נידה, ונטמאים גם במשא, כפי שקבעה המשנה. גם כאן, ההגדרה "אישה מתה היא נידה" היא הגדרה כללית, בעלת ערך ספרותי ותחושתי וללא משמעות הלכתית מוגדרת דייה.
קודם שנמשיך, מן הראוי להדגיש את הצד הפיזי. אצל אישה, כמו אצל גבר, זולג דם כתוצאה מפגיעה כזאת או אחרת בוורידים, בעורקים או בנימים שונים. קצב הזליגה תלוי בפעילות הלב, הדוחף את הדם. כנגד זה פועלים גורמי קרישה שונים וטסיות הדם, המביאים לקרישת הדם וסותמים בסופו של דבר את הנקב שנוצר. זהו אשר קורה בכל זליגת דם מהרחם או מאיבר אחר. לאחר המוות מפסיק הלב לפעום ואינו מזרים את הדם, וכל הגורמים המסייעים לקרישתו חדלים לפעול. זרימת הדם נמשכת בהתאם לכוח הכבידה, ואם הפצע נמצא בתחתית, הדם מתנקז אליו. צבעו נהיה כהה יותר ויותר עד שהוא משחיר, עקב תהליך החמצון. הזרימה נפסקת כשהדם הנמצא בפצע אוזל או אם הוא נקרש ברגעים הראשונים לאחר המוות. מכל מקום, לעתים קרובות, ברגעים הראשונים שלאחר המוות ניגר דם מנקבי הגוף, שכן הדם נובע מפצע פנימי (כחלק מסיבת המוות?) ויוצא דרך נקבי הגוף, כולל נקב הערווה. עם זאת, הלכת בית שמאי אינה נובעת מכך שניגר דם מהאישה אלא עקב החמרה מִספק. הרי האישה אינה יכולה עוד להעיד על טהרתה, וממילא יש לחשוד שהיא טמאה. מה גם שלעתים היא מתה לאחר ימי מחלה, שבהם המחזור משתבש, והיא מתקשה לבדוק ולהיטהר כהלכה.
אפשר היה אמנם לברר את המציאות לפי עדותן של הנשים העוסקות בקבורה (כדעת בית הלל). דעת בית שמאי היא אפוא חומרא בעלמא, שאינה מנסה לברר את העובדות. 
במקביל לכך, בבבלי, נידה עא ע"א אנו למדים שאותה הלכה חלה גם על גבר. לדעת בית שמאי הוא נטבל כְּזב, ולדעת בית הלל הוא כזב רק אם אנו יודעים שהיה זב קודם מותו. זיבה ודאי נדירה אצל הגבר יותר מאשר נידות אצל אישה, ובכל זאת, סתם גבר נחשב זב.
בית הלל מציגים את ההלכה הנורמטיבית הרגילה: אישה טמאת נידה אם פירסה נידה סמוך למותה. הלכת בית הלל מעידה על כך שכפי הנראה במציאות ידעו הסובבים את האישה אם היא נידה, בין אם היו אלו בנות הבית בין אם הנשים שטיפלו בה קודם ולאחר מותה. בית שמאי מחמירים, וטעמם קשה. הבבלי (נידה עא ע"א) מסביר שהמוות גורם פחד, והפחד גורם נידוּת.<sup class="footnote-marker">76</sup><i class="footnote">הסבר זה נותר גם במסקנת הגמרא. </i> הניסיון האנושי המוכר לנו היום ממקרים רבים של מות נשים צעירות וגברים צעירים אינו תומך בהצעה זו, ולכן מעיד נימוק זה על חרדת טומאה ולא על חשש רֵאלי. ייתכן גם שההלכה במקורה נוסחה כתוספתא (נידה ט, טז, [עמ' 651]) ומדובר באישה שהקשתה בלידתה ומתה. תופעה זו, של מוות בלידה, הייתה נפוצה ביותר עקב: זיהום, דימום, רעלת היריון, חוסר התאמה בין אגן האם לראש הוולד, סיוע לא זהיר בהוצאת הוולד (שימוש במלקחיים וכדומה [איור 42]), הרחבה מלאכותית של צוואר הרחם בכוח, ולכך הייתה הכוונה. יש לזכור גם שמוות בלידה היה דבר שכיח ביותר, ואם נגזור את שיעורי התמותה בלידה בימים עברו משיעורי התמותה בעולם השלישי כיום, ייתכן שהם היו כ-10% מהלידות! מן הסתם היה שיעור המוות בעולם הקדום כפול לפחות. אם כך הוא, לפנינו עדות נוספת לניסוח לא משפטי של המשנה. סביר יותר שזו החמרה מִספק. אין זה נימוק הלכתי אלא חרדה מטומאה ומסיאוב מדם אישה בכלל ומדם הזולג מאיברי המין בפרט. לפי הבבלי, בית שמאי אמרו את הלכתם גם על הגבר, הנדון במיתתו כזב (נידה עא ע"א), ואולי רצו בית שמאי דין אחיד, משום צניעות, כדי שהציבור לא ידע מי מתה נידה ומי מתה טהורה. לנימוק זה ישנו סיוע בהמשך.
בתוספתא מוצג הרקע להלכה: "בראשונה היו מטבילין [את הכלים<sup class="footnote-marker">77</sup><i class="footnote">כך בבבלי, וראו להלן. </i>] על גב הנשים המתות נדות. חזרו להיות מטבילין על כל אחת ואחת, מפני כבוד הנשים; בראשונה היו מוציאין מוגמר לפני חולי מעיים וחזרו להיות מוציאין לפני כל אחת ואחת, מפני כבוד המתים; בראשונה היו מוציאין עשירים בדרגש ועניים בכליבא, חזרו להיות מוציאין בין בדרגש בין בכליבה, מפני כבוד העניים" (נידה ט, טז [עמ' 651]; בבלי, נידה עא ע"א; מועד קטן כז ע"ב). "על גב" משמעו "בשביל" או "בגלל". כך למשל: "הפותח את חביתו והמתחיל בעיסתו על גב הרגל – רבי יהודה אומר: יגמור" (חגיגה ג, ז),<sup class="footnote-marker">78</sup><i class="footnote">ראו פירושנו לה.  </i> וכן: "אמרו להם בית שמאי: מפני שהוא טמא על גב עם הארץ" (עדיות א, יד). אבל לפעמים "על גב" משמעו כפשוטו: אחד על גבי השני. המנהג היה להטביל כלים יחד או על גבי גופת המת עם מתות נידות. 
יש לברר מדוע הטבילו כלים עם המת ואם הדבר הוא לשיטת בית שמאי או בית הלל. נפתח בתקנה השנייה: חולה המעיים שנפטר מדיף ריח רע, ולכן הוציאו אותו עם "מוגמר", הלוא הוא כלי אשר בו בשמים (איורים 43 א-ב). ואכן, בקברים רבים נמצאו בקבוקונים קטנים שהיו מלאים שמן ריחני, מן הסתם בגלל סירחון הגופה. בתוספתא, הנפגעים הם מתים חולי מעיים וקרוביהם, הנעלבים מהרמז שריחו של המת, שלקה בחולי מעיים קודם מותו, אינו נעים. בברייתא המקבילה בבבלי הנוסח הוא: "והיו חולי מעים חיים מתביישין" (מועד קטן כז ע"ב). כלומר, החשש הוא שהחיים ייפגעו מהיחס הממתין להם במותם. 
אשר לנידות, הנוסח בתוספתא עמום. בבבלי: "היו נדות חיות מתביישות" (נידה עא ע"א; מועד קטן כז ע"ב). לפי נוסח (או הסבר) זה, העדיף בעינינו, הנידות החיות חששו שעם מותן יתגלה סודן האישי, שכל אישה רגילה להצניעו. אישה רגילה מצניעה את היותה נידה, שכן זהו סוד אישי ואינטימי, והוצאתו לרשות הרבים יש בה ביזיון. עניין הכלים משני. אגב בטבילת המתה הנידה טבלו גם את בגדיה או כלים אחרים. טבילת הכלים היא מעשה משונה. הרי היא עדיין טמאה טומאת מת, ומה תועיל הטבילה אם הכלים הנוגעים בגווייתה טמאים? המילים "את הכלים" אינן בכתבי היד של התוספתא אלא רק בבבלי. בבבל לא הקפידו על טומאת מת, שהרי אין חובת טהרה מטומאת מת בחוץ לארץ, אבל הקפידו על טומאת נידה ושמרו את חובת ההתרחקות ממנה. מקוואות היו נדירים,<sup class="footnote-marker">79</sup><i class="footnote">מסופר על החכם אבוה דשמואל, שהחמיר מאוד על בנותיו והתקין להן מקוואות בשולי נהר פרת (בבלי, שבת סה ע"א; נדרים מ ע"ב; בכורות נה ע"א; נידה סז ע"א). כאמור, נשים חייבות לטבול גם בחוץ לארץ. מהסיפור משמע שלא היו בבבל מקוואות רגילים אלא לכל היותר תיקנו כאלו בשולי הנהר. המתקן מכונה "מפצי", ומשמעו סוכות לאיגום מים בגובה ובכמות מתאימים, או משטח שעליו אפשר לעמוד כאשר ישנו טיט רב. עוד משמע שנשים רגילות לא הידרו בטבילה או אולי לא הידרו בתנאי הטבילה. יש לזכור שזוהי בבל הקדם-אמוראית, ששמירת המצוות בה הייתה לקויה. עמי הארץ סברו מן הסתם שמכיוון שאין שומרים על דיני טהרה, מיותר לשמור גם על טהרה זו. </i> ולפיכך התקינו מקום לטבילה בנהר לאישה המתה (התקינו מחיצות סביב מקום הטבילה בנהר), ובו טבלו גם את הכלים שלה שנטמאו<sup class="footnote-marker">80</sup><i class="footnote">כך רש"י הנדפס על הדף, מועד קטן כז ע"ב, ד"ה על גבי. טבלו רק את הכלים שבהם השתמשו בעודן חיות. על פי ה'מיוחס לרש"י', מהדורת קופפר, עמ' 90 – רק הכלים שבהם נגעו קודם מיתתן, וראו רש"י, נידה עא ע"א, ד"ה אלא טעמייהו דב"ש. </i> בטומאת נידה. בארץ ישראל לא טבלו את הכלים אלא את הנידה עצמה, כדי לטהרה מטומאתה. 
הנידות החיות התביישו אפוא, ולכן התקינו טבילה לכל הנשים, גם לאלו שאינן נידות. התוספתא משקפת אפוא מצב שבו ייתכן שדעת בית הלל התקבלה, אבל בפועל נהגו כדעת בית שמאי.
קשה לדעת אם השינוי נבע באמת מצערן של הנידות או מקבלה של הלכת בית שמאי.<sup class="footnote-marker">81</sup><i class="footnote">ראו ספראי, הכרעה כבית הלל, העומד על כך שלעתים נקבעה הלכה כבית שמאי ולעתים נתקבלה דעתם במידה חלקית בלבד או מרכיבים מדעתם התקבלו להלכה.  </i> מכל מקום, לעיל עמדנו על כך שטעמם של בית שמאי לא נמסר ושאין בו היגיון הלכתי; כעת אנו מבינים שייתכן שהם התחשבו בכבוד הנשים. ואכן, הרמב"ם בפירושו למשנה מסביר שבית שמאי הם שחששו לכבוד הנידות המתות. אם כן, דעתם התקבלה להלכה. להערכתנו לא כך מציגה הברייתא את ההשתלשלות ההלכתית, ומחלוקת הלכתית אינה מצב של "בראשונה" ו"אחר כך".<sup class="footnote-marker">82</sup><i class="footnote">הראשונים על אתר מציעים דעה אחרת מזו שהצענו. בעלי התוספות, הרמב"ן, המאירי, הר"ן והרשב"ץ מסבירים שמחלוקת בית שמאי ובית הלל היא המשך של ההלכות הקודמות, וגם ההלכות הקודמות במשנה עוסקות באבן מסמה דווקא (כפירוש הבבלי וכל ראשונים). הברייתא, לשיטתם, מעירה רק למנהג טבילת כלים שהיה נהוג אף לבית הלל, אבל לא להלכה. לעיל דחינו את הרעיון שיש כאן אזכור לגורם זה של אבן מסמה. לדעתנו, אבן המסמה נזכרת כאן לראשונה ואין להעמיד את המשניות הכלליות הקודמות דווקא כעוסקות בה. לדעתנו, הבדל פרשני מתודולגי זה חוזר בפעמים שבהן אנו מעזים להציע הצעות נגד פירוש הראשונים. באופן שיטתי אנו מתנגדים לפרש משנה המנוסחת באופן כללי כאילו היא עוסק במקרה מיוחד. כמו כן אנו מתנגדים לפרש משנה שלא כפשוטה כדי למנוע סתירה אפשרית בינה למקורות אחרת. הבבלי, לעומת זאת, מאמץ פרשנות כזאת (בדרך כלל בסגנון "הכא במאי עסקינן"). </i>
טבילת זב מת או נידה טמאה איננה הלכה, שהרי המת פטור ממצוות. חוץ מזה, הגויה הרי ממילא טמאה, ומה תועיל הטבילה? ההבדלים ההלכתיים הקטנים בין טומאת זב לטומאת מת או בין טומאת נידה לטומאת מת משניים, ובנקל אפשר היה לעקפם. אלא שאנו עוסקים בטקס. אצל כל עם טקסי המיתה מורכבים ונקשרת סביבם הילת קדושה. הם משקפים בראש ובראשונה את הצער ואת התסכול על תופעת המוות בכלל. גם תחום הטהרה רווי טקסים המבטאים את חשש הסכנה, הדבר אשר לו קראנו "חרדת טומאה".<sup class="footnote-marker">83</sup><i class="footnote">ראו דוגלאס, טהרה וסכנה. אין צריך לומר שמפרש מסורתי נרתע מעצם הרעיון שגורם לא הלכתי כזה, כמו "סכנת הטומאה", חודר להלכה.  </i> צירוף זה של מוות וטומאה הוא מקום טבעי להיווצרות טקסים משולבים, שחלקם נוהגים בצורה זו או אחרת גם בימינו. 
כך למשל, לא זו בלבד שהמת פטור ממצוות ולכן פטור גם ממצוות טהרה, אלא גם אין הבחנה בין מצב שבו הנידה סיימה את ימי הנידה לבין מצב שבו היא המתינה שבעה ימים מתחילת נידתה. כל אלו פרטים הלכתיים המעידים על כך שאין לפנינו מעשה הלכתי רגיל. 
חכמינו, שעסקו בעיקר בהלכה ודחו את הפן החברתי, חיפשו ומחפשים לנהגים אלו ממד הלכתי. ברם בראש ובראשונה לפנינו טקס המסמל רצון לבוא לפני בורא עולם טהורים לא רק במשמעות ההלכתית אלא גם במשמעות הדתית. 

Mishnah 5

<b>האשה שמתה ויצא ממנה רביעית דם</b> – לאחר מותה. באופן עקרוני, דם היוצא קודם המוות אינו טמא, כדברי המשנה: "המת שדמו מנטף ונימצא תחתיו רביעית דם – טהור. רבי יהודה אומר: לא כי, אלא שותת טהור ומנטף טמא" (אהלות ג, ה). ה"מת" אינו הצלוב המוזכר ברישא של משנה זו אלא מת רגיל, וכמות הדם היוצאת מפצעיו קטנה יותר. יש להניח שהמוות גרם לעצירת זרימת הדם. הלב אינו מזרים דם בעורקים והדם בווריד הפתוח נקרש לאט לאט (בזכות שרידי חומרי הקרישה), ולפיכך יש להניח שהדם יצא בעוד הנפטר חי, ובמשנתנו, בעוד האישה חיה, אינו מטמא. רבי יהודה חולק, אבל לא משום שלדעתו דם שיצא קודם המוות טמא אלא מחשש של ערבוב עם דם טמא (דם שנטף לאחר המוות) ומהערכת המציאות מתי יצא הדם שלפני המת או הצלוב (הנזכר בראשית המשנה שם).
משנתנו אינה עוסקת בפצע סתם אלא בדם נידה. היינו, דם שיצא מרחם האישה לאחר מותה. דם כזה מטמא כמובן גם כשהאישה חיה, והחידוש במשנתנו הוא שהוא מטמא גם כשהיא מתה. בכלשהו לטומאת נידה במגע ובמשא, וברביעית לטומאת מת באוהל, וזוהי דעת תנא קמא.
<b>מטמא משם כתם ומטמא באהל</b> – מוטלות עליו חומרות חיים וחומרות מתים. הדם מטמא בנידה כאילו יצא בשעת נידתה, ולפי השיטה ההלכתית המיוחסת לרבי מאיר, שהכתם מטמא בזוב (לעיל ו, יג).
<b>רבי יהודה אומר: אינו מטמא משם כתם, לפי שנעקר משמתה </b>– שני חלקים למשפט. הראשון הוא בוודאי מסורת המיוחסת לרבי יהודה, והשני הוא הנימוק המיוחס לו או שזו תוספת עריכה. רבי יהודה חולק, ואומר שדם רחמי שיצא לאחר שהאישה מתה אינו מטמא בטומאת נידה אלא אם כן החל לצאת כאשר האישה הייתה חיה.
לדעת חכמים החולקים על רבי מאיר, כתם אינו מטמא כלל אלא אם כן נבדק ונמצא שהוא ממקור טומאה. אפשר ש"חכמים" החולקים על רבי מאיר הם רבי יהודה, בר הפלוגתא הרגיל של רבי מאיר. ייתכן אפוא שהנימוק ניתן על ידי העורך, שחיפש טיעון אליבא דרבי מאיר. על כל פנים, הנימוק במשנה הוא שהדם שבכתם יצא לאחר מיתה, ולכן הוא מטמא באוהל כמת, אבל לא כנידה או בזוב.
<b> [ו]מודה</b><sup class="footnote-marker">84</sup><i class="footnote">כפי שהערנו פעמים רבות, הוי"ו בתחילת משפט תדירה. בעדי נוסח רבים היא עולה ונופלת, ואין לכך משמעות תוכנית.  </i> <b>רבי יהודה ביושבת על המשבר ומתה ויצא ממנה רביעית דם שהוא מטמא משם כתם </b>– כאן, רגליים לדבר שהכתם או הדם יצא מהמקור, ובחיי האישה. רבי יהודה אינו מקבל את עמדת בית שמאי, שנשים מתות נחשבות נידות תמיד, אבל מודה בכך שאם האישה הייתה באמצע לידה ויצא ממנה דם, דמה טמא. רבי יהודה מתבסס על דין המקשה לילד, הקובע שדם לידה מטמא כדם נידה (לעיל פרק ד, משניות ד, ו). עם זאת, המשנה שם מגבילה את ההלכה למקרה שבו האישה הקשתה בלדתה במשך כמה ימים. גם שם גם כאן חסרה אפוא אותה הגבלה הלכתית רגילה שכדי להיטמא בטומאת נידה צריך הדם להיראות במשך כמה ימים.
בפירוש המשנה שם טענּו שההלכה אינה הולמת לא את ידיעות הרפואה של חכמים עצמם ולא את המסגרת ההלכתית השיטתית ושיֵש לראות בה הלכה לא לכידה לכל המערך ההלכתי, הלכה היונקת מחרדת הטומאה והסיאוב מדם היוצא ממקום הערווה גם אם אינו דם נידה מבחינה ביולוגית.
<b>אמר רבי יוסה: לפיכך אינו מטמא באהל</b> – וכן בתוספתא (נידה ט, טו [עמ' 651]). רבי יוסי קובע שאכן זה דם נידה שיצא בחיי האישה ולכן אינו מטמא כדם מת, שכן דם זה יצא לפני רגע המוות, ומסקנה זו פשוטה. מבחינה כרונולוגית, המשנה נערכה כנראה עריכה כפולה. מי שהביא אותה מאוחר לרבי יהודה, שכן הוא מתייחס לדבריו. אחר כך הובאו דברי רבי יוסי, המתייחס למחלוקת תנא קמא ורבי יהודה. 
משנה זו היא לקח ללומדים. אין ספק בכך שהיא מכנסת דורות שונים של לימוד שבהם האחד מגיב על דברי קודמיו (או אינו מגיב אבל העורך ראה בכך תגובה), אבל הרבדים הכרונולוגיים מעורבים, והעורכים לדורותיהם ניסחו, ערבבו ו"התאימו" את המסורות שלפניהם. לפיכך, התאוריה המשוכללת והלמדנית שהציג מורנו א' גולדברג בזמנו,<sup class="footnote-marker">85</sup><i class="footnote">גולדברג, שבת; הנ"ל, אהלות; הנ"ל, בבא קמא. </i> בעקבות י"נ אפשטיין,<sup class="footnote-marker">86</sup><i class="footnote">אפשטיין, מבואות, עמ' 246 ואילך. </i> ואשר הפכה אבן פינה בלימודם של חוקרים רבים – מעורערת. גולדברג ניסה לשחזר את הרבדים ההיסטוריים גם במקומות שבהם אין לכך ראיות כרונולוגיות. אנו משוכנעים שאכן ישנם רבדים למדניים שונים שנוצרו זה על גב זה (זו דרך הלימוד האנושית), אבל העורכים לא שימרו את הרבדים הכרונולוגיים השונים אלא ניסחו יחידות שלמות וניסחו מחדש את דברי קודמיהם בסגנון המשנאי הרגיל. על כן אנו יכולים לשחזר התפתחות היסטורית רק במקומות שבהם נשמרה לכך עדות בדברי המקורות. במקרה שלנו, הרובד המאוחר, המסביר את דברי רבי יהודה, שולב לתוך דבריו, ארוג לתוך דברי תנאים מדור אושא, ואינו מוצג כרובד כרונולוגי נפרד. 

Mishnah 6

<b>בראשונה היו אומרים: היושבת על דם טהור</b> – אישה שילדה זכר, עומדים לרשותה, "נותנים לה" בלשון המקורות, שלושים ושלושה ימי דם טוהר שבהם היא טהורה לבעלה לאחר שתטבול בתום שבעת ימי הטומאה הראשונים שלאחר הלידה. אם ילדה נקבה עומדים לרשותה שישים ושישה ימי טוהר בתום ארבעה עשר ימי הטומאה הראשונים שלאחר הלידה. כל דם שתראה באותם ימי טוהר ייחשב דם טוהר (לעיל א, ז). ההבדל בין לידת זכר ללידת נקבה אינו נעוץ בנימוק פיזיולוגי־רפואי (במונחי רפואה מודרנית) אלא נקבע בתורה. מבחינה פיזיולוגית אין כל הבדל במתכונת הדימום, בכמותו, באופיו או במשכו בין לידת זכר ללידת נקבה. סיבות ההבדל חורגות מתחום הדיון הלימודי ונמצאות בתחום העיון בטעמי המצוות, שאינו במסגרת דיוננו.
<b>היתה מערה מים לפסח </b>– ישנן שתי אפשרויות להבין את הפן הרֵאלי של ההלכה. האחת היא שהעדיפו שהאישה היא שתערה את המים לקרבן הפסח. כלומר, זה היה המנהג הרגיל; השנייה היא שיהיה מותר לה לעשות זאת. את קרבן הפסח יש לאכול בטהרת קודשים, שהיא הטהרה החמורה ביותר (חגיגה ג, א) חוץ מטהרת חטאת (טהרה הנדרשת לטיפול במי חטאת. חגיגה ב, ה-ז; ירושלמי, נידה א א, מח ע"ב).
במבוא למסכת פרה סקרנו את ההחמרות השונות שנקטו חכמים בתחום זה, החמרות שחלקן הגדול חורג ממסגרת ההלכה המשפטית ומבטא חרדת טומאה ויראת שמים רבה. כפי שראינו במבוא למסכת פרה, הגישה המחמירה – שרמזים לה גם במסכת שבת – היא שיטת רבי יהושע, ורבי אליעזר (בית שמאי) מסתייג ממנה. הדבר עומד בסתירה לדימוי שלפיו דעת בית שמאי נוטה לחומרא ורבי אליעזר הוא מייצגה הנאמן. לדעתו, אמנם טהרת חטאת חמורה, אולם רק במדרגה אחת מעל טהרה רגילה. הוא הטוען: "ולא חידשו טומאה בחטאת, דברי רבי אליעזר [...] ורבי יהשע אומר: אפילו טהור יש לו מדף"<sup class="footnote-marker">87</sup><i class="footnote">כלומר, חלה עליו טומאת מדף. טומאת מדף היא טומאה רחוקה החלה על חפץ המחובר באופן ארעי לחפץ טמא. ראו במבוא למסכת פרה ופירושנו לפרה א, י. </i> (תוספתא, פרה י, ב [עמ' 638]). רבי אליעזר סבור שטומאת מי חטאת היא במתכונת המשפטית הרגילה, ואילו רבי יהושע חולק עליו. כמו כן: "אמר רבי יוסי: והלא אין דברי רבי אליעזר בפרה אלא להקל! שרבי אליעזר אומר כשיַטֶּה ורבי יהשע אומר: כשישתה, מפני שהיא משקה פיו. ואם גירגר – כשר" (שם ט, ו [עמ' 638]). בפירושנו למסכת פרה<sup class="footnote-marker">88</sup><i class="footnote">ראו מבוא למסכת פרה. </i> הסברנו כיצד מסביר רבי יוסי את המחלוקת, אבל לענייננו חשובה הבנתו שרבי אליעזר הוא המקל. 
מכל מקום, בתקופת דם הטוהר שלה, האישה טהורה לבעלה, אבל בכל הנוגע לקודשים היא בגדר "טבול יום שלא העריב שמשו" (נגעים יד, ג). טבול יום הוא אדם שטבל לפנות ערב קודם רדת הלילה ("בא השמש" או "העריב שמשו"). במבוא למסכת טבול יום נדון במונח במפורט. טבול יום אסור לו לבוא אל הקודש, ומשמעות הדבר היא שאסור לו גם לאכול תרומה או קודש עד הלילה. וזו היא ששנינו במשנה הראשונה בברכות, שהכוהנים היו טובלים לפני סעודת התרומה שלהם. 
<b>טבול יום</b>
מפסוקי התורה ברור שלסיום טומאה נדרשים שני תנאים: טבילה וערב, או "הערב שמש" בלשון חכמים, כלומר, ירידת החמה. תנאי זה חל על שתי הטומאות: טומאת שבעת ימים וטומאת יום אחד – שתיהן נגמרות בערב. לפני הערב על הטמא לכבס בגדיו או לרחוץ במים. חז"ל הבינו שרחיצה היא טבילה וכיבוס הוא הטבלת בגדים, והטהרה מתחילה תמיד רק אחרי הטבילה וירידת השמש.
כמעט כל מסכת "טבול יום" עוסקת במעמדו של טבול יום. כלומר, מעמדו של אדם בין הטבילה לירידת הערב. במצב זה הוא בעצם טהור, אבל הטהרה עדיין לא חלה. יש להניח שבחיי היומיום השתדל אדם לטבול לפנות ערב, כך שמיד עם בוא הלילה כבר יהא טהור. אין איסור לטבול בלילה עצמו, אבל אז תידחה ארוחת הערב (שאותה הוא רוצה מן הסתם לאכול בטהרה).
על כל פנים, בסעודת הקודש במקדש השתתפו כוהנים רבים. אגב אורחא אפשר לשער שהסעודות במקדש היו סעודות ממושכות, שהשתתפו בהן גברים רבים ושצריך היה להכין מתקנים מתאימים לכך. ההלכה אִפשרה להוסיף לבשר הקודשים תבלינים ומאכלים נוספים: "והנותרת ממנה כשירה יאכלו תאכל [יאכלוהו] אהרן ובניו – ריבה אכילתה בכל מאכל שירצה. 'יאכלוהו' – שיאכלו עמו חולים<sup class="footnote-marker">89</sup><i class="footnote">חולין. </i> ותרומה בזמן שהיא מועטת" (ספרא, צו פרשה ב, ז [ל ע"ד]). הדעת נותנת שהייתה זו סעודה חגיגית וקדושה כאחת (שני מונחים אלו חופפים). אמנם לא מצינו איסור מפורש על נשים להשתתף בה, אבל הדעת נותנת שבסעודה הטקסית (שהיא למעשה חגיגת קודש, כלומר, סעודה שאוכלים בה קודשים) השתתפו רק גברים, שהרי הציווי וההיתר לאכול הם "לאהרן ולבניו" (שמות כ"ט, כח, לב; ויקרא ב', י; ו', ט). במשנה זבחים שנינו: "כל שאינו ראוי לעבודה אינו חולק בבשר" (יב, א). אמנם במשנה שם מוזכרים גם כמה יוצאי דופן, אבל נשים מנועות מלעבוד וממילא מנועות מלאכול בשר קודשים. בסעודת הפסח, לעומת זאת, השתתפו נשים.<sup class="footnote-marker">90</sup><i class="footnote">ראו במבוא למסכת קודשים. הפסח הוא קודשים קלים.  </i>
כל הציבור שהשתתף בסעודה טבל לפנות ערב, ומן הסתם לא הייתה אפשרות שכולם יטבלו כאחד ברגע האחרון. יתר על כן, אפשר גם להניח שאותם כוהנים שהשתתפו בסעודה הם גם אלו שהכינוה. לפיכך היה צורך לברר בדיוק מה רשאי לעשות טבול יום במסגרת ההכנות לסעודת הקודש ומה אסור, ואפשר לעשותו רק משתחשך. 
יש להניח שמחוץ למקדש, השאלה הייתה פחות חריפה. בני אדם טבלו לפנות ערב היכן שטבלו, בביתם או מחוץ לעיר, ובאותו זמן בישלו הטהורים שבמשפחה את האוכל. ממילא, לא הגבר שומר הטהרה בישל את האוכל אלא אשתו, ואפילו אם וכאשר הייתה טמאה יכולה הייתה לבצע את רוב העבודות בלי לטמא את האוכל.<sup class="footnote-marker">91</sup><i class="footnote">בכך עסקנו במבוא למסכת נידה.  </i> את העבודות האסורות על טמאה עשו נשים אחרות, טהורות. אבל במקדש התעוררה בעיה.
<b>הלכות טבול יום</b>
ההלכה העיקרית היא שטבול יום טהור רק בהערב שמש (משתחשך). לא השתמרו מקורות על הגדרת הזמן המדויקת, אבל אגב דיון אחר אנו שומעים שזמן קריאת שמע הוא משעה שהכוהנים נכנסים לאכול בתרומתם (ברכות א, א). לפי המקבילות שביררנו בפירושנו לברכות שם, הכוונה היא לזמן צאת הכוכבים (תוספתא, ברכות א, א), כלומר, תחילת החושך. בפועל, גם זו אינה הגדרת זמן מדויקת. ההלכה המקובלת כיום, שלילה הוא משעה שייראו שלושה כוכבים, מופיעה לראשונה בירושלמי כמחלוקת שבה נקבע ששני כוכבים הם ספק לילה (ברכות א א, ב ע"ב), ולעניין אחר, אגדי במקצת, נקבע במפורש שלילה הוא משייראו שלושה כוכבים (שם א א, ב ע"ג), ורק בתשובות גאונים מופיעה ההגדרה של שלושה כוכבים כזמן חתוך וקצוב (תשובות הגאונים החדשות [אופק], קח טו). 
על כל פנים, טבול יום מותר בחולין ואסור בתרומה. בחלק מהמקורות הדברים מנוסחים כהבדל בין חולין לתרומה, כגון: "וטמא עד הערב – יכול לכל דבר? ת"ל: וטהר. או 'וטהר' יכול לכל דבר? ת"ל: יטמא עד הערב. הא כיצד? טהור לחולין מבעוד יום, ולתרומה, משתחשך" (ספרא, שמיני פרק ח, ט [נג ע"ג]). כמו כן: "מחוסר כפורים אסור בקדש ומותר בתרומה ובמעשר. חזר להיות טבול יום – אסור בקדש ובתרומה ומותר במעשר" (כלים א, ה), ובניסוח אחר בתוספתא חגיגה (ג, טז). לאותה הלכה ניסוחים נוספים. כך למשל במשנת טבול יום: "מפני שהיא שלישי, והשלישי טהור לחולין" (ד, א; ב, ב; טהרות ב, ג-ד). כלומר, טבול יום נחשב תמיד שני לטומאה,<sup class="footnote-marker">92</sup><i class="footnote">גם אם היה בעברו טמא מת: "אחד טבול יום מטומאה חמורה ואחד טבול יום מטומאה קלה, ואפילו טבול יום מן הזב ומן הזבה ומשאר הטמאות שבתורה הרי הן כטבול יום מן השרץ" (תוספתא, טהרות א, ג [עמ' 661]). הנוגע בזב טמא עד הערב בלבד, כלומר, הוא שני לטומאה (ויקרא כ"ב, ו). </i> ולכן, מה שנגע בו הוא שלישי לטומאה, ושלישי טהור לחולין ופוסל בתרומה. כלומר, אוכל שנגע בו טבול יום אסור לכוהן אבל אינו מטמא אותו. 
שני הניסוחים קרובים אבל אינם זהים. כך למשל, לדעת רבי אליעזר במשנת טהרות (ב, ז), שני בתרומה מטמא משקה חולין.
<b>העברת טומאה (לפי חכמים)</b>
<b> העברת טומאה (לפי רבי אליעזר)</b>
ההבדלים בין העמדות השונות ברורים: לפי רבי אליעזר, טבול יום מטמא חולין והשלישי טהור לחלוטין, ואילו לפי חכמים, החולין נפסלים לאוכלי תרומה אבל אינם טמאים, ולמעשה, כל דין טבול יום אינו משפיע על אוכלי חולין.
הבדל נוסף הוא שטבול יום שהיה קודם טמא מת או זב נחשב לפי חלק מהדעות טמא מת או טמא זב (בהתאמה), כלומר, הוא ראשון לטומאה. כן שנינו בבבלי: "אלא (אמר אביי) טבול יום של זב כזב דמי" (נזיר מה ע"א). לפי עמדת רבי יהושע הוא טהור לחולין, ולפי רבי אליעזר הוא עשוי לטמא גם חולין. על כל פנים, משניות רבות מתפרשות רק על רקע ההנחה שכל הלכות טבול יום חלות רק על אוכלי תרומה, וכמובן גם על אוכלי קודש, כמובא במשנתנו.
זאת ההלכה הכללית והרווחת. אבל פה ושם אנו מוצאים את הדעה שטבול יום מטמא גם חולין או שחולין טבולי יום (כלומר האוכל עצמו היה טמא והוטבל) מטמאים מאכלים שנעשו מתוצרת תרומה. כן שנינו: "אבא שאול אומר: טבול יום תחלה לקודש. רבי מאיר אומר: טבול יום מטמא בקדש ופוסל בתרומה, וחכמים אומרים: כשם שהוא פוסל משקה תרומה ואוכלי תרומה כך פוסל משקה הקדש ואוכלי הקדש" (תוספתא, טהרות א, ד [עמ' 661]; בבלי, מעילה ח ע"א; סוטה כט ע"ב).
<b>העברת טומאת טבול יום לפי תוספתא תרומות</b>
לפי אבא שאול, גם תרומה אינה נטמאת מנגיעה של טבול יום, אלא רק קודש. כלומר, כל הלכות טבול יום חלות רק בזמן המקדש, ואחרי החורבן יש להן השפעה על המעטים שאכלו חולין בטהרת קודש. רבי מאיר מבטא את עמדת משנתנו, שטבול יום פוסל רק תרומה ולא חולין, ומן הסתם הוא גם מטמא את הקודש. וחכמים מבטאים את עמדת רוב המקורות, שלפיהם טבול יום מטמא רק תרומה וקודש. ההבדל בין חכמים לרבי מאיר הוא בתרומה. לפי חכמים, התרומה פסולה בעצמה ופוסלת בנגיעה, ולפי רבי מאיר אינה פוסלת אוכל אחר. במשנת טבול יום הקודש אינו נזכר, אבל משנתנו (נידה) עוסקת באכילת קודשים קלים. 
כן שנינו לעניין הנוגע בזב: "אין לי אלא אוכָלי תרומה באוכָלי תרומה. מנין אוכָלי תרומה באוכָלי חולים, אוכלי חולין באוכלי תרומה, אוכלי תרומה באוכלי קודש, אוכלי קודש באוכלי תרומה, משקה תרומה במשקה חולים, משקה חולים במשקה תרומה, משקה תרומה במשקה קודש, משקה קודש במשקה תרומה? משקה קודש במשקה קודש מנין? תלמוד לומר: מן הקדש. ריבה טבול יום לחולין" (ספרא, אמור פרק ד, ו [צו ע"ג]). אם כן, חולין טבול יום שנגע בתרומה טימאהּ, אבל אם נגע באוכלי חולין לא טימאם, כמו ההלכה הרגילה במשנתנו, שרק אוכל תרומה צריך לחשוש מנגיעת טבול יום. ההלכה חוזרת בהמשך הלכה ז.
כמו כן, בספרי במדבר: "חמור טבול יום שהוא פוסל את התרומה" (א, עמ' 2) – את התרומה ולא את החולין.
אם כן, בדרך כלל טבול יום מטמא ופוסל רק תרומה ואינו משפיע על חולין. יש התולים זאת בכך שטבול יום שני לטומאה בלבד, ויש הרואים בכך עיקרון שלפיו אין טבול יום מטמא אוכלי תרומה. 
טבול יום מופיע בין שמונה עשר הדברים שנגזרו "בו ביום" – היום שבו גברו בית שמאי על בית הלל באותו כינוס ידוע בעליית חנניה בן חזקיה.<sup class="footnote-marker">93</sup><i class="footnote">ראו פירושנו לשבת א, ד. רשימת הפריטים המרכיבים את שמונה עשרה הגזירות אינה חד־משמעית, ובמקורות רשימות שונות.  </i> בירושלמי הוא חלק מהרשימה לכל דבר (שבת א ג, ג ע"ג). גם הבבלי מתחיל בכך שטבול יום הוא אחת הגזרות הללו, ואחר כך רואה בכך מצווה מדאורייתא ומביא לה דרשה מהמקורות (שבת יד ע"ב). לדעתנו, ברור מעדויות אלו שעצם דין טבול יום היה במחלוקת, והוא מדברי סופרים שהכריעו בכך באותה התכנסות. לבבלי (פסחים יד ע"ב) יש אמנם דרשה, אבל אין בכך כדי לסתור את רשימת ההחלטות. זו החלטה של חכמים, והם מצאו לה סיוע חלקי בדרשות. 
אם כן, אין מחלוקת על חובת הקיום של איסורי טומאה בטבול יום, אבל בירושלמי רואים בכך הלכה מדברי סופרים, וגם הבבלי מכיר בכך שהתנאים הם שקבעו זאת, ובגלל קושי טקסטואלי הוא מתרץ שזו הלכה "מדאורייתא". לשיטתנו<sup class="footnote-marker">94</sup><i class="footnote">ראו במבוא למסכת נידה. </i> אין כל סתירה בהנחה שהלכה מסוימת היא מדברי סופרים ואף על פי כן יש דרשות לאישושה. דרשות אלו לטעמנו אינן אלא אסמכתה לחיזוק ההלכה. לפיכך אנו מעדיפים את תפיסת הירושלמי. אם הירושלמי אכן צודק, עצם דין טבול יום תלוי במחלוקת בית שמאי ובית הלל. במסכת טבול יום מצינו מחלוקות רבות שבהן יש לבית הלל דעה בנוגע לטבול יום, כלומר, הם לא שללו את עצם ההלכה אלא רק הקלו בחלקים ממנה. 
עסקנו בטבול יום בנוגע לתרומה ולחולין, אבל טבול יום נחשב גם טומאה קלה שיש לה הלכות מיוחדות בתחומים שונים. נמנה שתיים מהן הנוגעות למשנתנו (נידה כאן)
1.	"כל הפוסל את התרומה מטמא את המשקין להיות תחלה לטמא אחד ולפסול אחד, חוץ מטבול יום. הרי זה אומר מטמאיך לא טמאוני ואתה טמאתני" (פרה ח, ז). כאן טבול יום דינו חמור יותר: אם נגע במשקי תרומה הפך אותם לאב הטומאה (ל"תחילה"), והמשקים הללו מטמאים את התרומה, כלומר, "מטמאין שנים" (את הכיכר שנגעו בו המשקים ואת מה שנגע בכיכר), ומה שנגע בכיכר פוסל את מה שנגע בו.
2.	טבול יום אינו מטמא במשא: "ומה אם אפר חטאת, שאין טבול יום מטמא במגע, הטמא מטמא במשא, בשר הקודש, שטבול יום מטמא במגע, אינו דין שיהא טמא מטמא במשא? ת"ל: אשר יגע – במגעו מטמא ואינו מטמא במשא" (ספרא, צו פרשה ט, א [לז ע"א]).<sup class="footnote-marker">95</sup><i class="footnote">במבוא למסכת טבול יום נראה שהיו דעות חולקות, שלפיהן טבול יום איננו מטמא חטאת כלל. </i>
3.	טבול יום הוא מדברי סופרים אבל ספקו לחומרא, בניגוד לטומאת ידיים (טבול יום ב, ב). 
אם כן, בהלכות טבול יום מחלוקות רבות ומעמדו בהיררכיית הטומאות הרגילות אינו ברור. התפיסה הכללית היא שהוא טהור לחולין (ומעשר ראשון) ולמי חטאת אבל מטמא תרומה וקודש. הרקע הרֵאלי להלכות הוא המצב במקדש. אם כן, טבול יום אינו רק מעמד ביניים זמני (בין טומאה חלקית לטהרה מלאה) אלא מצב הלכתי (סטטוס) שיש לו הלכות משלו.­­
הקשר בין יושבת על דם טוהר לבין טבול יום מופיע אצל מפרשי המשנה (רמב"ם, רע"ב ועוד). בנוגע לטבול/ת יום: "היתה טבולת יום מנערת את הקדרה בידים מסואבות וראתה משקין על ידיה, ספק מן הקדרה נתזו ספק שהקלח נגע בידיה – הירק פסול והקדרה טהורה" (טהרות ב, א), שכן טבול יום שני לטומאה, ולכן אין סיבה לאסור על האישה להערות את המים. היא אינה נוגעת במים עצמם, ואין חוששים שמא יש משקה טופח על גבי הכלי שייעשה בנגיעתה ראשון ויטמא את הכלי, שכן אין משקה הנפסל על ידי טבול יום מטמא את הכלי (טבול יום ב, א, ועוד). 
"וכן האשה שהיא טבולת יום לשה את העסה וקוצה לה חלה ומפרשתה ומנחתה בכפישה מצרית או בנחותא ומקפת וקורא לה שם, מפני שהיא שלישי, והשלישי טהור לחולין" (טבול יום ד, ב). עד כאן הכול מובן: המים הם שלישי לטומאה, ושלישי טהור בחולין. אבל בתרומה, גם שלישי טמא, ובקודש, גם רביעי טמא (חגיגה ג, ב; טהרות ב, א-ה).
ברם בנוגע לשני לטומאה (זה מעמדו ההלכתי של טבול יום) שנינו: "הראשון והשני והשלישי שבקדש טמאין ומטמאין. הרביעי פוסל ולא מטמא, והחמישי נאכל בנזיד הקדש" (טהרות ב, ה). האישה היא שני לטומאה (לכל היותר) וטמאה לקודש. המים הם שלישי לטומאה, והקדרה, המצה או התבשיל רביעיים לטומאה. 
לכן מפרש הבבלי שהעראת מים אין בה נגיעה ולכן מותר לאישה להערות את המים. מבחינה מעשית, ההלכה בעייתית. מי שמערה את המים על בצק (למצות) או על גבי הבשר לפני הצלי (רע"ב) נוגע מן הסתם גם בבשר, וצריך אפוא להבין מן המשנה שמותר לאישה להערות מים ותו לא.
נעיר עוד שלפי רבי אליעזר שם: "האוכל אוכל ראשון – ראשון; אוכל שני – שני; אוכל שלישי – שלישי. רבי יהושע אומר: האוכל אוכל ראשון ואוכל שני – שני; שלישי – שני לקדש ולא שני לתרומה בחולין שנעשו לטהרת תרומה" (טהרות ב, ב). שם מדובר בטומאת אוכלין ולא בטומאת מגע. כלומר, אוכל הטמא בטומאת "ולד הטומאה" (שני לטומאה) מטמא את אוכלו להיות שני לטומאה. 
במקרה של משנתנו (בנגיעה וכל הדעות) המים הם שני לטומאה, והאוכל שעליו נשפכו הוא שני או שלישי וצריך להיות אסור. להלן נחזור לניתוח הלכתי זה.<sup class="footnote-marker">96</sup><i class="footnote">הכלל של שרשרת טומאות שהאחד מטמא את השני בדרגה יורדת הוא כלל תנאי שיש לו יוצאי דופן. ראו ידים ג, א (טרם נדפס) ופירושנו לה.  </i>
עם זאת, גם בבבלי חסרה ההגדרה שאישה בדמי טוהר היא כטבולת יום. במבוא למסכת זו ולמסכת טבול יום כאחד הראינו שהפרשנות שלפיה היושבת בדמי טוהר היא כטבולת יום היא בעצם החמרה. מהתורה משמע שהיא טהורה ורק אסור לה להיכנס למקדש, אבל חכמים החמירו בדינה. 
אפשר להסיק מהמשנה שאישה רגילה גם היא לא עירתה מים לפסח, שמא תיטמא. אמנם סתם אישה טהורה, אבל מכיוון שהיא עלולה להיטמא בזוב או בנידה הרחיקו אותה מהקודש. אישה שהיא בתקופת דמי טהרה בטוחה אפילו מחשש זה. בדרך זו, ההלכה פשוטה: האישה טהורה לצורך העראת מים לקודשים ונותנים לה להערות מים על בשר קרבן הפסח, כלומר, להכין (לשטוף) את בשר הפסח, הנאכל על טהרת הקודש.<sup class="footnote-marker">97</sup><i class="footnote">ההדגשה היא על עבודה הנעשית במים, שהם מחולל טומאה ואף בבחינת "מכפיל טומאה". לפי הבבלי מדובר בחולין על טהרת הקודש, אבל כאמור, אם זו הלכה המיוחסת לבית שמאי ולבית הלל היא עוסקת בימי המקדש ובקרבן עצמו.  </i> מכיוון שמדובר ב"לראשונה", והשלב הבא הוא מחלוקת בית שמאי ובית הלל, יש לומר הדברים נאמרו בימי הבית ובקודשים ממש. אמנם האישה עצמה אינה יכולה לאכול בקודש עד שתקריב את קרבן היולדת (בתום ימי דמי הטהרה), אבל רשאית היא לבשל את הקודש<sup class="footnote-marker">98</sup><i class="footnote">קרבן פסח נצלה, אבל יתר מרכיבי הסעודה בושלו. אפשר גם שהעראת המים היא ללישת המצות, אבל נאמר במפורש "פסח", וסתם "פסח" בלשון חכמים הוא קרבן פסח. אם כן, אי אפשר לפרש את ההעראה כדרך טיפול במצות אלא רק בבשר. רע"ב פירש ששטפו את הקרבן קודם הצלייה, אבל לשטיפת הבשר לא די בהעראה אלא יש צורך בשפיכה ממש. ההעראה נחוצה אפוא בעיקר לשטיפה קלה של הבשר לאחר הצלייה, להסרת חלקים מפוחמים. </i> בלי שתיגע בו.
חזרו לומר: הרי היא כמגע טמא מת לקדשין כדברי בית הלל – האות כ"ף משמשת להדגשה בלבד. מגע טמא מת הוא טומאה קלה (טומאת "הערב שמש" או "ולד הטומאה"). חכמים השתמשו בקטגוריה זו לקביעת דרישת טהרה שאינה עולה בקנה אחד עם המערכת המשפטית הלכידה. כשביקשו לטמא ולא הייתה סיבה לטומאה ישירה, הקלו וחייבו רק בטומאת מגע מת (ראו פירושנו לכלים ח, י; יח, ח). כמו מגע טמא מת מצינו גם טמא מגע מדרס וכיוצא באלו. רבי יוסי היה אחד התומכים בשיטת רבי אליעזר בטהרת חטאת,<sup class="footnote-marker">99</sup><i class="footnote">"רבי יוסי ורבי שמעון אומרים: אין הטהור לתרומה מטמא את מי חטאת ואת אפר החטאת ואת המזה מי חטאת" (תוספתא, פרה יא, ד [עמ' 639]. ראו פירושנו לפרה יא, ג). הלכה זו מנוגדת להלכות החמרה רבות במשנת פרה, והרחבנו בכך במבוא למסכת פרה. </i> והתנגד לטומאת מגע מדרס. הוא טען: "וכי באיזה מדרס נגע זה? אלא אם כן נגע בו הזב, טמא במגע הזב" (כלים כז, ט). רבי יוסי הילך כאן בשיטת בית שמאי, שנמנעו מהחמרות לא לכידות מבחינה משפטית. בית הלל החמירו ללא כל סיבה משפטית, וקבעו שהיושבת בדמי טוהר טמאה כמגע טמא מת ואסור לה לגעת בקודשים, וודאי לא במים של קודשים, שהרי הזהירות הנדרשת בנוזלים (לח) גבוהה מזו הנדרשת ביבש.
ההחמרה של בית הלל מההלכה הקדומה ("בראשונה") היא מסוג ההחמרות שאנו מכנים "החמרות לא משפטיות". היא סותרת את המבנה המשפטי, שהרי היא מרחיבה את איסור הנגיעה בקודש לטומאת משא. אחרי שהסברנו את ההלכה הקדומה מבחינה משפטית, אין מקום משפטי להחמרה של בית הלל וקל וחומר לא להחמרה של בית שמאי. לדעתנו יש כאן החמרה הנובעת מחרדת הטומאה ומתחושת הסיאוב מאישה שדם יוצא מאיברי הטומאה שלה. 
[ו]בית שמי אומרים – בעדי נוסח, משניים ברובם,<sup class="footnote-marker">100</sup><i class="footnote">פד, ב4,וכן ו, שהוא כתב יד של הבבלי. וראו אפשטיין, מבוא, עמ' 1030, המראה שמילית זו נוספה ונחסרה בידי מעתיקים ואין ללמוד דבר מהופעתה או מהיעדרה. </i> נוסף "אף" כטמא מת – לכאורה, לפי כל הסברינו לעיל, בית שמאי אמורים היו לדבוק בהלכה הקדומה, ולפיכך, היושבת בדמי טוהר טהורה. אולם כאן הם מחמירים מבית הלל ומהלכים בדרכם הלא לכידה מבחינה משפטית. אפשר שאלו תנאים שונים אליבא דבית שמאי ואפשר עוד יותר שהמגמה הלא משפטית איננה אחידה. בית שמאי אינם מחמירים מעבר למבנה ההלכתי, ואילו בנידה הם מחמירים. מרגע שהשכלנו להבין שאין כאן הנמקות משפטיות (בניגוד למקובל בעולמה של תורה שבעל פה) אל לנו לצפות למדיניות לכידה ועקיבה מבחינה משפטית. המילה "אף" עולה ויורדת בעדי הנוסח ולא תמיד יש לה משמעות. במקרה זה היא מתאימה.
את הדין שלפיו אישה היושבת בדמי טהרתה היא בבחינת "טבול יום שלא העריב שמשו" (ומדובר כאן ב"יום ארוך" – עד תום ימי טהרתה<sup class="footnote-marker">101</sup><i class="footnote">ראו ר"ש על המשנה. </i>) לומדים מהפסוק "בכל קודש לא תגע ואל המקדש לא תבא עד מלאת ימי טהרה" (ויקרא י"ב, ד), ודרשו חכמים: " 'בכל קודש לא תגע' – לרבות התרומה". כלומר, היא אסורה מקל וחומר לגעת בקודש במשך כל ימי טהרתה (בבלי, יבמות עה ע"א). 
הסבר הראשונים, שדינה של היושבת בדמי טהרה הוא כדין טבול יום שלא העריב שמשו,<sup class="footnote-marker">102</sup><i class="footnote">לכאורה היה מקום לטעון שהיא גם "מחוסר כיפורין". מחוסר כיפורין הוא מי שעוד לא השלים את טהרתו משום שעליו להביא קרבן בסוף טקסי הטהרה (מצורע, זב וכדומה). היולדת, גם היא צריכה להביא קרבן בסוף ימי הטוהר. אבל יש הבדל בינה לבין המצורע: על היולדת נאסר לבוא למקדש, אולם בסוף ימי הטהרה היא רשאית לעשות כן אף על פי שיש עליה חוב של קרבן חטאת. היולדת חייבת בקרבן אבל לא נאמר שהיא טמאה עד שתביאוֹ. החובה החלה עליה היא כמו החובה החלה על כל גבר או אישה החייבים חטאת ולא נקבע שהם טמאים עד שיביאו את הקרבן. לעומת זאת, אצל מצורע, זב וכדומה, הדין הוא שעד הבאת הקרבן טהרתם אינה מלאה. </i> היינו, כטבולת יום, הטהורה לבעלה אבל מנוּעה להיכנס למקדש, יוצר תסבוכת הלכתית קשה. לכן פירשנו בשם הבבלי שהיא רק מערה את המים ואינה נוגעת באוכל עצמו. ברם המערה נושאת את המים וממילא המים נטמאים כאילו נגעה בהם. אבל צריך לדייק מהמשנה שמותר לה לערות ולא לנגוע בבשר עצמו.
כל ההסבר הוא כדרכו של הבבלי: העמדת המחלוקת סביב נושא משפטי טכני: מה דינו של טבול יום. לדעתנו, מעצם השימוש במונח "בראשונה", כלומר, בראשונה היה מותר ואחר כך הדבר נאסר, ברור שמדובר בשינוי ובהחמרה (במקרה זה) לא מטעם הלכתי אלא מטעם אחר. לפי המערך ההלכתי שהצענו לעיל אין סיבה לאסור על עירוי המים, והמים בוודאי אינם מטמאים. הקביעה שהם מטמאים כמגע מת מופרזת. אפילו לשיטת רבי אליעזר, אם נפרשה על כל נגיעת טומאה (ולא רק על טומאת אוכלין), עדיין יולדת בדמי טוהר אינה כטמא מת. זו בעליל הפרזה, ובמקום שיש הפרזה מניחים אנו שהטעם אינו משפטי.
אי אפשר לפרש את המשנה כעוסקת ב"חולין על טהרת הקודש" (כהצעת הבבלי לעיל), שאז אין הקפדה כמו בקודש ממש (הצעה זו עולה בבבלי ונדחית), שכן אלו ימי הבית, ובימי הבית "פסח" הוא קרבן פסח לכל דבר. אמנם היו בודדים ששמרו בחיי היומיום על טהרה כה גבוהה גם לאחר החורבן: "רבן גמליאל היה אוכל על טהרת חולין כל ימיו והיתה מטפחתו מדרס לקודש. אנקלוס הגר היה אוכל על טהרת הקודש כל ימיו והיתה מטפחתו מדרס לחטאת" (תוספתא, חגיגה ג, ג), אבל משנתנו עוסקת כאמור בימי הבית.
יתר על כן, בשום מקור תַנאי לא נכתב במפורש שיושבת על דם טוהר היא בגדר "טבול יום".<sup class="footnote-marker">103</sup><i class="footnote">ראו עוד, ספרי זוטא ה, ב (עמ' 227), שם אפשר להבין שדין יולדת דומה לדינו של טבול יום. ברם אין זו הגדרה כללית אלא דיון בפרט מסוים אשר בו יש דמיון בין השניים.  </i> הגדרה כזאת נמצאת רק אגב הדיון בירושלמי: "מאי ולא טבולת יום היא? ואין טבול יום מעריב שמשו ואוכל?" (חגיגה ג, ג, עט ע"ג), וכאמור, גם אצל מפרשי הבבלי ובפסיקת הפוסקים בימי הביניים. 
בתורה נאמר: "ושלשים יום ושלשת ימים תשב בדמי טהרה. בכל קדש לא תגע ואל המקדש לא תבא עד מלאת ימי טהרה" (ויקרא י"ב, ד). היולדת אינה נמצאת בתוך ההיררכיה של הטומאות (ראשון, שני שלישי וכו'). באופן טבעי, האמוראים, שכבר הכירו את מעמד טבול היום, ניסו למקם את היולדת במרחב הלכתי זה (ירושלמי, חגיגה ג ג, עט ע"ב). ברם בספרות התנאית ובתורה, היולדת נמצאת במעמד משל עצמה: מותרת לבעלה ואסורה לגעת בקודש. חכמים דייקו שאסור לה לגעת אבל מותר לה לעשות זאת בעקיפין. אם כן, הבבלי, כרגיל, החמיר את ההלכה, ובמקרה זה, בנושא שלא היה מעשי בימיו.
טענּו שיולדת אינה נחשבת בעיני חכמים טבול יום, וכעת עלינו לפרט ולנמק. ראשית, כאמור, בשום מקום לא נאמר שהיא כטבול יום. לפי שיטת חכמים, דין יולדת הוא דין תורה ודין טבול יום הוא גזרת חכמים. דין טבול יום מופיע כאמור בין שמונה עשר הדברים שנגזרו "בו ביום", וגם אם לא נכלל ברשימה, הוא מוגדר כדברי סופרים (ראו לעיל).
אם כן, אין מחלוקת על חובת הקיום של איסורי טומאה בטבול יום, אבל בירושלמי רואים בכך הלכה מדברי סופרים וגם הבבלי מכיר בכך שכך אמרו תַנאים, ובגלל קושי טקסטואלי הוא מתרץ שזו הלכה "מדאורייתא". לשיטתנו אין כל סתירה בין ההנחה שהלכה מסוימת היא מדברי סופרים לכך שיש דרשות לאישושה. דרשות אלו אינן אלא אסמכתא לחיזוק ההלכה. לפיכך אנו מעדיפים את תפיסת הירושלמי. אם אכן הירושלמי צודק, עצם דין טבול יום תלוי במחלוקת בית שמאי ובית הלל. במסכת מצינו מחלוקות רבות שבהן לבית הלל דעה בנוגע לטבול יום. כלומר, הם לא שללו את עצם ההלכה אלא רק הקלו בחלקים ממנה. כפי שראינו, בהלכות טבול יום מחלוקות רבות. בכך דומות להלכות במשנה שלנו, ששונו והוחמרו. עם זאת, אנו מטילים ספק אם יולדת היא כטבול יום. בכלל, גזרת טבול יום טרם הוכרעה בשלב של "בראשונה" אלא רק במחלוקות בית שמאי ובית הלל. האיסור "בכל קדש לא תגע" הוא לאו כשלעצמו, וגם אם אין היולדת מטמאת את הקודש, יש בכך איסור ואולי גם מלקות.
יש להדגיש שהאמוראים פירשו את "לא תגע" כאיסור אכילה (ירושלמי, פסחים ט ד, לו ע"ד; בבלי, יבמות עד ע"ב-עה ע"א; מכות יד ע"ב), אבל בבבלי מדובר גם בסתם נגיעה (זבחים לב ע"ב ועוד), ונראה שגם משנתנו מפרשת כך את המונח המקראי "נגע". משנתנו אינה עוסקת באכילה אלא בחשש נגיעה או אולי בטומאת משא (כאשר האישה נשאה את המים). ברם דווקא במשא, טבול יום אינו מטמא: "ומה אם אפר חטאת, שאין טבול יום מטמא במגע, הטמא מטמא במשא, בשר הקודש, שטבול יום מטמא במגע, אינו דין שיהא טמא מטמא במשא? ת"ל: אשר יגע – במגעו מטמא, ואינו מטמא במשא" (ספרא, צו פרשה ט, א [לז ע"א]). אם כן, מה החשש בהעראת המים? או שמשנתנו חולקת על המדרש, וראינו שאכן בנוגע לטבול יום ישנם מחלוקות רבות, או שיולדת איננה כטבול יום על כל פרטיו אלא דומה לו רק בחלק מההלכות. 
גם הקביעה "כטמא מת" אינה מדויקת. טמא מת צריך שבעת ימי טהרה והזיה, ויולדת אינה צריכה הזיה. ובכלל, למה שתהיה כטמא מת? לכל היותר היא זבה או נידה! כפי שראינו לעיל וסיכמנו במבוא, זו עדות נוספת לחוסר הדיוק ההלכתי שנוקטת המשנה. במשנה הבאה תובהר שוב דעת בית שמאי בעניין זה.

Mishnah 7

<b><big>משנה ז<sup class="footnote-marker">104</sup><i class="footnote">כפי שהערנו במשנה ג, חלוקת המשניות בכתב היד שונה מבדפוס, ובכתב היד אין כאן משנה חדשה. </i></big></b>
[<b>ו</b>]<b>מודין </b>– בית שמאי לבית הלל. המילה "מודין" מתייחסת לשני הבתים, שקבעו שניהם שהיושבת על דמי טוהר טמאה רק לעניינים מסוימים (לקודשים ולמקדש) אבל לא לבעלה. ישנן מחלוקות רבות בין שני הבתים, אבל לפעמים הם מודים האחד לשני בנוגע להלכה מסוימת. בעיקר בא מונח זה כאשר קודם הייתה מחלוקת ובמקרה מסוים אותה מחלוקת אינה קיימת. במקרים רבים ההודאה היא צעד של בית הלל, שוויתרו בפרט מסוים.<sup class="footnote-marker">105</sup><i class="footnote">כגון כתובות ח, א; אהלות יח, א. אבל ראו עדיות ה, א לדוגמה נגדית. </i> במקרה שלנו, דומה שבאמת לא הייתה מחלוקת מעולם.
<b>שהיא אוכלת במעשר</b> – כמו בטבול יום, אבל ללא האמירה שדינה תמיד כטבול יום. 
מעשר ראשון הוא חולין, ולכן גם למי שאינו טהור מותר לאכלו. לפיכך ברור שמותר גם ליולדת שלא טבלה לאכול ממנו, כמו לכל טמא. אם כך, אין חידוש במשנה. היא פשוטה, ונגררה מהמשך. דין זה, שלפיו טבול יום אוכל מעשר, חוזר במקבילות (נגעים יד, ג; תוספתא, חגיגה ג, טז ועוד). 
במקבילה במסכת כלים א, ה מובא כדלהלן: "[1] מחוסר כפורים אסור בקדש ומותר בתרומה ובמעשר; [2] חזר להיות טבול יום – אסור בקדש ובתרומה ומותר במעשר; [3] חזר להיות בעל קרי – אסור בשלשתן". אם כן, הדין מקביל לזה שבמשנתנו: טבול יום אסור בתרומה ומותר במעשר. אבל גם ברור שמעשר אינו חולין גמורים.
מחוסרי הכיפורים מותרים בתרומה לאחר שהשלימו את ימי טהרתם, אבל אסורים בקודשים, ובעיקר אסורים להיכנס לקודש.<sup class="footnote-marker">106</sup><i class="footnote">ראו זבחים א, ב; חגיגה ג, ג ועוד.  </i> הקודש חמור כמובן מתרומה.<sup class="footnote-marker">107</sup><i class="footnote">ראו נגעים יד, ג; תוספתא, חגיגה ג, טז; פרה יא, ד ועוד. וראו פירושנו לחגיגה ג, ג. </i> המעשר הנזכר כאן הוא מן הסתם מעשר שני, שדינו כתרומה. אפשר גם שהכוונה היא למעשר ראשון, ומשנתנו כאותם תנאים שלדעתם גם מעשר ראשון אינו חולין מלאים (להלן). להלן נראה שהסבר זה הכרחי. הסעיף השני במשנת כלים המקביל למשנתנו (נידה) עוסק בטבול יום שדינו הוא הקרוב ביותר לדינה של יולדת שטבלה אבל עוד לא הגיע הערב<sup class="footnote-marker">108</sup><i class="footnote">ראו פירושנו לזבחים יב, א (טרם נדפס). </i> (בלי להגדיר שיולדת שלא טבלה דינה תמיד כטבולת יום, כפי שטענּו במשנה הקודמת).<sup class="footnote-marker">109</sup><i class="footnote">הביטוי "חזר להיות" בהקשר כמו זה שבמשנתנו ייחודי, ונועד ליצור רושם כאילו השרשרת מלווה אותו אדם במעשיו. ברם אין כאן שרשרת של מצבים החלים על אותו אדם אלא על אנשים שונים. הביטוי מופיע גם בתוספתא (כלים בבא קמא א, ד [עמ' 569]; כלים בבא מציעא א, א [עמ' 578]). כפי שהראינו במסכתות אחרות, לכל מסכת ביטויים ומונחים שונים, ולפנינו ביטוי מיוחד להלכות כלים. </i> אסור בקודש ובתרומה ומותר במעשר – כאן קשה לפרש שהכוונה היא למעשר שני, שהרי מעשר שני דורש טהרה ממש. קל יותר לפרש שהכוונה היא למעשר ראשון, ומשנת כלים משקפת עמדה שלפיה גם מעשר ראשון אינו חולין לחלוטין. עם זאת, המפרשים מסבירים שהכוונה היא למעשר שני, ומותר למחוסר הכיפורים לגעת במעשר שני משום שבנוגע אליו לא נאמר "הערב שמש". קשה להכריע, וראו להלן. חזר להיות בעל קרי, אסור בשלשתן – בעל קרי טמא טומאה קלה, וקל וחומר מי שטמא בטומאה חמורה. על בעל קרי החמירו יותר. אמנם זו טומאה קלה, אבל דווקא על בעל קרי הקפידו שלא יקרא בספרי קודש. הקפידו עליו שלא ייגע במעשר, וכאן שוב הכרחי להסביר שמדובר במעשר שני, שכן לא שמענו שאסור לבעל קרי לגעת במעשר ראשון. עם זאת אי אפשר לקבל שטבול יום מותר לו לאכול מעשר שני, שהרי מעשר שני אמור להיאכל בטהרה. לכן חוזרים אנו להצעה שהכוונה היא למעשר ראשון, ומשנתנו כאותם תנאים שלדעתם גם מעשר ראשון אינו חולין מלאים,<sup class="footnote-marker">110</sup><i class="footnote">דנּו בכך ארוכות במבוא למסכת מעשר, וראינו שדעה זו אמנם נדחתה מההלכה אבל יש לה כמה ביטויים. ממשנת טבול יום ד, ד וממקבילותיה בירושלמי, שבת יח א, טז ע"ג; עירובין ג ז, כא ע"ב; בבלי, עירובין טו ע"א, משמע שההיתר המיוחד שניתן לטבוּל יום לאכול מעשר חל רק על מעשר ראשון, וכן משמע מהמשנה בטבול יום ד, ד. </i> שכן הסיפא בכלים מתאים לתפיסה שלפיה מעשר ראשון הוא קודש חלקי. סביר לפרש כך את כל משנת כלים ואת משנתנו. 
בספרי זוטא (ה, ב [עמ' 227]) מופיעה דרשה ארוכה הדנה בשאלה מדוע יולדת שלא טבלה אסורה בקודשים ומותרת במעשר. לא נאמר שם שמעשר הוא חולין אלא שהוא סוג מיוחד של קודש. דומה שבעל הספרי זוטא הכיר את ההלכה שיולדת מותרת במעשר (בניגוד למשנת כלים, אשר בה היא מותרת גם בתרומה), אבל נדרשת לכך דרשה מפולפלת מיוחדת. קרוב להניח שבעל ספרי זוטא עוסק במעשר שני. 
אגב אורחא נעיר שבעל ספרי זוטא הכיר את דין טבול יום שאוכל מעשר, ונזקק לדרשה מיוחדת ליולדת היושבת בדמי טוהר. מכאן שבעל המדרש התנאי לא ראה בטבול יום הגדרה הכוללת את היולדת קודם טבילתה (לאחר ימי הטוהר).
הכרענו שמשנתנו משקפת את דעת המיעוט, שלפיה מעשר ראשון יש בו קדושה, אבל רק על סמך המקבילה בכלים. את משנתנו עצמה אפשר להבין גם כעוסקת במעשר שני, כדברי הירושלמי: "תרומה אסורה לזרים, מעשר שני מותר לזרים. תרומה אסורה בטבול יום, מעשר שני מותר בטבול יום" (מעשר שני ג, ב, נד ע"א). בירושלמי עוסקים בוודאי במעשר שני. ביתר המקבילות לא חוזר הדין ואין זה ברור אם מדובר במעשר ראשון או שני, כגון "אוכלים הן ישראל במעשר טבולי יום" (ספרא, אמור פרשה ד, א [צו ע"ג]). הרקע להלכה ברור. היולדת היא שני לטומאה (כמו טבול יום), ושני עושה שלישי לתרומה אבל לא לכל קודש שהוא פחות מתרומה. שלישי בתרומה טהור לחלוטין (טהרות ב, ג). רבי אליעזר שם (טהרות ב, ב) חולק, ומשמע ממנו ששני עושה שני. 
הסבר זה מופיע בנוגע לטבול יום. כפי שאמרנו, ספק אם יש להעביר הלכות אלו ליולדת כפשוטן. פשוט יותר להסביר שנאמר בתורה "בכל קדש לא תגע", וקודש זה כולל תרומה ולא מעשר שני. ייתכן גם שהוא כולל מעשר שני, אבל לא מעשר ראשון (גם לפי אלה שסברו שיש במעשר ראשון קדושה כלשהי). 
<b>ו(ב)קוצה לחלה ומקפת</b> – עיסת בצק בכמות שנקבעה בהלכה חייבת בהפרשת חלה. להלכות חלה הוקדשה מסכת חלה שבסדר זרעים. אחד המונחים המשמשים להפרשת חלה הוא "קוצה חלתה" (חלה ב, ב; כתובות ד, ו ועוד). מקור המילה "קוץ" בשורש קצ"ץ, שמשמעו לחתוך או להפריש. "מקפת" הוא מונח טכני נוסף ממונחי התורה שבעל פה להפרשת חלה. את החלה מפרישים מבצק אחד. הנימוק והתיאור ההלכתי מופיעים במשנת טבול יום: "האשה שהיא טבולת יום לשה את העסה וקוצה לה חלה ומפרשתה ומנחתה בכפישה מצרית או בנחותא, ומקפת וקורא לה שם, מפני שהיא שלישי, והשלישי טהור לחולין" (טבול יום ד, ד; בבלי, נידה ז ע"א). האישה מניחה את הבצק בכלי חרס ("כפישה" או "אנחותה") ומקרבת את הכלים כדי שיהיה יחד בצק בכמות מספקת להפרשת חלה. הנימוק הוא שהעיסה היא שלישי, והשלישי טהור לחלוטין.
<b>וקורא לה שם </b>– מגדירה את הבצק כחלה בלי לגעת בו, כדי לא לטמאו.<sup class="footnote-marker">111</sup><i class="footnote">לביטוי "קורא שם" ראו אפשטיין, מחקרים ב, עמ' 152, עמ' 270, שו' 24, ועוד; הנ"ל, פירוש הגאונים, עמ' 116. להלכה עצמה ראו גם ירושלמי, תרומות ב ב, מא ע"ג. </i> כלומר, האישה מפרישה את חלתה ואינה נחשבת טמאה מלעשות זאת. הביטוי "מקפת" הוא כנראה ביטוי מאוחר. הוא מופיע במשניות בסדר טהרות (טבול יום ד, ג; תוספתא, טבול יום ב, יד [עמ' 686]). הביטוי נגזר מביטוי תנאי אחר: "החלה והתרומה חייבין עליהן מיתה וחומש ואסורין לזרים והן ניכסי כהן, ועולין באחד ומאה וטעונים רחיצת ידיים והערב שמש, ואין ניטלים מן הטהור על הטמא אלא מן המוקף ומן הדבר הגמור" (חלה א, ט), וכן: "רבי אליעזר אומר: נוטלת מן הטהור על הטמא. כיצד? עיסה טהורה ועיסה טמאה – נוטל כדי חלה מעיסה שלא<sup class="footnote-marker">112</sup><i class="footnote">בדפוס: "של". </i> הורמה חלתה ונותן פחות מכביצה באמצע כדי שיטול מן המוקף" (שם ב, ח). כך מופיע גם במשניות אחרות העוסקות בחלה (חלה ד, ג; ביכורים ב, ח), וכן מופיע בנוגע לתרומה (תרומה ד, ג; תוספתא, מעשרות ב, ה [עמ' 232] ועוד). החלה נתפסת כתרומה (במדבר טו, כ ועוד). לכן אנו מוציאים אותן הלכות חלות על חלה ועל תרומה כאחת. כמו הפרשה "מן המוקף". משֵם התואר "מוקף" גזר עורך מסכתות נידה וטבול יום את הפועל "מקפת", וברור שלפנינו רובד עריכה מאוחר לביטוי "מן המוקף". כבר הבבלי רומז לכך: " 'ומקפת', דאמר מר: מצוה לתרום מן המוקף" (נידה עא ע"ב). הציטוט של הבבלי שאוב ממקור תנאי שנעלם מעינינו, והוא מלמד עד כמה לא הכיר הבבלי את סדר זרעים<sup class="footnote-marker">113</sup><i class="footnote">ראו דרכו הכללית של זוסמן, סוגיות. </i> או הכיר את המשניות אבל לא הכיר בהן כנוסח מהימן. על כל פנים, הבבלי מעדיף לצטט ברייתא לא ידועה, ולא משניות מפורשות.<sup class="footnote-marker">114</sup><i class="footnote">זוסמן, סוגיות האריך בכך מאוד ולא נרחיב בכך כאן. </i> הרי שלפנינו עדות מיוחדת לעריכה של שתי מסכתות מסדר טהרות וגם לכך שהבבלי הכיר את משנת טבול יום ד, ד שהוא מצטט. לצערנו, הביטוי אינו מופיע בסדרים נוספים ואיננו יודעים אם הריבוד הכרונולוגי שעליו עמדנו (מסכת נידה מאוחרת למסכת חלה) מאפיין מסכתות או סדרים נוספים. 
<b>ואם נפל מי רוקה[ו]מדם טה(ו)רה</b> – האות וי"ו נמחקה. הדם הנדון כאן אינו דם נידה אלא דם ימי טוהר.
<b> על כיכר שלתרומה שהוא טהור</b> – ההלכה בתחום זה מאוד לא שיטתית. אם היושבת על דמי טוהר אכן טמאה, צריכה הייתה להימנע מאכילת מעשר שני, מנגיעה בתרומה ומאכילתה. לשיטת בית שמאי היא כטמא מת ולכן אינה יכולה להכין את הבצק בטהרה. אבל מתברר שהיא כטמא מת רק לעניין עירוי של קרבן פסח ולא ליתר ההלכות. בפועל, ההגבלות הן רק על קודשים, אף שמבחינת הגדרתם אין הקודשים שונים מתרומה, ומי שטמא לזה טמא לזה. אשר לחלה, עד לקריאת השם אין כאן תרומה או חלה אלא טבל (חולין), ולכן המשנה מדייקת לעשות כך: לקוץ את ההפרשה (ללא קריאת שם), להקיף ורק אז לקרוא שם, בלי לגעת. כדברי הבבלי: "חולין הטבולין לחלה לאו כחלה דמי". אבל בתרומה שדינה כחלה, אפילו אם נפל מהרוק של האישה על הכיכר, הכיכר טהורה אף שהיא שלישי לתרומה ושלישי לתרומה פסול (טהרות ב, ד). על אי שיטתיות זו עמד כבר הירושלמי בהמשך המשנה: "תמן תנינן שבית שמאי אומרים, צריכה טבילה באחרונה. ובית הלל אומרים, אינה צריכה טבילה באחרונה". זו משנתנו. בהמשך: "מה אנן קיימין? אם לאכילת תרומה, קשיא על דבית שמאי, ולא טבולת יום היא? ואין טבול יום מעריב שמשו ואוכל. אם לאכילת קדשים, קשיא דבית הלל, ולא מחוסרת כפרה היא? ואין מחוסר כפרה טעון טבילה אצל הקודש. אין תימר בתרומה אנן קיימין תמן. והדא דתנינן הכא – רישא דברי הכל, וסיפא במחלוקת? אין תימר בתרומה אנן קיימין הכא, והדא היא דתנינן תמן: רישא דברי הכל וסיפא במחלוקת?" (ירושלמי, חגיגה ג ב, עט ע"ג). תשובת התלמוד לצורך המיוחד בטבילה היא חשש מיוחד אצל יולדת. בשפה שבה אנו משתמשים בחיבור זה, ההלכה אינה "לכידה" אלא יש כאן סיבה חברתית מיוחדת הגורמת סטיות מהקו ההלכתי המתבקש מההנחות המשפטיות. "תמן טעמון דבית שמאי מפני ההדיוטות, שלא יהו אומרים: ראינו אשה שופעת דם ואוכלת בתרומה" (שם טעמם של בית שמאי הוא מפני ההדיוטות, שלא יאמרו...). אם כן, אין כאן הלכה לכידה מבחינה משפטית אלא חריגה מסיבות חברתיות.
<b>שבית שמי</b><sup class="footnote-marker">115</sup><i class="footnote">בגרסאות שניוניות "בית שמאי" או "ובית שמאי". השי"ן כאן היא כמו וי"ו, והיא מתפקדת כפתיחה ולא כוי"ו החיבור או לשם קשר בין הנושאים. ראו אונא, וו שין; אפשטיין, מבוא, עמ' 257, הערה 2; עמ' 653-652, 1064. </i><b> אומרים צריכה טבילה באחרונה </b>– בסוף ארבעים או שמונים ימי הטוהר על האישה לטבול. טבילה זו אינה נזכרת בתורה. נאמר רק שבהיותה בדמי טהרה אסורה היולדת לגעת בקודש, אבל טבעי הוא להטיל עליה טבילה כמו על כל טמא היוצא מטומאה (חלקית) לטהרה (מלאה). גם בית שמאי אינם סוברים שהאישה זקוקה לשבעה ימי טהרה. אמנם במשנה הקודמת נאמר שהיא כטמא מת, אבל אין הכוונה לכך שהיא חייבת בהזיה, וכנראה גם אינה חייבת בשבעה ימי טהרה אחרי ימי הטוהר. וכבר הסברנו ש"כטמא מת" הוא קביעה מופרזת ולא מדוקדקת, בניגוד לקביעה האמוראית, שיולדת היא כטבול יום, הנתפסת כקביעה מוחלטת.
<b>[ו]בית הילל אומרים: אינה צריכה טבילה באחרונה </b>– אמנם מי שהייתה בימי טוהר אינה טהורה לחלוטין. אסור לה להיכנס למקדש ולנגוע בקודש, אבל התורה לא דרשה ממנה טבילה בסוף ימי הטהרה. לכן נאמר בתחילת המשנה "מודין", משום ששני הבתים נחלקים על סיום ימי הטהרה, ובפרט על אחד האיסורים בתחום הנגיעה בקודש, אבל אינם חולקים על יתר הפרטים. יש לזכור שהיא כבר טבלה טבילה אחת בסוף ימי הטומאה (טבילה שאינה נזכרת במקרא), לאחר שבעה ימים מאז לידת הזכר או לאחר ארבעה עשר יום מאז לידת הנקבה. ההתייחסות לטומאה זו רופפת ביותר, והאישה מנועה אז רק מקודשים. כאמור, אין לכידות משפטית בשרשרת הלכות זו.
לא נאמר מה טעמם של בית שמאי. הבבלי מסביר שהמחלוקת היא "בטבול יום ארוך", כלומר, בשאלה אם הטבילה ביום השביעי ללידה (בלידת זכר או ביום הארבעה עשר בלידת נקבה) מועילה לאחר זמן רב. דהיינו, כל ימי הטוהר – שלושים ושלושה לאחר לידת זכר ושישים ושישה לאחר לידת נקבה – הם בבחינת יום אחד ארוך לאחר הטבילה שבסוף שבעת ימי הטומאה לאחר לידת הזכר וארבעה עשר הימים לאחר לידת הנקבה, ו"היום הארוך" הזה מסתיים ארבעים יום לאחר לידת הזכר ושמונים יום לאחר לידת הנקבה. לפי הסבר זה, הלכת הבבלי יוצרת מעין מציאות חדשה, משפטית, של יום ארוך, מציאות שהיא ברובד התאורטי ואינה זהה למציאות הרֵאלית של יום, שאורכו עשרים וארבע שעות. תהליך מחשבתי כזה מכונה פיקציה משפטית.<sup class="footnote-marker">116</sup><i class="footnote">ראו מוסקוביץ, עשו אותו; הנ"ל, פיקציה.  </i>"טבול יום ארוך" הוא מונח בבלי. לירושלמי הסבר אחר להלכה, הסבר לא משפטי שציטטנו לעיל: "תמן טעמון דבית שמאי מפני ההדיוטות, שלא יהו אומרים: ראינו אשה שופעת דם ואוכלת בתרומה" (ירושלמי, חגיגה ג ב, עט ע"ג). זהו דין מיוחד ליולדת, שאינו חל על טבולת יום רגילה. החשש הוא שהציבור יראה גברת שדיממה וסועדת בתרומה. לכן נדרשת טבילה פומבית, להפרדה ברורה בין טמא לטהור. 
הרקע החברתי מעניין. מן הסתם בני הסביבה אינם יודעים מתי אישה מדממת. לכל היותר הם יודעים שהיא ילדה, ויש יולדות שמדממות, אבל אינם יודעים שאישה זו ממשיכה לדמם שבוע או שבועיים אחרי לידתה. לו ידעו שהיא ילדה לא היו אומרים "ראינו טמאה אוכלת תרומה", הם הרי יודעים שהיא ילדה.
בני הבית, לעומת זאת, יודעים שהיא מדממת, אבל גם יודעים שהיא ילדה ולד וטהורה. הנימוק של בית שמאי לפי הירושלמי, אם הוא אכן ראלי, מלמד על מגמת החמרה עממית הנובעת מאי הכרת דיני התורה. זו עדות מעניינת לאווירה שבה פעלו חכמים. הם לא היו יכולים להרשות לעצמם מבחינה חברתית להתיר דברים המותרים מן התורה, מחשש מפני בורות ציבורית ומתגובות של הלמדנים בעיני עצמם. 
טיפוס דומה הוא נקיי, הסופר ממגדלה. איש פשוט שאינו חכם, ומתערב בשיקול ההלכתי של התרת טבריה (פסיקתא דרב כהנא יא, טז [עמ' 193]).<sup class="footnote-marker">117</sup><i class="footnote">למעשה טבריה מקבילות רבות, ולא נרחיב בכך. איננו טוענים שהמעשה התרחש, ובוודאי לא כמות שהוא מסופר, אלא שזו תופעה חברתית קיימת. ראו עוד, ירושלמי, נדרים ג א, לז ע"ד. גם שם החשש הוא מפני הדיוטות שלא יבינו את ההיתר.  </i>
נוסיף שלכאורה, אם מדובר בכוהנת, המחלוקת מובנת לחלוטין. ברור שכוהן שנטמא טבל, ברם נהוג היה גם שכוהנים (גברים ונשים) טבלו בכל יום לפנות ערב, בין נטמאו בין לאו. על נוהג זה נאמר: "כוהנת שהיא טובלת בכל יום אינה חופפת ואינה סורקת" (ירושלמי, פסחים א א, כז ע"ב), ונראה שזו הטבילה שבה עוסקים במשנת ברכות א, א.<sup class="footnote-marker">118</sup><i class="footnote">על כך עמדו אפשטיין, מבוא, עמ' 1013; אלבק, בפירושו למשנה ברכות א, א, עמ' 13, ובהשלמות, עמ' 326-325, בשם אביו ר"ש אלבעק; ליברמן, ירושלמי, עמ' 372; גינצבורג, פירושים, א, עמ' 7.  </i> כמו כן: "היה משתמש מן החבית בחזקת של חולין, ואחר כך נמצאת של תרומה, הרי זו טהורה, ואסורה באכילה מפני שספק טבול יום" (תוספתא, טהרות ח, יד [עמ' 669]). ברור שהאיש טהור, שאם לא כן היה מטמא את חבית התרומה, אבל קודם אכילת תרומה עליו לטבול פעם נוספת, ועד אז הוא בחזקת "טבול יום". מבחינה הלכתית, הטבילה נועדה לטהר מִספק טומאה שאולי נטמא בה הכוהן. ברם מעבר להיטהרות מספק טומאה, לטבילה משמעות של התקדשות, שכן היא מעניקה לטובל תחושת קדושה בעת אכילת התרומה או הקרבן. כך מטהר עצמו גם כוהן הנכנס לעבודה במקדש אף אם הוא בוודאי טהור.<sup class="footnote-marker">119</sup><i class="footnote">ראו על כך במבוא למסכת יומא.  </i> מבין השיטין מבצבצת התביעה לראות בסעודת התרומה סעודת קודש, נושא שעליו עמדנו במבואנו למסכת תרומות.
אישה זו יצאה ממצב של טומאה, ובכל זאת חייבת טבילה ככל חברותיה, ובית הלל מסתפקים בטבילה בסוף ימי דם הטוהר. שיטת בית הלל קשה, שכן גם מי שאינה מדממת טבלה טבילת מניעה והתקדשות, ואף גברים נהגו לטבול. אם כן, אין הוה אמינא לחשוב שהיוצאת מדמי טוהר תהיה פטורה מטבילה. לפיכך עדיף לא להזדקק להסבר זה, והמשנה אינה עוסקת דווקא באשת כוהן, אלא בבת ישראל הטובלת כאילו הייתה נידה. 
כפי שציינּו בפירוש המשנה הקודמת, כל הטיעון שלפיו אישה היושבת בדמי טוהר טמאה מעבר לכך שהיא מנועה מלהיכנס למקדש (ואולי גם לגעת בקדש) אינו משפטי. אין לו סיבה הגיונית, שהרי התורה קבעה שדמיה טהורים. הוא החמרה מיוחדת מסיבות שונות. ממילא, אין לצפות לכך שעמדות הצדדים תהיינה מנומקות באופן משפטי. ואכן, כל ההסברים שהצענו קשים. "טבול יום ארוך" אינו נזכר במקורות התנאיים כלל, והוא נושא המוצע רק בתלמודים על סוגייתנו (בבבלי ואולי גם בירושלמי). כוהנות צריכות ממילא לטבול. אם ראתה כוהנת דם ולא טבלה, ודאי עליה לטבול (ואז דעת בית הלל קשה ביותר). כל הנימוקים אינם תקפים מבחינה משפטית ואינם הולמים את היעדר הדרישה שהאישה היושבת בדמי טוהר תבדוק את עצמה. אכן אין כאן לכידות משפטית, וחוסר הלכידות מובנה בעצם ההלכה המחמירה שבמשנה הקודמת. 

Mishnah 8

<b>הרואה יום אחד עשר</b> – כלומר, אישה הרואה דם ביום האחרון של אחד עשר הימים הראויים לזיבה הבאים לאחר שבעת ימי הנידה, שהיום שלאחריו הוא כבר תחילת ימי הנידה, <b>וטבלה לערב ושימשה</b> – בלי לשמור יום נקי אחד כדין זבה קטנה. "שימשה" הוא כינוי מקוצר ל"שימשה את ביתה", כלומר, קיימה יחסי אישות.
<b>בית שמי אומרים: מטמין</b> (<b>ב</b>)<b>משכב ומושב וחייבין בקורבן</b> – שכן לא שמרה יום כנגד יום כדין זבה קטנה. לפיכך, היא ובעלה מטמאים משכב ומושב וחייבים חטאת כדין הבועל זבה.[<b>ו</b>]<b>בית הלל פוטר</b>[<b>י</b>]<b>ן </b><b>מן הקורבן </b>– לדעת בית הלל, הרואה ביום האחד עשר, שהוא אחרון הימים הראויים לזיבה, אינה צריכה לשמור יום כנגד יום (יום נקי אחד) משום שהיום שלאחריו הוא כבר היום השנים עשר, ואינו בכלל הימים הראויים לזיבה. אם תמשיך לראות עוד יום או יומיים רצופים לאחר היום האחד עשר לא תיעשה זבה אלא יחלו ימי נידותה. לכן אין ימים אלה ראויים לשימור לימי זיבה ולכן לא תהיה חייבת להביא חטאת וגם הבועל יהיה פטור. משום כך יש כאן עדיין מרכיב של ספק, ומטילים על בני הזוג טומאת משכב ומושב מדברי סופרים, אבל לדעת בית הלל אין מחייבים אותם קרבן. ככלל, חטאת מובאת רק על חטא מוגדר; לדעת בית הלל אין כאן חטא, ובית שמאי מפרשים את הראייה ביום האחד עשר כזיבה. כפי הנראה, בית הלל גם הם ראו באישה טמאה ומטמאת במשכב ובמושב, אבל מעמדה כטמאה חלש (מדרבנן), וקרבן מביאים רק על חטא ודאי.
<b>טבלה יום שלאחריו </b>– לאחר יום הדימום ביום האחרון מהימים הראויים לזיבה התנקתה והחלה לשמור יום כנגד יום, אבל הקדימה טבילתה ליום עצמו ולא חיכתה עם קיום יחסי האישות עד הערב. היינו, שמרה רק חלק (אפילו קטן) מהיום הנקי שהייתה צריכה לשמור, ולא את כולו, <b>ושמשה את ביתה</b> – קיימה יחסי אישות, <b>ואחר כך ראת, בית שמי אומרים: מ(י)טמין משכב ומושב</b> – כיוון שלא השלימה את היום הנקי היא נחשבת טמאה מספק.<sup class="footnote-marker">120</sup><i class="footnote">המפרשים על אתר מפרשים שהאישה טמאה מדרבנן. אנו מסתייגים מניסוח זה בשל עמדתנו הבסיסית בנוגע למושגים "דאורייתא" ו"דרבנן". ההבחנה המקובלת כיום (וכבר בספרות האמוראית) בין הכתוב בתורה לבין איסורי דרבנן בעייתית ביותר, כפי שהראו גילת, דאוריתא; דה פריס, המושגים.  </i> <b>ופטורין מן הקורבן</b> – שהרי שמרה קצת, ועל ספק אין מביאים קרבן. ואף על פי שחזרה וראתה דם, ראייה זו אינה מצטרפת לזיבה, כיוון שכבר החלו ימי הנידה (רש"י, נידה עב ע"א, ד"ה ופטורין).
<b>[ו]בית הלל אומרים: זה גורגרן</b> – הבעל גרגרן, כלומר תאוותן, מקיים יחסי אישות בזמן שהיה עליו להימנע מחמת הספק, אבל אינו טמא, שהרי לא ראתה אלא לאחר קיום היחסים. ניכר שבית שמאי נוקטים מדיניות של החמרה, כנראה כקנס כלפי עבריינים וגרגרנים כאלה. בית הלל מדגישים את הפן המוסרי אבל אינם נוקטים סנקציה משפטית ישירה. לעומת זאת, רבי יהודה בתוספתא (נידה ט, יט) מגדיר את הבעל "בועל נידה", כדעת בית שמאי. הבבלי מכיר את הוויכוח התנאי ומסביר שגרגרן אסור (נידה נד ע"ב), ובכך מעביר את העיסוק בנושא (לדעת בית הלל) מנזיפה מוסרית לאיסור משפטי. כבמקרים רבים אחרים, במקבילות מופיעים נימוקי שני הצדדים (תוספתא, נידה ט, יט; בבלי, נידה עב ע"ב). לפי התוספתא והבבלי הוויכוח נסב על השאלה אם יום י"א מצטרף לאלו שלפניו או לאלו שלאחריו.
<b>[ו]מודים ברואה יום אחד עשר</b> – מודים בית הלל לבית שמאי שאם דיממה האישה באחד מאחד עשר הימים שאינם ראויים לנידה, היא זבה, וברור שעליה לטבול בערב, ואם טבלה מוקדם יותר היא נותרה בטומאתה. זו הלכה בסיסית. זבה יום אחד שומרת יום אחד (לפחות), ואם יתברר שהיא ממשיכה לדמם עוד יומיים היא זבה גדולה, כרגיל בהלכות זיבה. לפי ההלכה עליה לשמור יום כנגד יום. כלומר, על כל יום או יומיים של זיבה בתוך אחד עשר הימים שאינם ראויים לנידה. אישה זו טבלה לפני שהיה ברור שהדימום הסתיים, והטבילה אינה עולה לה.
<b>טבלה יום שלאחריו</b> – לאחר ששמרה רק מקצת היום הנקי, <b>ושימשה, הרי זו תרבות רעה</b> – מחשש שלאחר תשמיש תראה שוב דם ותצטרף ראייה זו לזו שהייתה יום קודם ונמצא שהיא זבה במשך יומיים, ולפיכך עליה לשמור יומיים ולא רק יום אחד, ולכן טבילתה אינה מועילה. אין כאן טומאה ודאית, שהרי המציאות מראה שהיא אינה מדממת ושהזוב היה קצר, בן יום אחד בלבד. אבל שניהם גרגרנים, והיה עליהם להמתין ולראות האם הזוב נמשך.
<b>ומגען ובעילת[ן] תלויים</b> – הם בהמתנה מִספק: אם יחזור הזוב, האישה טמאה, וממילא בעלה הוא בועל זבה, ואם לא ראתה, ההימור השתלם והם אינם טמאים. הלכה זו מובנת במישור החברתי. הבעל והאישה רוצים לקיים יחסי אישות. ההלכה כאן מחייבת הרחקה לשם זהירות, וכך בוודאי ראוי לירא שמים. אבל מי שיראתו פתוחה מנצל את הפרצה. 
בתוספתא שנינו: "לאותו שהיה בית הלל קורין אותו גרגרן, רבי יהודה היה קורא אותו בועל נדה" (נידה ט, יט [עמ' 652]). רבי יהודה מהלך בשיטת בית שמאי,<sup class="footnote-marker">121</sup><i class="footnote">על חכמים מאוחרים המהלכים תדירות בשיטת בית שמאי ראו ספראי, הכרעה כבית הלל. אחרי שיודעים אנו שרבי יהודה שנה את משנת רבי אליעזר, ורבי אליעזר הילך כבית שמאי, כפי שציינו גילת, ר' אליעזר, וספראי שם, אין עוד טעם לניסיונות הפרשנים להעמיד את רבי יהודה כדעת בית הלל. ראו מאירי על נידה, עמ' 320. ליברמן, תוספת ראשונים, עמ' 290, הציע בתחילה שרבי יהודה נקט את שיטת בית שמאי, אבל הוא גם הציע שלולא מסורת הברייתא "היה נראה שגם ר' יהודה שנה כאן את משנת בית הלל, ואין כאן אלא מחלוקת בלשון". הוא ציין בכך לדברי רי"נ אפשטיין, מחקרים ב, עמ' 67, הערה 78, שתיעד מקומות נוספים שבהם שנה רבי יהודה את משנתו בשינוי לשון בלבד בלי לחלוק להלכה. לתופעה זו, של חילוקי לשון בניסוח ראו פרשנותנו לפרה ב, ה. ברם במקרה זה כל הפלפול מיותר, ועל פי הפשט, בועל נידה הוא טמא ועבריין, כשיטת בית הלל. </i> שלפיה במקרה השני במשנה הבעל טמא כבועל נידה. רבי יהודה הוא ממשיכם המובהק של רבי טרפון ושל רבי אליעזר, שניהם תלמידי בית שמאי. אמנם הוא למד גם אצל רבי עקיבא, אולם בתורתו מרכיבים רבים של בית שמאי, ודבריו מעידים על המשך המחלוקת גם בדור אושא.
הביטוי "תרבות רעה" הוא כינוי כללי לעבריינות מכל הסוגים, כגון עבודה זרה, שיתוף פעולה עם השלטונות ועוד, וכאן הוא משמש ככינוי לעבריין: פחות מגרגרן, אבל מי שאינו נוהג כהלכה. מעניין שבמשנתנו מופנה הכינוי כלפי הגבר. לעיל הדגשנו שבדרך כלל במסכת נידה מציגים חכמים את האישה כדוחפת ליחסי אישות, כמי ש"מרוויחה" מהם ואחראית עליהם. במשנה זו מוצג הבעל כגרגרן. כמובן, גם במקרה זה הבעל והאישה שותפים לעוון וחולקים בנטל האחריות על המעשה שאינו ראוי. 
במשנה ארבעה מקרים, כמבואר בטבלה:
<b>ארבעת המקרים שבמשנה:</b>
המקרה הרביעי מוצג במשנה כדעת הכול, ובבבלי (נידה עב ע"ב) נטען שהוא לדעת בית הלל בלבד (כפי שהצענו). זו הצגה מחמירה במיוחד של דעת בית שמאי, שהרי לא הייתה כאן טומאה, והצורך להמתין מעבר ליום הטהרה והטבילה לא הוזכר בשום מקום. גם בית הלל מחמירים, וניכרת החרדה שמא תיווצר טומאה במהלך שימוש הבית. יש כאן אפוא תרבות רעה, אבל לא טומאה ודאית.
המקרה של דיממה בתוך יא מעט קל מהמקרה של דיממה בתוך יום יא. במקרה הראשון, גם תדמם ביום הבא, היא זבה יומיים. ואילו אם דיממה ביום יא עצמו היא זבה. אבל אם תדמם ביום הבא היא תהיה נידה, ולכן בוודאי לא תהיה זבה ביום יב ותהיה אסורה לבעלה משום נידה. ההצבה של ארבעה מקרים רגילה בספרות חכמים, ומטרתה העיקרית ספרותית: הענקת תחושה של דיון בכל המקרים. במקרה זה, אכן כל האפשרויות הפשוטות נדונות.
מבחינה חברתית יש במשנה ביטוי לשתי תופעות מנוגדות: האחת – החמרה של עמי הארץ מעבר למותר בתורה, החמרה של בורות, שגם בה מתחשבים חכמים; האחרת – אנשים המנצלים מצבי ספק וזוכים לתוארי גנאי (גרגרן, תרבות רעה). היו כנראה אלו שניצלו מצבי ביניים מפוקפקים לטובתם. חכמים, כמובן, לא ראו ניצול כזה בעין טובה. לעתים אסרו אותו לכל דבר ולעתים הסתפקו בגינוי. 
בתוספתא ובבבלי מוצגים תיאור המחלוקת וטיעוני שני הבתים. התכנים דומים אבל סגנון הוויכוח שונה. 
בתוספתא נפתח הוויכוח בטענת בית שמאי להשוואה בין מקרה 1 למקרה 3 ודחיית הטענה בידי בית הלל. 
<b>טיעוני בית שמאי ובית הלל</b>
בבבלי הטיעון חוזר, אבל הסגנון עברי וארמי מעורב. הטיעון להשוואה חלש למדי, ותשובת בית הלל ברורה. בשלב השני של הביטוי "השוו מידותיכם" הוא ניסוח בבלי, אבל הקושיה אותה קושיה.<sup class="footnote-marker">122</sup><i class="footnote">לעניין השוואת המידות ראו במבוא הכללי לפירוש המשניות. </i> באופן בסיסי הטיעון הגיוני, אבל הוא מתעלם ממצב הספק. קל לטמא מספק, אבל אין להביא קרבן מספק. בית הלל אינם משתמשים בטיעון זה אלא בטיעון שקרבן חמור מטומאה. בבבלי מובא טיעון נוסף, הפעם של בית הלל, וגם הוא בשם השוואת המידות (למה במקרה 2 בית שמאי אינם משווים מידותיהם). נמצאנו למדים שהטיעון של השוואת המידות אינו מכריע. גם בית שמאי גם בית הלל נגועים באי השוואת מידות, ולשני הצדדים נימוקים לחלוקה, כלומר, נגד "השוואת המידות" במקרה מסוים זה. 

נספח א

<b><big>נספח רפואי  למסכת נידה</big></b>
הערה: המידע הרפואי המופיע בנספח זה הוא ידע בסיסי במיילדוּת, בפוריות ובגינקולוגיה. אפשר למצאו בכל ספר רפואה העוסק בתחומים אלו, וכן ברחבי המרשתת.
<b>1. דם נידה לאחר לידת זכר ולאחר לידת נקבה –</b> לא ידוע (נכון להיום) על הבדלים בין לידת זכר ללידת נקבה בכל הנוגע למהות הדימום לאחר הלידה או למִשכו. באשר לצד הפיזיולוגי שלו: זהו דימום הנמשך יותר זמן מהדימום הווסתי, ולרוב אורך (לעתים גם לסירוגין) כשישה שבועות. הסיבה לדימום זה נעוצה בעיקר בפיזיולוגיה של כלי הדם הנמצאים ב'מיטת השליה'. השליה (placenta) מחוברת לדופן הרחם באמצעות כלי הדם האימהיים. במגע קרוב עמם עוברים כלי הדם העובריים המגיעים לשליה מהעובר, ושחלוף הגזים והחומרים מהאם לעובר ולהפך מתרחש באמצעות המגע הזה (צד השליה הפונה לרחם האם מכיל את כלי הדם המגיעים מהאם, וצד השליה הפונה לשק ההריוני מכיל את כלי הדם המגיעים מהעובר). השליה ניתקת מקיר הרחם לאחר הלידה כתוצאה מתחילת התכווצות הרחם לאחר יציאת הוולד, וכתוצאה מכך נשארים כלי הדם האימהיים הללו חשופים ומדממים. ייחודם של כלי דם אלו הוא שהם אינם עוברים טרומבוזה רגילה הסותמת את דופנם ומפסיקה את הדימום כמו במצבי פציעה רגילים שבהם מופעל מנגנון קרישת דם המביא לסתימת הכלי המדמם, שכן יש בכלי דם רחמיים אלו חומר המעכב קרישה. לכן, המנגנון היחיד לסתימת כלי דם אלו בסופו של דבר הוא התכווצות שריר הרחם לאחר הלידה. התכווצות זו מביאה בסופו של דבר לסגירה מכנית (ולא קרישתית) של כלי הדם הרחמיים הללו שב'מיטת השליה' (placental bed). הרחם אמור לחזור לאחר הלידה לגודלו המקורי, היינו, הוא אמור להתכווץ ממשקל של 1 ק"ג בקירוב למשקל של 60-50 גרם, ומגודל המגיע מתחתית האגן עד בית החזה לגודל של כ־6 ס"מ נמוך באגן. תהליך התכווצות זה אורך זמן רב, עד שישה שבועות. רק בגמר תהליך זה של ההתכווצות נסגרים לחלוטין כלי הדם, עקב לחץ השריר המתכווץ העוטף אותם, והדימום פוסק.
הדם המופרש מהרחם לאחר הלידה נבדל מדם הווסת בשלושה דברים:
א.	הדם שלאחר הלידה מכיל כמות מועטה הרבה יותר של רירית רחם מאשר דם וסתי רגיל.
ב.	הדם שלאחר הלידה מכיל גורמי קרישה במינון השונה מזה של הדם הווסתי.
ג.	מקור הדם שלאחר הלידה הוא כלי דם הנמצאים בעיקר בשריר הרחם (כלי דם מיומטריאליים), ולעומתו, מקור הדם הווסתי הוא כלי דם הנמצאים ברירית הרחם (כלי דם אנדומטריאליים), כלומר, כלי דם הקרובים יותר לחלל הרחם. זהו אולי ההבדל החשוב ביותר, וייתכן שהתורה טיהרה דם הבא מכלי דם בשריר הרחם, שהם כלי דם שברגיל אינם נמצאים במגע עם חלל הרחם, ואסרה דם וסתי הבא מכלי דם הקרובים לחלל הרחם. אלו גם כלי דם הנוצרים מחדש בכל חודש ונושרים עם הווסת, בניגוד לכלי הדם של שריר הרחם, שמהם בא רוב הדימום לאחר הלידה, והם כלי דם קבועים. כלומר, ייתכן שיש כאן תפיסה של טומאה בדבר הנושר ומתחדש באופן מחזורי לעומת תפיסה של טהרה בכלי דם קבועים שאינם 'הפרשה' מטמאת.
כמובן אין בכוח הבדלים אלו להסביר את דין התורה הקובע שהדם נטהר לאחר שבעה ימים מלידת הזכר ולאחר ארבעה עשר יום מלידת הנקבה כאשר קודם לכן היה אותו דם עצמו טמא. ייתכן שהדבר נובע מכך שבשבעת  (או ארבעה עשר) הימים הראשונים מעורב בדם שלאחר הלידה גם דם מרירית הרחם (הדצידואה), ולכן יש כאן גם גורם של דם וסתי (נשירת רירית הרחם וכלי הדם שבתוכה). אולם לאחר מכן, בתהליך הדרגתי שאין זמנו קבוע, הדם הוא כבר דם מיומטריאלי טהור, הבא מכלי דם של שריר הרחם, ללא כל אלמנט של רירית (שרק אותה אפשר לראות כ'הפרשה רחמית'). זהו ההסבר הפיזיולוגי, אולם ייתכן שלא הוא העומד בבסיס הדברים, ואין לנו אלא לסמוך על כך שהתורה היא הקובעת איזה מהדמים יהיה טהור ואיזה טמא על סמך סיבות הנסתרות מהבנתנו ושאינן בהכרח פיזיולוגיות טהורות, בדיוק כפי שאומר התלמוד הבבלי: "איתמר, רב אמר: מעין אחד הוא, התורה טמאתו והתורה טהרתו" (נידה לה ע"ב), וכן הירושלמי: "ומניין שיש דמים טמאין ויש דמים טהורין?..." (נידה פ"ב, נ ע"א). ואולי, לפחות בנוגע לטוהר הדם לאחר שבעה ימים ללידת זכר, אין לנו אלא לקבל את מימרתו של רשב"י בבבלי: "ומפני מה אמרה תורה זכר לשבעה ונקבה לארבעה עשר? זכר, שהכל שמחים בו – מתחרטת לשבעה; נקבה, שהכל עצבים בה – מתחרטת לארבע עשר" (נידה לא ע"ב). בכך מצטרפים חוקי הנידה לרשימה ארוכה של הלכות שאין להן הסבר רציונלי במונחים בני זמננו.
בתמונה משמאל (איור 2) אנו רואים חתך רוחב דרך דופן הרחם. הצד הימני של התמונה הוא רירית הרחם (אנדומטריום), והוא  דופן חלל הרחם. הצד השמאלי, הוורוד־בהיר, הוא שריר הרחם (מיומטריום), המרוחק מחלל הרחם. שכבת האנדומטריום (רירית הרחם) נושרת בזמן הווסת עם כלי הדם שבתוכה ועם הדם שבתוך כלים אלו (הבזליים והספירליים), ומתחדשת שוב מדי חודש בחודשו. שכבה זו אינה קיימת בזמן ההיריון, אבל ישנה שכבת רירית רחם אחרת בהיריון, הנקראת 'דצידואה' (decidua), הנושרת בימים הראשונים שלאחר הלידה, וייתכן שזהו מקור טומאת הדם בשבוע או בשבועיים הראשונים שלאחר הלידה, שכן גם זו הפרשה של רירית הרחם. לעומת זאת, שריר הרחם (המיומטריום), שלא בא במגע עם חלל הרחם, נותר יציב ואינו נושר לעולם. מקור רוב הדימום שלאחר הלידה הוא מכלי הדם המיומטריאליים שבתוכו, כלי דם קבועים שאינם נושרים או מתחדשים, וייתכן שדימום אקסקלוסיבי משם, לאחר שהדצידואה (הרירית ההריונית) כבר נשרה בתקופה הראשונית שלאחר הלידה, אינו נחשב עוד הפרשה ולכן הוא טהור. מובן שאין בכוחו של הסבר פיזיולוגי זה להאיר על ההבדלים בין טומאת יולדת זכר לבין טומאת יולדת נקבה. 
<b>2. מחזור הנידה </b>– המחזור כולל הופעת דם ("פתח נידה") הנמשכת מספר ימים לא קבוע, ואחר כך ימים שבהם האישה אינה צפויה לראות דם. 14-12 יום קודם הופעת הדימום מתחולל תהליך הביוץ, שרק במהלכו יכולה האישה להיכנס להיריון. המחזור ההלכתי כולל שבעה ימים שבהם האישה טמאה (ובהם נכללים ימי הדימום) ועוד אחד עשר יום ה"ראויים לזיבה", שאם ראתה בהם דם היא זבה ולא נידה. מבחינה רפואית, מחזור נחשב נורמטיבי כל זמן שאינו קצר מעשרים ואחד יום, וזאת ההנחה המקובלת היום ובאה גם לידי ביטוי בספרו של Leon Speroff, ספר היסוד המוביל של ענף הפוריות במיילדות ובגינקולוגיה (Clinical Gynecolgy, Endocrinology and Infertility). קביעת חז"ל, שיש מקורות הרואים בה "הלכה למשה מסיני", שביום התשעה עשר האישה חוזרת לפתח נידתה, נותנת אפוא מרווח רחב יותר לנורמטיביות המחזור – מחזורים של תשעה עשר יום (היום הראשון של הווסת הנוכחית בא תשעה אשר יום לאחר היום הראשון של הווסת שקדמה לה). ייתכן שבימי חז"ל היה המחזור הרגיל בן תשעה עשר יום בלבד. על כל פנים, בימינו הנתונים שונים, ורק מחזורים של עשרים ואחד יום ומעלה נחשבים נורמליים (אולי עקב השיפור בתנאי התזונה וההיגיינה). כידוע, וכפי שהדגשנו במבוא, בשלב מאוחר יותר תוקנה התקנה של הארכת ימי הטומאה, והאישה טהורה רק שבעה ימים לאחר סיום הדימום. אם מחזורים של תשעה עשר יום אכן נורמטיביים לפי המשנה, ומכיוון שאנו יודעים שהביוץ מתרחש כ־14-12 יום קודם הווסת, משמע, הביוץ יכול להתרחש כבר ביום השביעי לווסת (כשסופרים מיומו הראשון). כלומר, אישה שביוצה אכן מתרחש אז, אם תשמור שבעה נקיים על כל וסת לא תהרה לעולם, שכן לא תטבול קודם היום השנים עשר מתחילת הווסת. תצפיות רפואיות אכן מאשרות שביוץ עשוי להתחולל כבר ביום השביעי מתחילת הווסת, וגם השגת היריון מביוץ כזה אפשרית וקיימת.
<b>3. שלב יצירת המין ושלב זיהויו:</b> התא הראשוני הוא הביצית המופרה שבתוכה הזירעון. תא זה מכיל (במצב התקין) מערך של 46 כרומוזומים, המסודרים ב־23 זוגות. מהם, שני כרומוזומים הם כרומוזומי מין (זוג אחד). לאישה מערך כרומוזומי מין המכונה xx46, היינו, יש לה 46 כרומוזומים שבהם 2 כרומזומי מין מסוג x. מערך כרומוזומי המין התקין אצל הגבר מכונה xy46, היינו, יש לו 46 כרומוזומים שבהם כרומוזום מין אחד מסוג x וכרומוזום מין שני מסוג y. הדבר נובע מכך שתאי המין (תא הביצית אצל הנקבה ותא הזרע אצל הזכר) הם תאים ייחודים בכך שעברו 'חלוקת הפחתה' (meiosis) בתהליך יצירתם ומכילים רק 23 כרומוזומים, חצי ממספר הכרומוזומים שבכל תא אחר בגוף. מכיוון שהמערך הכרומוזומלי של האישה הוא xx46, תא המין שלה – הביצית – יוגדר כבעל מערך כרומוזומים של x23, כלומר, יש בו כרומוזום מין אחד שהוא תמיד x (אחד משני ה־x שהיו בתא קודם חלוקת ההפחתה), ואילו תא המין של הגבר – תא הזרע – יוגדר או כבעל מערך כרומוזומים של x23 או כבעל מערך כרומוזומים של y23, כלומר, בחלוקת ההפחתה ליצירת תא המין הזכרי יקבל תא הזרע את אחד משני כרומוזומי המין, x או y, ממערך xy46 הקיים בכל אחד מתאי הזכר, ביחס אקראי של אחד לאחד. כלומר, 50% מתאי הזרע נושאים את כרומוזום y, ובהתמזגם עם הביצית נושאת ה־x בתהליך ההפריה ייצרו עובר עם מערך כרומוזומים של xy46 – היינו, זכר. לעומתם, 50% האחרים של תאי הזרע נושאים את כרומוזום x, ובהתמזגם עם הביצית נושאת ה־x בתהליך ההפריה ייצרו עובר עם מערך כרומוזומים של xx46 – היינו, נקבה. לפיכך, <b>מין העובר נקבע ברגע ההפריה ממש</b>, עוד בהיות העובר תא אחד בלבד. לתא בודד זה, שממנו יתפתח כל האדם לאחר מכן ומורכב מחומר גנטי של האב והאם, זהות גנטית שלמה ומוגדרת. לא זו בלבד, אלא שבטכנולוגיה חדשה שפותחה בשנים האחרונות ממש, אפשר לאתר בדגימת דם אימהית DNA עוברי בדם האם החל בחמישה שבועות לאחר ההפריה ולדעת על סמך בדיקת הדם אם העובר יהיה זכר או נקבה. בתהליך של הפריית מבחנה (IVF), שבו שואבים את הביצית מהשחלה ומפרים אותה עם זרע הגבר, אפשר לדעת מהי זהותו הגנטית של התא שמחזירים לרחם מיד לאחר ההפריה, וגם להחזיר עובר מהמין הרצוי (למשל, במקרים של מחלות גנטיות שהן בתאחיזה לכרומוזום x ואשר עוברות לעוברים ממין זכר בלבד. במקרה כזה אפשר להחזיר עובר נקבה ויודעים שהוא כזה בהיותו תא אחד בלבד). לעומת זאת, זיהוי העובר כזכר או כנקבה על סמך <b>איברים חיצוניים</b> (השפתיים שבפתח הנרתיק אצל הנקבה ואיבר מין זכרי אצל הזכר) נעשה בשלב מאוחר יותר. עד לשבוע ה־9-8 בערך העובר מוגדר "אינדיפרנטי", כלומר, גם אם הוא זכר הוא נראה מבחינה חיצונית כנקבה, משום שאיבר המין הזכרי עוד לא התפתח. רק לאחר מכן הוא מתחיל להתפתח ולהיות מאופיין, ואפשר לראותו באולטרסאונד כבר בשבוע השנים עשר ממועד הווסת האחרונה (או לאחר עשרה שבועות מההפריה), כלומר, במהלך החודש השלישי. זהו אפוא ההבדל בין אבחנה גנוטיפית, הקיימת כבר ברגע ההפריה, לבין אבחנה פנוטיפית, המתאפשרת רק בשלב מאוחר יותר. לסיכום: המין נוצר ברגע ההפריה, אולם זיהוי העובר מבחינה חיצונית כזכר או כנקבה אפשרי רק באמצע החודש השלישי.
<b>4. דם נידה לעומת דם פצע ודמים אחרים</b>: דימום של פצע, מכל מקור שהוא (כולל מהרחם!), נגרם מפגיעה ברצף הרקמתי של דופן כלי דם. הדם אחיד לחלוטין בכל הגוף, וכל טיפה וטיפה של דם בגוף זורמת יחד עם כל מחזור הדם בכלי הדם. לפיכך, כל טיפה של דם זוכה להגיע לכל מקום בגוף, כולל הרחם, המוח, הלב ויתר האיברים. אין שום הבדל בין דם היוצא מהרחם בזמן הווסת או כשאישה זבה שלא בעת נידתה לבין דם הנוזל מהאף או מחתך בזרוע. יתרה מזו, הדם היוצא מהרחם בעת היות האישה נידה או זבה ביקר קודם לכן בשאר איברי הגוף. הווסת היא בעיקרה תהליך של ניתוק רירית הרחם, ולכן ההפרשה הדמית הווסתית מכילה גם תאי רירית רחם, בשונה מדם רגיל הנמצא במחזור הדם. זו מערכת המתחדשת בכל חודש ושוב מופרשת, וחוזר חלילה. כשמבודדים את הדם מתאי הרירית שבהפרשה המחזורית מקבלים אותו דם שבשאר הגוף. נפח נוזל הווסת הממוצע (שכאמור אינו רק דם אלא בעיקר תאי רירית רחם) הוא כ־35 סמ"ק (משרעת נורמלית: 80-10 סמ"ק) בחודש. 
הדבר המקנה להפרשה הווסתית את ייחודה לעומת הדם ביתר הגוף הוא אנזים הנמצא בתאי רירית הרחם (ולא בדם הנלווה לרירית), הנקרא פלסמין, ואשר מונע מן הדם להיקרש.
האמונה שלפיה ישנו סוג של רעלן בדם הווסת ('מנוטוקסין') הגורם לפרחים לנבול, <b>כביכול</b>, אם תיגע בהם אישה בזמן הווסת, הודגמה במחקרים מפוקפקים בעבר והופרכה לחלוטין במחקרים מודרניים.
כשהדימום הווסתי מועט, למשל, בסוף הווסת, יש לדם שהות רבה יותר לעבור תהליכי חמצון בבואו במגע ממושך יותר עם האוויר החיצוני, ולפיכך הוא נהיה כהה: חום עד שחור. הצבע נובע מחלודה: אטוֹם הברזל שבכל מולקולת המוגלובין הנמצאת בדם עובר תהליך של חִמצון והחלדה, ומכאן הצבע הכהה של דם הזורם בכמות קטנה מאוד לאִטו, בניגוד לדם האדום, הבהיר והטרי המופיע בזרימה שופעת יותר ואשר לא הספיק להתחמצן או 'להחליד' (בתמונה משמאל [איור 6]מודגמת בצדה הימני מולקולת המוגלובין, שהיא סליל חלבוני ארוך שאליו קשור אטום ברזל הקושר את החמצן. מולקולות המוגלובין כאלו קיימות לרוב בכל כדורית דם אדומה). בדימום וסתי רגיל, הדם כהה מעט יותר מדם רגיל של חתך, שכן הוא מכיל גם אלמנטים תאיים של רירית רחם לרוב. בדימום חלש יש לדם גם יותר הזדמנות להתערב עם הפרשות נרתיקיות (וגינליות) בדרכו החוצה, ולכן לעתים קרובות מקבל גוון עכור יותר, כתום או אחר, בהתאם לסוג ההפרשה הווגינלית באותה עת. לסיכום: למרות הבדלי הצבע, הדם (מבחינת הרכבו כפלסמה + תאי דם לבנים, אדומים וטסיות דם) הוא אותו דם של שאר הגוף, אולם בראיית תכולת הנוזל בכללותו, הוא מכיל גם אלמנטים הפרשתיים של תאי רירית רחם.
<b>5. האם אישה חשה שמתחילה נידתה?</b> התחושות משתנות מאישה לאישה, ואף אצל אותה אישה במחזורים שונים. נשים הנשאלות על כך מספרות בדרך כלל שאינן חוות תחושה של 'פתיחת רחם' או פתיחה של דבר אחר כלשהו בגופן. רוב הנשים יודעות שהן מתעתדות לקבל וסת בעיקר עקב הרגשה של לחץ וכאב בבטן התחתונה, אבל יש נשים המודעות לראשונה לכך שקיבלו וסת עקב הרגשה של נזילת נוזל במפשעה. כאמור, אותה אישה יכולה לחוות תחושות שונות במחזורים שונים. 
<b>6. דם לכוד בין כותלי בית הרחם: </b>הרחם הוא שק שרירי בעל חלל, והוא מצופה שכבת תאים הנקראת רירית הרחם (אנדומטריום – endometrium). בציור (איור 7) רואים את איברי האגן בתמונת חתך אורך. הרחם (מס' 10) נמצא בין שלפוחית השתן מקדימה (מס' 2) למעי הגס ולפי־הטבעת מאחורה (מס' 13-12, בהתאמה). מכיוון שהרחם הוא שק הפתוח לסביבה החיצונית דרך צוואר הרחם והנרתיק (מס' 12 ו־7, בהתאמה), מבחינה הגיונית לא תיתכן כליאה של נוזל בשק הפתוח כלפי מטה, מטעמים גרוויטציוניים ברורים. גם בבדיקת אולטרסאונד אפשר לראות בוודאות אם יש נוזל ברחם או לא, וכאשר אין דימום אכן רואים שאין נוזל ברחם במצבים שבהם אין דימום. כמובן, אין הדבר שולל הימצאות <b>מיקרוסקופית</b> של כדוריות דם אדומות על דופנות הרחם. הדגמה טובה יותר של המהות הפנימית של חלל הרחם אפשר לראות בציור מימין. כל נוזל שיהיה בחלל הרחם אמור לצאת החוצה, כפי שאכן קורה בפועל, ולכן אינו יכול להיות לכוד אלא במצב נדיר של חסימת צוואר הרחם (cervical stenosis), אולם אז ממילא האישה גם אינה נטמאת, כיוון שאין "מגע דם בבשרה", היינו, דם אינו יכול לצאת החוצה דרך הרחם לצוואר הרחם ולנרתיק. בניגוד למה שמקובל לחשוב, לא כל הנוזל הווסתי הוא דם. רוב התוכן הווסתי מורכב מתאי רירית הרחם, המתפרקת ונושרת אם לא הייתה הפריה. 
בציור (איור 9) רואים את הציפוי של חלל הרחם, המסומן בפס אדום. ציפוי זה (רירית הרחם = endometrium) מורכב משכבה של תאים מספר, ההולכת ומתעבה לקראת הביוץ ומשנה את תכונותיה לאחריו לשם הכנת מצע נוח להשרשה לביצית המופרה. בהיעדר היריון, הגופיף הצהוב הנוצר לאחר הביוץ מפסיק את הפרשת הפרוגסטרון המחזיק רירית זו לאחר כשבועיים מהביוץ, ובהיעדר הפרוגסטרון המייצב את הרירית היא נושרת על שכבותיה, וזהו רוב הנוזל הווסתי.
כפי שאפשר לראות בציור (איור 10) רירית הרחם הולכת ומתעבה, מגיעה לשיא עובייה סמוך למועד הווסת, ואז, בהיעדר תמיכה פרוגסטטיבית היא נושרת בבת אחת תוך חשיפת כלי הדם שבתוכה (מופיעים כסלילים בתוך הרירית), המדממים בזמן נשירת הרירית (וסת) ותורמים נפח מסוים לנוזל הווסתי. התהליך הזה נפסק עם תחילת בנייתה של רירית רחם חדשה בימים הראשונים של המחזור הבא, המביאים לתחילת עיבוי מחדש של רירית הרחם וליצירת כלי דם חדשים בתוכה. על כל פנים, משתמע מכך שלא נשאר דם לכוד על הדפנות, וגם כשבוחנים בחתכים היסטולוגיים ריריות רחם נתקלים בשכבה חיצונית של תאי ציפוי ולא באזורים של דם.
<b>7. הסיבות האפשריות לאי ראיית דם וסת ראשונית </b>(אל־וסת ראשונית<b> = </b>Primary Amenorrhea) <b>– </b>הסיבה השכיחה ביותר היא כמובן אי הגעתה של האישה לבגרות מינית, היינו, הציר ההורמונלי שלה טרם הבשיל ורמות האסטרוגן בגופה עדיין נמוכות מכדי לאפשר ביוץ או גם דמם לדני (וגינלי) ללא ביוץ. סיבות נוספות עשויות להיות: 
א.	מום מולד של חוסר יצירת רחם (Rokitansky Syndrome).
ב.	תסמונת גנטית שאינה מאפשרת הגעה לבגרות מינית, כגון Turner Syndrome.
ג.	קרום בתולין חסר פתח ניקוז, שאינו מאפשר את יציאת דם הווסת מהרחם לכיוון הנרתיק ומשם החוצה – Imperforated Hymen.
ד.	התעברות לאחר הביוץ הראשון.
<b>8. ההיבט הפיזיולוגי של עיבור ללא ראייה ראשונה</b>: זהו מצב אפשרי ולא תאורטי כלל במציאות של נישואי קטינות וקיום יחסי אישות קודם בשלות מינית. הופעת הווסת הראשונה מציינת את השלב האחרון בהתפתחות המינית, שכן קיום וסת משמעו בשלות (לפחות יחסית) של הציר ההיפותלמי־היפופיזרי־שחלתי, שתוצאותיו הסופיות הן עיבוי רירית הרחם ברמה הרחמית, והביוץ ברמה השחלתית (הציר היפותלמוס־היפופיזה־שחלה־רחם מודגם בציור משמאל). לכן, הווסת הראשונה באה לאחר הביוץ הראשון ומסמלת את חוסר ההפריה של אותה ביצית ראשונה שבייצה (או לפחות חוסר השגת היריון מההפריה, אם הייתה). אם הייתה הפריה באמצעות זרע והעובר נקלט לא תהיה וסת לאחר ביוץ זה, כלומר, האישה תהיה בהיריון ללא ראייה ראשונה. עם זאת, יש לציין שאצל חלק גדול מהנערות, הווסתות הראשונות (במשך השנה־שנתיים הראשונות ואף יותר מכך) הן וסתות אל־ביוציות, היינו, הציר ההורמונלי עוד לא בשל לחלוטין. הוא בשל ברמה הרחמית – כלומר, חל עיבוי רירית הרחם ובשלב מסוים ישנה נשירה שלה עקב עיבוי יתר (מצב המשויך לקטגוריה של הדמם הדיספונקציונלי), אבל הוא עדיין אינו בשל ברמה השחלתית, דהיינו, עדיין אין ביוץ. זו גם הסיבה לכך שנערות רבות בגילים 15-12 חוות מחזורים לא סדירים, שהם במקרים רבים מחזורים ללא ביוץ, ואז כמובן לא תהיה מציאות של עיבור ללא ראייה ראשונה. עם זאת, אצל חלק מהנערות התהליכים הרחמיים והשחלתיים סינכרוניים, ובהחלט ישנה מציאות של ביוץ ראשון המקדים את הווסת הראשונה, ואם הנערה התעברה וההיריון נקלט, היא תלד ללא ראייה של וסת ראשונה.
<b>9. דימומים בזמן ההיריון:</b> ברוב המקרים אין וסת בהיריון. עם זאת, ישנם מקרים חריגים ונדירים שבהם יש לאישה דימום קל מאוד בזמן שבו הייתה אמורה לקבל וסת, ולעתים גם כעבור חודש או אפילו חודשיים מתחילת ההיריון (לא יותר מכך). אלו דימומים נדירים, שאפשר אולי להגדירם כדמם וסתי. נוסף על כך ישנו לעתים אירוע של דמם קל בזמן השתרשות ההיריון ברחם, דבר המתרחש כשבעה עד שמונה ימים מזמן ההפריה (סביב היום העשרים ושניים מהיום הראשון של הווסת האחרונה), כאשר האישה עדיין אינה יודעת כלל שהיא בהיריון. הדימום השכיח ביותר בהיריון הוא דימום הנקרא 'הפלה מאיימת', שאינו דמם וסתי אלא דימום הנובע מסיבוך הריוני. דימום זה נובע לרוב מהיפרדות קטנה של השליה או של הקרומים העוטפים את העובר ודבוקים לרחם, דבר החושף כלי דם אימהיים בשריר הרחם (כלי דם מיומטריאליים). לעתים הדימום נובע משליה נמוכה המכסה את צוואר הרחם ('שליית פתח'). כלי הדם השלייתיים יושבים על צוואר הרחם ומדממים בנקל לתוך הנרתיק. אלו דימומים שכיחים עד מאוד, ומופיעים בערך ב־20% מכלל ההריונות, בעיקר בשליש הראשון של ההיריון, אך לעתים גם בשלישים השני והשלישי. דימומים נוספים בהיריון עשויים לנבוע מפוליפים בצוואר הרחם, מפצעים בצוואר הרחם או בנרתיק, וכן ממערכת השתן (עקב זיהום או אבן בדרכי השתן), שאינם דימומים מהרחם אבל עלולים להיחשב דימום ממקור רחמי, צווארי או נרתיקי עקב נביעתם מאותו אזור בגוף.
<b>10. מקור דם הנידה ודם היולדת: </b>בהגדרת "המקור" או ה"מעיין" טמון גם שורש ההבנה של מחלוקת החכמים בעניין שורש הבנת מחלוקת חכמים בעניין דם יולדת שלא טבלה (לעיל פ"ד מ"ג). מי שיסבור שמדובר ברחם בכללותו ממילא יסבור גם שדם הווסת ודם הלידה באים מאותו מקור (קרי, הרחם בכללותו). לעומת זאת, מי שיסבור ששני המקורות – של הווסת ושל הלידה – שונים, יֵרד לרזולוציות עדינות יותר, המתייחסות לכלי הדם השונים של הרחם, ולפיכך גם יסבור שיש לדם מקורות שונים. מקור דם הווסת: כלי הדם האנדומטריאליים – של רירית הרחם, המתחדשת, נבנית ונושרת במחזור קבוע מדי חודש בחודשו ולכן נחשבת הפרשה מטמאת. לעומת זאת, מקור דם הטוהר שלאחר הלידה (לאחר שבוע או שבועיים, שיש בהם גם תערובת רירית רחם) הוא כלי הדם המיומטריאליים – של שריר הרחם, שאינו בעל אופי מתחדש, וממילא גם אינו הפרשתי, ולכן טהור. 
<b>11. חדר, פרוזדור ועלייה:</b> על דברי המשנה בנידה פ"ב מ"ה בנוגע לחדר, פרוזדור ועלייה כבר כתב החתם סופר: "אין לנו להכחיש את המציאות, שאינו כפירוש רש"י והתוספות וציור המהר"ם מלובלין, ואין לנו אלא מה שכתב הרמב"ם" (חתם סופר, חידושים על מסכת נידה יח ע"ב). מכאן משתמע שלא רק אצלנו אלא גם אצל חכמינו הראשונים והאחרונים שרר בלבול בנוגע למהות שלושת המונחים האלו, ואפשר תמיד לומר שלקדמונינו לא היה הידע המדעי והרפואי שיש לנו כיום. עם זאת, ייתכן מאוד שאפשר למצוא מקבילות רפואיות לשלושת המונחים הללו אם נתייחס לשלושת איברי ציר האורך של מערכת המין הנשית מלמטה למעלה: נרתיק, צוואר הרחם ורחם, כאל חלקי אותה מערכת שחז"ל מתארים. ידוע היטב ששלושת החלקים הללו שונים מבחינה היסטולוגית זה מזה, ולכן בהחלט אפשר לראותם כאיברים נפרדים (לא מובעת כאן התייחסות לאיברים הלטרליים לציר אורך זה: החצוצרות והשחלות). אבן הבסיס להתאמת החלוקה הפיזיולוגית לחלוקת חז"ל היא ההבנה שהעלייה טהורה. אין לנו אלא לקבוע שזהו הנרתיק, שדמו תמיד טהור (והוא זב דם מעצמו רק במקרי פציעה, מכה, גידול, זיהום וכדומה). כיוון שכך, וכיוון שברור שהחדר הוא חלל הרחם, אין לנו אלא להסיק שהפרוזדור הוא צוואר הרחם. כפי שהסברנו בגוף הדיון, אין כאן דימוי מדויק אלא משל ספרותי, כדרך המשלים הקדומים.
פרטי איברי הגוף היו לא מוכרים גם בעולם הרפואי היווני־רומי. ציורים קדומים של גוף האדם (החשובים שבהם הוצגו בגוף דיוננו) מראים עד כמה היה המידע כללי ולא מדויק. אמנם גם הם יכולים היו לבצע ניתוחי מתים כמו בעידן המודרני, אולם תודעת המחקר ומערכת התשתית הנדרשת לו היו חסרות.
<b>12. הפלת חתיכת בשר</b>: אפשר להבחין בקלות, בראייה ובעיקר במישוש, אם מה שנפל הוא קריש דם או חומר הריוני. קריש דם משנה את צורתו לפי כיוון הלחיצה בין האצבעות, מה שאין כן חתיכת רקמה. כמובן, אפשר לאשש את האבחנה באמצעות בדיקות מיקרוסקופיות שתבחנה תאים של שליה ועובר במקרי "הפלת חתיכת בשר" ותאי דם אדומים במקרה של קריש דם. בימינו אפשר גם להיעזר בבדיקת אולטרסאונד, בעיקר כשגיל ההיריון הוא למעלה משישה שבועות (בספירה מתחילת הווסת האחרונה, שזו הספירה המקובלת בעולם הרפואי לקביעת גיל היריון אף שבפועל הוא מתחיל שבועיים או יותר לאחר מכן, או ארבעה שבועות מאז ההתעברות). אם נפלטה חתיכה ובאולטרסאונד רואים שק היריון תוך־רחמי עם עובר, לפנינו שתי אפשרויות: (א) פליטת קריש דם; (ב) פליטת עובר תאום (מצב שייתכן תוך המשך היריון תקין של העובר שלא הופל בשלבים מוקדמים של ההיריון). אם בוצעה בדיקת אולטרסאונד קודם הדימום ונראה רק שק היריון אחד, אושרה בכך האפשרות הראשונה ונשללה השנייה, וההפך אם נצפו קודם הדימום שני שקי היריון ולאחר הדימום נצפה רק אחד. אם מבצעים אולטרסאונד ראשון רק לאחר הדימום ורואים רחם ריק, ובטוחים שהאישה הייתה בהיריון קודם (לפי בדיקת היריון בדם או בשתן בתקופה שקדמה לדימום), זוהי פליטת העובר והשליה. בדרך כלל, "יציאת חתיכת בשר" מכילה בעיקר שליה (איור 13 תמונה א) שאליה צמודים חלקי עובר, שלעתים אפשר לגלותם רק בבדיקה מיקרוסקופית, או שק היריון שלם שנפלט בשלמותו על קרומיו, השליה והעובר (תמונה 2). בתמונה 3 נראה קריש דם, שהוא כהה הרבה יותר מדם רגיל, ואפשר למסמסו בין האצבעות. 
<b>13. הפלה בתחילת היריון – שבוע ראשון או שני</b>: בהחלט תיתכן הפלה גם בשבועות מאוחרים יותר, ורוב מקרי ההפלות המגיעים לאבחנה קלינית מתרחשים דווקא בשבועות ה־10-4 מתחילת ההתעברות (השבועות ה־12-6 לפי הספירה הרפואית המקובלת, מהיום הראשון של הווסת האחרונה). מסתבר שרוב ההריונות (כלומר, ביציות מופרות שהחלו בתהליך החלוקה ליצירת עובר) עוברים הפלה בזמן הווסת או בסמוך לו בלי שהאישה מודעת לכך שהייתה בהיריון, וחושבת שזוהי וסת רגילה או כזו שהגיעה קצת באיחור. במקרים אלו אין כמובן אבחנה קלינית של הפלה, וזוהי 'הפלה כימית'. כשהאישה מפילה כל כך מוקדם, דם הווסת מעורב בתאים עובריים, ומכיוון שהאישה אינה מודעת לכך שהפילה, היא טמאת נידה.
<b>14. הפלה ללא דימום:</b> בדרך כלל, לאחר הפלה ישנו דימום, הנמשך כעשרה ימים עד שבועיים. 
<b>15. הרֵאליה בתיאור שלבי יצירת הוולד:</b> מהבחינה הרפואית־מדעית אין חפיפה בין התיאורים במשנה לבין תהליך יצירת הוולד שעליו אנו יודעים היום, שהוא תהליך המשכי של חלוקת תאים ודיפרנציאציה שלהם לאורגנים ולמערכות שונות במהלך השבועות הראשונים של ההיריון.
בתרשים זה (שלמעלה איור 14) אפשר לראות הדגמה סכמטית של ההתפתחות העוברית. בשתי העמודות הראשונות משמאל מופיע תהליך חלוקת התאים, החל בתא אחד המתחלק לשניים בתוך 24 שעות לאחר ההפריה, שניים לארבעה וכן הלאה, עד לשלב של כמה מאות תאים המשתרשים בחלל הרחם.
שלוש התמונות הבאות (איור 15) באופן מקורב יותר את רגע ההפריה, שבו הזירעון נכנס לביצית (15 א); חלוקת הביצית המופרה לארבעה עד שמונה תאים (התמונה האמצעית 15 ב); הדגמה כיצד הביצית המופרית מתגלגלת לאורך החצוצרה תוך המשך חלוקת התאים בתוכה (תמונה 15 ג).
צבר התאים משתרש בחלל הרחם בערך ביום ה־8-7 שלאחר ההפריה, ועד אז הוא צף בחצוצרה שבה אירעה ההפריה, וכעבור שלושה ימים נוספים – ברחם. בשלב זה, כל התאים 'אינדיפרנטיים', כלומר, דומים זה לזה ולכאורה זהים. לאחר כמה ימים מתחיל השלב שבו הם מתחלקים לשני סוגים: סוג אחד של תאים ייצוֹר את העובר, והסוג השני ייצוֹר את השליה ואת הקרומים. בשבוע השלישי שלאחר ההפריה, כלומר, בשבוע שבו חל האיחור בווסת, מתחילה התמיינות ראשונה של תאים. הראשונים להיווצר הם תאי מערכת העצבים המרכזית, שלב הנקרא 'שלב הנוטוכורד' (notochord), שבו נוצר צינור עצבי הנמשך לכל אורך ציר העובר, אשר ייצור בהמשך את המוח ואת חוט השדרה. בשלב זה, השבוע השלישי שלאחר ההפריה, העובר נראה כקיסם דק ואורכו פחות ממילימטר. מרכזו של קיסם זה הוא 'הנוטוכורד' – הצינור העצבי הפרימיטיבי הראשון. לאחר מכן, החל בשבוע ה־5-4 לאחר ההפריה, מתחילים להיווצר האיברים השונים. <b>הלב מתחיל לפעום סביב היום ה</b><b>־</b><b>25 לאחר ההפריה</b>, דהיינו, באמצע השבוע הרביעי (או בלשון הגינקולוגים: בשבוע החמישי ועוד ארבעה ימים מהווסת האחרונה). שמונה שבועות לאחר ההפריה (השבוע העשירי מהיום הראשון של הווסת האחרונה), גודל העובר הוא כבר כשלושה ס"מ.<sup class="footnote-marker">1</sup><i class="footnote">למידע נוסף ראו סרטון על התפתחות העובר בקישור המצורף: https://www.youtube.com/watch?v=9klWzhvBFLI, ברחבי המרשתת ישנם סרטונים רבים נוספים בנושא זה. </i>
<b>16. אישה שהפילה כמראה שערות אדומות:</b> קשה להבין מבחינה מדעית־רפואית למה קבעו חכמים שבמקרה זה, לאישה שומא במעיה, אלא אם כן נסבור שאלו תולעים או טפילים אחרים במעיים, הדומים אכן לשערות אדומות, ושערות אלו, שיצאו מפי הטבעת של האישה, חדרו לנרתיק, ומשם יצאו החוצה, ונדמה בעיניהם כאילו הפילה שערות אדומות. יש לזכור שהמציאות הרפואית באותם ימים לא הייתה כזו שאליה אנו רגילים היום, וסביר להניח שהידבקות בטפילים שונים הייתה שכיחה ביותר.
<b>17. המפלת כעין דגים וחגבים, שקצים ורמשים, אם יש בהם דם </b><b>– טמאה, ואם לאו – טהורה</b>: כפי שאפשר לראות בציור בסעיף 15 לעיל, העוּבר בשבועות הראשונים לחייו יכול להזכיר צורה של דג או של רמש אחר. כיוון שאין הפלה ללא דימום, פליטה של צורה כזו בליווי דם מלמדת על הפלה, ולכן האישה נטמאת. לעומת זאת, פליטה של צורה כזו ללא דימום, בהכרח אינה הפלה אלא אולי פליטה של טפיל כלשהו מהנרתיק, ולכן האישה טהורה. כנאמר לעיל, לאור תנאי ההיגיינה ששררו אז, קרוב לוודאי שכל אדם היה מכוסה טפילים ומרעין בישין אחרים, ולכן חיזיון זה לא היה נדיר כלל וכלל. 
<b>18. תהליכי לידת העובר, הקרומים והשליה:</b> השליה מחוברת לדופן הרחם בצדה האחד, הנקרא 'הצד האמהי', וממנה יוצא קרום הצמוד לכל חלל הרחם מפני השטח החיצוני של השק ההריוני. חלקו הפנימי של קרום זה מלא מי שפיר שבתוכם צף העובר. פני השטח השלייתי הפונה לכיוון הקרומים נקרא 'הצד העוברי' של השליה. בתהליך הלידה נפקע הקרום (בדומה לחור הנעשה בבלון מלא אוויר), דבר הגורם לקרע הקרומים וליציאת מי השפיר. בהמשך נולד הוולד, ולאחר מכן – בדרך כלל דקות מספר לאחר הלידה – יוצאים יחד השליה עם חבל הטבור והקרומים. אם השליה אינה יוצאת לאחר כחצי שעה מפעילים מניפולציות רפואיות שונות כדי להוציאה. 
<b>19. יוצא דופן</b> = ניתוח קיסרי: הניתוח נקרא כך משום שהיה זה 'חוק הקיסר' הרומי – לחלץ את העובר מיד עם מות האם מכל סיבה שהיא. בניתוח זה היו חותכים באופן מהיר ביותר את דופן הבטן ואת דופן הרחם של האם ומחלצים את העובר כדי להצילו. הדבר לא הצריך כמובן מיומנות כירורגית מורכבת, שכן בוצע בימים ההם רק באישה מתה. ניתוחים קיסריים באישה חיה החלו להיות מקובלים רק החל במחצית השנייה של המאה התשע עשרה.
<b>20. אין שפיר אלא באדם בלבד:</b> נראה שהיה בלבול בין ה'שפיר', המציין בימינו את מי השפיר (amniotic fluid) ואת הקרומים שבתוכם נמצאים המים והעובר (membranes), לבין השליה (placenta). שק שפיר (amniotic sac), שהוא הקרומים עם מי השפיר שבתוכו, מצוי אצל בעלי חוליות, הכוללים יונקים, זוחלים ועופות (בשני האחרונים – בתוך הביצים שהם מטילים). אצל היונקים, והאדם בכללם, נוצרים מי השפיר מהפרשות עור העוּבר עד לשבוע החמישה עשר בערך (השבוע השנים עשר מההתעברות). לאחר מכן הם נוצרים בעיקר משתן העובר, דהיינו, מי השפיר הם בעצם השתן העוברי. תפקידם של מי השפיר הוא לשמש מדיום המקיף את העובר ומאפשר לו מצד אחד תנועות גוף וגפיים, ובכך מונע 'כיווצים' ('קונטרקטורות') בגפיים, ומצד שני מונע לחץ על חבל הטבור, דבר העלול לפגוע באספקת הדם לעובר דרכו, שכן בהיעדר מי שפיר עלול חבל הטבור להילחץ בין קיר הרחם לעובר. השליה היא איבר המתפתח עם העובר במהלך ההיריון אצל נקבות יונקים, פרט ליונקי כיס או יונקי ביב, ותפקידה העיקרי הוא לאפשר חילוף חומרים בין האם לעובר (חמצן וחומרי תזונה מהאם לעובר, ופחמן דו חמצני וחומרי פסולת מהעובר לאם). כמו כן, היא משמשת ליצירת הורמונים החיוניים להיריון. היא ממוקמת על גבי דופן הרחם, וממנה יוצא חבל הטבור. לסיכום: שני הדברים הללו, גם השפיר וגם השליה אינם ייחודיים לאדם בלבד, ושמא הייתה כוונת חז"ל (במשנת בכורות פ"ג מ"ב). למשהו אחר, שכן קשה להניח שבחברה החקלאית שעסקה גם בלידות של עגלים ובעלי חיים אחרים לא היה ידוע שגם אצלם ישנם שליה, מי שפיר, חבל טבור וקרומים. זה אכן מתמיה מאוד, בפרט לאור העובדה שחז"ל מתארים את השפיר כ"שק מלא מים" (בכורות פ"ח מ"א; כריתות פ"א מ"ה). הם התכוונו כנראה במונח זה לאותו דבר שאליו גם אנחנו מתכוונים כיום.
<b>21. ולד שהתמסמס</b>: עובר שמת ברחם, עורו מתחיל להתקלף כבר לאחר 48 שעות, ולאחר זמן רב יותר מתחילים להתפרק גם איבריו הפנימיים. דבר שכיח מאוד הוא שעד שהאישה מגלה שהעובר ברחמה מת עובר זמן של שבועות מספר. דבר זה מתגלה בבדיקת אולטרסאונד שגרתית או במקרה שבו האישה מדממת ורואים בבדיקה שהעובר קטן בשבועות מספר מגיל ההיריון שהיה צפוי לפי הווסת האחרונה, דהיינו, מות העובר אירע זמן רב קודם הגילוי. כשמוציאים עובר כזה מהרחם (בתהליך כירורגי או תרופתי) רואים "עובר ממוסמס", או בלשון הרפואית: fetus maceratus.
<b>22. מולה בועית</b> (Hydatiform Mole): מחלה שהיא חלק מהספקטרום של מחלות הטרופובלסט ההריוניות (gestational Trophoblastic Disease) ונובעת משגשוג יתר של רקמת הטרופובלסט, שהיא השלב המוקדם של השליה. המחלה נובעת מהפריה לא תקינה של ביצית וזירעונים. בדרך כלל הביצית ריקה, ללא חומר גנטי, ומופרה על ידי שני זירעונים. המחלה שכיחה בעיקר בגילאי הקצוות (צעירות מעשרים ומבוגרות מארבעים), וגורמת גידול לא מבוקר של רקמת הטרופובלסט בתוך הרחם, בצורה של בועיות. במקרים מסוימים עלולות להתפתח גרורות של הגידול באיברים שונים של האישה. הסימנים הקליניים האופייניים למצב זה כוללים דימומים, גדילה מהירה של הבטן והתפתחות מוקדמת מאוד של רעלת היריון. כן שכיחה הופעת ציסטות שחלתיות. מחלות נוספות הנמנות עם ספקטרום המחלות הטרופובלסטיות כוללות מולה חודרנית, מולה חלקית וכוריוקרצינומה. הטיפול במולה הוא בדרך כלל ריקון הרחם באמצעות גרידה, ומעקב למשך חודשים מספר עד שנה כדי לוודא שלא מופיעות גרורות.
<b>23. השתן כחומר ניקוי או כחומר לעיבוד עורות:</b> מרכיב כימי הקשור בשתן הוא קרבמיד פראוקסיד (carbamide peroxide), שהוא השם הכימי לאורֵאה. אפשר למצוא קרבמיד במוצרים כמו טיפות Murine לאוזניים והסרת שעווה מהאוזניים. האורֵאה מגדילה את קיבולת המים של העור באמצעות פתיחת שכבות עור לקשרי מימן, המושכים לחות לתאי עור יבשים. כך יכול השתן לשמש גם חומר ניקוי באופן כללי, וחומר לעיבוד עורות. אכן אנו מוצאים שבימי קדם נהגו אנשים לקחת זה מזה שתן למטרות ניקוי שונות. 
<b>24. דימומים ושאר מרעין בישין: </b>דימומים עקב היפרדות שליה או שליית פתח; לידה פתולוגית כגון דיספרופורציה בין ראש העובר לאגן האם (cephalo-pelvic disproportion = CPD), שאינה מאפשרת לעובר להיוולד; קרעים בתעלת הלידה הגורמים אבדן דם מסיבי; מצגים פתולוגיים שאינם יכולים להיוולד כגון מצג מצח ומצבי עכוז מסוימים; רעלת היריון העלולה לגרום למות האם והעובר, ועוד. רוב המצבים הללו היו נגמרים במות האם, ולעתים קרובות גם במות הוולד. כיום אפשר כמובן להתגבר על רובם באמצעות ניתוח קיסרי. תמותת אימהות בעולם השלישי (המקביל לעולם של חז"ל) מגיעה עד לאחת משמונה לידות (!), לעומת העולם המערבי המפותח, שבו מגיעה התמותה האימהית לאחת מ־12,500 לידות. במצב שבו היריון ולידה מלווים בתמותה של 10% ויותר מן היולדות, אפשר להבין את הפחד הגדול מהלידה ואת רתימתו לאמרות כגון "על שלש עבירות נשים מתות בשעת לידתן" (שבת פ"ב מ"ו).
<b>25. מרווח הזמן בין לידת התאום ראשון לתאום השני:</b> מחקר שהתפרסם ב־2008<sup class="footnote-marker">2</sup><i class="footnote">שטיין ואחרים, תאומים. </i> והתבסס על 8220 לידות וגינליות (לא קיסריות, שבהן שני העוברים מוּצאים בהפרש של פחות מדקה זה מזה) מצא שהזמן הממוצע בין יציאת התאום הראשון ליציאת התאום השני עומד על 13.5 דקות; 75.8% נולדים בתוך 15 דקות זה מזה; 16.4% נולדים בתוך 30-16 דקות זה מזה; 4.3% נולדים בתוך 45-31 דקות זה מזה; 1.7% נולדים בתוך 60-46 דקות זה מזה; 1.8% נולדים בתוך למעלה משעה זה מזה. בספרות הרפואית תוארו מקרים ספורים, אנקדוטליים ממש, שבהם הייתה ירידת מים בעובר הראשון שאותו יילדו, והשני נותר ברחם במשך תקופה ארוכה, עד שבועות מספר. דבר כזה הוא כמעט בגדר הבלתי אפשרי, שכן מרגע שהלידה מתחילה היא אינה נעצרת עד שהרחם מתרוקן לחלוטין.
<b>26. "חרדה מסלקת את הדמים" (נידה פ"ד מ"ז):</b> מצב רוח ירוד ותזונה גרועה עלולים לגרום להיעלמות המחזור. מצבים רבים יכולים להשפיע על סדירות המחזור ולגרום דימומים לא סדירים (irregular bleeding), להפחתת הכמות הווסתית ו/או תדירותה (hypomenrrhea או oligomenorrhea) ולהיעלמות הווסת לתקופה של חודשים עד שנים (amenorrhea). דחק נפשי (stress) הוא אחד הגורמים העיקריים לכך (כגון בתקופות של בחינות, בטירונות בצבא, וכדומה), אולם ייתכנו גם מצבים נוספים, כגון רעב ממושך, פעילות גופנית מואצת על פני זמן ארוך (אתלטיות מקצועיות), ירידה או עלייה ניכרת במשקל, ועוד. הסיבה לכך היא עלייה ברמת הורמוני דחק (stress hormones) כגון אדרנלין וקורטיזול במצבים אלו, המשפיעים על הציר ההורמונלי.<sup class="footnote-marker">3</sup><i class="footnote">למאמר רחב הדן בהשפעת מצבי דחק על המחזור ראו סומר, לחץ.  </i>
<b>27. פולטת זרע: </b>לא תובא כאן התייחסות לכל הצד ההלכתי, למספר העונות לפי הדעות השונות, לפסק השולחן ערוך בדבר פולטת זרע ששטפה עצמה (עונה וחצי) וכדומה, אלא רק לפן הרפואי. נוזל הזרע (כ־5 סמ"ק בכל שפיכה) מוצאו בבלוטת הערמונית (פרוסטטה), והוא מורכב בעיקר ממים (90%) המכילים פרוקטוז (סוכר פירות) לשם אספקת אנרגיה לזירעונים; אבץ – המגן על החומר הגנטי שבתאי הזרע; ויטמין C – הנוגד תהליכים חמצוניים העלולים להזיק לתאי הזרע; חלבונים והורמונים שונים המגנים על תאי הזרע באופן מקומי מפני מערכת החיסון הנשית העלולה לתקוף אותם; ופוליאמינים – ההופכים את הזרע לבסיסי כדי לסתור את חומציות הנרתיק. בתוך הנוזל המרקי הזה שוחים הזירעונים המיוצרים באשכים (כ־80-20 מיליון לכל סמ"ק של נוזל זרע, אצל גבר פורה). אורך חיי הזרע תלוי במספר גורמים: על גבי משטח יבש כגון בגד או סדין, הזרע ימות ברגע שהנוזל יתייבש, דהיינו, בתוך דקות אחדות. בהשארתו בכלי חשוף לאוויר הוא ימות לחלוטין בתוך 6-5 שעות, ויאבד מכושר הפרייתו כבר לאחר שעה. לעומת זאת, במערכת המין הנקבית (נרתיק, צוואר הרחם, רחם וחצוצרות) יכול הזרע להתקיים ולהישאר חיוני במשך 5-3 ימים, כלומר, קיום יחסים אפילו עד חמישה ימים קודם הביוץ יכול להניב היריון, ולעתים גם שבוע ימים קודם. כפי שאמרנו, הזירעונים יכולים לשרוד גם בנרתיק למשך ימים מספר, בעיקר בריר שסביב הפה החיצוני של צוואר הרחם הבולט לתוך הנרתיק. עם זאת, רוב נוזל הזרע נשטף מעצמו במהלך השעות שלאחר קיום היחסים, ונותר בעיקר חלק קטן מהזירעונים. שטיפה של הנרתיק בזרם מים חזק תשטוף כמובן את כל הנוזל ואת תאי הזרע החוצה.
<b>28. תינוקת השופעת דם:</b> התופעה של תינוקת המדממת יום או ימים מספר לאחר לידתה, קיימת, אם כי נדירה יחסית. תופעה זו נובעת מגמילה הורמונלית שהתינוקת עוברת עם יציאתה מהרחם. במצבים מסוימים, סביבתה התוך־רחמית של העוברית עשירה יותר בהורמוני מין (אסטרוגן ופרוגסטרון) ממקור אימהי, וברגע שהתינוקת נולדת היא מתנתקת מאספקה הורמונלית זו. רמות הורמונים אלו בגופה יורדות באופן פתאומי, ואז היא מקבלת וסת במנגנון של וסת של אישה רגילה. אצל אישה רגילה, הגמילה ההורמונלית מאסטרוגן ומפרוגסטרון היא תוצאה של ניוון הגופיף הצהוב המפריש הורמונים אלו לאחר כארבעה עשר יום מהביוץ, דבר הגורם לנשירת רירית הרחם בזמן הווסת בתגובה לירידה החדה בהורמונים המחזיקים את הרירית. לכן יש לראות מבחינה פיזיולוגית את הדימום התינוקי לאחר הלידה כווסת, אם כי מדובר כמובן בווסת ללא ביוץ מקדים (אך אין זה משנה כלל להלכה אם ביוץ קדם לווסת או לא, ומחזורים רבים הם אל־ביוציים). לעומת מקרים מעניינים אלו, המתקיימים רק בימים הראשונים לחיי התינוקת, יכולים להתרחש אירועי דמם גם אצל תינוקות גדולות יותר וכן אצל ילדות בכל גיל שהוא, מסיבות פתולוגיות. הסיבות העיקריות לדימום פתולוגי בילדות הן: 
א. 	גירוי הורמונלי עקב גידול שחלתי או אדרנלי מפריש אסטרוגן, דבר הגורם לעיבוי הולך ומתמיד של רירית הרחם עד לנשירתה טיפין טיפין באופן לא סדיר.
ב.	גירוי הורמונלי עקב תרופות המכילות אסטרוגן או הגורמות ליצירתו האנדוגנית של אסטרוגן, הגורם תוצאה דומה בדרך שונה.
ג.	דלקת פטרייתית, חיידקית או אחרת הגורמת לארוזיה של רירית הנרתיק ואשר אינה קשורה כלל לדימום רחמי.
ד.	הכנסת גוף זר הגורם לפציעת הנרתיק. גם במקרה זה אין קשר לדימום רחמי.
מובן שההתייחסות ההלכתית לשתי הדוגמות הראשונות אמורה להיות שונה מזו האמורה להינתן לשתי הדוגמות האחרונות. לכן נראה שאפשר לחלק את הדימום אצל תינוקות או ילדות לשלוש קטגוריות עיקריות:
א.	דמם של תינוקת בת יומה או ממש בימים הראשונים לאחר הלידה עקב גמילה הורמונלית עם היציאה מרחם האם. אפשר לראות זאת כווסת רגילה, היינו, נידה. כמובן יש צורך בבדיקה רפואית כגון אולטרסאונד לשלילת גורם פתולוגי לדימום זה, כגון ציסטה שחלתית מפרישת הורמונים העלולה להתקיים עוד בשלב העוברי, אבל אלו מקרים נדירים יותר.
ב.	דמם ממקור רחמי של תינוקת או של ילדה שעוד לא הגיעה לבגרות מינית, בעיקר עקב גידולים מפרישי אסטרוגן, תרופות, חוסר איזון הורמונלי וכדומה.
ג.	דמם מהנרתיק עקב דלקת, פצעים, גוף זר, שריטות וכדומה, דימום שאינו ממקור רחמי.
<b>29. זיבה אצל אישה:</b> המונח "זיבה" אצל אישה, הן בתורה הן במשנה ובגמרא, אינו מתייחס כלל למחלת הגונוריאה  (Gonorrhea, הנקראת בימינו "זיבה"; מה שאין כן בנוגע לזיבת הגבר), אלא מתייחס לאירוע של דמם חריג המתקיים יום או יומיים (זיבה קטנה) או שלושה ימים או יותר (זיבה גדולה) באחד עשר הימים הראויים לזיבה, היינו, הימים ה־18-8 למחזור, בין אם זו התמשכות הווסת אל מעבר לשבעה ימים ("תזוב על נידתה") בין אם זו הפסקת הווסת והתחדשות הדימום ביום מן הימים ה־18-8. ברור שהזיבה ההלכתית מתייחסת לדימום, שכן נאמר על האישה הזבה: "כי יזוב זוב דמה ימים רבים בלא עת נדתה" (ויקרא ט"ו, כה; אצל גבר זב אין מוזכר דם). גם ההקשר לימים מסוימים שאינם בגדר "ימי הנידה" אלא "ימי הזיבה" מוכיחים שאין מדובר בזיהום חיידק הגונוריאה או בכל זיבה דלקתית אחרת העלולה להתקיים בכל זמן שהוא ללא קשר לימי הנידה או לימי הזיבה. גם ההפרשה האופיינית לגונוריאה אינה הפרשה דמית אלא בעיקר הפרשה מוגלתית מהנרתיק, מצוואר הרחם ומדרכי השתן. אם האישה החולה בזיבה נמצאת בהיריון, המחלה עלולה לעבור גם לתינוק בשעת הלידה ולגרום אצלו דלקת בלחמית העין (conjunctivitis), וללא טיפול עלולה לגרום פגיעה בראייה ואף עיוורון. משמע מכך שהתינוקת שנדבקה מאִמהּ חווה את המחלה בעיניים ולא בדרכי המין, כלומר, היא אינה מפרישה הפרשה מוגלתית מאיברי המין עקב כך, וזו יכולה להיות הוכחה נוספת לכך שזיבת האישה במשנה אינה גונוריאה או זיהום כלשהו אחר. לכן, אם ננטרל את הגונוריאה מההקשר של הזיבה ההלכתית ונתייחס לזיבה כאל דימום לא סדיר ופתולוגי, ברור שתינוקת עלולה לחוות זיבה מהסיבות שנזכרו בסעיף הקודם, היינו, גמילה הורמונלית מעודף הורמוני מין במהלך ההיריון, גידול מפריש הורמונים וכדומה. עם זאת, הזיבה האמורה אינה מתקיימת בדרך כלל ממש מלידה אלא לפחות יום או יותר לאחריה. בהקשר לגונוריאה, כפי שציינּו, תינוקת אינה מפרישה הפרשה מוגלתית מאיברי המין אם נדבקה מהאם בגונוריאה במהלך הלידה. ההדבקה בגונוריאה יכולה להיות רק במהלך הלידה, במגע התינוק או התינוקת עם לזיות מפרישות גונוריאה הנמצאות בתעלת הלידה, ואז, כאמור, התינוק או התינוקת עלול/ה לפתח דלקת עיניים קשה. החיידק אינו עובר את השליה, ולכן העובר אינו חולה בגונוריאה כל זמן שהוא ברחם אמו.
<b>30. שלבי ההתפתחות המינית מבחינה רפואית:</b> ברפואה ישנה מערכת חלוקה של שלבי ההתפתחות המינית. מייסד מערכת חלוקה זו הוא החוקר Tanner ועל שמו היא נקראת, והיא מבוססת על שלבים שונים בהתפתחות השדיים ועל שלבים שונים בהתפתחות שיער הבושת אצל הנערה (ישנה מערכת חלוקה שלו גם להתפתחות המינית של הנער, המבוססת על שלבי התפתחות האשכים ואיבר המין ושלבי התפתחות שיער הבושת, כפי שנראה להלן). להלן מערכת החלוקה של הנערה, הן באיורים הן בהסבר מילולי. לכל שלב ישנו ניקוד מ־1 עד 5 הן להתפתחות שיער הבושת הן להתפתחות השדיים. כך אפשר להגדיר במדויק את שלב ההתפתחות של הנערה. למשל: שדיים – 3, שיער בושת – 2 וכדומה. חשוב לציין שהשלבים בסקלה זו אינם מתייחסים לגיל הנבדק/ת אלא רק למידת התפתחות סימני המין אצלו/ה, שכן עקב הבדלים טבעיים בין בני אדם, אנשים שונים עוברים את שלבי Tanner בקצב שונה, התלוי בזמן תחילת ההתבגרות המינית.
<b>שיער ערווה (זכר ונקבה)</b>

ביבליוגרפיה

<b><big>ביבליוגרפיה וקיצורים מסכת נידה</big></b>
<b>חיבורים רבניים וקלאסיים</b>
אבן שמואל, מדרשי גאולה – אבן שמואל, י', תשי"ד, מדרשי גאולה, תל אביב 
אבות דרבי נתן, מהדורת שכטר, ש"ז, וינה, תרמ"ז.
אווסביוס, מהדורת מלמד – מלמד, ע"צ, האונומסטיקון של אבסביוס, ירושלים, תרצ"ג.
אווסביוס, מהדורת נוטלי ספראי – Notley, R. S., and Safrai, Z., 2005, Eusebius, Onomasticon, Boston and Leiden. 
אווסביוס, מהדורת קלוסטרמן –Klostermann, E., 1966, Eusebius, das Onomastikon der Biblischen Orstnamen, Hildesheim. 
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.
אייזענשטיין, אוצר המדרשים – אייזענשטיין, י"ד [חש"ד], אוצר המדרשים, ירושלים.
איכה רבה, מהדורת באבער, ש', וילנא, תרנ"ט.
אסתר רבה, קושטא, רע"ד או ר"פ.
אפיפניוס, נגד המינים – ראו ויליאמס. 
ארבעה טורים, רבי יעקב ברבי אשר, מהדורת וארשה, תרמ"ב.
בית הבחירה – רבי מנחם המאירי, בית הבחירה, מהדירים שונים, ירושלים תשל"ז. בית הבחירה, מהדירים שונים, ירושלים, תשל"ז.
בראשית רבה, מהדורת טהעאדאר-אלבק, הוצאת צילום, ירושלים, 1965.
ברייתא דנידה – ראו מריאנברג, ברייתא דנידה; הורביץ ברייתא דנידה. 
דיוסקורידוס, רפואה – Dioscorides, De Materia Medica, Wellman, M. (ed.), 1907-1914.
הורביץ, ברייתא דנידה – הורוויץ, ח"מ, תרמ"ט, תוספתא עתיקתא, פרנקפורט ע"מ.
היכלות רבתי – ורטהימר, בתי מדרשות, א, עמ' סג-קלן.
הירונימוס, מכתב 121 – Hieronymus (Saint), 1995, Letters and Select Works, Pebody.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
המאירי - ראו בית הבחירה.
וויליאמס, אפיפניוס, נגד המינים – Williams, F., 2009, The Panarion of Epiphanius of Salamis, Leiden.
ורטהימר, בתי מדרשות – ורטהימר, א', בתי מדרשות, א-ב, ירושלים, תשל"ב.
זוסמן ,ירושלמי – זוסמן י' (מבוא), תלמוד ירושלמי, ירושלים, תשס"א. 
חילופי מנהגים – מהדורת לוין, ב"מ, תשמ"ז, אוצר חילוף מנהגים בין בני ארץ ישראל ובני בבל, בני ברק; מהדורת מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים. 
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
יבמות, תלמוד בבלי, ראו ליס. 
ילקוט שמעוני, מהדורת שילוני, י', ירושלים, תשל"ג ואילך.
כהנא, ספרי במדבר – כהנא, מ"י, תשע"ג, ספרי במדבר: מהדורה מבוארת, ירושלים.
כהנא, קטעי מדרשים – כהנא, י"מ, תשס"ה, קטעי מדרשי הלכה מן הגניזה, ירושלים.
כלה רבתי - ראו מסכת כלה. 
לוין, אוצר הגאונים לוין, ב"מ, תשמ"ד, אוצר הגאונים, ירושלים (מהדורה מצולמת).
אוצר הגאונים – ראו לוין.
ליברמן, ספרי זוטא – ליברמן, ש', תשכ"ח, ספרי זוטא (מדרשה של לוד), ניו יורק.
ליס, יבמות – ליס, א' (עורך), תשמ"ג-תשמ"ט, מסכת יבמות (מהדורת מכון הש"ס השלם), ירושלים. 
מדרש רבי חננאל הסיקילי – Mann, J., 1971, The Bible as Read and Preached in the Synagogue, New York 
מדרש שמואל, בתוך: מדרש שוחר טוב, מהדורת ב. ליפשיץ, ירושלים, 2009.
מדרש תהלים (שוחר טוב), מהדורת בובר, ש', וילנא, תרנ"א.
מדרש תנאים על דברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב, ומנטובה, שכ"ג.
מדרש תנחומא בובר, מהדורת בובר, ש', וילנא, תרמ"ה.
מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, אפשטיין, י"נ ומלמד, ע"צ, ירושלים, תשט"ו. 
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמת היהודים, יוספוס פלביוס, מהדורת שליט, א', ירושלים ותל אביב, תשכ"ז.
מקבים ב - שוורץ, ד', ספר מקבים ב, ירושלים, 2004.
מריאנברג, ברייתא דנידה – Marienberg, E., 2003, Niddah: Lorsque les juifs conceptualisent la menstruation, Paris.
מסכת דרך ארץ, מהדורת היגער, מ', ירושלים, תרצ"ח.
מסכת כלה, מהדורת היגער, מ', ירושלים, תש"ל. 
מסכת סופרים, מהדורת היגער, מ', ניו יורק, תרצ"ד.
סורנוס, גינקולוגיה - Soranus, Gynecology, (tr. Temkin, O) 1956 Baltimore סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
ספרי במדבר, ח"ש, האראוויטץ, לייפציג, תרע"ז.
ספרי דברים, א"א, פינקלשטין, ברלין, ת"ש. 
ספרי זוטא, ח"ש, האראוויטץ, לייפציג, תרע"ז.
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל. 
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פליניוס, ההיסטוריה של הטבע – Plinii, 1969, Natural History, Rackham, H. (ed.), London
פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד. 
פסיקתא רבתי, מהדורת איש שלום, מ', וינה, תר"מ.
פתחי תשובה – איזנשטט, אצ"ה, פתחי תשובה – הלכות נדה, וילנא, תקצ"ו.
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
ר"ן בפירושו לרי"ף, הודפס בתלמוד ש"ס וילנא.
רבי משה בן מיימון, משנה תורה, מהדורת שבתי פרנקל, בני־ברק, תשל"ה.
רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן. 
רמב"ן – חידושי הרמב"ן השלם על הש"ס, ירושלים, תשנ"ה.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שערי תשובה, מהדורת הירש, י"מ, לייפציג, תרפ"ח.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תלמוד בבלי – ראו ליס.
תנא דבי אליהו, מהדורת איש שלום, מ', וינה, 1904.
תרגום השבעים – Rahlfs, H. (ed.), 1935, Septuaginta, Stuttgart
תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב. 
תרגום יונתן לנביאים, מהדורת שפרבר, א', ליידן, 1959 ואילך. 
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תשובות הגאונים, ירושלים, תרפ"ט.
תשובות הגאונים החדשות [אופק] – עמנואל, ש', תשובות הגאונים החדשות, ירושלים, תשנ"ה. 
תשובות הגאונים הרכבי – הרכבי, א"א, זכרון לראשונים וגם לאחרונים, ברלין, תרמ"ז.
תשובות הגאונים קורונל – קורונל, נ"נ, תשובות הגאונים, וויען, תרל"א.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
<b>חיבורים מחקריים</b>
SEG – Supplementum epigraphicum Graecum, Leiden 1923.
אבי יונה, גאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אדמס, מילון המיניות – Adams, J. N., 1990, The Latin Sexual Vocabulary, Duckworth.
אונא, וו שין – אונא, א', תשכ"ה, תש"ם, "ו' ו-ש' המתחלפות במשנה", סיני נו, עמ' ח-יב; שם, פז, עמ' קה-קיח.
אורבך, אסקטיזם – אורבך, א"א, תשכ"א, "אסקזיס ויסורים", בתוך: הנ"ל (עורך), ספר היובל ליצחק בער, ירושלים, עמ' 68-48.
אורבך, נפש אחת – אורבך, א"א, תשל"א, " 'כל המקיים נפש אחת...' [סנהדרין ד, ה]: גלגוליו של נוסח, תהפוכות צנזורה ועסקי מדפיסים", תרביץ מ, עמ' 284-168.
אורבך, תדב"ר – אורבך, א"א, תשמ"ח, "לשאלת לשונו ומקורותיו של ספר 'סדר אליהו'  ", בתוך: הנ"ל (עורך), מעולמם של חכמים, ירושלים, עמ' 433-418.
אידל, התורה – אידל, מ', תשמ"א, תפיסת התורה בהיכלות ובקבלה, מחקרי ירושלים במחשבת ישראל א, עמ' 84-23.
אלבק, מבוא לתלמודים – אלבק, ח', תשכ"ט, מבוא לתלמודים, תל אביב.
אלבק, פירוש – אלבק, ח', תשי"ב, פירוש לשישה סדרי משנה, ירושלים ותל אביב.
אלון, טומאת נכרים – אלון, ג', תשי"ז, "טומאת נכרים", בתוך: אלון, מחקרים, א, עמ' 147-121.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אלמן, תוספתא פיסחה – Elman, J., 1999, “Orality and the Transmission of Tosefta Pisha in Talmudic Literature,” in: Fox, H., and Meacham, T. (eds.), Introducing Tosefta, New York, pp. 123-180.
אפטוביצר, תדב"ר – Aptowitzer, A., 1955, “Seder Elia,” Jewish Studies in Memory of George Alexander Kohut, New York, pp. 5-59.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים ותל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים – אפשטיין, י"נ, תשמ"ג, פירוש הגאונים לסדר טהרות, ירושלים (תרפ"א-תרפ"ד, ברלין).
אשל, סנדל – אשל, ח', 1998, "סנדלים מסומרים במקורות היהודיים והממצא ממערת המפלט", בתוך: אשל, ח', ועמית, ד' (עורכים), מערות המפלט מתקופת מרד בר-כוכבא, תל אביב, עמ' 233-225.
באומגרטן, מנהג נשים – באומגרטן, א', תשע"ב, "על מנהג נשים שלא להכנס לבית הכנסת בימי נידתן", בתוך: ריינר, א' ואחרים (עורכים), תא שמע: מחקרים במדעי היהדות לזכרו של ישראל מ' תא-שמע, אלון שבות, עמ' 104-85.
בוהק, מאגיה – Bohak, G., 2007, Ancient Jewish Magia, Cambridge
ביכלר, בית שמאי – ביכלר, א', 1905, "הלכות למעשה כבית שמאי בזמן הבית ואחר החורבן", בתוך: Krausz, S., and Weisz, M. (eds.), Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch, Budapest, pp. 21-30.
ביכלר, משנת שבת – ביכלר, א', תרצ"ז, "פירוש המשנה שבת פרק כג, ה, עושין כל צרכי המת סכין ומדיחין אותו", ספר היובל לפרופסור שמואל קרויס, ירושלים, עמ' 54-36.
בן שעיה, נידה – בן שעיה, ש', 2005, הרחקות האישה בימי נידתה, עבודת דוקטור, אוניברסיטת בר-אילן, רמת גן.
בראנד, כלי חרס – ברנד, י', תשי"ג, כלי החרס בספרות התלמודית, ירושלים.
ברודי, רב נטרונאי – ראו תשובות רב נטרונאי בר הילאי גאון.
ברנדס, ראשיתם – ברנדס, י', ראשיתם של כללי הפסיקה: משמעותם, היווצרותם והתפתחותם של כללי הפסיקה המתייחסים לתנאים וספרותם, עבודת דוקטור, האוניברסיטה העברית, תשס"ב.
גולדברג, אהלות – גולדברג, א', תשט"ו, מסכת אהלות מהדורה מדעית, ירושלים
גולדברג, בבא קמא – גולדברג, א', תשס"א, פירוש מבני ואנליטי לתוספתא מסכת בבא קמא, ירושלים.
גולדברג, ליווי למשנה – Goldberg, A., 1987, “The Tosefta – Companion to the Mishna,” in: Safrai, S. (ed.), The Literature of the Sages, Assen, pp. 283-302.
גולדברג, מבוא – גולדברג, א', תשכ"ב-תשכ"ג, מבוא למשנה ולתוספתא, ירושלים.
גולדברג, שבת – גולדברג, א', תשל"ו, פירוש למשנה מסכת שבת, ירושלים. 
גולדברג, דרכים – גולדברג, א' תש"ן, דרכים של צמצום מחלוקות אצל אמוראי בבל, מחקרי תלמוד א', עמ' 135-153. 
גורן, הירושלמי המפורש – גורן, ש', תשכ"א, הירושלמי המפורש, פירוש ובירור של מסכת ברכות מהתלמוד הירושלמי, ירושלים.
גאוניקה – Ginzberg, L., 1968, Geonika, New York Second edition
גילת, פרקים – גילת, י"ד, תשנ"ב, פרקים בהשתלשלות ההלכה, רמת גן.
גילת, קטן – גילת, י"ד, תשנ"ב, בתוך: גילת, פרקים, עמ' 31-19.
גילת, ר' אליעזר – גילת, י"ד, תשכ"ח, משנתו של ר' אליעזר בן הורקנוס, תל אביב.
גינצבורג, פירושים – גינצבורג, ל', תשכ"א, פירושים וחדושים בירושלמי, א-ד, ניוארק.
גרוזמן, נידה – גרוזמן, מ"צ, 1981, תולדותיהן של הלכות נדה המתיחסות לימי טוהר, עבודת דוקטור, אוניברסיטת בר-אילן, רמת גן.
דה פריס, המושגים – דה פריס, ב', תשכ"ב, "המושגים דאורייתא ודרבנן בהתפתחותם", בתוך: הנ"ל, תולדות ההלכה התלמודית, תל אביב, עמ' 95-69.
דוגלאס, טהרה וסכנה – Douglas, M., 1966, Purity and Danger: An Analysis of Concepts of Pollution and Taboo, New York.
דיוויס, חגר – Davies, G. I., 1982, “Hagar etc.,” Vetus Testamentum 22, pp. 152 ff.
דינרי, נידה – דינרי, י', 1980, "מנהגי טומאת הנידה – מקורם והשתלשלותם", תרביץ מט, חלק ב, עמ' 324-302.
דנציג, שרטוט – דנציג, נ', תש"ס, "שרטוט ספרי קודש: מקורה של הלכה והשלכותיה", בתוך: בויארין, ד' ואחרים (עורכים), עטרה לחיים, מחקרים בספרות התלמודית והרבנית לכבוד פרופסור חיים זלמן דימיטרובסקי, ירושלים, עמ' 359-283.
דקדוקי סופרים – ראו רבינוביץ.
דר וספראי, חורבת בירה – דר, ש', וספראי, ז', תשנ"ז, "חורבת בירה: בית אחוזה בשפלת לוד", בתוך: ספראי, ז' ואחרים (עורכים), חקרי ארץ: עיונים בתולדות ארץ-ישראל, מוגשים לכבוד פרופ' יהודה פליקס, רמת גן, עמ' 107-57.
הבלין, נוסח התנ"ך – הבלין, ש"ז, תשס"ג, "היחס ל'שאלות נוסח' בספרי חז"ל", בתוך: קטן, י', וסולובייצ'יק, א' (עורכים), ספר בית הועד לעריכת כתבי רבותינו, קובץ מאמרים בסוגיות הספר התורני, ירושלים, עמ' 35-13. 
הדר, בתי מרחץ – הדר, ד', 1998, בתי מרחץ בארץ ישראל, עבודה לתואר שני, מהדורת שכפול, בר-אילן, רמת גן. 
הילדסהיימר וקליין, גבולות הארץ – הילדסהיימר, נ', וקליין, ש', תשכ"ה, גבולות הארץ – מחקרים, ירושלים.
הלברטל ושמש, מיאון – הלברטל, מ', ושמש, א', תשע"ג, "על המיאון: תולדותיה הסבוכות של תופעה הלכתית חריגה", תרביץ פב, עמ' 393-377.
הלוי, שינון – הלוי, י"פ, תש"ן, השינון על-פה והשפעתו על סגנון המשנה, אסופות ד, עמ' כז-לד.
הצ'ר, שמיר – Hezser, C.,1981, “The Enigmatic ‘Shamir’ – stone or warm?” Gratz College Annual of Jewish Studies 7 (1978), pp. 3-12.
הררי, הכישוף היהודי – הררי, י', תש"ע, הכישוף היהודי הקדום, ירושלים.
הרשברג, יופייה – הרשברג, ח"ש, תרע"ב, "יפיה והתיפותה של האשה בזמן התלמוד", העתיד ג, עמ' 52-1.
הר-שפי, נשים – הר-שפי, ב', נשים בקיום מצוות 1050-1350 – בין הלכה למנהג, עבודת דוקטור, האוניברסיטה העברית, ירושלים.
ויס, משנה תוספתא – ויס, מ', תשנ"ג, "פרקי משנה בעלי אופי תוספתאי", קעמ"י 11, ג, עמ' 62-55.
וסטרייך, מורדת – וסטרייך, א', תש"ע, " 'ומעולם לא עלתה על דעת חכמי התלמוד כפייה זו לעולם' (חידושי הרמב"ן, כתובות סג ע"ב): על כפיית גט בהלכת המורדת במשנה ובתלמוד", מחקרי משפט כה, עמ' 583-563.
וסרפל, נידה –Wasserfall, R. (ed.), 1999, Women and Water: Menstruation in Jewish Life and Law, Hanover.
זוסמן, ברייתת התחומים – זוסמן, י', תשל"ו, "ברייתא דתחומי ארץ ישראל", תרביץ מה, עמ' 257-213.
זוסמן, סוגיות – זוסמן, י', תשכ"ט, סוגיות בבליות לסדרים זרעים וטהרות, עבודת דוקטור בשכפול, האוניברסיטה העברית, ירושלים. 
זוסמן, מקצת מעשי תורה – זוסמן, י', תש"ן, "חקר תולדות ההלכה ומגילות מדבר-יהודה: הרהורים תלמודיים ראשונים לאור מגילת 'מקצת מעשי התורה' ", תרביץ נט, עמ' 76-11. 
זידמן, תוספתא ומשנה – Zeidman, R., 1999, "An Introduction to the Genesis Nature of Tosefta, the Chameleon of Rabbinic Literature,” in: Fox, H., and Meacham, T. (eds.), Introducing Tosefta, New York, pp. 40-73.
זילברג, כך דרכו – זילברג, מ', 1984, כך דרכו של תלמוד, ירושלים. 
זלוטניק, נידה – זלוטניק, ד', תש"ס, "טבילת נידה במים חיים", בתוך: בויארין, ד' ואחרים (עורכים), עטרה לחיים, מחקרים בספרות התלמודית והרבנית לכבוד פרופסור חיים זלמן דימיטרובסקי, ירושלים, עמ' 370-360.
זלוטניק, עמוד – Zlotnik, D., 1988, The Iron Pillar – Mishna: Reduction Form and Intent, Jerusalem.
חדשות ארכיאולוגיות – מכרך 116 ואילך במהדורה אלקטרונית:
www.hadashot-esi.org.il/report_detail.aspx?id=4347 
טור שלחן ערוך – ראו ארבעה טורים.
ירדני, נחל צאלים – ירדני, ע', 1995, תעודות נחל צאלים, ירושלים ובאר שבע.
כהן, טהרה – Cohen, S. D. J., 2010, “Purity and Piety: The Separation of Menstruants from the Sancta,” in: Grossman, S., and Haut, R. (eds.), Daughters of the King; Women and the Synagogue, Philadelphia, pp. 103-115.
כהן, מעשים – Cohen, S. D. J., 1992, “The Place of the Rabbi in Jewish Society of the Second Century,” in: Levine, L. I. (ed.), The Galilee in Late Antiquity, New York and Jerusalem, pp. 157-174.
כהן, נידה – Cohen, S. D. J., 2010, “Menstruants and the Sacred in Judaism and Christianity,” in: Idem, The Significance of Yavneh and Other Essays in Jewish Hellenism, pp. 393-415.
כהן, תנאי בבל – Cohen, S. D. J., “In Quest of Babylonian Tannaitic Traditions: The Case of Tanna D'Bei Shmuel,” AJS Review 33 (2009), pp. 271-303.
כהנא, נוסח המקרא – כהנא, י"מ, "נוסח המקרא המשתקף בכתב-יד רומי 32 לספרי במדבר ודברים", מחקרי תלמוד א (תש"ן), עמ' 10-1.
כץ, מגמות פסיקה – כץ, י', תשנ"א, "הרהורים על היחס בין דת לכלכלה", תרביץ ס, עמ' 111-99.
כץ, שיט – כץ, י', תשנ"א, "פלוגתא בדבר ההפלגה בים ובנהרות", תרביץ ס, עמ' 672-669.
לאו, צמחים – Löw, I., 1967, Die Flora der Juden, 4 vols., Hildesheim
לוין, ספר המעשים – לוין, ב"מ, תר"ץ, "מעשים לבני ארץ ישראל", תרביץ א א, עמ' 410-383. 
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק וירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים וניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
לרנר, לחקר הכינויים – לרנר, מ"ב, תשמ"ו, "לחקר הכינויים והתארים: א – אבא", תעודה ד, עמ' 113-93.
מוסקוביץ, הטרמינולוגיה – מוסקוביץ, ל', תשס"ט, הטרמינולוגיה של הירושלמי, ירושלים.
מוסקוביץ, עשו אותו – מוסקוביץ, ל', תשס"ח, "עשו אותו", בתוך: גולינקין, ד' ואחרים (עורכים), תורה לשמה; מחקרים במדעי היהדות לכבוד פרופסור שמא יהודה פרידמן, ירושלים ורמת גן, עמ' 222-205. 
מוסקוביץ, פיקציות – Moscovitz, L., 2003, “Legal Fictions in Rabbinic Law and Roman Law: Some Comparative Observations,” Rabbinic Law in Roman and Near Eastern Context, pp. 105-132.
מזוז, הנידה – Mazuz, H., 2012, “Menstruation and Differentiation: How Muslims Differentiated Themselves from Jews regarding the Laws of Menstruation,” Der Islam 87, pp. 204-223.
מזוז, נידה בדת הפרסית – Mazuz, H., 2012, “Qurʾānic Commentators on Jewish and Zoroastrian Approaches to Menstruation,” The Review of Rabbinic Judaism 15/1, pp. 89-98.
מזר, הרקם – מזר, ב', תשי"א, "הרקם והחגר", תרביץ כ, עמ' 319-316.
מיטשם, נידה – מיטשם, ת"ז, תשמ"ט, מסכת נדה עם מבוא, עבודת דוקטור, האוניברסיטה העברית, ירושלים.
מלאך, השתנות הטבעים – מלאך, ד', תשנ"ח, "השתנות – השתנות הטבעים כפתרון לסתירות בין דת למדע (דעת הרמב"ם)", תחומין יח, עמ' 388-371.
מלמד, היחס – מלמד, ע"צ, תשכ"ז, היחס שבין מדרשי הלכה למשנה ולתוספתא, ירושלים.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים. 
מרגליות, הלכות ארץ ישראל – מרגליות, מ', תשל"ד, הלכות ארץ-ישראל מן הגניזה, ירושלים.
מרגליות, סדר אליהו – מרגליות, מ', 1953, "לבעיית קדמותו של ספר סדר אליהו", בתוך: קאסוטו, מ"ד ואחרים (עורכים), ספר אסף, ירושלים, עמ' 390-370.
משורר, מטבעות – משורר, י', תשנ"ח, אוצר מטבעות היהודים, ירושלים. 
נאו, חיי בר צומא – Nau, F., 1913-1914, “Rẻsume de Monographies Syriaques: Histoire de BarSauma de Nisibis,” ROC 8 (1913), pp. 270-6, 378-89; ROC 9, pp. 113-134.
נוטלי וספראי, משלים – Notley, S. R., and Safrai, Z., 2012, Parables of the Sages, Jerusalem.
נון, הדיג – נון, מ', 1964, הדיג העברי הקדום, תל אביב.
ניומן, מעשים – ניומן, ה', 2011, המעשים לבני ארץ-ישראל ורקעם ההיסטורי, ירושלים
נעם, מהפכה – נעם, ו', תש"ע, מקומראן למהפיכה התנאית – היבטים בתפישת הטומאה, ירושלים. 
סומר, לחץ – Sommer, B., 1978, “Menstrual Distress and Stress,” Journal of Human Stress 41, pp. 5-10.
סוקולוף, מילון ארמית בבלית – Sokoloff, M., 2002, A Dictionary of Jewish Babylonian Aramaic, Ramat Gan.
סוקולוף, מילון סורית – Sokoloff, M., 2009, A Syriac Lexicon, Winona Lake
ספראי, ארץ ישראל – ספראי, ש', תשמ"ב, ארץ ישראל מחורבן בית שני ועד הכיבוש המוסלמי, א, ירושלים.
ספראי, גבוה מעל גבוה – ספראי, ז', תש"ס, " 'גבוה מעל גבוה – וגבוהים מעליהם', חכמים ומערכות המשפט בתקופת התלמוד", בתוך: שגיא, א' ואחרים (עורכים), יהדות פנים וחוץ – דיאלוג בין עולמות, ירושלים, עמ' 234-219.
ספראי, החסידים – ספראי, ש', תשנ"ד, "משנת חסידים בספרות התנאית", בתוך: הנ"ל, בימי הבית, ב, עמ' 517-501.
ספראי, הכלכלה – Safrai, Z., 1994, The Economy of Roman Palestine, London
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: הנ"ל, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?" בתוך: זוסמן, י', ורוזנטל, ד' (עורכים), מחקרי תלמוד, ירושלים, עמ' 38-11 (= ספראי, בימי הבית, ב, עמ' 578-548).
ספראי, העיר היהודית – ספראי, ש', "העיר היהודית ומוסדותיה בתקופת המשנה", בתוך: הנ"ל, בימי הבית, ב, עמ' 479-478.
ספראי, הקהילה – ספראי, ז', תשנ"ה, הקהילה היהודית ומוסדותיה בתקופת המשנה התלמוד, ירושלים.
ספראי, חסידים – ספראי, ש', תשמ"ה, "חסידים ואנשי מעשה", ציון נ, עמ' 154-133.
ספראי, פרקי גליל – ספראי, ז', תשמ"ב, פרקי גליל, ירושלים. 
ספראי, תחומי ארץ ישראל – ספראי, ז', תשמ"ד, "לשאלת תחומי ארץ ישראל החייבים במצוות התלויות בארץ", ספר היובל לרבי יוסף דוב הלוי סולובייצ'יק, ירושלים, עמ' תתשט-תתשיט.
ספראי וספראי, הגדה של פסח – ספראי, ש', וספראי, ז', תשנ"ח, הגדת חז"ל, ירושלים (מהדורה אנגלית: Safrai, S., and Safrai, Z., 2009, The Haggada of the Sages, Jerusalem).
ספראי וספראי, חכמים ותפקידי ציבור – ספראי, ח' וספראי, ז', תשע"ב, "תהליך השתלטותם של חכמים על מעמדות ציבוריים בתקופת המשנה והתלמוד", בתוך: שחר, י' ואחרים (עורכים), בארץ ובתפוצות בימי בית שני ובתקופת המשנה, ספר הזכרון לאריה כשר, תעודה כה, תל אביב, עמ' 274-223.
ספראי וספראי, חסידים – Safrai, Ch., and Safrai, Z., 2004, “Rabbinic Holy Men,” in: Poorthhuis, M., and Schwartz, J. (eds.), Saints and Role Models in Judaism and Christianity, Leiden, pp. 59-78.
ספראי ורגב, תולדות ארץ ישראל – ספראי, ז', ורגב, א', 2011, ארץ ישראל בתקופת בית שני, המשנה והתלמוד, ירושלים. 
ספרוני, מעשים – ספרוני, א', המעשה בתוספתא לאור מקבילות, עבודת דוקטור, אוניברסיטת בר-אילן, רמת גן. 
עמנואל, שבעה נקיים – עמנואל, ש', תשס"ז, "שבעה נקיים פרק בתולדות ההלכה", תרביץ עו, עמ' 233-254.
עמר, יין חי – עמר, ז', תשע"ד, "יין חי ויין מזוג: על יינות שלהם ועל יינות שלנו", בד"ד 28, עמ' 96-75.
עמר וברוך, בית כיסא – עמר, ז', וברוך, א', תשס"ה, "בית הכסא (Latrina) בארץ-ישראל בתקופה הרומית ביזנטית", ירושלים וארץ ישראל 2, עמ' 50-27.
פאוסט וספראי, הצלה – פאוסט, א', וספראי, ז', תשע"ה, חפירות הצלה כמקור לתולדות ארץ ישראל, רמת גן.
פאוסט וספראי, קבורה – פאוסט, א', וספראי, ז', 2009, "שינויים בדפוסי קבורה בארץ-ישראל לאור ממצאי חפירות ההצלה", בתוך: בארי, ר' ואחרים (עורכים), בהר ובשפלה ובערבה, ספר היובל לא' זרטל, ירושלים, עמ' 121-105.
פגן, רחצה – Fagan, G. G., 2002, Bathing in Public in the Roman World, Michigan.
פונרוברט, נידה – Fonrobert, C. E., 2000, Menstrual Purity: Rabbinic and Christian Reconstructions of Biblical Gender, Stanford.
פוקס, מקומם – פוקס, ע', תשס"ג, "מקומם של הגאונים במסורת הנוסח של התלמוד הבבלי", עבודת דוקטור, האוניברסיטה העברית, ירושלים.
פורת, אבן גבול – Porat, Y., 1898-1990, “A New Boundary Stone from the Southern Golan,” Scripta Classica Israelica 10, pp. 130-133.
פלוסר וספראי, הלל הזקן – פלוסר, ד', וספראי, ש', תשס"ב, "הלל הזקן ובטחונו בה' ", בתוך: פלוסר, ד' (עורך), יהדות, ירושלים, עמ' 199-198 (= מחקרי תלמוד ג, עמ' 628-626).
פליקס, הצומח והחי – פליקס, י', תשמ"ג, הצומח והחי במשנה, ירושלים. 
פליקס, עצי בשמים – פליקס, י', תשנ"ז, עצי בשמים יער ונוי – צמחי התנ"ך וחז"ל, ירושלים.
פנטל, סעודה – Pantel, P. S., 1992, La Citė au Banquet, Rome
פרדה, ייסורים – Fraade, S. D., 1989, “Ascetical Aspects of Ancient Judaism,” in: Green, A. (ed.), Jewish Spirituality, pp. 271-274.
פרויס, רפואה – פרויס, י', תשע"ג, הרפואה במקרא וביהדות, ירושלים (מהדורה ראשונה בגרמנית, ברלין 1911).
פרידהיים, קרדום – פרידהיים, ע', תש"ס, "הקדשת קרדום לעבודה זרה: מנהג אלילי אנטולי/סורי בפיו של ר' עקיבא", קתדרה 95, עמ' 36-25. 
פרידמן, ברייתות – פרידמן, ש"י, תש"ס. "הברייתות בתלמוד הבבלי ויחסן למקבילותיהן שבתוספתא", בתוך: בויארין, ד' ואחרים (עורכים), עטרה לחיים: מחקרים בספרות התלמודית והרבנית לכבוד פרופסור ח"ז דימיטרובסקי, ירושלים, עמ' 201-163.
פרידמן, הרחקת נידה – פרידמן, מ"ע, 1990, הרחקת הנידה והמינות אצל הגאונים, הרמב"ם ובנו ר’ אברהם על-פי כתבי גניזת קהיר, Maimonidean Studies 1, pp. 1-21.
פרידמן, יזמת הגט – פרידמן מ"ע, "גירושין ביזמת האשה בארץ ישראל, מצרים וצפון אפריקה על פי תעודות הגניזה", מזרח ומערב, ב, עמ' 25-19. 
פרידמן, משנה ותוספתא – Friedman, S., 1999, “The Primacy of Tosefta to Mishna in Synoptic Parallels,” in: Fox, H., and Meacham, T. (eds.), Introdusing Tosefta, New York, pp. 99-122.
פרידמן, רבה – פרידמן, ש', תשל"ח, פרק האשה רבה בבבלי, בצירוף מבוא כללי על דרך חקר הסוגיא, מחקרים ומקורות א, ערוך בידי ח”ז דימיטרובסקי, ניו יורק, עמ’ 441-275.
פרידמן, תוספתא – פרידמן, ש"י, תשנ"ג, "תוספתא עתיקתא: ליחס מקבילות המשנה והתוספתא [א] – כל כתבי הקדש (שבת טז א)", תרביץ סב, עמ' 338-313.
פרידמן, תוספתא עתיקה – פרידמן, ש"י, תשנ"ה, "תוספתא עתיקתא: ליחס מקבילות המשנה והתוספתא [ב] – מעשה רבן גמליאל וזקנים", בר-אילן כה-כו (ספר גילת), עמ' 288-277.
פרידמן, תוספתא עתיקתא – פרידמן, ש"י, תשס"ג, תוספתא עתיקתא מסכת פסח ראשון, רמת גן.
פרנטיס, כתובות – Prentice, W .K., 1908, Greek and Latin Inscriptions III, New York.
פרנקל, האגדה – פרנקל, י', תשס"ה, "האגדה שבמשנה", מחקרי תלמוד ג, עמ' 654-629.
פרנקל, מעשים – פרנקל, א', 2015, מפגשים ושיחות של חכמים בסיפורים על רקע הלכתי בתלמוד הבבלי, עבודת דוקטור, אוניברסיטת בר-אילן, רמת גן. 
פרקר, ציבענים – פרקר, ר', 1992, ציבענים מהצומח ומתקני תעשיה לצביעת אריגים באגן המזרחי של הים התיכון בתקופה ההלניסטית, הרומית והביזנטית, עבודה לתואר שני, אוניברסיטת בר-אילן, רמת גן.
צוקר, רס"ג – צוקר, ש', תשי"ט, על תרגום רס"ג לתורה, פרשנות הלכה ופורלמיקה בתרגום התורה של ר' סעדיה גאון: תעודות ומחקרים, ניו יורק, עמ' 219-205.
קדושין, תדב"ר – Kadushin, M., 1932, The Theology of Seder Eliahu: A Study in Organic Thinking, New York.
קטן, נידה – קטן, י', תשס"ו, "חופת נידה: היבטי הלכה ורפואה", תחומין כו, עמ' 437-427.
קיסטר, אבות דרבי נתן – קיסטר, מ', תשנ"ד, אבות דרבי נתן עיונים בבעיות נוסח, עריכה ופרשנות, עבודת דוקטור, האוניברסיטה העברית, ירושלים.
קירשנבאום, ריהוט הבית – קירשנבאום, ק"ח, 2013, ריהוט הבית במשנה, רמת גן.
קלוגר, מי נידה – קלוגר, ש', תש"ס, מי נדה, ירושלים.
קלונר וטפר, מערכות המסתור – קלונר, ע', וטפר, י', עורכים, 1987, מערכות המסתור בשפלת יהודה, תל אביב. 
קליין, ארץ הגליל – קליין, ש', תשכ"ב, ארץ הגליל, ירושלים.
קרויס, מילון – Krauss, S., 1899, Griechische und Latiniusche Lehnwörter Talmud, Midrash und Targum, Budapest. 
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, נידה – רבינוביץ, י', תשנ"ה, "השתלשלותן של הלכות נידה בראי האגדה התלמודית", טללי אורות, עמ' 131-108. 
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רגב, הצדוקים – רגב, א', תשס"ה, הצדוקים והלכתם: על דת וחברה בימי בית שני, ירושלים. 
רובין, שמחת החיים – רובין, נ', 2004, שמחת החיים, תל אביב. 
רוזנק, טהרה – רוזנק, ד', 2011, להחזיר טהרה ליושנה, תל אביב.
רוזנטל, דרך טיפולם – רוזנטל, ד', "על דרך טיפולם של חז"ל בחילופי נוסח במקרא", בתוך: זקוביץ, י', ורופא, א' (עורכים), ספר יצחק אריה זליגמן מאמרים במקרא ובעולם העתיק, ירושלים תשמ"ג, עמ' 417-395.
רוזן-צבי, סוטה – רוזן-צבי, י', תשס"ח, הטקס שלא היה, ירושלים.
רייכמן, הספרא והמשנה – Reichman, R., 1998, Mishna und Sifra: ein Lliterarkritischer Vergleich Paralleler Überlieferungen, Tübingen 
ריינך, ציורים – Reinach, S., 1909-1912, Repertoi`re de Reliefs Grecs et Romains, I-III, /Paris.
שבטיאל, מערות מפלט ומסתור – שבטיאל, י', 2009, מקלטי מצוקים ומערכות מסתור בגליל היישוב היהודי בגליל בתקופה הרומית הקדומה על סמך מחקר חללים תת-קרקעיים, עבודת דוקטור בשכפול, אוניברסיטת בר-אילן, רמת גן.
שטיין ואחרים, תאומים – Stein, W. et al., 2008, “Twin-to-Twin Delivery Time Interval: Influencing Factors and Effect on Short-term Outcome of the Second Twin,” Acta Obstetricia et Gynecologica Scandinavica 87(3), pp. 346-353.
שטינפלד, בית דין – שטינפלד, צ"א, תשמ"א-תשמ"ג, "בית דין שריא", דיני ישראל י-יא, עמ' רצט-שיח. 
שטינפלד, שמן – שטינפלד, צ"א, תש"ם, "לאיסור שמן של גויים", תרביץ מט, עמ' 277-264.
שמש, הברדלס – שמש, א"א, תשס"ד, "ה'ברדלס' שבספרות חז"ל: פרק ב'גיאוגרפיה' של זיהוי", מועד יד, עמ' 80-70. 
שפיגל, דרך קצרה – שפיגל י', תש"ן, דרך קצרה בלשון תנאים על פשט ודרש במשנה, אסופות ד, עמ' ט-כו.
שפר, ספרות היכלות – שפר, פ', 1981, ספרות היכלות, טיבינגן.
שפרבר, העיר – Sperber, D., 1998, The City in Roman Palestine, New York and Oxford.
שפרבר, יוונית – שפרבר, ד', תשמ"ב, יוונית ולטינית בספרות התנאים והאמוראים, ירושלים.
שפרבר, תרבות חומרית – שפרבר, ד', תשנ"ד, תרבות חומרית בארץ-ישראל בימי התלמוד, רמת גן.
שרידי ירושלמי – ראו גינצבורג, שרידי ירושלמי.
שרמר, גיל הנישואין – שרמר, ע', תשנ"ו, "גיל הנישואים של גברים יהודים בארץ ישראל בתקופת הבית השני, המשנה והתלמוד", ציון סא, עמ' 66-45. 
שרמר, זכר ונקבה – שרמר, ע', תשס"ד, זכר ונקבה בראם: הנישואים בשלהי ימי הבית השני ובתקופת המשנה והתלמוד, ירושלים.
תא-שמע, הרחקת נידה – תא-שמע, י"מ, תשנ"ג, "הרחקות נידה באשכנז הקדומה: החיים והספרות", סידרא ט, עמ' 170-163.
תא-שמע, שיט – תא-שמע, י"מ, תשנ"ה, "על ה'פלוגתא' בדבר ההפלגה בים ובנהרות", תרביץ ס, עמ' 675-673.