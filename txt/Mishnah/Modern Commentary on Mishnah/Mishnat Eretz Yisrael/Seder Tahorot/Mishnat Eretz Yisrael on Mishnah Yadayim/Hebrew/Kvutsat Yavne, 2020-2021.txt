Mishnat Eretz Yisrael on Mishnah Yadayim
משנת ארץ ישראל על משנה ידיים
Kvutsat Yavne, 2020-2021
https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה ידיים

פתח דבר

<b>מקורות</b> 
אין אזכור לנטילת ידיים בתורה והיא מוצגת במפורש כתקנת חכמים, כפי שנראה במבוא. להלן היו שתי דרשות שעליהן הסתמכו חכמים.
חצייה הראשון של מסכת ידים עוסק בנטילת ידיים. חצייה השני עוסק בסדרת נושאים אחרים שהמשותף ביניהם הוא מחלוקות קדומות וויכוחים עליהם; חלקן מחלוקות שנדונו "בו ביום" וחלקן מחלוקות צדוקים ופרושים. חלק גדול מהלכות נטילת ידיים אכן מרוכז במסכת, אם כי יש גם פרטים שונים המצויים במסכתות אחרות, ונשתמש בהם להלן.
נטילת ידיים היא תחום הלכתי בעייתי עד למאוד<sup class="footnote-marker">1</sup><i class="footnote">ראו מיליקובסקי, נטילת ידיים; פורסטנברג, טהרת ידיים, ועוד.</i>. בעייתי לא משום שאין לו מקור מן התורה; לתחומים הלכתיים רבים אין מקור מן התורה, כגון מוקצה בהלכות שבת, טבול יום, טומאת מדף, עירוב תחומים וכיוצא באלו. אלא הוא בעייתי משום שאין הוא מתאים למערך התפיסות ההלכתיות-משפטיות המאפיינות את התורה שבעל פה. החשש בנטילת ידיים הוא שמא נגעו הידיים בטומאה. ברם ממה נפשך? אם נגע אדם בטומאה – כולו טמא, ואם לא נגע בטומאה – למה יהא טמא ולו טומאה חלקית? אם יש חשש בעלמא, מעין ספק, הרי שזה ספק טומאה. גם לכך יש הלכות ברורות, ואין מרחב הלכתי ליצירת טומאה לידיים בלבד. הזרות בולטת ביותר במשנה אחת המדברת על המכניס ידיו לבית המנוגע (שיש בו צרעת בתים – פ"ג מ"א). בפירושנו ראינו שמשנת נגעים המקבילה (פי"ג מ"ט-מי"א) אינה מכירה בייחודן של הידיים, ואינה רואה בהן אבר הנטמא יותר מאחרים. או שכל הגוף נטמא, או שכולו טהור. מעבר לכך, כל מצוות הטהרה עורערו אט אט וכבר בתקופת האמוראים הייתה שמירתה מועטת, אבל דווקא מרכיב זה של נטילת ידיים נשמר בהקפדה.
יתר על כן, חז"ל הבינו שכל טבילה היא במים חיים (מי מקווה). נטילת ידיים היא גם בכלי, או רק בכלי, בניגוד להלכות טהרה. עם זאת, הלכה זו דומה במידת מה להלכות מריקה (טהרת הכלים במקדש לאחר שאכלו בהם קודשים – משנה, זבחים פי"א מ"ז ומקבילות). על כן הגדרנו זאת כהלכה שאינה משתלבת במערך ההלכתי הרגיל. זאת ועוד; כל המקורות שנביא בסעיף הבא מעידים שנטילת ידיים היא מצווה קלה, ברם הלכות נטילת ידיים מחמירות ביותר. הן דומות מאוד להלכות מי חטאת, שהן תחום הטהרה החמור ביותר<sup class="footnote-marker">2</sup><i class="footnote">ראו המבוא למסכת פרה.</i>. בפירושנו לפרק א עמדנו על כך שלא רק ההלכות דומות לחטאת, אלא הביטויים ההלכתיים שאובים מחטאת, והעורך מעניק למשנה חזות של הלכות חטאת. יש כאן מסר ספרותי התומך במסר ההלכתי, ושניהם נוגדים את הגדרתה של חובת הנטילה כמצווה קלה. הזרות בולטת בפרטי המצווה, כגון נטילת הידיים פעמיים (ראו הסברנו בפ"ב מ"ג ולהלן). מי נטילת ידיים צריכים להיות יותר "כשרים" ממי מקווה שבו מיטהר כל הגוף (פ"א מ"ב; מ"ד ועוד), וכן הלכות אחרות.
מעמדה המיוחד של נטילת ידיים בולט במימרות הרבות המדגישות את האיסור לזלזל בנטילת ידיים. אלעזר בן הנד (חנוך) נודה משום שפקפק בנטילת ידיים (ירו', מועד קטן פ"ג ה"א, פא ע"ד; בבלי, ברכות יט ע"א); "כל המזלזל בנטילת ידים נעקר מן העולם" (בבלי, סוטה ד ע"ב). ביטוי נוסף לפקפוק ברחיצת ידיים נביא בשמו של תנא דבי אליהו להלן.
ביטויי האיום<sup class="footnote-marker">3</sup><i class="footnote">לרשימה של ביטויי הגנאי למפקפק בנטילת ידיים יש להוסיף את סיפור האיום הנרמז בירו', ברכות פ"ח ה"ב, יב ע"א; בבלי, יומא פג ע"א. המדרשים מרחיבים אותו (תנחומא בובר, בלק כד, עמ' 146-145; תנחומא, בלק טו; במדבר רבה, כ כא). בבבלי ובמדרשים מוצגת נטילת ידיים כסממן של יהדות, ולמעין סמל המבחין בין יהודי לשאינו יהודי. מעניין שהרמיזות לפקפוק מתחילות בימי בית שני וממשיכות עד התקופה האמוראית.</i> וההדגשה על קיום המצווה מעידים על תחושה בציבור שיש מקום לפקפוק במצוות נטילת ידיים, פקפוק שחכמים מודעים לו ונאבקים נגדו. גם לכך אין ביטוי בדינים אחרים במסגרת הלכות טהרה, זאת אף על פי שרבים לא שמרו על הלכות הטהרה בכלל (עמי הארץ). בברית החדשה מסופר שגם הסופרים נזפו בתלמידי מושיעם על שלא נטלו ידיים<sup class="footnote-marker">4</sup><i class="footnote">מתי טו 1-20; מרקוס ז 1-23.</i>. פרשה זו מחייבת כמובן דיון (להלן), אך כרגע אנו מביאים אותה כדי להצביע על רמת הפקפוק במצווה, ועל כך שעצם קיומה מעורר מחלוקת, ומצד שני חכמים מצפים שגם עמי הארץ, שאינם שומרים על טהרה בדרך כלל, יקפידו על מצוות נטילת ידיים. מסתבר שאכן לציפייה זו היה מקום, וכך נהגו רבים בציבור. עצם המנהג הרווח אינו תואם את היחס הכללי למצוות טהרה. אם ננתק את נטילת ידיים מכלל מצוות טהרה תסורנה רוב השאלות, ונציע זאת להלן. עם זאת ברור מדברי חז"ל שבדרך כלל הם ראו בנטילת ידיים חלק ממצוות הטהרה. רוב האזכורים לנטילת ידיים הם במסגרת הלכות טהרה. כך, למשל, שלושת הפרקים הראשונים במסכת ידים עוסקים בנטילת ידיים במסגרת סדר טהרות, וכל הביטויים הם מתחום טומאה וטהרה, כגון היד טהורה (פ"ב מ"א), התרומה טמאה (שם מ"ב), חציצה (שם שם וראו פירושנו לה), הגדרת הידיים כ"תחילה" או כ"ראשון" או כ"שני" לטומאה (פ"ב מ"א-מ"ב), ההבדל בין חולין לתרומה בנטילת ידיים (להלן) ודוגמאות רבות נוספות. עם זאת, כפי שנראה להלן, בחלק קטן מהאזכורים מופיעים דיני נטילת ידיים בהקשרים אחרים.
רוב הבעיות ההלכתיות שהעלינו אינן נדונות בספרות חז"ל במפורש, וזאת שאלה בפני עצמה. הווה אומר, שתי שאלות לפנינו. האחת היא כיצד עוצבו הלכות נטילת ידיים וכיצד השתלבו במערך ההלכתי הכולל, והאחרת כיצד פירשו חכמים מצווה חריגה זו. באופן טבעי אנו נוטים לראות בשתי השאלות שאלה אחת, אך אלו שאלות נפרדות שיהא עלינו לתת עליהן את הדעת.
מכיוון שמצוות נטילת ידיים מוזרה וחריגה, היא מפגישה אותנו עם עולם מושגים שלם שבו נדונות מצוות שאינן מגופה של תורה (הלכה). רוב המונחים הללו צריכים הבהרה, משום שמסורת ישראל כבר פירשה אותם לפי משמעותם המאוחרת. נטילת ידיים מוצגת כ"דברי סופרים". הראיות לכך תובאנה להלן. עוד בטרם דיון עלינו לחזור על מה שכתבנו במבוא הכללי לפירוש המשניות. בדברי תנאים המונחים "מהתורה" או "מדברי סופרים" אינם הגדרות היסטוריות. הפרשנות המסורתית ראתה בהם הגדרות כאלה, הווה אומר ש"מהתורה" הן ההלכות שיש להן בסיס בדברי תורה, ואילו "דברי סופרים" הם מצוות שחידשו חכמים<sup class="footnote-marker">5</sup><i class="footnote">ראו רמב"ם הלכות ממרים פ"ד ה"א-ה"ד; אלון, משפט עברי, עמ' 207-190. </i>. ברם במבוא סיכמנו את דבריהם של גילת ודה פריס<sup class="footnote-marker">6</sup><i class="footnote">גילת, המושגים; דה פריס, המושגים; ספראי, הלכה למשה מסיני.</i> שאין אלו מונחים כרונולוגיים אלא ספרותיים-דתיים. "מן התורה" בדברי תנאים איננו אלא מצווה חזקה שיש להחמיר בה, ו"דברי סופרים" הם מעין "קוד" או מינוח לתיאור מצווה קלה, שניתן להקל בה במקרים של צורך. הוא הדין למונח "הלכה למשה מסיני" שאיננו עדות היסטורית על מקור המצווה אלא הערכה לאמִתותה ולנצחיותה<sup class="footnote-marker">7</sup><i class="footnote">ספראי, שם.</i>. ברוח זו יש להבין את הציטוטים שנביא להלן.
נטילת ידיים אינה מפורשת במקרא, וגם חכמים אינם מוצאים לה מקור בפסוקים, להוציא מספר קטן של עדויות שמשמעותן תידון להלן. בדרך כלל נטילת ידיים מוצגת כ"דברי סופרים", כך בספרות הפרשנית. ברם מן הראוי לבדוק את העדויות לתפיסה זאת. כן שנינו: "אלו ספיקות שטיהרו חכמים: ספק מים שאובים למקוה, ספק טומאה צפה על פני המים, ספק משקין ליטמא טמא ולטמא טהור. ספק ידים ליטמא ולטמא וליטהר טהור ספק רה"ר ספק דברי סופרים ספק החולין..." (משנה, טהרות פ"ד מ"ז; שם מי"א). דין ספק ידיים נדון בפ"ב מ"ד. לא נאמר במשנה שנטילת ידיים היא מדברי סופרים, אך הדבר משתמע שלפחות דיניה של נטילת ידיים זהים לאלו של מצוות אחרות שהן מדברי סופרים, וכן נאמר שדיני ספק הם הכרעה של חכמים. כן שנינו להלן: "כל הפוסל את התרומה מטמא את הידים להיות שניות, והיד מטמא את חברתה, דברי רבי יהושע, וחכמים אומרים: אין שני עושה שני. אמר להן והלא כתבי הקודש שניין ומטמין את הידים?! אמרו לו: אין דנין דברי תורה מדברי סופרין ולא דברי סופרים מדברי תורה ולא דברי סופרין מדברי סופרין" (פ"ג מ"ב). עבור המשנה טומאת ידיים מכתבי הקודש היא מ"דברי סופרים", ושוב, לא נאמר שכל נטילת ידיים היא מדברי סופרים, אך אפשר גם לפרש כך. הביטוי השלישי הוא בספרא: "אמר רבי אלעזר בן ערך מיכן סמכו חכמים לטהרת ידים מן התורה" (ספרא, מצורע פרשת זבים, פרק ד ה"ו, עז ע"א; בבלי, חולין קו ע"א).
ראיה בעלת אופי מיוחד יש מהברית החדשה, שם טוענים ה"פרושים" וה"סופרים" כנגד תלמידי משיחם שהם אוכלים בלא נטילת ידיים עד הפרק "כפי שמסרו הזקנים"<sup class="footnote-marker">8</sup><i class="footnote">מרקוס ז 4.</i> או כפי "קבלת הזקנים"<sup class="footnote-marker">9</sup><i class="footnote">מתי טו 2.</i>. בשני הציטוטים הזקנים הם "פרסביטרוי", שהוא המונח המקובל לחכמים. בסורית תורגם המונח בשני המקורות באופן דומה: "עברין על משלמנותא דקשישא"<sup class="footnote-marker">10</sup><i class="footnote">מתי שם שם. הנוסח במרקוס שונה מעט בפתיחת המשפט.</i> – עוברים על לימוד הזקנים. "קשישא" בסורית כמו בעברית הוא "זקן" במשמעות הנוספת של מנהיג דתי, ובתואר נכבד זה מכונים גם ראשי מנזרים. הפרשה כולה מעניינת ביותר, היא מעידה על תפוצתה של נטילת הידיים ברחוב היהודי ובגליל. מתלמידים המבקשים להיות תנועה דתית מצפים לשמירה על טהרת ידיים, ומן המשמע גם שהמנהיג עצמו לא נחשד בעוון זה של אי נטילת ידיים. לענייננו חשוב שהמצווה מוגדרת כ"מצוות זקנים", מונח המקביל ל"דברי סופרים" שבהלכה של חז"ל. משמעותו הדתית של המונח בברית החדשה אינו ברור. כלומר אי אפשר להוכיח מתוך הטקסט הלא-יהודי שבידינו כיצד הובן המונח בראשיתו, האם הכוונה להגדרה היסטורית, בניגוד ל"דבר תורה", או שמא חכמים (זקנים) מסרו ופירשו את ההלכה, שעבור המחברים היא מצווה לכל דבר, ומקורה הספרותי בלתי משמעותי. מפתה לראות בביטוי הנוצרי זיכרון של החלוקה היהודית בין "דבר תורה" ו"דברי סופרים", אף על פי שבשני הצדדים (היהודי והלא-יהודי) הגדרה זו אינה נאמרת במפורש.
לכאורה יש לפרש ש"סמכו חכמים" הוא מונח לדרשה שאיננה ממש דרשה אלא מוגדרת כ"אסמכתא", כלומר שאין זה מקור מן התורה אלא בבחינת "זכר לדבר" בלבד<sup class="footnote-marker">11</sup><i class="footnote">למונח "זכר לדבר" ראו פירושנו לשבת פ"ח מ"ז - פ"ט מ"ד. שם מצוי קובץ מגובש הסוטה ממהלך הפרק ובו סדרת דרשות רחוקות אשר המכנה המשותף להן הוא שכולן "זכר לדבר". חלק מהדרשות מכונות "זכר לדבר" והשאר מוצגות כדרשות רגילות. רק ההקשר הספרותי מצביע על כך ואין הדרשה עומדת בניגוד להגדרה של איסור ספיחים כ"דברי סופרים". בירושלמי מובאת דרשה אחרת (שביעית פ"ח ה"ו, לח ע"ב). אם כן עצם קיום דרשה אינו מגדיר את ההלכה כדברי סופרים, וגם לדברים שהם חידוש מובהק של חכמים יש אסמכתא בכתובים. הדרשה גם איננה המקור להלכה אלא רק סיוע לו. בצד התאורטי הכללי עסקנו במבוא לפירוש המשניות. </i>. הנחה זו מבוססת על שתי מוסכמות מוקדמות. האחת היא שחכמים האמינו שהדרשות הן המקור להלכה, ובאמת רוב ההלכות נלמדות מהדרשות, ואילו לנטילת ידיים אין יסוד במקרא והפסוק הוא רק אסמכתא ספרותית. המוסכמה השנייה היא ש"דבר סופרים" או "חכמים" הוא הגדרה היסטורית, מהיכן המקור הפורמלי להלכה, האם היא מפורשת בתורה (דרך הדרשות) או חידוש של חכמים. במבוא הכללי לפירוש המשניות כתבנו ששתי ההנחות הללו אינן מקובלות עלינו, לפחות לא כך הגדירו חכמים לעצמם את המונחים. עשינו זאת בעקבות חוקרים שעסקו כל אחד בשאלה בנפרד. אנו מקבלים את הדעה שבדרך כלל הדרשות לא יצרו את ההלכה אלא נועדו לקיים את דברי חכמים בלבד, ולא הן מקור ההלכה.
מן הראוי אפא לבחון את המונח "סמכו חכמים"<sup class="footnote-marker">12</sup><i class="footnote">מונח זה קרוב ל"זכר לדבר", ובו לא נעסוק במסגרת זו.</i>. במונח זה מתוארת סדרת דרשות, כגון איסור ספיחים בשביעית (אכילת ירקות שדה שצמחו מעצמם בשנת שביעית). כן שנינו: "וכי תאמרו עתידים אתם לומר מה נאכל בשנה השביעית הן לא נזרע ולא נאסף את תבואתינו, אם אין אנו זורעים מה אנו אוספים, אמר רבי עקיבא מיכן סמכו חכמים על הספחים שיהו אסורים בשביעית. וחכמים אומרים אין ספחים אסורים מדברי תורה, אלא מדברי סופרים" (ספרא בהר, פרק ג ה"ה, קח ע"א; בבלי, פסחים נא ע"ב). מדרש זה הוא מהדוגמאות שמהן הסיקו פרשנים ואף חוקרים שקיום הדרשה הוא עדות ל"דבר תורה" בניגוד לדבר שחידשו סופרים מדעתם. לענייננו, הדרשה מוצגת כ"דבר תורה", כלומר גם אם היינו מקבלים את החלוקה הפשטנית שכל דרשה היא עדות לדבר תורה הרי ש"סמכו חכמים" הוא עדות לדבר תורה לכל דבר. כלומר לדעת רבי אלעזר בן ערך נטילת ידיים אינה מדברי סופרים, שכן יש לה מקור בתורה, ואכן גם הירושלמי מגדיר את איסור ספיחים לדעת רבי עקיבא כ"תורה" (ירו', מעשרות פ"ה ה"ב, נא ע"ד)<sup class="footnote-marker">13</sup><i class="footnote">לא "מן התורה", אלא "תורה". לשיטתנו זה ביטוי ספרותי-דתי להלכה שהיא ברורה ותקפה. </i>. ניסוח דברי חכמים, וההבנה ש"דברי סופרים" הם חידוש שחידשו חכמים, הובילו לכך שאיסור ספיחים כונה "גזירת ספיחים" (כסף משנה על הרמב"ם, הלכות שמיטה ויובל פ"ד הכ"ט). אף פליקס קיבל מינוח זה וחתר לאתר את התקופה שלפני הגזרה, את זמן הגזרה ואת מועד ביטולה<sup class="footnote-marker">14</sup><i class="footnote">פליקס, ספיחים.</i>. לעומת זאת אנו בפירושנו ראינו באיסור ספיחים הלכה מיסוד חכמים, כמו רבות מההלכות המכונות "דבר תורה", שיש לה סמך בכתובים אך לא מהם היא נלמדה. ואכן בהמשך הספרא מובאת דרשה אחרת של חכמים: "את ספיח קצירך לא תקצור, מיכן סמכו חכמים על הספחים שיהו אסורים בשביעית" (בהר, פרק א ה"ג, קו ע"א). אם כן גם לחכמים יש דרשה, אבל דרשה אחרת. ההלכות השונות במסכת שביעית העוסקות בירקות מתפרשות היטב ללא קשר לספיחים. לדעתנו איסור ספיחים מצטרף לשאר הלכות שביעית; יסודו בדברי התורה הכלליים, ופיתוחו בדיוני חכמים. הדרשות למקרא אינן יותר מאסמכתא בלבד, ולא הן יצרו את ההלכה<sup class="footnote-marker">15</sup><i class="footnote">ראו פירושנו לשביעית פ"ט מ"א.</i>.
בתלמוד הבבלי משמש המונח "סמכו" כמקור הלכתי גם להלכות עירוב (ביצה, טו ע"ב), ושוב אין בדברים כל הסתייגות מצורת הלימוד, ואין ביטוי לכך שזה לימוד רחוק. אמנם יכול הטוען לטעון שהדרשה עצמה רחוקה, ברם אין להקשות על המדרש, והרבה מן הדרשות ההלכתיות האחרות אינן קרובות יותר לפשט הכתוב. הוא הדין בהלכות עירוב תחומים (תנחומא בובר, במדבר ט, ה ע"א).
גם לכתובה פסוק שממנו "סמכו חכמים" את נוהג הכתובה (בבלי, כתובות י ע"א), אף על פי שמקורות אחרים מתארים את הנוהג כתקנה של שמעון בן שטח<sup class="footnote-marker">16</sup><i class="footnote">ראו המבוא למסכת כתובות. </i>. גם כאן אי אפשר לקבוע שהדרשה איננה דרשה רגילה. מקורות שונים אלו גרמו למחלוקת המפרשים האם כתובה היא מדאורייתא או מדרבנן, ואנו כאמור רואים את הדברים אחרת. מכל מקום מבחינה היסטורית ברור שזו תקנה או נוהג שנוסף באמצע ימי בית שני, בהשראת השטרות במצרים, והתוכן המדויק של הכתובה עוצב לפי ערכיה של החברה היהודית בכלל, ושל חז"ל בפרט. כלומר החברה היהודית ניכסה לעצמה נוהג מהתרבות המשפטית הרומית ועיצבה אותו בהתאם לערכיה.
בעל מדרש תהילים מביא פסוק לכך שיש לקרוא את המגילה ביום ולשנותה בלילה: "מכאן סמכו חכמים לקרו את המגילה בלילה" (מדרש תהילים, מזמור כב יח, צה ע"א). בבבלי מוצגת דרשה זו כדרשה רגילה, ללא הלשון "סמכו". ברור שקריאת מגילה איננה מן התורה, שכן היא נכתבה מאוחר יותר, והפכה לחלק מספרי הקודש רק בסוף ימי בית שני<sup class="footnote-marker">17</sup><i class="footnote">ראו המבוא למסכת תענית. </i>. שתי מסקנות מעדויות אלו. האחת שהמונח "סמכו חכמים" מחליף את מונחי הדרשה הרגילים, והאחרת עקרונית יותר, שחכמים לא חשו להביא פסוקי מקרא כהוכחות להלכות שצמחו בעליל הרבה אחרי כתיבת התורה. כל זאת מתבאר רק מתוך הנחת העבודה שבה נקטנו שהדרשות אינן מקור ההלכה אלא מקור השראה וציטוט ספרותי בלבד.
באותה מסכת בדף הקודם מובאת דרשה אחרת, גם היא בלשון "סמכו": "תניא נמי הכי: כהנים בעבודתן, ולוים בדוכנן, וישראל במעמדן – כולן מבטלין עבודתן ובאין לשמוע מקרא מגילה. מכאן סמכו של בית רבי שמבטלין תלמוד תורה ובאין לשמוע מקרא מגילה, קל וחומר מעבודה. ומה עבודה שהיא חמורה מבטלינן, תלמוד תורה – לא כל שכן?" (בבלי, מגילה ג ע"א). כאן המקור איננו הפסוק, אלא עיון פנים-משפטי השוואתי. קשה לקבוע האם במקרה זה הראיה היא הוכחה הגיונית, או סמך רחוק וספרותי בלבד. גם על תענית בימי שני וחמישי נאמר: "ומנין סמכו הדורות שיהו מתענים בשני וחמישי..." (תנחומא בובר, וירא טז, 94). גם כאן אין מדובר בדרשה אלא בהיקש מעליית משה. במקרה זה ניתן לפרש שהמסקנה אינה נחשבת תוצאה ישירה של התורה, אבל למעשה במדרש עצמו פרשנות זו חסרה, ואין רמז לכך שאין זה לימוד לכל דבר. במקביל ניתן להציע כמובן מקורות אחרים להלכה, כגון ההלכה הידועה שימי השוק היו בשני וחמישי (משנה, כתובות פ"א מ"א). קרוב לוודאי שזו הסיבה ההיסטורית לנוהג של קביעת ימי התענית, והדרשה היא כרגיל מקור השראה וביטוי ספרותי ודתי.
דרשה אחרת בלשון סמכו היא שאין כותבים ספר תורה על עור בהמה טמאה. הלכה זו מוצגת כהלכה למשה מסיני, ובמקביל מוצג פסוק לסיוע במונח "שהרי יש לו סמך במקרא" (מסכת ספר תורה פ"א ה"א<sup class="footnote-marker">18</sup><i class="footnote">ראו עוד מסכת סופרים פ"א ה"א, עמ' 96-95; מסכת מזוזה פ"א ה"א; מסכת תפילין פ"א ה"א; בבלי, שבת קח ע"א. כל ההלכות הללו באות מאב טקסט אחד, אבל שלוש האחרונות הן ללא אזכור הדרשה. במסכת סופרים ההלכה מיוחסת להלכה למשה מסיני, ובמסכת ספר תורה היא גם הלכה למשה מסיני וגם דרשה. ראו עוד ירו', סוטה פ"ב ה"ד, יח ע"א, ששם ההלכה זהה (ללא דרשה וללא "הלכה למשה מסיני", וגם הניסוח שונה. הלכה זו מדגימה עד כמה הדרשה והייחוס למשה מסיני הם תוספת לגוף ההלכתי, ואינם בבסיסו. </i>). במקביל מוצגת הלכה זו בסתם, ללא ההגדרה של "הלכה למשה מסיני" וללא הדרשה<sup class="footnote-marker">19</sup><i class="footnote">ראו ההלכה הקודמת.</i>, אבל עם נימוק הגיוני<sup class="footnote-marker">20</sup><i class="footnote">ראו עוד ירו', סוטה פ"ב ה"ד, יח ע"א.</i>.
מסובכת יותר היא הסוגיה בירושלמי חגיגה. שם נדונה השאלה מה שיעורו של קרבן המלווה את העלייה לרגל. כידוע השיעור (המחיר) עצמו שנוי במחלוקת בית שמאי ובית הלל (משנה, חגיגה פ"ג מ"א). הסוגיה בירושלמי שם (עו ע"ב) מנגדת שתי דעות:
א. רבי יוחנן אמר שהשיעור הוא "דבר תורה", והוא כבית הלל. אי אפשר שסבר שהוא מן התורה ממש, שהרי המשנה אומרת שזו רק עמדת בית הלל. אלא יש להבין שעצם הצורך בקביעת מחיר הוא מהתורה, או ש"דבר תורה" אין כוונתו שהוא הלכה הכתובה בתורה אלא שזו הלכה קבועה, כמות שהצענו לעיל.
ב. מימרה בשם רבי יוסי שדבר תורה אין לקרבן שיעור, והשיעורים שבמשנה מוגדרים "חכמים הם שאמרו".
בתחילה הסוגיה רואה סתירה בין שתי האמירות, שכן האחת מיוחסת לרבי יוחנן עצמו ולאחרת רבי יוחנן הסכים. הסוגיה עצמה שעריכתה מאוחרת עוד יותר קובעת שאין זו סתירה אלא יש לשאול את השאלה על דברי רבי הושעיה שגם הוא אמר שהשיעורים הם מדברי חכמים, והעורך מסביר שרבי יוחנן "סמך לה" (סמך את ההלכות) לדבר תורה. הסוגיה מסכמת שרבי יוחנן ורבי הושעיה חולקים. רבי יוחנן סבור שכל השיעורים הם הלכה למשה מסיני, ורבי הושעיה רואה בהם הלכה חשובה אך "מדברי סופרים", וזו עשויה להשתנות. ממבט ראשון הסוגיה מתבארת היטב לפי ההנחה ש"דבר תורה" הוא אבחנה היסטורית להלכה שיש לה מקור בתורה. "דבר סופרים" הוא חידוש של חכמים, והלכה למשה מסיני היא אבחנה אחרת. ברם התבוננות בסוגיה מצביעה על סדקים בתיאור הרמוניסטי זה.
רבי יוחנן סמך את דעתו על תורה אבל אינו מביא פסוק להצדקת הטענה, וכאמור דבר התורה הוא המחלוקת של בית שמאי ובית הלל. "דבר סופרים" אכן שונה מההגדרה של "דבר תורה", אבל יש לזכור שהשוני שנוי רק בדברי אמוראים מאוחרים. בשלב הראשון מיוחסות לרבי יוחנן שתי האמירות, ומי ששנה אותן לא ראה סתירה בין השתיים. זאת ועוד, אין בסוגיה עצמה כל טיעון לפסוק מהתורה, וקל יותר להבינה אם "דבר תורה" או "סמך מן התורה" אינם הגדרה היסטורית אלא הדגשה שונה על חשיבות המצווה, ועל קביעותה. ואכן בסוף הסוגיה מתברר שההבדל הוא שדבר תורה הוא קבוע, ודברי סופרים עשויים (עלולים) להשתנות על ידי בית דין עתידי אחר. עוד עולה מעיון בסוגיה שהמונח "הלכה למשה מסיני" זהה ל"דבר תורה", ואין סתירה בין השניים. גם היגד זה מאשר ש"הלכה למשה מסיני" אינה אלא ביטוי ליציבות ההלכה ולקביעותה.
עוד נוסיף שבספרות הבתר-אמוראית מוצגות דרשות רגילות בלשון "סמכו...", הלכות שבמקבילות הן מוצגות כהלכות רגילות או כהלכות הנלמדות מדרשות רגילות<sup class="footnote-marker">21</sup><i class="footnote">כגון הלכות גדולות, הלכות קידוש והבדלה ב, לעומת בבלי, פסחים קו ע"א; וכן פסיקתא זוטרתא, ויקרא פרשת צו, כה ע"ב; במדבר רבה, יב ד.</i>.
לסיכום, אין שום ראיה שהביטוי "סמך ל..." אינו דרשה רגילה. כפשוטם של דברים רבי אלעזר בן ערך מציע לנטילת ידיים מקור או ביסוס בפסוק, והמדרש או התלמוד אינם רואים בכך כל קושי. עד עתה גם לא נאמר שנטילת ידיים היא חידוש של חכמים. אפשר להסיק זאת מכך שהיו חכמים וציבור (תלמידי משיחם) שפקפקו בנטילת ידיים, אך אין לכך מקור מפורש. המקור הברור ביותר הוא דבריו של האוונגליון הנוצרי הקובע שנטילת ידיים היא מהלכות זקנים, אם כי אין לדעת כיצד הבין האוונגליון מינוח זה.
במשנת עירובין העוסקת ביוצאים למחנה (היוצאים לקרב, וטרם נכנסו לקרב) שנינו: "ארבעה דברים פטרו במחנה, מביאין עצים מכל מקום ופטורים מרחיצת ידים ומדמאי ומלערב" (פ"א ה"י). כפי שפירשנו משנה זו ההלכה שבה קדומה וחוזרת אולי לימי החשמונאים, או לכל המאוחר לתקופות המרידות, שכן המדובר במחנה היוצא לקרב. הפטורים מתייחסים לצורכי היוצאים לשטח, ואין בהם קריטריון הלכתי ברור. הבאת עצים היא איסור גזל, ואיסור גזל נחשב, בעיני חכמים, לחובה. דמאי הוא חובה, אם כי נובעת מספק. לגבי עירוב ראינו במבוא לעירובין שאמוראים נחלקו האם הוא מדרבנן או מהתורה, אבל פטור מעירוב משמעו היתר לטלטל בשבת, והוא בוודאי איסור תורה. רחיצת ידיים נתפסת אפוא כמצווה שאפשר לבטלה, ולפי פרשנות זו אין בכך כדי להעיד על קלותה או חומרתה. עוד נלמד ממשנה זו שנטילת ידיים אינה קשורה להלכות טומאה וטהרה. היוצאים למחנה אינם פטורים משמירה על טהרה, אבל פטורים מנטילת ידיים.
עדות ברורה לתפיסה של נטילת ידיים כמצווה שאיננה בתורה יש בתנא דבי אליהו. שם מצוי תיאור של מעין ויכוח: "בא חבירו וישב כנגדו, אף בזה יש בו מקרא ואין בו משנה, אמרתי לו, בני רחיצת ידים מן התורה, אמר לי, רבי לא נאמרה לנו מהר סיני, אמרתי לו, בני דברים הרבה יש לנו וחמורין הן, ולא צרך הכתוב לאמרן, לפיכך הטילן על ישראל. אמר, הן יבדילו אותן, כדי להרבות את שכרן, מנין, תדע לך שכן, כשהיו ישראל במדבר וסבובים במדבר אמר לו הקב"ה למשה, 'לך אל העם וקדשתם' וגו' (שמות יט י), ושנו חכמים (במשנה), 'וקדשתם' בטבילה, ולמדנו רחיצת ידים מן התורה ממשה ואהרן ובניו, שנאמר 'וידבר ה' ' וגו' 'ועשית כיור נחשת' [וגו'] ו'רחצו ממנו משה' וגו', 'בבואם אל אהל מועד' וגו' (שמות ל יז עד כ), אבל בישראל מהו אומר, 'והתקדשתם והייתם קדושים' (ויקרא יא מד), מיכן היה רבן גמליאל אוכל חולין בטהרה, אמרו, לא לכהנים בלבד ניתנה קדושה אלא לכהנים וללוים ולישראל כולן, שנאמר 'וידבר ה' ' וגו' 'דבר אל עדת בני ישראל ואמרת אליהם קדושים' וגו' (ויקרא יט א ו-ב), מיכן אמרו, כל המזלזל ברחיצת ידים סימן רע לו, עליו הוא אומר, 'והיה כשמעו את דברי האלה' וגו' 'לא יאבה ה' סלוח לו' וגו' (דברים כט יח ו-יט), הא למדת שכל המבעט בנטילת ידים סימן רע לו" (תנא דבי אליהו, טז, עמ' 72).
על הטענה שאין רחיצת ידיים מן התורה המחבר עונה בטיעון המורכב משלושה טיעוני משנה. הראשון: "שלא צרך הכתוב לאמרן", כלומר ההלכות שלא נכתבו בתורה היו ידועות בזמן התורה אך לא נזכרו מסיבות מקריות, ובעיקר משום שהן פשוטות. ברם בהמשך מודגשים מרכיבים אחרים. המרכיב השני הוא דרשת הכתוב "וקדשתם", שהוא הטלה של חובת טהרה על כלל ישראל ולא רק על הכוהנים, והמרכיב השלישי הוא שהנטילה היא המשך של נטילת הידיים והרגליים של כוהנים. התשובה לטענה שנטילת (רחיצת) ידיים אינה מן התורה היא שאכן נטילת ידיים אינה מן התורה (כלומר אינה נלמדת בדרשה ואינה נרמזת בתורה). המחבר סבור שכך הדבר לגבי מצוות רבות וחמורות. הן לא נאמרו במפורש, והקדוש ברוך הוא הטיל על ישראל לחדשן ולעצבן, זאת כדי להרבות את שכרם של ישראל. המחבר מסביר שיש לנטילת ידיים שורשים במקרא, וההלכה העקרונית היא מהתורה, אך נטילת ידיים עצמה היא חידוש שהוטל על חכמים לחדש. היסודות המקראיים הם:
1. יש חובה לקדש את ישראל.
2. חכמים הגדירו ש"קדושה" היא טהרה.
3. חובת נטילת ידיים ורגליים מוטלת על הכוהנים במקדש.
4. כל ישראל צריכים לנהוג טהרה ככוהנים (זה שוב חידוש של חכמים).
על כן, כמו שכוהנים נוטלים ידיים ורגליים כך ישראל צריכים ליטול ידיים, אבל אין זה דין תורה אלא הרחבה ברוח מצוות התורה, אך פיתוח של חכמים.
ההשלמה של המדרש מצויה בקטע אחר, בהמשך אותו מדרש: "פעם אחת הייתי מהלך בדרך ומצאני אדם אחד, ובא אלי בדרך מינות, ויש בו מקרא ואין בו משנה. אמר לי, מקרא ניתן לנו מהר סיני, משנה לא ניתן לנו מהר סיני. ואמרתי לו, בני, והלא מקרא ומשנה מפי הגבורה נאמרו, ומה בין מקרא למשנה? משלו משל, למה הדבר דומה? למלך בשר ודם שהיה לו שני עבדים, והיה אוהבן אהבה גמורה. ונתן לזה קב חיטין ולזה קב חיטין, לזה אגודה של פשתן ולזה אגודה של פשתן. הפקח שבהן מה עשה, נטל את הפשתן וארגו מפה, ונטל את החיטין ועשאן סולת, ביררה טחנה, ולשה ואפה, וסידרה על גבי השלחן, ופרס עליה מפה. והניחה עד שלא בא המלך. והטפש שבהן לא עשה ולא כלום. לימים בא המלך בתוך ביתו ואמר להן, בניי, הביאו לי מה שנתתי לכם, אחד הוציא את [פת] הסולת על גבי השלחן ומפה פרוסה עליו, ואחד הוציא את החיטין בקופה, ואגודה של פשתן עליהן. אוי לה לאותה בושה, אוי לה לאותה כלימה. הוי אומר איזה מהן חביב? זה שהוציא את השולחן ואת [פת] הסלת עליו. אמרתי לו, בני, אם אמצאך בתוך משנת חכמים יעשו דבריך בדאין? אמר לו, הין. אבל, אמרתי לו, בני, כשאתה יורד לפני התבה בשבת כמה אתה מתפלל? אמר לי, שבע, אמרתי לו, ושאר הימים, [אמר לי], תפילה כולה. כמה בני אדם קורין בתורה בשבת? אמר לי, שבעה. במנחה בשבת? בשיני ובחמישי כמה? אמר לי, שלשה שלשה. ועל שבעת המינים כמה אתה מברך? אמר לי, שתים, ברכה לפניהם וברכה לאחריהם. ועל שאר המינים, ברכה אחת, וברכת המזון שלש, והטוב ומטיב ארבע. אמרתי לו, בני, וכי יש לנו אילו מהר סיני? והלא אינן אלא מתוך משנת חכמים. אלא כשנתן הקב"ה תורה לישראל, לא נתנה להן אלא כחיטים, להוציא מהן סולת, וכפשתן להוציא ממנו בגד, ניתנה בכלל ופרט, ופרט וכלל, [וכלל ופרט וכלל]..." (תנא דבי אליהו זוטא, פרשה ב, עמ' 171).
המקשן אינו מתמקד בנטילת ידיים אלא בכל מצוות התורה שבעל פה, וטוען שאינן מפי הגבורה. בתחילה הדרשן "מיתמם" וטוען שהן ניתנו מהר סיני, אך לאחר מכן מתברר הטיעון. בהר סיני אכן לא ניתנו מצוות התורה שבעל פה. אדרבה, המלך (הקב"ה) השאיר לחכמים לפתח אותן מתוך דברי התורה. אדם חכם אינו אוכל חיטים אלא לחם, ואינו צורך פשתן אלא בגדים. התורה שבכתב היא חומר גלם שהעבדים הנאמנים (חכמים) צריכים לפתח. כלי הפיתוח הם, בין השאר, המידות שהתורה נדרשת בהן, והדרשן מצטט כמה מהן.
אם כן, הקב"ה לא מסר את כל המצוות ולא ניסח אותן כיוון שהותיר תפקיד זה לחכמים<sup class="footnote-marker">22</sup><i class="footnote">מן הראוי להעיר שהמשל על העבד הפיקח מופיע רבות במקורות וגם בברית החדשה, וכבר עמדו על כך. במדרש תנא דבי אליהו עצמו ניתן תפקיד הפיתוח דווקא לנשים (תנא דבי אליהו רבה, י, עמ' 51).</i>. הנימוק "כדי להרבות את שכרן" הוא ניסוח אחד, ובאופן כללי יותר הנימוק הוא שהתפקיד הוטל על חכמים. דרשה זו היא אחד המקורות לתפיסה שתיארנו שבה "דברי סופרים" הם באמת חידוש של חכמים; אין הם שונים מדברי תורה בטיבם ובאופיים אך הם יצירה מחודשת של חכמים.
כפי שנראה בנספח למסכת אנו מקבלים את ההערכה של אורבך ומרגליות שהחיבור משקף את ראשית ימי האמוראים<sup class="footnote-marker">23</sup><i class="footnote">אורבך, תנא דבי אליהו; מרגליות, סדר אליהו, כנגד צוקר, רב סעדיה גאון.</i>. בדרשה שהבאנו מובאת התפיסה העממית שנטילת ידיים היא חידוש של חכמים, וזו סיבה לפקפק בה ובחשיבותה. הדרשן מתנגד תאולוגית לזלזול במצווה, אך מסכים עם הצגת המצווה כחידוש של חכמים. הטענות של ההמון נתפסות בעיני המחבר כאילו יש בהן יותר משמץ של כפירה. עם זאת, בתנא דבי אליהו המונח "מן התורה" נתפס כתיאור היסטורי וספרותי מגביל. רק מה שכתוב בתורה. המחבר טוען שלא כל ההלכות הקדומות כתובות בתורה, ומצוות נטילת ידיים נרמזת בתורה. היא הוטלה על הכוהנים במקדש, והורחבה על כלל ישראל (מכוח דברי התורה, אבל כפיתוח של חכמים). להשלמת הטיעון חסרה ההשלמה שאכילת תרומה היא כאכילת קודשים וכהקרבה, כדברי רבי טרפון: "מעשה ברבי טרפון שלא בא אמש לבית המדרש. לשחרית מצאו רבן גמליאל, אמר לו: מפני מה לא באת אמש לבית המדרש? אמר לו: עבודה עבדתי. אמר לו: כל דבריך אינן אלא דברי תימה, וכי עבודה בזמן הזה מנין? אמר לו: הרי הוא אומר: 'עבדת מתנה אתן את כהנתכם והזר הקרב יומת' (במדבר יח ז), עשו אכילת תרומה בגבולין כעבודת בית המקדש" (בבלי, פסחים עב ע"ב - עג ע"א). אין לסיפור מקבילה ארץ-ישראלית, אך הרעיון נרמז אולי כבר במשנת ברכות פ"א מ"א כפי שהצענו לפרשה.
ניתן אפוא לסכם שבדברי תנאים אין הד של ממש לתפיסה שנטילת ידיים שונה מהלכות אחרות, כמוה כאחרות כולן "תורה" הן. אבל בתנא דבי אליהו, כמו גם בברית החדשה, אנו מוצאים תפיסות אחרות. בדברי אמוראים מגמה זו מתחזקת: "נטילת ידים לחולין מפני סרך תרומה, ועוד משום מצוה. מאי מצוה? אמר אביי: מצוה לשמוע דברי חכמים" (בבלי, חולין קו ע"א). שני רעיונות מוצגים כאן כהשלמה הדדית: הראשון שנטילת ידיים היא גזרה מיוחדת, מעין סייג למצוות, כדי שיתרחקו מהתרומה ולא יבואו לטמא אותה, והשני שהיא "משום מצוה". המונח "משום מצוה" מתפרש בסוגיה כמשהו שהוא חובה, והחובה היא "לשמוע דברי חכמים", הווה אומר שנטילת ידיים היא חידוש של חכמים (איננה ב"תורה") אבל מצווה לשמוע בקולם. הסוגיה כמות שהיא לפנינו מורכבת, כאמור, ממימרה ומפירוש לה. הפירוש מניח שנטילת ידיים היא חידוש של חכמים. ברם עדיין יש לשאול מה הפירוש המקורי של המונח "מצוה". נושא זה עולה בהמשך הסוגיה שם:
אמר רבי אלעזר אמר רבי אושעיא: לא אמרו נטילת ידים לפירות אלא משום נקיות. סבור מינה: חובה הוא דליכא, הא מצוה איכא, אמר להו רבא: לא חובה ולא מצוה אלא רשות; ופליגא דרב נחמן, דאמר רב נחמן: הנוטל ידיו לפירות – אינו אלא מגסי הרוח (בבלי, חולין קו ע"א). גם במימרה זו חלקים מספר. הראשון הוא הסבר שלישי לנטילת ידיים שאיננה חובה הלכתית, אלא נוהג טוב מפני נקיות. מימרה זו מפתיעה ביותר. הרי המשנה כוללת הלכות רבות וכללי טקס לנטילת ידיים. האם כל אלה הם רק משום ניקיון? אם כך למה כל הפרטים הטקסיים הם חובה, כגון נטילה עד הפרק? ועוד, אם נטילת ידיים היא משום נקיות, למה הידיים מטמאות תרומה, או גם חולין? אפשר לתרץ שהכוונה לבבל בלבד, שבה אין חובת טהרה, ואין אפשרות לשמור על טהרה, וממילא מצוות נטילת ידיים בטלה אך נותרה חובת הניקיון (כנוהג או כהמלצה של חכמים). גם הסבר זה דחוק, משתי סיבות. הראשונה היא שההגבלה שמדובר בבבל בלבד איננה במקור זה. יתר על כן, אנו שומעים במפורש על שמירת מצוות נטילת ידיים בבבל, ונוהג זה התקבל בתפוצות ישראל ומקובל עד ימינו. אין זאת אלא שמימרה זו משמרת את העמדה הקדומה של אלעזר בן הנד (חנוך) שפקפק בנטילת ידיים. מימרתו של רב נחמן מתייחסת רק לאכילת פֵרות, ואף היא עומדת בניגוד לנוהג המתבטא בליל הסדר שנוטלים ידיים לברכה גם לירקות של פתיחת הסדר (טיבול ראשון)<sup class="footnote-marker">24</sup><i class="footnote">ספראי וספראי, הגדת חז"ל, עמ' 102; בבלי, פסחים קטו ע"א.</i>.
עם זאת אכן היו בבבל שערערו על שמירתו של שריד מנותק זה מהלכות טהרה: "כי אתא זעירי, אמר: בטלוה לטבילותא, ואמרי לה: בטלוה לנטילותא. מאן דאמר בטלוה לטבילותא – כרבי יהודה בן בתירא. מאן דאמר בטלוה לנטילותא – כי הא דרב חסדא לייט אמאן דמהדר אמיא בעידן צלותא" (בבלי, ברכות כב ע"א). זעירי בא לארץ ישראל ומדווח שבבבל ביטלו את הטבילה בכלל, או לפחות את נטילת הידיים. עוד מסופר על רב חסדא שהתנגד לנטילת ידיים לפני תפילה, ואנו בדרכנו מבינים שזו הייתה העמדה ההלכתית, אך היה גם מנהג עממי-חסידי להקפיד בכך, מנהג שהתעורר והתחזק בפסיקה בימי הביניים.
בראשית הסוגיה ארבע הגדרות לנטילת ידיים:
א. חובה – כלומר הלכה ברורה (סרך לתרומה).
ב. מצווה.
ג. רשות – משום נקיות.
ד. רשות.
רשות בדרך כלל בספרות חז"ל איננה רשות גמורה אלא מעין מצווה קלה מאוד<sup class="footnote-marker">25</sup><i class="footnote">אלון, מחקרים ב, עמ' 120-127; ליברמן, רשות, עמ' 200-202. ראו פירושנו לביצה פ"ה מ"ב ולהלן. אבל במשנה, פסחים פ"ח מ"א-מ"ב, רשות היא רשות גמורה. המדובר בהכנת סעודה ביום טוב. הסעודה עצמה היא מצווה, אבל הכנתה ביום טוב דווקא היא דבר המותר, אך אם הכין מערב יום טוב ודאי שאין בכך פגם.</i>, אבל בהקשר של עריכת סוגיה זו יש להגדירה כנראה כהמלצה טובה, עוד פחות ממצווה קלה. עם זאת, "רשות" בניגוד ל"מצוה", כמו בסוגייתנו, מצויה גם במדרש הלכה תנאי, ובסוגיות נוספות שבהן נדון להלן<sup class="footnote-marker">26</sup><i class="footnote">ספרא, ויקרא דבורא דנדבה, פי"ב ה"ב, יא ע"א; בבלי, מנחות נג ע"א; כתובות מט ע"ב; חולין קה ע"א (לגבי נטילת ידיים).</i>. במדרש התנאי היא עדיין יכולה להתפרש כמצווה קלה, ובכתובות וחולין כהמלצה בלבד.
אם כן בסוגייתנו מופיעה תפיסה אחרת של נטילת ידיים; לא רק שאיננה הלכה, אלא היא מעט יותר מהמלצה.
זו המשמעות בסוגייתנו, אבל בסוגיות אחרות, ובעיקר במקורות התנאיים, יש למונח משמעות אחרת. כך, למשל, "כל שחייבין עליו משום שבות, משום רשות, משום מצוה בשבת, חייבין עליו ביום טוב" (משנה, ביצה פ"ה מ"ב). בהמשך שם מופיעה רשימת מצוות לכל דבר, שאמנם לא חייבים לעשותן דווקא ביום טוב אבל קיומן הוא קיומה של הלכה רגילה, כגון הקדש, הפרשת תרומות ומעשרות וכיוצא באלה.
במשנת סוטה שנינו: "במה דברים אמורים? במלחמת הרשות, אבל במלחמת מצוה הכל יוצאין, אפילו חתן מחדרו וכלה מחופתה<b>.</b> אמר רבי יהודה, במה דברים אמורים? במלחמת מצוה, אבל במלחמת חובה הכל יוצאין, אפילו חתן מחדרו וכלה מחופתה" (פ"ח מ"ז).
כפשוטן שתי קטגוריות של מלחמות לפנינו, אלא ששני התנאים מגדירים אותן במילים אחרות. כל אמורא שכן ולימד במקומו וניסח אותו רעיון במילותיו הוא. כל המונחים קרובים זה לזה. רשות היא מצווה קלה, ומצווה וחובה הן קטגוריות קרובות.
מלחמה לפי המשנה
שינוי הניסוח מלמד על תופעה היסטורית-ספרותית. כל תנא שנה את הלכות בבית מדרשו ובשלב ראשון טרם נקבע ניסוח אחיד. עורך המשנה שנה את שני המונחים כאילו הם מחלוקת, אבל אין כאן מחלוקת אלא כל אחד ניסח על דעתו, והעורך לא רצה לוותר על הניסוח השונה. הר"ש למשנת פרה (פ"ב מ"ה) מסביר מקרה כזה של שני ניסוחים שונים לאותה הלכה: "שאדם חייב לומר בלשון רבו", ובשפתנו: העורך לא ערך ואיחד את המשנה אלא הביא את שני הניסוחים המקבילים. אמנם בדרך כלל הסגנון שבו התנא הראשון ("תנא קמא" או "חכמים") אומר ניסוח סתמי ואחר כך נאמר "רבי פלוני אומר..." הוא סגנון של מחלוקת, אך לפעמים אין אלו אלא ניסוחים שונים. בדרך זו ביארנו, או הצענו לבאר, משניות וברייתות אחרות שבהן אפשר היה להבין שאכן במחלוקת עסקינן<sup class="footnote-marker">27</sup><i class="footnote">כגון משנה, פרה פ"ב מ"ה; פ"ז מ"ט; כלים פט"ו מ"א; תוס', פרה פ"ז ה"ג, עמ' 636; משנה, פרה פי"א מ"ז (התוספתא שם פי"ב ה"ח, עמ' 640); גיטין פ"ט מ"ג, ואולי גם ערכין פ"ט מ"ג; תוס', כלים בבא מציעא פ"א ה"ח, עמ' 579 (בניגוד להגהת הגר"א); משנה, כלים פט"ז מ"ו (תוס', כלים בבא מציעא פ"ז ה"ג, עמ' 586, כפי שפורשה במשנה, כלים פי"ז מי"ב); פכ"א מ"ג; פכ"ח מ"ז; זבחים פי"ב מ"א; תוס', זבחים פי"ג הי"ב, עמ' 499; משנה, מנחות פ"ה מ"ח; טהרות פ"ג מ"ג; מקוואות פ"ה מ"ה; פ"ו מ"י; מכשירין פ"ב מ"ח; טהרות פ"ב מ"ו ועוד. רוב הדוגמאות הן מסדר טהרות.</i>.
בתוספתא שנינו: "רבי יהודה היה קורא למלחמת הרשות מלחמת מצוה, אבל מלחמת חובה הכל יוצא, אפילו חתן מחדרו וכלה מחופתה" (סוטה פ"ז הכ"ד). אם כן, רק הבדלי מינוח יש בין התנאים. גם בירושלמי מובאת המימרה שבתוספתא, אבל בתוספת מחלוקת אמוראים האם אכן יש מחלוקת בין התנאים. לדעת רבי יוחנן הארץ-ישראלי הבדלי ניסוח ביניהם, "משמעות ביניהן", ולדעת רב חסדא הבבלי מחלוקת. התלמוד מדגים את ההגדרות השונות לשיטת רב חסדא: "מלחמת מצוה זו מלחמת דוד, מלחמת חובה זו מלחמת יהושע. רבי יהודה היה קורא מלחמת מצוה כגון אנן דאזלין עליהון. מלחמת חובה כגון דאתיין אינון עלינן" (ירו', סוטה פ"ח ה"י, כג ע"א – מלחמת מצווה כגון אנו שהולכים עליהם [למלחמה], מלחמת חובה כגון שבאים הם עלינו). אם כן, מלחמת מצווה היא מלחמת כיבוש ומלחמת חובה מלחמת התגוננות. רבי יהודה אינו מתייחס לדוגמאות של מלחמות התנ"ך. בתלמוד הבבלי (סוטה מד ע"ב) מובאים בשנית דברי האמוראים הללו. רבי יוחנן לשיטתו שמשמעות ביניהם, ודברי רב חסדא שבירושלמי מיוחסים לרבא, אך בשינוי. לדעת רבא יש בסך הכול שלוש קטגוריות:
מלחמת יהושע – חובה – דברי הכול אינם חוזרים (כלומר אין הלוחמים שיש להם סיבה, כמו מי שנטע כרם או מי שאירס אישה), פטורים מהשתתפות במלחמה.
מלחמת דוד לרווחה – דברי הכול רשות (ראוי שהלוחמים שיש להם סיבה לא יעזבו את המערכה ולא יחזרו לביתם).
מלחמה סתם לכיבוש שטחי נכרים – על כך חולקים רבי יהודה ורבנן.
נראה שהסבר הבבלי אינו פשט המשנה, אלא רצון לארגן את כל המונחים במערכת היררכית תוך מציאת "נפקא מינה" הלכתית בין חכמים לרבי יהודה. בתלמוד הירושלמי המחלוקת מצומצמת ועוסקת רק בהגדרת המונחים, ובתלמוד הבבלי היא הופכת למחלוקת לכל דבר. זו דרכו של התלמוד הבבלי למצוא מחלוקת בכל מקרה שמופיעים בו שני תנאים במשנה. דוגמה לכך היא המשנה הקודמת בסוטה שם (פ"ח מ"ד). הבבלי חיפש (ומצא) מחלוקת בין רבי יוסי ורבי יוסי הגלילי, אף שבאופן טבעי היה מקום לפרש שאין ביניהם מחלוקת כלל.
ההבדל בין הסבר הירושלמי, המועדף על ידינו כפשט ה"היסטורי", לבין הסבר הבבלי, נעוץ עמוקות בהערכות שונות לטיב עריכת המשנה. להערכתנו נוצרו גרעיני ההלכה הקדומה בבתי המדרש הקדומים (חבורות הלימוד) שכל אחד מהם היה עצמאי, ממילא השתמשו לאותן הלכות בניסוחים ובהגדרות אחרות. בשלב הגיבוש והעריכה אוחדו המונחים, אך עדיין נותרו המונחים הקדומים. דוגמה לכך מצינו בראשית מסכת סוטה: סדרת תנאים הגדירו את הזמן הנדרש ל"כדי טומאה". אין ביניהם מחלוקת אלא הגדרות שונות, כל אחד מניסיונו ובסגנונו. רבי, כשערך את המשנה, שימר בדרך כלל את הסגנון המקורי של המשנה הקדומה. כך גם נקטה המשנה הקודמת בסוטה (מלחמת רשות-חובה) מינוח לא אחיד, ובתוספתא נערכו הדברים כראוי, במינוח אחיד.
הבבלי, לעומת זאת, תופס את המשנה כמסמך משפטי ערוך היטב. הבדלי סגנון או מינוח מסתירים, לדעתו, הבדלים בהשקפות עולם הלכתיות. משפט אינו מיותר ואינו נכפל אלא לצורך הלכתי מובהק. הבדל תפיסתי זה יוצר פרשנות שלעתים נשמעת מאולצת, אך היא מחויבת המציאות אם מפרשים את המשנה כמסמך שנערך בקפדנות בידי עורך אחד.
מכל מקום, לשיטת רבי יהודה יש הבדל בין "מצוה" ל"חובה". להערכתנו ההבדל הוא רק במידת העצְמה של ההצדקה למלחמה. עם זאת אין להסיק מכאן ש"חובה" היא חובה משפטית ו"מצוה" היא מצווה דתית בעלמא. בהקשר של משנת סוטה פירוש כזה אין לו בסיס ובשתי הקטגוריות החיילים צריכים להתגייס, וההבדל הוא בשחרור הזכאים בלבד. אנו מדגישים זאת משום שבמשנת כתובות הוצע, שוב על ידי הבבלי, הסבר כזה למונחים "מצוה", "רשות" ו"חובה".
המשנה בכתובות אומרת: "האב אינו חיב במזונות בתו" (פ"ד מ"ו), ובתוספתא: "מצוה לזון את הבנות, ואין צריך לומר את הבנים. רבי יוחנן בן ברוקה אומר חובה לזון את הבנות" (כתובות פ"ד ה"ח). כפשוטה "מצוה" משמעה המידה הראויה שחכמים רואים בה נורמה מוסרית, אך ללא עצְמה משפטית, שאין להוציאה בדיינים, ואילו חובה היא חובה משפטית לכל דבר. הקטע מעניק את הרושם שבידי חכמים להחליט מתי הנורמה הנדרשת על ידיהם הופכת לבעלת תוקף משפטי ומתי הם רואים בה מידה ראויה ורצויה בלבד. דברי התוספתא מתאימים למשנה. המשנה אמרה שאין חובה לזון את הבנות, והתוספתא מוסיפה שזו אמנם מצווה אך לא חובה. המשנה כדעת תנא קמא של התוספתא, ורבי יוחנן בן ברוקא חולק. עוד אנו שומעים שדין בנות כדין בנים, ובכך לא נרחיב. האבחנה בין "חובה" לבין "מצוה" אינה רגילה, ובעולמם של חכמים היא מעוררת תמיהה. הרי מבחינתם של חכמים מה שמצווה הוא חובה; להלן נרחיב בכך, אך מן הראוי לפתוח בהצגת המקורות.
המקורות התנאיים מובאים גם בתלמודים בשינויים: "רבי שמעון בן לקיש בשם רבי יהודה בן חנניה, נמנו באושא שיהא אדם זן את בניו קטנים. אמר רבי יוחנן יודעין אנו מי היה במיניין. עוקבא אתא לגבי רבי יוחנן, אמר ליה, עוקבא זון בניך! אמר ליה מנן מרי? אמר ליה, עוקבא רשיעא זון בניך! אמר רבי עולא, מתניתא אמרה כן שיהא אדם זן את בניו קטנים, דתנינן תמן אם היתה מניקה פוחתין לה ממעשה ידיה ומוסיפין לה על מזונותיה" (ירו', פ"ד ה"ח, כתובות כח ע"ד). לדעת האמוראים ההחלטה לזון את הבנים הוכרעה באושא, ואין בה התייחסות לפער שבין מצווה לחובה. רבי יוחנן יודע לספר מי היה במניין שבו הכריעו בנושא, אך לצערנו לא סיפק לנו התלמוד מידע זה. קרוב לוודאי שהכוונה לרבי יוחנן בן ברוקה, שהיה מחכמי דור אושא. עוד אנו שומעים על אדם בשם עוקבא שהובא לדין לפני רבי יוחנן והחכם דורש ממנו שיזון את בניו. עוקבא מתנגד ושואל: "מנן מרי?", מנין לך זאת אדוני? על כך מגיב רבי יוחנן בכינוי "עוקבא הרשע!", מכאן שרבי יוחנן רואה בשאלה התגרות ובשבילו ברור שיש חובה לזון את הילדים. גם כאן אי אפשר לדעת אם זו חובה משפטית או דתית-מוסרית (וכאמור עצם האבחנה היא זרה לעולם דתי-וולנטרי כעולמם של חכמים). עולא מוצא במשנה סמך לרעיון שאדם חייב לזון את בניו. באותה משנה (כתובות פ"ה מ"ט) נקבע שאישה מינקת זוכה לתוספת מזון ולהפחתת עבודה, והרי זו ראיה לכך שהבעל אחראי למזונות הוולד, דבר המתבטא בחובותיו כלפי אשתו, שהרי היא המניקה. דברי עולא משקפים, ללא ספק, את רוח המשניות כפי שסיכמנו אותן בסוף פירושנו למשנת כתובות שם, ומהן ברור שהבעל מפרנס את ילדיו.
סוגיית הירושלמי אינה מזכירה ואינה מכירה בהבדל שבין "חובה" ל"מצוה" ומציגה מצב פשוט שבו פסקו בדור יבנה שהאב אינו חייב במזונות ובדור אושא (רבי יוחנן בן ברוקה) פסקו שהוא חייב בכך.
סוגיית הבבלי מסובכת וארוכה הרבה יותר.
הבבלי מדייק ממשנת כתובות: "במזונות בתו הוא דאינו חייב, הא במזונות בנו חייב, בתו נמי חובה הוא דליכא, הא מצוה איכא!" (מט ע"א – במזונות בתו בלבד אינו חייב, מכאן שבמזונות בנו חייב. בתו גם חובה לזון אותה אין, מכאן שמצווה יש בכך). השאלה הראשונה (היחס בין בנים לבנות) אינה מתחום דיוננו, ונתמקד בשאלה השנייה. הבבלי מקבל כהנחת יסוד את האבחנה בין חובה למצווה, וברור שנגד עיניו עומדת התוספתא (להלן) שבה מופיעה אבחנה בלתי שגרתית זו. ללא התוספתא לא היה מקום לדמיין אבחנה זו. מכל מקום, הבבלי מצטט ברייתא הקרובה לתוספתא ובה שלוש דעות, והמשנה מהלכת שלא כאף אחת מהן (בסוגריים הוכנסו תוספות אמוראיות לברייתא): "דתניא: מצוה לזון את הבנות, קל וחומר לבנים, [דעסקי בתורה<sup class="footnote-marker">28</sup><i class="footnote">שעוסקים בתורה.</i>], דברי רבי מאיר; רבי יהודה אומר: מצוה לזון את הבנים, וקל וחומר לבנות, [משום זילותא<sup class="footnote-marker">29</sup><i class="footnote">משום ביזוין (שלא תתבזנה בחיפוש פרנסה).</i>]; רבי יוחנן בן ברוקא אומר: חובה לזון את הבנות לאחר מיתת אביהן, אבל בחיי אביהן – אלו ואלו אינן ניזונין" (כתובות מט ע"א). אנו נתמקד בשאלת החובה והמצווה. לפי הברייתא שני תנאים אומרים שמצווה לזון את הבנים (והבנות) ובדברי רבי יוחנן שני היגדים, שזו חובה ושהחובה חלה רק לאחר המוות. הבבלי פותח בהבלטת ההבדלים בין שלושת התנאים ומשנתנו, ומסכם שניתן להעמיד את משנתנו כמתאימה לכל אחת משלוש הדעות. כפשוטה משנתנו קרובה לרבי יוחנן בן ברוקה שהחובה היא רק לאחר המוות. מסקנה זו מחייבת להניח שהבבלי הכיר את תוכנה של הברייתא בתוספתא בהיפוך שמות.
עוד אומר הבבלי: "אמר רבי אילעא אמר ריש לקיש משום רבי יהודה בר חנינא: באושא התקינו שיהא אדם זן את בניו ואת בנותיו כשהן קטנים" (מט ע"ב).
לפי הבבלי יש הבדל בין "חובה" ל"מצוה", ומצינו את כל הדעות, שאין כלל מצווה לזון ילדים קטנים, שיש בכך מצווה או שיש בכך חובה. לפי הירושלמי התמונה פשוטה בהרבה. בתחילה פסקו שאין בכך חובה, ובדור אושא נמנו להפוך נוהג מקובל זה לחובה. יתר על כן, מהירושלמי עולה שהם לא הכירו בהבדל שבין "חובה" ל"מצוה". לאמִתו של דבר, גם בתוספתא אין צורך לחדד אבחנה קשה זו. אמנם תנא קמא משתמש במינוח "מצוה" ורבי יוחנן במינוח "חובה", אך אין הכרח להניח שדבריהם נאמרו זה מול זה, אלא כל אחד ניסח את הדברים במקומו, אחד נקט במינוח זה וחברו במינוח מקביל, ו"חובה" ו"מצוה" אחת הן. מסקנה דומה עלתה מניסוח משנתנו (מלחמת מצווה או חובה).
בסוגיית הבבלי בעניין אחר מעורבים שני המונחים, וספק אם יש ביניהם הבדל משמעותי (בבלי, זבחים נב ע"א). הוא הדין בעניין נטילת ידיים לפני האוכל, שמכונה "מצוה", ולאחר האוכל, שמכונה "חובה" (בבלי, חולין קה ע"א – להלן). הבבלי מתחבט בעניין ומגיע למסקנה ששני המונחים זהים מבחינה הלכתית וכל אחד מהם מתאים להקשר מיוחד. אבל בסוגיה אחרת הוא מוצא הבדל בין "חובה" ל"מצוה" (בבלי, שם קו ע"א), ושוב, רק הבבלי סבור שיש הבדל בין "חובה" ל"מצוה".
כן יוצא ממדרש תנאים: " 'ואמרת אשימה עלי מלך', יכול רשות ולא חובה, ת"ל 'שום תשים', חובה ולא רשות. אמר רבי יהודה מצוה מן התורה לשאול להן מלך, שנאמר 'שום תשים עליך מלך' " (מדרש תנאים לדברים, יז יד, עמ' 103). אם כן כמו במלחמה, כך גם בהמלכת מלך. תנא קמא קורא לכך חובה, ורבי יהודה "מצוה".
אבל במדרש הלכה לעניין נוסף נאמר: "רבי אומר נותן שמן בכלי ועושה אותה ופותתה ובוללה בשמן, וחוזר ויוצק עליה, מצה יכול מצוה ת"ל תהיה הכתוב קבעה חובה" (ספרא, דבורא דנדבה, פרשה י ה"ב, יא ע"א). דומה שכאן המדרש מבחין בין שני המונחים.
בסוגיה אחרת בבבלי שנינו: "רחיצת ידים ורגלים בחמין ערבית – רשות, ואני אומר: מצוה. מאי מצוה? דאמר רב יהודה אמר רב: כך היה מנהגו של רבי יהודה בר אלעאי, ערב שבת מביאים לו עריבה מלאה חמין, ורוחץ פניו ידיו ורגליו, ומתעטף ויושב בסדינין המצוייצין, ודומה למלאך ה' צבאות" (שבת כה ע"ב). רשות כאן עומדת בניגוד למצווה, אבל גם המצווה אינה יותר מהמלצה בלתי הלכתית.
אם כן דומה שבדרך כלל "חובה" ו"מצוה" חד הם ואין ביניהם אלא הבדלי ניסוח. הבבלי מדגיש את ההבדל ההלכתי בין השתיים, ואבחנה זו יש לה בסיס במדרש תנאים אחד, ואף בדברי צד אחד במחלוקת אמוראים בירושלמי סוטה שהבאנו. רק במסורת חז"ל הבתר-תלמודית ברור כבר ש"מצוה" היא פחות מ"חובה", בהשפעת הבבלי, כגון "ואף על פי שמצוה לקדש על הראייה אינו חובה לומר שאם לא נתקדש על הראייה אינו מקודש" (לקח טוב לשמות, יב ב). בהמשך סוגיית הבבלי: " 'אשרי שומרי משפט עושה צדקה בכל עת', וכי אפשר לעשות צדקה בכל עת? דרשו רבותינו שביבנה, ואמרי לה רבי אלעזר<sup class="footnote-marker">30</sup><i class="footnote">כך ב- ה, לפ, מ, רב, רג, רד וכן בראשונים מספר. בדפוס: "אליעזר".</i>, זה הזן בניו ובנותיו כשהן קטנים. רבי שמואל בר נחמני אמר, זה המגדל יתום ויתומה בתוך ביתו" (כתובות נ ע"א). ממשפט זה משמע שתשלום המזונות נחשב למצווה מדין מצוות צדקה, כמו מגדל יתום, ולא חובה משפטית. נראה שהמשך הסוגיה מאמץ אפוא את קו המחשבה שבתחילתה ורואה בדברי רבי אליעזר חובה מוסרית בלבד.
בדיני קרבנות המונח "חובה" בא בניגוד ל"נדבה"; בדיני ממונות "חובה" היא ניגודה של ה"זכות" וה"חייב" הוא ההפך מה"זכאי", אבל בדיני מצוות "חובה" בא לנגד את ה"רשות". לעיל ציטטנו את דברי האומר שמים ראשונים הם חובה, ודברים אלו הם בניגוד לברייתא בתוספתא שמים ראשונים הם "רשות" (תוס', ברכות פ"ה הי"ג). ניגוד זה מופיע עשרות פעמים במקורות תנאיים<sup class="footnote-marker">31</sup><i class="footnote">כגון תוס', פסחים פ"ב הכ"ב; שמחות פ"ד ה"ו, עמ' 117; ספרי במדבר, כא, עמ' 24, ורבים אחרים.</i> ואמוראיים<sup class="footnote-marker">32</sup><i class="footnote">כגון ירו', ברכות פ"ד ה"א, ז ע"ד; בבלי, שם כז ע"ב; שבת כה ע"ב; פסחים נד ע"ב ועוד. </i> כאחד. "רשות" היא לעתים רשות גמורה שאדם יכול לבחור בה, אך אין כל המלצה לעשות כן, ולעתים היא בבחינת מצווה קלה, מעשה הראוי אף שאינו הלכה, וכמו שפירשנו לעיל. מי שהשתמש ב"חובה" בניגוד ל"מצוה" התכוון למעשה לניגוד ל"רשות", ורק בשלב שני נוספה אותה משמעות "משפטית" שהבבלי בכתובות מעניק ל"חובה". בסוגיה בסוטה אין כל רמז לפרשנות כזאת, ואף אין לה מקום מבחינה הגיונית.
ואכן במקורות מופיעה גם המילה "חובה" כשלעצמה במשמעות שבוודאי אינה משפטית, אין לכפות אותה ואינה אלא דבר הראוי לפני בורא עולם, כגון ההמלצה ש"חובה" שאדם ילמד מארבעה מורי הוראה (אבות דרבי נתן, נו"א פ"ג, עמ' 16 ומקבילות). לעומת כל זאת "מצוה" היא בתחום הדתי שבין האדם לבוראו; ודאי שהיא חובה, וכל "מצוה" היא גם חובה, וכאמור לעתים "חובה" היא מינוח אחר למצווה.
בדרך כלל נמנעו חכמים מלכפות על קיום מצוות. אמנם מבחינה עקרונית יש בספרות חז"ל כל הנחוץ לקיום מערכת כפייה לקיום מצוות: יש בה הצדקה רעיונית מוסרית לכך, וכן עצְמה חברתית ופוליטית מספקת. עם זאת, בפועל נמנעו חכמים מלהשתמש בעצמתם לכפייה על קיום מצוות. הם כמובן כפו על מתדיינים במסגרת דיני ממונות, ולא נמנעו מכפייה בתחומים של עברות מין, אך נמנעו מכפייה במצוות אחרות כשבת, מועדים וכיוצא באלו<sup class="footnote-marker">33</sup><i class="footnote">ראו הנספח למסכת שקלים. עוד מצינו ניסיונות למנוע מבעל שדה למכרו לנכרים ולהכריחו לפדותו. ראינו שמערכת כפייה זו נכשלה, ובתקופת האמוראים הוחלפה בלחץ חברתי מתון. עם זאת, אפילו בתחום זה לא נזכרת כפייה ישירה, להוציא כפייה לפדות עבד שנמכר לגויים (תוס', עבודה זרה פ"ג הי"ט).</i>. כמו כן אנו מוצאים כפייה במסגרת דיני המקדש. כך, למשל, כפו על תשלום מחצית השקל ועל הבאת קרבנות מסוימים<sup class="footnote-marker">34</sup><i class="footnote">ראו פירושנו לשקלים פ"א מ"ג; פ"ז מ"ה; ערכין פ"ה מ"ו. הכפייה בענייני מקדש מוסברת בהסכמה הרחבה שזכו לה הדינים הללו בעם ישראל ובעולם הקדום כולו.</i>. ההימנעות מכפייה מובנת לאור רצונם של חכמים לזכות בהסכמה קהילתית נרחבת, ובכך שהחברה היהודית בכללה הייתה חברה וולונטרית. על רקע זה אפשר להבין גם את ההימנעות מכפייה בתחומי המשפחה, ואם כפו על כך הרי שזו עדות לכך שבעצם היו אלו נהגים מקובלים שכמעט תמיד נשמרו, ושסטייה מהם הייתה חריג קיצוני ביותר. בפירושנו למשנת כתובות (פ"ד מ"ו) הארכנו בבדיקת הרקע למצב שבו הלכות מתחום הסדרת היחסים הממוניים שבתוך המשפחה אינן מופיעות כהלכה מחייבת, ובתחום זה נמנעו חכמים מכפייה עוד יותר מבתחומים אחרים.
אם כן, הביטוי "מצוה" לגופו הוא כנראה מינוח למצווה שלמה, אבל אביי (לפחות כפי שמשתמע מעריכת הסוגיה) הבין את המונח "מצוה" כהוראה של חכמים. בין אם זה פירושו המקורי של המונח ובין אם לאו, הסוגיה הבבלית ייחסה לאביי תפיסה שלפיה נטילת ידיים היא חידוש של חכמים. אנו מנסחים את הדברים בזהירות. לדעתנו אין זה משנה אם פירוש זה למונח בכלל, ולנטילת ידיים בפרט, הוא משמעותם של דברי אביי, או שהוא מעשה עריכה. גם העורך מבטא השקפת עולם מסודרת. יתר על כן, איננו מוצאים סיבה להניח שדברי אביי שובצו שלא במקומם הנכון במערך המחשבתי. לעומת זאת, אפשר שהמימרה שנטילת ידיים היא "מצוה" התכוונה לפירוש הרגיל והתנאי של המונח. כך או כך, התפיסה שנטילת ידיים היא חידוש חכמים המרכך את חומרת ההלכה עולה משלב כלשהו בסוגיה הקצרה.
משמעות זו של המונח "מצוה" עולה גם מסוגיית הירושלמי לעניין אחר: "איסור מצוה – עריות מדברי סופרים, מצוה מן התורה לשמוע את דברי סופרים" (יבמות פ"ב ה"ד, ג ע"ד). אם כן המונח "מצוה" זהה לדברי סופרים, ויש לשמוע לדבריהם. כלומר יש כאן הגדרה כרונולוגית-היסטורית לחידוש שחידשו חכמים. כמו כן בבבלי המקביל: "איסור מצוה – שניות. אמאי קרי ליה איסור מצוה? אמר אביי: מצוה לשמוע דברי חכמים" (יבמות כ ע"א), וכן בבבלי סנהדרין (נג ע"ב) לעניין אחר. ברוח זו מעלה הבבלי פסוק אחר להסביר מדוע יש לשמוע להוראות שמחדשים חכמים: "כל מילי דרבנן אסמכינהו על לאו ד'לא תסור' " (בבלי, ברכות יט ע"ב).
ברוח זו דנות סוגיות בברכה שיש לברך על חידושים אחרים שאינם בתורה. כך, למשל, ברכת נר חנוכה או קריאת מגילה שוודאי לא ניתנו מהר סיני, אלא חודשו מאוחר יותר, לאחר המאורעות שגרמו להם. כן שנינו: "מאי מברך? מברך אשר קדשנו במצותיו וצונו להדליק נר של חנוכה. והיכן צונו? רב אויא אמר: מ'לא תסור'. רב נחמיה אמר: 'שאל אביך ויגדך זקניך ויאמרו לך' " (בבלי, שבת כג ע"א)<sup class="footnote-marker">35</sup><i class="footnote">במדרש תנאים לדברים מצינו: " 'לא תסור', זו מצות עשה בכל מצוה לשמוע להן אפילו בגזרות ותקנות שהרי הוא אומר על פי התורה אשר יורוך" (יז יא, עמ' שצב). אמנם מדרש הגדול אוסף הרבה דברי תנאים מתוך מדרש תנאים לדברים (שהלך לאיבוד), ברם במקרה זה אין אלו דברי תנאים אלא דברי הרמב"ם בהלכות ממרים פ"א ה"א שהביא בעל מדרש הגדול, וממנו נאספו קטעי מדרש התנאים. דברי הרמב"ם מרחיקי לכת הרבה יותר מדברי התנאים בנושא. </i>, וכן לגבי נטילת לולב בימי חול המועד במדינה (בבלי, סוכה מו ע"א). בבבלי מוצעות שלוש הצעות לברכת לולב בחול המועד, הראשונה "ברוך... (שציוונו)<sup class="footnote-marker">36</sup><i class="footnote">ייתכן שיש להשלים מילה זו, וייתכן שהמילה חסרה בנוסח הברכה. </i> על מצוות לולב", השנייה "...על מצוות זקנים", והנוסח השלישי הוא שרק בימי חול המועד יברך "על מצוות זקנים". נוסח הפשרה מבין שההבדל הוא במקור ההיסטורי של ההלכה (מן התורה או מדברי זקנים), ושתי ההצעות האחרות עשויות להיות בלתי תלויות בפרשנות זו. מכל מקום, המשך הסוגיה מפרש שהמינוח "מצוות זקנים" מעיד על חידוש של חכמים. בירושלמי מובאת אותה מחלוקת בשינויים קלים (סוכה פ"ד ה"ד, נג ע"ד), וגם הוא קושר את הנוסח לכך שאת ההלכה ליטול לולב בחול המועד, ולהדליק נרות בחנוכה, חידשו חכמים<sup class="footnote-marker">37</sup><i class="footnote">וכן במדבר רבה, יד ו; פסיקתא רבתי, ג, ט ע"א; תנחומא, נשא כט.</i>. כמו כן: "לא יאמר אדם איני מקיים מצות זקינים הואיל ואינם מן התורה. אמר לו הקב"ה לאו בני אלא כל מה שהם גוזרים עליך קיים, שנאמר על פי התורה אשר יורוך" (פסיקתא רבתי, ג, ז ע"ב).
לסיכום סוגיה זו. בדברי תנאים מצווה היא חובה, ואין ביניהן אלא חילופי סגנון. בתלמודים מופיעה תפיסה ברורה ש"מצוה" היא חידוש של חכמים. הטיעון שנטילת ידיים היא "מצוה" מתפרש בסוגיה כהסבר היסטורי למקורן של הלכות נטילת ידיים. במקביל מוצעות בסוגיה שתי הצעות אחרות המרככות הלכה זו, האחת שנטילת ידיים היא רשות (מעט יותר מהמלצה), או שהיא סייג לנקיות ידיים ואיננה במערך ההלכתי כל עיקר. ייתכן שבשלב הקדום של המימרות הבינו התלמודים את המונח "מצוה" כדברי התנאים, אבל לפחות בשלב העריכה הובנה נטילת ידיים כמצווה קלה שבקלות. בירושלמי מוצגת תפיסה דומה של המונח "מצוה", אבל אין בו הגדרה שנטילת ידיים גם היא מצווה.
הארכנו בבירור משמעות דברי התלמוד. אמנם הדגשנו שבדברי תנאים אין ביטוי חד לכך שנטילת ידיים אינה "מן התורה" (במובן ההיסטורי של המילה), אבל מצאנו לכך ביטוי ברור בתקופת האמוראים. במחקר המשנה והתלמוד בן זמננו קיימת הפרדה כרונולוגית בין המקורות. במצב המקורות שהוצג צריך היה להסיק שהתפיסה שנטילת ידיים היא "מצוה" היא אמוראית בלבד; זאת ועוד, התפיסה הכללית יותר ש"מצוה" היא מצווה קלה, מדברי חכמים בלבד, גם היא אמוראית בלבד. ברם שלושה טיעונים מפריכים אבחנה זו:
1. האבחנה שנטילת ידיים היא מדברי זקנים בלבד מופיעה כבר בברית החדשה (ובתנא דבי אליהו, שלדעתנו הוא מראשית התקופה האמוראית).
2. קשה להניח שלאחר שנטילת ידיים השתרשה בציבור תתפתח תפיסה הממעיטה מחשיבות ההלכה ומגדירה הלכה מקובלת (קורפוס הלכות שלם) כבעלת חשיבות משנית. בדרך כלל התהליך הוא הפוך, שמצוות שמעמדן ההיסטורי מפוקפק מתחזקות בתודעה ומתפרשות כדבר תורה ממש.
3. ההנחה שנטילת ידיים לא נחשבה להלכה רגילה מסבירה את הפקפוק בה, את הקלות שבה פטרה המשנה הקדומה את היוצאים למחנה מחובה זו (משנה, עירובין פ"א מ"י), את הזלזול, ובעיקר את ההתקפות נגד המזלזלים בה.
עדיין אין להסיק מכך שהמתודולוגיה המחקרית של הפרדה כרונולוגית של המקורות איננה תקפה, ועדיין אין עלינו לשוב לדרך הלימוד המסורתית. אבל בכל מחקר צריך לזכור שההבחנות הכרונולוגיות ההתפתחותיות אינן תמיד שלמות. לעתים מקור מאוחר משמר עמדות קדומות. יש לכך ראיות נוספות, אך לא כאן המקום לפרטן.
עוד שנינו בבבלי: "אמר רב אידי בר אבין אמר רב יצחק בר אשיין: מים ראשונים – מצוה, ואחרונים – חובה. מיתיבי: מים ראשונים ואחרונים – חובה, אמצעיים – רשות!" (חולין קה ע"א), והגמרא מסבירה שמצווה לגבי רשות – חובה הוא קורא לה, כלומר שמצווה היא חובה.
טיבה של נטילת ידיים
בשלב הראשון קיימות שתי עמדות, האחת שנטילת ידיים היא רשות והאחרת שהיא מצווה. בעמדה השלישית מוצע שהחובה של עמדה ב היא בעצם "מצוה", והיא מכונה "חובה" כי היא יותר מרשות. כפשוטו התירוץ הרמוניסטי, ואכן שני ניסוחים בידינו. בלשון תנאים שני הניסוחים מתכוונים לאותה הגדרה (כמו שפירשנו את המשנה בסוטה לעיל), והתירוץ מגיע לאותה מסקנה, אבל מכוח הניסיון לתרץ את שתי העמדות הסותרות.
מכל מקום, נטילת ידיים לפני הסעודה נתפסת לא כחובה של ממש, והנטילה השנייה היא רשות ואיננה מצווה ממש. תפיסה זו מבצבצת גם מסוגיית הבבלי הקצרה בעירובין: "ופטורין [היוצאים למחנה] מרחיצת ידים. אמר אביי: לא שנו אלא מים ראשונים, אבל מים אחרונים חובה" (יז ע"ב). הפקפוק בנטילת ידיים עולה כבר במשנה ודנו בו לעיל, אבל הבבלי מדגיש ומוסיף שמדובר רק בנטילת ידיים ראשונה, ומשתמע שזו איננה חובה כלל. גם בסוגיה בברכות נב ע"א יש ביטוי לתפיסה שנטילת ידיים היא מצווה קלה, מדברי חכמים בלבד. הסוגיה שם מסבירה את מחלוקת בית שמאי ובית הלל ואינה מתייחסת לבבל. עם זאת, הסבר הבבלי אינו פשט המשנה (ברכות פ"ח מ"ב). כלומר, בדברי המשנה אין ביטוי למקורה של נטילת ידיים, וגם לא למיעוט חשיבותה. אבל הבבלי מפרש את המשנה בהתאם לתפיסה המקובלת בבבל שנטילת ידיים היא מצווה קלה, "מדבריהם" בלבד. עם זאת המדובר בבבלי באכילת חולין, ואפשר שלדעתו נטילת ידיים לתרומה חמורה יותר והיא "מן התורה".
ביטוי אחר לפיחות בחשיבות ההלכה יש בסוגיה אחרת בירושלמי: "אתא רבי יוסי בר בר כהנא בשם שמואל, נטילת ידים לחולין אין נטילת ידים לתרומה. רבי יוסי אומר לתרומה ולחולין. רבי יוסה בשם רבי חייא בר אשי, ורבי יונה ורבי חייא בר אשי בשם רב, נטילת ידים לתרומה עד הפרק ולחולין עד קישרי אצבעותיו" (ברכות פ"ח ה"ב, יב ע"א). אם כן, היו אמוראים (לפחות בבבל) שסברו שלפני אכילת תרומה, ולאחר טבילת כל הגוף, אין צורך בנטילת ידיים, שהרי הידיים טהורות ככל הגוף, והיו שדרשו נטילת ידיים גם לתרומה. אם כן, המסקנה שידיים פוסלות תרומה לא הייתה מקובלת על כל האמוראים. בשאלה זו של נטילת ידיים לתרומה ולחולין נעסוק להלן.
העדויות הקדומות לנטילת ידיים
נטילת ידיים היא מההלכות שנשתמרו עליהן עדויות קדומות ביותר. בספר יהודית שהתחבר בשלהי ימי שלטון פרס, או בראשית התקופה ההלניסטית, כתוב: "...גמרו בדעתם לאכול מאלה אשר אף בידים לא ראוי לאיש מבין העם לנגוע, אף שלחו לירושלים כי גם היושבים שם עשו ככה, את המשיבים להם ההתר מן הזקנים" (יהודית יא יג)<sup class="footnote-marker">38</sup><i class="footnote">התרגום לפי גרינץ, ספר יהודית. בדפוס שם "ראו" במקום "ראוי", אך ברור שזו הכוונה ורק שיבוש לפנינו.</i>. בימי המצור על העיר אכלו בני העיר מתרומה, אף שבמצב רגיל אסור לגעת בה בידיים. אמנם אפשר לפרש שהמדובר באיסור נגיעה בתרומה באופן כללי, אבל הדגש על ידיים בהיר יותר אם נניח שמדובר באיסור נטילת ידיים. להלן נראה ששאלת המפתח לניצול עדות זו היא האם מדובר בחיבור משלהי התקופה הפרסית או שיש בספר השפעות הלניסטיות. גרינץ, במבואו לספר, טען שהוא מהתקופה הפרסית, ברם בדיקה ארכאולוגית של היישובים הנזכרים בספר מלמדת שהאתרים הללו היו מיושבים בתקופה ההלניסטית ולא הפרסית<sup class="footnote-marker">39</sup><i class="footnote">הלצר, ספר יהודית. </i>.
באיגרת אריסטיאס מסופר שהזקנים הבאים לתרגם את התורה (או את התנ"ך) היו נוטלים ידיהם לפני התרגום (פס' 305). כפי שנציע במהלך הפירוש (פ"ד מ"ו), ייתכן שהיו שנהגו שאין לגעת בספרים בידיים טמאות, ולכך מכוון בעל האיגרת. העדות השלישית, מבחינה כרונולוגית, היא העדות מהברית החדשה שכבר רמזנו לה ונדון בה להלן<sup class="footnote-marker">40</sup><i class="footnote">מתי טו 1-20; מרקוס ז 1-23.</i>. משנת ידים (פ"ד מ"ו) מספרת על ויכוח צדוקים ופרושים לגבי ההלכה שכתבי הקודש מטמאים את הידיים. דומה שזו תוספת להלכה המקורית שידיים טמאות מטמאות אוכלים ומשקים, ותוספת זו היא כבר מימי בית שני. אגב, ייתכן שהצדוקים התנגדו לכל ההלכה של נטילת ידיים, אבל לכך אין עדות ברורה (להלן פ"ד מ"ו).
על רקע זה קשה לקבל את טענת התלמודים שהלכות נטילת ידיים נקבעו רק במסגרת גזרות יח דבר. במעמד זה, שהתקיים בעליית ביתו של אחד ממנהיגי בית שמאי, נקבעו הלכות רבות כבית שמאי (משנה, שבת פ"א מ"ד, וראו פירושנו לה). במשנה עצמה מופיעה הלכה זו ללא קשר לגזרות יח דבר, וכן שנינו: "אלו פוסלים את התרומה... והספר והידים" (משנה, זבים פ"ה מי"ב). ברם, בשני התלמודים נקבע שכל ההלכות שבמשנה זו נקבעו במסגרת אותו "בו ביום" (ירו', שבת פ"א ה"ד, ג ע"ג; בבלי, שבת יג ע"ב; פסחים יט ע"ב). ברשימת יח דבר המנויה בתלמודים הלכות רבות שהיו ידועות הרבה לפני המעמד, ולא על כולן חלקו בית הלל. גם ההלכה שלפנינו שייכת אפוא לאותן הלכות שרק חוזקו ומוסדו במסגרת יח דבר, וכבר קיימות היו קודם. עם זאת, עדיין יש מקום לפרש שכל הלכות נטילת ידיים היו במחלוקת, ובית הלל הסתייגו מכל מכלול ההלכות של נטילת ידיים.
בבבלי מתנהלים דיונים ארוכים על מה נחלקו שמאי והלל עצמם. בין השאר מצויה שם גם המסורת "שמאי והלל גזרו טומאה על הידים" (שבת יד ע"ב). הבבלי מנסה לשלב את כל המסורות, אך שילוב זה מבטא מאמץ פרשני ואיננו מסורת היסטורית. עוד מוזכר בבבלי שכבר שלמה המלך גזר על נטילת ידיים (שבת יד ע"ב; עירובין כא ע"א), והבבלי מסביר ששלמה גזר על קודשים בלבד. ספק אם זו מסורת היסטורית, אבל היא מעידה שמדובר בהלכה שחכמים כבר קיבלוה כהלכה נתונה, קדומה ביותר, מלפני שנים רבות.
סיפור נוסף עשוי להעיד על קדמותה של הלכת נטילת ידיים: "רבן שמעון בן גמליאל אומר: מדיחה אשה ידה אחת במים ונותנת פת לתינוק, ואינה חוששת. אמרו עליו על שמאי הזקן שלא רצה להאכיל בידו אחת, וגזרו עליו להאכיל בשתי ידים. מאי טעמא? אמר אביי: משום שיבתא" (בבלי, יומא עז ע"ב; חולין קז ע"א). לדעת רבן שמעון בן גמליאל אישה המאכילה תינוק ביום הכיפורים צריכה ליטול יד אחת, ולדעת שמאי הזקן אין להאכיל תינוק כלל. לפי הבבלי הדבר נובע מכך שלשם האכלתו יש צורך בנטילת יד אחת לפחות, וביום כיפור אסור לרחוץ כל אבר מהגוף. מסורת זו היא בבלית בלבד, ואין לנו מקור ארץ-ישראלי לה. זאת ועוד; אם שמאי הניח שאפשר שלא להאכיל תינוק מדוע לפרש שיש כאן חשש נטילת ידיים ולא חובת הצום עצמו? כל זאת על רקע שיטתו של שמאי הזקן שקטנים חייבים במצוות<sup class="footnote-marker">41</sup><i class="footnote">ראו פירושנו לחגיגה פ"א מ"א; תרומות פ"א מ"א ועוד. </i>. יהא הסיפור התנאי אשר יהא, לדעת הבבלי כבר שמאי הזקן הקפיד על נטילת ידיים. אגב מעשה זה אנו לומדים שני פרטים נוספים:
1. נטילת ידיים היא חובה חמורה. היא דוחה את חובות העינוי ביום כיפור. לכאורה חובת העינוי חמורה בהרבה, ולפי סדרי ההלכה הרגילים צריכה הייתה לדחות את חובת נטילת ידיים שהיא מצווה קלה בהרבה, ונובעת מספק מעורפל למדי. אבל נטילת ידיים נחשבת לחמורה יותר ודוחה את חובת יום כיפור.
2. אביי מעניק לנטילת היד, לפחות במקרה זה, נימוק נוסף, משום "שיבתא". "שיבתא" היא רוח רעה<sup class="footnote-marker">42</sup><i class="footnote">הלכות גדולות, הלכות יום הכיפורים קעז, ראו אוצר הגאונים למסכת יומא, עמ' 59, ולמסכת תענית, עמ' 30.</i>, לדברי הגאונים היא "רוח רעה שאוחזת בתינוק בצואר במפרקת בגידים שאחרי הצואר ומייבשת אותם..."<sup class="footnote-marker">43</sup><i class="footnote">אוצר הגאונים, תענית שם. </i>. הסבר הבבלי אמנם מאוחר, לא מצאנו לו יסודות קדומים, אך הוא מצטרף לכלל המקורות שנביא להלן שנטילת ידיים מנותקת מחובות טומאה וטהרה.
המחלוקות על סדרי הנטילה מיוחסות לבית שמאי ולבית הלל. במשנת ברכות פ"ח מ"ב-מ"ד מופיעה סדרת מחלוקות, כולן עוסקות בפרטים "מרמה שלישית". לא בעצם חובת הנטילה, שכן זו כבר מוסכמת, גם לא בסדרי הנטילה, אלא בפרט צדדי יותר, במקומה של הנטילה בסעודת החבורה החגיגית. להלן נרחיב מעט בפרטים אלו. כל הראיות הללו מצטרפות לטיעון מרכזי שנטילת הידיים היא מצווה קדומה שהונהגה אי שם בעבר, בתקופה שקשה לתארך אותה משום שאיננו מכירים את פעילות התורה שבעל פה מלפני המאה הראשונה לפני הספירה.
שורשיה של מצוות נטילת ידיים
בתחום זה יש לחלק את השאלה לשתיים: כיצד נימקו חכמים את ההלכה, והאם נוכל להסביר למה נוצר הנוהג. חוקרים רבים יראו בשתי השאלות שאלה אחת, ברם את תורת החכמים אנו מכירים בעיקר מלאחר ימי בית שני, שנים רבות לאחר שנוהג נטילת ידיים השתרש בציבור, לפיכך ייתכן שחכמים יצקו תוכן מחודש לנוהג קדום שנקבע מסיבות אחרות. יתר על כן, חוקרי חברה מתירים לעצמם להסביר כיצד ולמה עוצבו נוהגי הציבור תוך התעלמות מסוימת מההסברים שניתנים בספרות עצמה. לעתים הנוהג נוצר מסיבה כלשהי אבל הסיבה המודעת היא שונה, ולא בהכרח מבטאת את מחשבות הציבור בזמן הנהגת הנוהג לראשונה.
נפתח אפוא בהסברים המצויים בספרות חז"ל. רוב המקורות קושרים את נטילת הידיים לדיני טומאה וטהרה, זאת למרות הקשיים הברורים להכיל את נטילת ידיים בתוך דיני טהרה (ראו בפתיחת הדיון).
בנוסף להסבר זה מצויים כמה הסברים או מסגרות אחרות.
1. שיירי טהרה (בבלי, חולין קז ע"א) – נטילת ידיים שייכת למסגרת הלכות טומאה וטהרה, ברם אין היא חובת טהרה, אלא טהרה קלה.
2. סרך לתרומה (בבלי, חולין קו ע"א) – אין זו הלכה במסגרת דיני טומאה, אלא סייג שלא יבואו לטמא תרומה.
3. התפשטות הלכות המקדש – במקדש רחצו הכוהנים את ידיהם ואת רגליהם, וחובה זו הורחבה על אוכל בפרט או על תרומה. רעיון זה עולה במפורש לראשונה בספרי במדבר: "ורבי אומר לעשות אכילת קדשים בגבולים כעבודת מקדש במקדש. מה עבודת מקדש במקדש מקדש ידיו ורגליו ואחר כך עובד, אף אכילת קדשים<sup class="footnote-marker">44</sup><i class="footnote">הכוונה לתרומה, שכן בראשית המדרש מסביר רבי טרפון שהוא אוכל בארוחת הבוקר תרומה, לשם מצווה, כמו אכילת קודשים במקדש.</i> בגבולים מקדש ידיו ואחר כך אוכל..." (קטז, עמ' 133)<sup class="footnote-marker">45</sup><i class="footnote">המדרש ממשיך ושואל מדוע אין מקדשים גם את הרגליים, ועונה על כך. ברור שהמדרש שולל את נטילת הרגליים. עם זאת ייתכן שזו דווקא ראיה לכך שהיו שסברו שיש ליטול גם את הרגליים, והמדרש מתנגד לכך. מכל מקום, הזיקה למקדש מסבירה את השאיפה הטבעית לטבילת רגליים.</i>, וכן משמע מהבבלי (שבת יד ע"ב – לעיל). כמו כן: "ולמדנו רחיצת ידים מן התורה ממשה ואהרן ובניו, שנאמר וידבר ה' וגו' ועשית כיור נחשת [וגו'] ורחצו ממנו משה וגו', בבואם אל אהל מועד וגו' " (תנא דבי אליהו, טז, עמ' 72 – נדון לעיל). רעיון זה הולם היטב את עמדתם של יחידים שנטילת הידיים כוללת גם רחצת רגליים<sup class="footnote-marker">46</sup><i class="footnote">ראו פירושנו לעירובין פ"א מ"י, ולהלן.</i>. בפירושנו להלן (פ"א מ"א) נציע שהזיקה בין המשנה לתוספתא גם היא מביעה את התפיסה שנטילת ידיים היא הרחבה של קידוש הידיים והרגליים שבמקדש.
4. במשנת ברכות שכבר הזכרנו מצויות שלוש מחלוקות על סדרי הנטילה, במסגרת דיון על סדרי סעודה. ייתכן שיש בכך רמז לכך שנטילת הידיים נוצרה במסגרת הטקסים המקדימים של הסעודה. אמנם אפשר לפרש גם שהקשר זה הוא מקרי, כשם שנזכרת שם מזיגת יין לכוס ולכאורה זו מזיגה לקידוש. ברם כל יתר הפרטים הם פרטי סעודה רגילים שלהלכות יש אולי השפעה עליהם, אם אין מקורם בהלכות אלא בסדרי סעודה שקובעו כחובה (או כנוהג מקובל וראוי)<sup class="footnote-marker">47</sup><i class="footnote">ראו בהרחבה בפירושנו לברכות פ"ח מ"ב-מ"ד. </i>. פרשנות זו תלויה בטיעון שהוא מטיבו בעייתי, שכן הוא מעגלי. ניתן להבין משניות אלו כמחלוקות הלכתיות, והפירוש ה"חברתי" שאנו מציעים הוא בניגוד לפרשנות תנאית קדומה (תוספתא). לפיכך קשה לבנות על השערה זו הצעות נוספות, מעין אלו שנציע להלן.
5. לעיל מצינו את הנימוק שנטילת ידיים היא מפני נקיות (בבלי, חולין קו ע"א); הנימוק מוסב רק על נטילת ידיים לפֵרות, אבל סביר שהוא כללי. רב מסביר לשמואל שהוא נוטל ידיים משום שהוא איסטניס (ירו', ברכות פ"ח ה"ב, יב ע"א). בשני האזכורים ניתן להבין שהמדובר בבבל בלבד. בסוגיית הירושלמי הדבר מודגש, ובסוגיה הקודמת הוא אפשרי. ייתכן שמדובר בפרשנות בבלית שבאה לענות על השאלה מדוע קיימת חובת נטילת ידיים בבבל, שהרי כללי הטהרה אינם נשמרים בה.
6. צורך בזהירות יתר (שמא נטמא מבלי משים). הסבר זה משתמע בבירור מהירושלמי: "אתא רבי יוסי בר בר כהנא בשם שמואל, נטילת ידים לחולין אין נטילת ידים לתרומה" (ברכות פ"ח ה"ב, יב ע"א). בתרומה אין צורך בנטילת ידיים משום שמשגיחים היטב על שמירת הטהרה, אבל בחולין ההשגחה מעטה יותר ולכן יש צורך בנטילת הידיים. כפי שהראינו בפתיחה, הסבר זה רחוק מלספק.
7. משום החשש מרוח רעה (הסבר המופיע רק בתלמוד הבבלי).
בתקופת הגאונים אנו שומעים על סיבה נוספת:
8. "ורבנן גזרו מפני סרך תרומה ועוד משום סכנה כדמפרש בגמרא דכל הבשר והני הילכאתא דבית שמאי ובית הלל כולהי באוכלי חוליהן בטהרה" (תשובות גאונים הרכבי, שצז). הנימוק "משום סכנה" רומז כנראה למעשה הידוע, המצוי בקצרה בבבלי, בדבר יהודי שקנה אוכל ולא נטל ידיו, ובעל החנות (ששימשה גם כמסעדה) הבין שהוא לא-יהודי ומכר לו בשר חזיר<sup class="footnote-marker">48</sup><i class="footnote">ירו', ברכות פ"ח ה"ב, יב ע"א; בבלי, יומא פג ע"א. המדרשים מרחיבים את הסיפור: תנחומא בובר, בלק כד, עמ' 146-145; תנחומא, בלק טו; במדבר רבה, כ כא.</i>. במעשה זה נטילת הידיים משמשת כסממן המאפיין יהודי, ומייחדת אותו מכלל הנכרים המצויים בעיר. הגאון נוטש אפוא את דרכי ההסברה ההלכתיות ובוחר בטעמים לא-משפטיים, האחד גזרת סייג<sup class="footnote-marker">49</sup><i class="footnote">איסור משום סייג הוא כמובן דרך המלך של ההלכה ושל המשפט. כוונתנו לכך שסייג אינו נובע מנימוק הלכתי מסוים אלא הוא כללי. במקרה זה ה"סייג" קשה מאוד: וכי יוצרים מצווה כדי לסמן את היהודי בשונה מנכרי? ואם כן – בוחרים סימן חיצוני יותר, כפי שנהגו בקהילות ישראל בדורות שונים ללבוש בגד שונה.</i> והאחר נימוק מתחום החִברות היהודי, האופייני ליישוב מעורב שהיהודים אינם מכירים בו זה את זה.
ריבוי ההסברים מלמד על כך שהקשיים בהבנת המצווה, קשיים שתיארנו לעיל, הם אכן קשיים רציניים. לא היה הסבר מסורתי-הלכתי סביר, ומאמצי ההסבר לא פסקו. ככל שהשתכללה התפיסה המשפטית של הלכות טהרה נאלצו לחפש הסברים רחוקים יותר משמירה רגילה על טהרה.
בתקופת התנאים ניתנה אפוא רק סיבה אחת להלכות נטילת ידיים, והיא כחלק מהלכות טהרה. ניתן גם להסיק שמופיע הקשר נוסף של נוהגי סעודה, אך ספק אם זו כוונת המשנה (בברכות). כל הסיבות האחרות הן אמוראיות, ולהערכתנו הן באות כתחליף וכתוספת להסבר התנאי שגם בימי האמוראים הוא ההסבר הרווח. ההסבר הנוסף בא משום שאמוראים חשו בבעיות ההלכתיות שבעצם חובת נטילת ידיים. לבעיות שמנינו בתחילת הדיון יש להוסיף כאלה הנובעות מהלכות התלמודים. כך, למשל, התלמוד קובע שאין להאכיל שמש לפני שנטל ידיו. כאן השמש אינו נוגע באוכל, ולכאורה אין סיבה שלא יאכל בידיים מסואבות (בבלי, חולין קז ע"א), וכן נקבע שם שמאכיל אינו חייב בנטילת ידיים (בניגוד להלכה התנאית הנלמדת מהלכת רבן שמעון בן גמליאל ומעשה שמאי הזקן שהבאנו לעיל). הלכה זו מעוררת שתי שאלות הלכתיות. ראשית מדוע לא יאכל השמש ללא נטילת ידיים? הרי הוא אינו נוגע באוכל; שנית, כיצד הוא מגיש אוכל? הרי הוא עלול לגעת בו ולטמאו. לפי מסורת זו נטילת ידיים אינה נובעת מכך שהידיים יטמאו אוכל, אלא מכך שהיא מרכיב מקדים לסעודה ורק משתתפי הסעודה (המסבים) חייבים בה.
פורסטנברג עסק בהרחבה בשאלה זו והציע סיבה אחרת הנרמזת במעשה המיוחס למשיחם. שם מסופר שהסופרים והפרושים שאלו מדוע התלמידים אינם נוטלים ידיים, והמורה עונה בהתקפה חזיתית על כל דיני טומאה וטהרה וטוען שלא מה שבא אל הפה מטמא, אלא מה שיוצא מן הפה מטמא<sup class="footnote-marker">50</sup><i class="footnote">מתי טו 20-1; מרקוס ז 23-1.</i>. הוא מוסיף נימוק "הלכתי" לטיעון המוסרי (הנוגד כמובן את ההלכה המקובלת), ולדעתו האוכל יוצא מן הגוף ואינו מטמא. טיעון זה נשען, מן הסתם, על טיעון הלכתי מקובל שבלוע אינו מטמא, אבל עדיין אין הטיעון מתאים לנורמות ההלכתיות המקובלות. פרשה זו זכתה למחקר ארוך ומפותל<sup class="footnote-marker">51</sup><i class="footnote">לסקירה ראו פורסטנברג, טהרת ידיים, עמ' 100 ואילך. </i>. בעיית המפתח היא שהשאלה או דברי ההתקפה של הסופרים מוגבלים לעניין נטילת ידיים, ואפילו המורה אינו מותקף על כך, אלא רק התלמידים. בתשובה המורה תוקף את כל מערכת הלכות טהרה, ולמעשה מערער על כל ההלכות בטענה שמה שנוגע באדם אינו מטמא כלל. דברי ההתגוננות אינם מתאימים לכאורה לדברי ההתקפה המוגבלת. זאת ועוד, ישו תוקף את כל מסורת האבות והקבלה וטוען שהיא גורמת לחטאים, אבל למעשה אין בדבריו התייחסות לנטילת ידיים. זו אולי מיותרת, ובלתי נחוצה, אבל אינה גורמת לחטאים. השאלה אכן שאלה, וכתוצאה מכך הציעו חוקרים לראות בטקסטים שלפנינו פרי התפתחות של כמה רבדים ספרותיים<sup class="footnote-marker">52</sup><i class="footnote">ראו קלוונס, טומאה, עמ' 145; לינדרס, מזון טהור; בות, דיני טהרה, ועוד. </i>. עד כאן ניתן לקבל את דרך העבודה. ההמשך בעייתי הרבה יותר, שכן החוקרים אינם מסתפקים בהצבעה על חוסר הסימטריה (חוסר המידתיות) ביחס שבין השאלה המוגבלת בדבר נטילת ידיים לבין התשובה המסתייגת מכלל הלכות טהרה, אלא מנסים להרכיב מחדש את הטקסט ולהשלים בו את השלבים שלדעתם חסרים. שיטת עבודה זו מקובלת גם במחקר המודרני של התנ"ך, ולעתים גם בלימוד המשנה והתלמוד (הבבלי בעיקר).
אנו מתקשים לקבל דרך עבודה זו. לדעתנו מותר להצביע על כך שהטקסט שבידינו אינו רציף (או מאוזן – סימטרי – בלתי מידתי וכו') וגם לשער שהוא מעובד מחומרים שונים. אבל הניסיון להשלים את החוסרים נראה בעינינו יומרני.
לגופו של עניין, ההתקפה על קבלת הזקנים מובנת לאור התפיסה שנטילת ידיים היא חידוש של חכמים. אפשר להבינה כטענה אידאולוגית כוללת המערערת על סמכות חכמים לחדש הלכות, והא ראיה שלעתים הלכות אלו גורמות להתנגשות עם מצוות התורה, כגון במקרה שמועלה שם שאם אדם נדר הנאה מהוריו הוא מנוע מקיום מצוות כיבוד אב ואם, הרי שנדר של שטות דוחה מצווה מן התורה (משום מה הוא רואה בעצם קיום הנדר חידוש של חכמים ולא מן התורה). אנו ראינו שהתנגשות כזאת קיימת בהלכות האכלת קטן ביום הכיפורים (מעשה שמאי הזקן), אך הוא אינו מעלה טיעון זה. התגובה הזאת אינה מוצדקת בעיני המתבונן היום, ברם היא טענה דמגוגית נגד סמכות חכמים בכלל. דמגוגיה איננה כליל ההיגיון, ואין כל סיבה להניח שמנהיגים בימי קדם, פילוסופים או מינים, ניהלו את כל המחלוקות לפי כללי ההיגיון שלנו. לו היו כללי ההיגיון המודרני המנחה היחיד לחשיבה קדומה היו "נחסכים" מההיסטוריה האנושית כמעט כל הוויכוחים הבין-דתיים. גם בספרות חז"ל הנימוקים הם לא פעם אליבא דהחכם הדובר ולא בהתאם לשיטתו של החכם שאתו הוא מתווכח, כך שהנימוקים משכנעים רק את המשוכנעים. דוגמה לכך הבאנו במהלך הניתוח של הוויכוחים בפרק ד של המשנה להלן. על כן חוסר הלימה וסימטריה אינו סיבה, לדעתנו, לערעור הטקסט. אנו מביעים בכך עמדה שאינה רווחת במחקר.
לגבי הטיעון השני שמה שנכנס לגוף אינו מטמא – בניגוד למשתמע מסקירת דיוני החוקרים הרי שלדעתנו זה טיעון טוב והגיוני. ישו אינו תוקף את כל הלכות טהרה, אלא נוקט בדרך ההלכתית של חז"ל. מה שנאכל אינו מטמא שכן בלוע אינו מטמא; האוכל אוכל טמא נטמא רק בעת שהאוכל נוגע בבית הבליעה, ולא בעצם האכילה (משנה, טהרות פ"א מ"ג ועוד הרבה). הנגיעה גם היא אינה בעיה הלכתית עמוקה. הידיים נגעו בחפץ טמא; בדרך כלל המדובר במה שטמא כשני לטומאה, אבל אפילו אם נגעו בראשון לטומאה הידיים הן שניות (לדעת חכמים – פ"ג מ"א), ואם הידיים נגעו בחפץ הוא יהיה שלישי לטומאה. לדעת רבי עקיבא הידיים ראשון לטומאה, האוכל שני לטומאה, ושני אינו מטמא שלישי (את האדם האוכל). אם כן אין לחשוש לנגיעה. באשר לאכילה – אוכל הנכנס לגוף אינו מטמא גם לרוב הדעות בספרות התנאית עצמה<sup class="footnote-marker">53</sup><i class="footnote">ראו פירושנו לאהלות פ"ג מ"ב.</i>.
אם כן, את התשובה בברית החדשה ניתן לקרוא גם כתשובה הלכתית, היא אינה בלתי הולמת ובלתי "מידתית". היא תשובה הלכתית לכל דבר, ויש בה טיעון חריף נגד חובת נטילת ידיים, ועל כל פנים נגד החומרה שבה חכמים (סופרים/פרושים) תופסים את אי ההקפדה על נטילת ידיים. גם אם הפרשנות שלנו איננה קבילה, הרי שאין מקום לנסות לשחזר למה התכוון המורה<sup class="footnote-marker">54</sup><i class="footnote">ראו הספרות שבהערה שלפני הקודמת; ביכלר, נטילת ידיים; פויריאר, נטילת ידיים, עמ' 226.</i>, לכל היותר ניתן להצביע על הקושי כמות שאמרנו.
מה ניתן ללמוד על תפיסת ההלכה של נטילת ידיים מוויכוח זה? אנו מקבלים את הדעה שדין נטילת ידיים נחשב למוסכם ומקובל, אך כפי שראינו היו גם שפקפקו בו, וקבוצת הנוצרים הקדומה מציבה עצמו בעמדת ביניים בנושא. הם אינם שוללים את נטילת הידיים, אך ממעטים בחשיבותה. אין ספק שהם סבורים שנטילת ידיים היא הלכה במסגרת הלכות טהרה. לדעת פורסטנברג יש להסיק מהקטעים שהחשש ההלכתי היה שמא תיכנס טומאה לגוף האדם, וטהרת הידיים היא אמצעי למנוע חדירת טומאה לגוף. להערכתנו זהו ניסיון לניסוח אחר של חשש הטומאה בכלל. הוא מבוסס על בחירת אחד המרכיבים בדברי התשובה, והפיכתו המלאכותית למרכז הוויכוח. אנו מהלכים בנקודה זו בכיוון אחר.
במהלך דיונו פורסטנברג מצביע על נימוק אפשרי נוסף, אלא שהוא אוסף את כל החומר ואינו פוסע את הפסיעה האחרונה הנדרשת, לדעתנו.
בעולם היווני מתוארת הסעודה החגיגית שעשירים הלניסטיים נהגו בה. הסעודה מתחילה בשעה התשיעית של היום, והיא מתחלקת באופן כללי לשלושה מרכיבים: קדם הסעודה, הסעודה, והשתייה שלאחריה שהיא גוף הסימפוזיון. לסעודה ההלניסטית היו סדרי טקס קפדניים, שהיו מעין חוק חברתי החזק מכל חוק מדינה. האורחים היו מגיעים לאולם הטרקליניום ("טרקלין" במקורות חז"ל). בשלב ראשון היה מתמנה ראש הסעודה שתפקידו העיקרי לקבוע את היחסים שבין היין והמים במשקה, ומן הסתם גם לתת את האות לשלבים השונים<sup class="footnote-marker">55</sup><i class="footnote">אתינאיוס, חכמת הסעודה, א 11, ועוד.</i>. הבאים נוטלים ידיים לראשונה (יד אחת בלבד), מוזגים להם כוס יין, כל משתתף מקבל גם מטפחת (איור 1), הם יושבים על כיסאות ואוכלים מתאבנים<sup class="footnote-marker">56</sup><i class="footnote">שם, א 12.</i>. במטפחת מנגבים את הידיים הנרטבות בזמן הארוחה, מנגבים את הפה, ובסעודה שמתאר פטרוניוס גם שומרים לעצמם שאריות במטפחת זו. על היין מברכים לאלים, אבל ללא מעמד ציבורי. בשלב זה הסועדים מצוירים גם כמסתובבים באולם. לאחר מכן נוטלים ידיים בשנית (אתינאיוס, חכמת הסעודה א 12), חולצים נעליים (איור 2) ומסבים על ה"קלינה", היא מיטת ההסבה לאכילת מתאבנים ושתיית עוד יין, ואחר מכן מסבים על המיטה גם בסעודה עצמה. בתקופה הקדומה הקפידו לאכול רק בשר צלי, אבל בהמשך אכלו בשרים מכל הסוגים ומיני מאפה (שם). בשלב זה מונח לפני הסועדים שולחן וסל לחם. הסועד יושב במיטה עצמה או שוכב למחצה, על כסת. לסועדים מחולקות מנות שוות (שם שם). לאחר הסעודה מתחיל השלב השלישי הכולל הופעות, או בסעודות פילוסופים שלב הדיון. בשלב זה הסועדים ממשיכים לשתות, להקיא, להשתכר וכן הלאה. בשלב זה השולחנות מסולקים (אתינאיוס שם, א 18). מדברי
<b>איור 1א.</b> לפני ההסבה המשתתפים עומדים, בידם גביע יין, כל משתתף בסעודה מקבל גם מטפחת. בלומנר, קדמוניות, עמ' 143.
<b>איור 1ב.</b> המוזג בפעולה, המשתתפים עומדים (השלב שלפני ההסבה). פסיפס במוזאון ברדו בתוניס. צילמה ד' ספראי.
<b>איור 2א.</b> המשתתפים בסעודה חולצים נעליים. תמונת קיר מפומפי. צילמה ע' אביטל.
<b>איור 2ב.</b> הסבה. הסועדים חולצים נעליים ומקבלים מטפחת. ציור אדום
על שחור. צילם י' פיקסלר במוזאון אתונה (ראו גם דלבי, סעודה, עמ' 38).
<b>איור 2ג.</b> הסבה. הגבר מיסב, על יד ימינו, האשה (שפחה) מנגנת, לפני המיסב שולחן קטן. ריץ, מילון, עמ' 749.
<b>איור 2ד.</b> הסבה לאחר חליצת נעליים. מוזאון ברלין, צילם ב' זיסו.
<b>איור 2ה.</b> הסבה לאחר חליצה. תמונה מאתר www. Hellenika
אתינאיוס אנו מבינים שבשלב זה חלו שינויים, והמנהג החדש יותר היה להשאיר את השולחנות. במבנים רומיים השולחנות קבועים, ולכל היותר ניתן לסלק את הטבלה שעליה הונח האוכל.
בדרך כְּלל כָּלל חדר ההסבה שלוש עד שבע ספות, ועל כל אחת יושבים או שוכבים שניים או שלושה בני אדם. הספות מסודרות בצורת האות ח (איור 3). עד כאן החישוב התאורטי. בחפירות אנו מוצאים בדרך כלל רק שלוש ספות ולא יותר, כפי שגם יוצא ממוצא השם "טרקלין" שמשמעו שלוש מיטות ("קלינה" היא מיטת הסבה).
<b>איור 3א.</b> טריקליניום בחדר הסעודה. שלוש מיטות מסודרות בצורת האות ח', ולכן החדר מכונה חדר טרי-קליניום = שלוש מיטות. בכל מיטה (קלינה) שלושה מסבים, על יד שמאל (כך גם בהלכה). לעיתים בחדר כמה יחידות הסבה. שחזור הטרלין. קולב, הרומאים.
<b>איור 3ב.</b> שחזור הטריקליניום במוזאון האגורה באתונה. צילם י' פיקסלר.
סדרי הסעודה בחברה היהודית המתוארת בספרות חז"ל דומים ביותר. בתוספתא ברכות שנינו: "כיצד סדר סעודה, אורחין נכנסין ויושבין על ספסלים ועל גבי קתדראות, עד שיתכנסו. נתכנסו כולן, נתנו להם לידים, כל אחד ואחד נוטל ידו אחת. מזגו להם את הכוס, כל אחד ואחד מברך לעצמו. הביאו לפניהם פרפראות, כל אחד ואחד מברך לעצמו. עלו והסבו ונתנו להם לידים, אף על פי שנטל ידו אחת נוטל שתי ידיו. מזגו להם את הכוס, אף על פי שברך על הראשון מברך על השיני. הביאו לפניהם פרפראות..." (פ"ד ה"ח). אם כן הסדר הוא כניסה לאולם, נטילת יד אחת, שתיית כוס, ברכה פרטית, אכילת מתאבנים, ואין מזכירים ברכה אחרי האכילה. בשלב שני מסבים ומתחילה הארוחה הציבורית, היא מתחילה בנטילת ידיים (שתי הידיים), היא השטיפה השנייה הנזכרת במשנה להלן (פ"ב מ"ב<sup class="footnote-marker">57</sup><i class="footnote">כך יש לפרש את המשנה, בניגוד לפירושים המסורתיים, ובעקבות הנוהג שבתוספתא ברכות.</i>), מזיגת יין, ברכה נוספת, מתאבנים נוספים, ולאחר שלושה מתאבנים מתחילה הסעודה עצמה ואסור למאחרים להיכנס. ממשנת ברכות אנו שומעים על פרטים נוספים. מחלוקת אחת היא מה נעשה תחילה, מזיגת היין הראשונה או נטילת הידיים (פ"ח מ"ב). בסעודה עצמה היושבים מסבים על מיטה, מעין מיטת ההסבה היוונית. לכל משתתף ניתנת מטפחת ומניחים אותה על השולחן או על הכסת (גם בכך חולקים בית שמאי ובית הלל, שם מ"ג). את האוכל אכלו כנראה בידיים. היוונים וגם היהודים לא הכירו את המזלג, והסכין שימש במטבח לחיתוך, אך לא הונח על השולחן. ביטוי לכך יש בתיאור המדרשי: "מעשה ברבי עקיבא שעשה משתה לתלמידיו, הביא להם שני תבשילין, אחד חי, ואחד מבושל. בתחילה הביא להן חי, הפקח שבהן אחז את הקלח בידו אחת ותלשו, לא בא אחריו. משך ידו הימינו, ואכל פתו ריקן. הטפש שבהן אחז את הקלח בשתי ידיו ותלשו. אמר לו רבי עקיבא, לא כך, בני, אלא הנח עקיבך עליו בתוך הקערה ותלשהו. ואחר כך הביא להן מבושל, אכלו ושתו ונסתפקו, ואחר שאכלו ושתו, אמר להם, בניי, לא עשיתי לכם כל כך, אלא כדי לבדוק אתכם, אם יש בכם דרך ארץ אם לאו" (דרך ארץ, פרקי בן עזאי, פ"ה ה"ב, עמ' 217-215). את השיריים זרקו לאחור, ובסוף הארוחה כיבדו את הבית. גם כאן נחלקו בית שמאי ובית הלל האם נטילת הידיים למים אחרונים היא לפני הניקוי או אחריו (משנה, ברכות פ"ח מ"ד) (איור 4).
<b>איור 4ב.</b> תמונת סימפוזיון. מתוך ריכטר, רהיטים. המשתתפים חלוצי נעליים, על הרצפה שיירי מזון. על השולחן לפני המשתתפים מטפחת.
על זריקת השיריים אנו שומעים מתיאור מלבב: "רב ששת זריק להו בלישניה. רב פפא זריק להו אחורי המטה. אמרו עליו על רבי זכריה בן אבקולס שהיה מחזיר פניו אחורי המטה וזורקן" (בבלי, שבת קמג ע"א). את השיריים ירקו מהפה, וזכריה בן אבקולס היה מחזיר פניו ויורק. על כן מובן שבסוף הסעודה יש לכבד את הבית, ונחלקו בית שמאי ובית הלל האם קודם נוטלים ידיים או קודם מנקים את הבית.
מחלוקת נוספת המצטרפת למחלוקות של משנת ברכות פרק ח היא: "בית שמאי אומרים מגביהין מן השלחן עצמות וקליפין, ובית הלל אומרים נוטל את הטבלה כולה ומנערה. מעבירין מלפני השלחן פירורין פחות מכזית, ושער של אפונין ושער של עדשים, מפני שהוא מאכל בהמה. ספוג אם יש לו עור בית אחיזה מקנחין בו ואם לאו אין מקנחין בו, וחכמים אומרים בין כך ובין כך ניטל בשבת ואינו מקבל טומאה" (משנה, שבת פכ"א מ"ג) .
סעודת הפסח שאנו מכירים עד היום עוקבת אחר סדרי הסעודה החגיגית בהבדלים מעטים המייחדים את ליל הסדר: נטילת ידיים ראשונה ("רחץ"), מתאבנים ("כרפס"), דיבורים, אך הפעם בעסקי פסח ("מגיד"), נטילת ידיים שנייה ("רחצה"), ברכות על הלחם, מתאבנים, קידוש (מוציא, מצה, מרור, כורך, שולחן עורך) וכן הלאה.
ההבדלים בין הסימפוזיון היווני והסעודה היהודית רבים; המבנה זהה, אך התכנים שונים. הברכה אינה ברכה כללית לאל אלא הברכה היהודית, הנטילה הופכת למרכיב הלכתי, הדיבורים הם דברי תורה (בסעודות חכמים; בסעודות של הציבור הרחב טושטש הבדל זה), ולבסוף הסתיים הסימפוזיון היווני-רומי בשעות של שתייה ודיבורים, הופעות אמן וכיוצא באלו, ובסופו של דבר השתכרו המשתתפים ומשרתיהם החזירום לבתיהם. סיום זה איננו במקורות היהודיים, ובסעודת הפסח הוא נאסר (משנה, פסחים פ"י מ"ח). כמו כן לא נזכר אצלנו ראש הסעודה המכתיב את אחוזי המים ביין וקובע בכך את סף השכרות המצופה. הנוהג של ראש סעודה התערער כנראה בתקופה הרומית ואת המשתה ניהל בעל הבית; כך מתאר פטרוניוס את הארוחה של טימיליכיון העשיר. במקורות היהודיים נרמז הדבר במשפט: "אורחין הנכנסין לבית, כל מה שיגזור עליהן בעל הבית יעשו" (כלה רבתי, פ"ח ה"ב, עמ' 320; פרקי בן עזאי, פ"ד ה"א, עמ' 193).
הרחבנו מעט בביסוס הטענה בדבר הדמיון שבין נוהגי הסימפוזיון היווני-רומי לבין הסעודה החגיגית המקובלת בחברה היהודית, וזאת כתשתית לטענה שנעלה להלן שנטילת הידיים צמחה מתוך נוהגי הסימפוזיון, או שלפחות עוצבה בהשראתם.
עם כל זאת, יש להיזהר זהירות רבה בעריכת השוואות. כך, למשל, בליל פסח אוכלים רק בשר צלוי, וכך היה גם הנוהג היווני הקדום, כפי שכתבנו לעיל. האם יש קשר בין שני הנוהגים הללו? ספק רב, שכן הכנת קרבן פסח כצלי מתבקשת מטיב האירוע ומתנאי הארגון בירושלים. על כן ספק אם הנוהג היווני השפיע. סביר יותר שבשני הקהלים הללו התמודדו עם אותן שאלות, של בישול לאנשים רבים ללא תנאים לאירוח המוני, והפתרון שננקט היה זהה.
נשוב אפוא לנטילת הידיים. הדמיון בין הלכות נטילת ידיים לנוהגים (חוקי החברה) ההלניסטיים רב מאוד. מתבקשת השערה שלפנינו השפעה של התרבות הזרה, כלומר שהנוהג ההלניסטי חדר לסעודות הציבוריות בחברה היהודית. אנו מציעים תהליך מורכב יותר. ההסבה מופיעה כבר בספר שיר השירים (א יב), וכן היא מופיעה בציור קיר אשורי. גם אחשורוש ואסתר יושבים בסעודתם על מיטות, וכנראה הסבו (אסתר ז ח). מסתבר שהנוהג חדר למזרח כבר בתקופה האשורית. אולי הוא חדר מהמערב ההלניסטי הקדום, ואולי ההפך, הוא נולד במזרח ומשם עבר גם למערב. ובעיני חכמים לא היה זה נוהג הלניסטי זר אלא נוהג של כל שכבת העילית באשר היא. נוהג הנטילה וסדרי הסעודה אפיינו את סעודות הכוהנים במקדש; בהן לא שתו יין, אך יתר פרטי המעמד נשמרו. משם הועברו לחברת העילית הירושלמית, ולחברה היהודית בכלל.
הנוהג הזר התפשט בחברה היהודית משום שהוא ענה על צרכים "יהודיים". כאמור, איננו יכולים לאמץ את ההסבר של טומאת ידיים כהסבר מקורי, ברם גם אין צורך לבחור דווקא הסבר זה. בניגוד לנוהג הרווח בתרבויות הפגאניות הרי שביהדות של תורה שבעל פה לא נועדה בדרך כלל הטבילה אלא למקרה של טומאה. מי שנטמא, בצורה ברורה, חייב טבילה. עם זאת הייתה גם טבילה להתקדשות ולהיטהרות הנפש (שזה המניע והעיתוי הרגילים בחברה היוונית עובדת האלילים). טבילה להתקדשות היא רחצת הידיים והרגליים במקדש, הטבילה לפני אכילת תרומה (ראו פירושנו לברכות פ"א מ"א) ועוד. גם נטילת הידיים נועדה לבטא היטהרות והתקדשות. זאת בהתאם לתפיסה (שכמוה עולה גם בספרות היוונית) שהסעודה אינה רק לאכילת הגוף אלא היא גם אירוע דתי, מעין זבח מקומי. על רקע זה, תביעה להיטהרות נוספת היא טבעית.
בשלב שני החל תהליך המיסוד המשפטי, ואז נקבעה מערכת משפטית שתכיל את נוהגי נטילת ידיים. נקבעו השיעורים ומועדי הנטילה, ונוהגים הפכו להלכות. נוהגי הרחצה בחמין, למשל, לא הפכו להלכות, ונראה זאת להלן. ההסבר ההלכתי הוא אפוא תוצאה של קביעת שפת המשפט כשפה ההלכתית היחידה. דווקא המקורות החוץ-תנאיים שימרו את התפיסה הקדומה שנטילת ידיים אינה הלכה ככל הלכה משפטית אחרת.
טבילת רגליים
רוב המקורות מזכירים רק נטילת ידיים או רחיצת ידיים, ברם לא כולם. במשנת עירובין (פ"א מ"י) שנינו שהיוצאים למחנה פטורים מרחיצת ידיים; בשני כתבי יד נוסף "מרחיצת (ברחיצת) ידיים <b>ורגלים"</b> (<b>ל12</b> ;<b> ל14</b> ). זו עשויה להיות תוספת מתוך שגרת לשון, אך ייתכן שהיא קדומה; שכן בימי חז"ל, ואף בתקופת המקרא, הקפידו על רחיצת רגליים. מכמה וכמה מקורות עולה שהיו שראו חובה ברחיצת רגליים, ובעיקר ברחיצתן בחמין בערב שבת. רחיצת רגליים נזכרת, כידוע, במקרא אצל אברהם (לפני אוכל) ואצל לוט (לפני שינה או אחריה)<sup class="footnote-marker">58</sup><i class="footnote">בראשית יח ד; יט ב. המדרש דן בהבדל בין השניים ומזהה את הרחיצה עם טהרה, ראו למשל בראשית רבה, נ ד, עמ' 520.</i>. שם היא מופיעה כמנהג טוב שאין בו רכיב משפטי-הלכתי. גם לישו רוחצים את הרגליים במעמד שהוא ספק פינוק ספק מעמד דתי<sup class="footnote-marker">59</sup><i class="footnote">יוחנן יג 10-6.</i>. כך גם מסופר שם שהזקן מגוש חלב מציע לאורחו הבא מהדרך לשטוף את רגליו בשמן, וזאת בהשפעת הכתוב המקראי "וטֹבל בשמן רגלו" (דברים לג כד). הפסוק המקראי אולי עמום, אך חז"ל פירשוהו ברחיצת רגליים. במקור התנאי הרחיצה היא ממש בשמן, כביטוי לעושר ולפינוק מיוחד (ספרי, שנה, עמ' 421, ומקבילות), אך במקורות הבבליים הרחצה היא במים חמים, ורק אחר כך סך בשמן (בבלי, מנחות פה ע"ב; ילקוט שמעוני, משלי רמז תתקנ).
בתלמוד הבבלי מסופר על מנהגו של רבי יהודה: "דאמר רב נחמן בר רב זבדא, ואמרי לה אמר רב נחמן בר רבא אמר רב: הדלקת נר בשבת – חובה, רחיצת ידים ורגלים בחמין ערבית – רשות, ואני אומר: מצוה. מאי מצוה? דאמר רב יהודה אמר רב: כך היה מנהגו של רבי יהודה בר אלעאי, ערב שבת מביאים לו עריבה מלאה חמין, ורוחץ פניו ידיו ורגליו, ומתעטף ויושב בסדינין המצוייצין, ודומה למלאך ה' צבאות"<sup class="footnote-marker">60</sup><i class="footnote">בבלי, שבת כה ע"ב, וראו עוד קח ע"ב; מועד קטן כד ע"א. יש לנוהג זה רמזים גם בתורת בני ארץ ישראל. </i>. כמו במסורות רבות אחרות "רשות" אין פירושה רק היתר גמור, אלא מנהג טוב שאינו ממש מצווה. האמוראים נחלקים אם רחיצת רגליים היא מנהג טוב או מצווה ממש. מכל מקום, נוהג זה מצטייר כקרוב לחובה דתית. כל המקורות בספרות חז"ל (חוץ ממשנתנו לפי אותם שני כתבי יד, ומעט עדויות נוספות שתובאנה להלן) מזכירים את רחיצת הרגליים רק בזיקה למקדש, וזאת כהלכה ידועה וברורה<sup class="footnote-marker">61</sup><i class="footnote">המקורות רבים. ראו, למשל, תיאור עבודת הכוהן הגדול ביום הכיפורים, משנה, זבחים פ"ב מ"א; ידים פ"ד מ"ג; פרה פ"ד מ"א; תוס', מנחות פ"א ה"ט, עמ' 513; ידים פ"א ה"ד-ה"ה. </i>. כידוע במקביל לנטילת ידיים יש גם לרחוץ את הרגליים, והכוהנים הקפידו על כך כתנאי לכניסה למקדש ולעבודה בו, כפי שעולה מתיאור עבודתו של הכוהן הגדול במסכת יומא.
מחוץ למקדש מופיע מנהג טוב לרחוץ ידיים ורגליים (במים חמים)<sup class="footnote-marker">62</sup><i class="footnote">משנה, ביצה פ"ב מ"ה; בבלי, שבת קח ע"ב; מועד קטן כד ע"א; איכה רבה, פ"א פס' ו. </i>, אך בדרך כלל אין זו הלכה. גם בסיפור על רבי יהודה אין זו הלכה רגילה, וודאי שלא מדין טהרה, אלא נוהג רצוי במסגרת ההכנות לשבת מלכתא, כמו לבישת בגדים נקיים.
עד עתה הובאו מקורות המלמדים על מנהג ראוי לרחוץ רגליים כחלק מנוהגי הניקיון והפינוק, ורוב העדויות היו בבליות; אבל בהלכות ארץ ישראל מן הגניזה נזכרת רחיצת רגליים לפני התפילה כהלכה הנגזרת מהלכות טהרה: כשם שנהגו במקדש, כן ינהגו אף בבתי הכנסת<sup class="footnote-marker">63</sup><i class="footnote">מרגליות, הלכות ארץ-ישראל, עמ' קלב.</i>. אם כן הוא, מהמקדש עבר המנהג גם לקהילות ישראל. הנוהג להלך יחפים היה הרקע הרֵאלי לצורך ברחיצת רגליים, אך זו הפכה למצווה ממצוות טהרה. בבית הכנסת נתבעת הטהרה כתנאי לתפילה, ובעקיפין נלמד מכאן על טבילת רגליים המקבילה לנטילת ידיים, במדינה כמו במקדש.
וידר סבר שהמנהג מאוחר (מאה שלוש עשרה) ופירש את רחיצת הרגליים כהשפעה מוסלמית; שכן רחיצת הרגליים מופיעה בספרות ימי הביניים בארצות המזרח כרכיב בהכנות לתפילה<sup class="footnote-marker">64</sup><i class="footnote">וידר, התגבשות, עמ' 664-669. </i>. הוא הביא שם ציטוט מהלכות גדולות (על הבבלי, ברכות יד ע"ב) המזכיר את רחיצת הרגליים, משפט החסר בנוסחאות שלנו, ופטר אותו, בהתאם לפרשנותו, כתיקון מאוחר בהשפעת האסלאם. ברם לאחר שהתפרסם הקטע במלואו על ידי מרגליות, ברור שלפנינו סידור ארץ-ישראלי קדום הרבה יותר, לכל המאוחר מראשית ימי האסלאם. לדעתנו הסידור קדום להשתלטות האסלאם, וקשה לתלות את המנהגים שבו בהשפעת האסלאם. בר-אילן עסק שנית בנושא ומצא רמזים נוספים לרחיצת הרגליים או לטבילתן<sup class="footnote-marker">65</sup><i class="footnote">בר-אילן, רחיצת רגלים.</i>; כך, למשל, היא נזכרת בקטע מספרות היכלות<sup class="footnote-marker">66</sup><i class="footnote">מרכבת שלמה, ד ע"ב; שפר, ספרות מרכבה, סעיף 682.</i>, ובירושלמי נזכר "מי שרחץ ידיו ורגליו מהכיור של בית הכנסת" (מגילה פ"ג ה"ג, עד ע"א), כנראה כהכנה לתפילה. מסקנתו של בר-אילן היא שרחיצת רגליים היא נוהג יהודי קדמון. עוד נזכרת רחיצת רגליים בפרקי רבינו הקדוש, גם הוא מדרש מאוחר, ואפשר שהוא מושפע מהאסלאם, או שהוא משמר מסורת קדומה<sup class="footnote-marker">67</sup><i class="footnote">פרקי רבינו הקדוש, פרק השלושה, אוצר המדרשים, עמ' 508. כאן גם מובא פסוק: "מנין לנו רחיצת הפנים והידים וקינוח התורף ואחר כך הרגלים, מהכא 'ורחצו ידיהם ורגליהם' (שמות ל כא)".</i>. בעל מרכבה רבה דורש: "כל תלמיד חכם שהוא שונה הרז הגדול הזה וישן על מיטתו ערבית וקורא שמע בבקר... וירחוץ פניו ורגליו...<sup class="footnote-marker">68</sup><i class="footnote">מרכבת שלמה, ד ע"ב.</i>. גם כאן רחיצת רגליים היא חלק מנוהגי הניקיון שהם על גבול התביעה ההלכתית.
במדרש שנינו: "מקיש עבודת מתנה לכהונתכם, מה זו בנטילת ידים אף זו בנטילת ידים. או מה זו אינה אלא בקדוש ידים ורגלים יכול אף זו לא תהא אלא בקדוש ידים ורגלים, אמרת לאו זו לפי צורך העבודה וזו לפי צורך העבודה"<sup class="footnote-marker">69</sup><i class="footnote">ספרי זוטא, יח ז, עמ' 293; ספרי במדבר, קטו, עמ' 133. </i>. הדרשן מתנגד לתביעה שטהרת תרומה רגילה תכלול רחיצת רגליים; ייתכן שמדברי ההתנגדות ניתן לשמוע הד לתביעה זו.
מצד שני, אין ספק שלעתים קרובות נזכרת נטילת ידיים בלבד, ולו הייתה רחיצת הרגליים נוהג מקובל היא הייתה מופיעה ברוב כתבי היד למשנתנו. כך, למשל, נטילת ידיים נזכרת פעמים רבות בחגיגה פ"ב ורחיצת הרגליים אינה נזכרת שם אלא בכתב יד מינכן בלבד<sup class="footnote-marker">70</sup><i class="footnote">כתב יד מינכן למשנה, חגיגה פ"ב מ"ה, וראו פירושנו למשנה.</i>, ושוב לא ברור אם לפנינו שריד קדמון שנעקר בידי המעתיקים או תוספת בהשראת האסלאם. במקרה זה קצת קשה לחשוד בכתב יד מינכן בהשפעה אסלאמית, שהרי מדובר בכתב יד אירופאי. גם במשנת חלה (פ"א מ"ט) נזכרת רחיצת ידיים, וכתב יד אחד (<b>ל</b> , הוא כתב יד ליידן) הוסיף "ורגלים". הוא הדין במשנת ביכורים (פ"ב מ"ב), וגם שם כתב יד אחד (<b>ץ</b> , הוא כתב היד של הר"ש משנץ, שגם הוא מן הסתם אשכנזי) הוסיף "ורגלים". לנוסח זה הד בעדי נוסח נוספים<sup class="footnote-marker">71</sup><i class="footnote">ראו הערותיו של זק"ש, משנה, חלה פ"א מ"ט. </i>. כן שנינו בבבלי: "איתמר, חמי האור; חזקיה אמר: אין נוטלים מהן לידים, ורבי יוחנן אמר: נוטלין מהם לידים. אמר רבי יוחנן: שאלתי את רבן גמליאל בנו של רבי, ואוכל טהרות, ואמר לי: כל גדולי גליל עושין כן. חמי טבריא, חזקיה אמר: אין נוטלין מהם לידים, אבל מטבילין בהן הידים, ורבי יוחנן אמר: כל גופו טובל בהן, אבל לא פניו ידיו ורגליו. השתא כל גופו טובל בהם, פניו ידיו ורגליו לא כל שכן..." (חולין קו ע"א). אם כן, נטילת ידיים כוללת בפשטות את הרגליים, ואף את הפנים, כמנהג המוסלמים עד היום. רחיצת פניו, ידיו ורגליו נזכרת במקורות נוספים, כגון "העושה מערות לרבים מרחץ בהן פניו ידיו ורגליו" (תוס', בבא מציעא פי"א הל"א), וכן: "מים מגולין לא ירבץ בהן את הבית, ולא ירחץ פניו ידיו ורגליו. אחרים אומרים לא אמרו אלא בזמן שיש בו סרטה. וכמה הן, בקרקעות ארבעים סאה, אחרים אומרים סאתים בין מכונסין בין מפוזרין" (תוס', תרומות פ"ז הי"ד). בברייתא זו הרחצה היא רחצת הגוף לצורכי היגיינה ותחושה טובה, אבל הצירוף של "פניו ידיו ורגליו" יחד עם מי "קרקעות" עשוי היה להיות מקור לדברי הבבלי.
עם כל זאת, בדרך כלל נזכרת רק נטילת ידיים ללא אזכור הרגליים<sup class="footnote-marker">72</sup><i class="footnote">איגרת אריסטיאס, 305-306; סביליה, ב 591-594.</i>, על כן נראה שיש לראות בעדויות רצף, מהמעשה בגוש חלב ועד להלכות ארץ ישראל מן הגניזה. המקור האחרון מעיד על חידוש המנהג מתוך התפיסה שבתי הכנסת הם כמקדש<sup class="footnote-marker">73</sup><i class="footnote">ספראי, בית כנסת; תא-שמע, מקדש מעט.</i>, אך הוא מעיד גם על מנהג עתיק יומין לרחוץ רגליים כרכיב בהלכות טהרה. נשאלת, אפוא, השאלה אם שני כתבי היד שציינו משקפים נוהג מאוחר זה, או את שורשיו הקדומים והתנאיים של הנוהג שלא השתמרו בספרות הרגילה של חז"ל. לכאורה הדעת נוטה לראות בתוספת השפעה מאוחרת, ברם הממצא הארכאולוגי מזמין עיון נוסף, שכן במקוואות מספר נמצאו ברֵכות קטנות לצד המקווה. כך המצב באחת המקוואות בעיר העליונה בירושלים; גם המקווה בעין צור מכיל ברכת טבילה קטנה ולידה שוקת המתאימה לטבילת רגליים; שקתות דומות נמצאו במקווה הציבורי שבקריית ספר<sup class="footnote-marker">74</sup><i class="footnote">אביגד, העיר העליונה, עמ' 142. בסיורים ראינו מקוואות מספר עם שקתות קטנות לידם, אך אלו טרם פורסמו. מעט דוגמאות הובאו באיורים; הירשפלד, רמת הנדיב, עמ' 254 – הירשפלד פירש את המתקן כולו כברֵכת רחצה; מגן ואחרים, ארץ בנימין, עמ' 184-185, ועוד.</i> (איור 5).
על סדרה של מקוואות קטנים מעין אלו, בעיקר במצדה, עמדו אליצור וגרוסברג<sup class="footnote-marker">75</sup><i class="footnote">אליצור, מקוואות; גרוסברג, מקוואות.</i>, אולם הם פירשו אותם כמתקנים לנטילת ידיים. פירוש זה אפשרי, כמובן, אלא שהמתקנים הללו אינם נוחים לנטילת ידיים. אלו מתקנים קרקעיים ויורדים אליהם במדרגות, והרוצה ליטול בהם את ידיו צריך להתכופף עמוקות בצורה בלתי נוחה. לעומת זאת הם מתאימים ביותר לרחיצת רגליים, שכן הרוחץ עומד בתוך השקע הקטן. בקריית ספר ניתן להבחין במעין שקע שהרוחץ יושב בו ומניח את רגליו במקווה הקטן. המקווה הקטן מכיל פחות מארבעים סאה, והמים אינם נחשבים מי מקווה בגלל כמותם הקטנה, אך הם מעין מי מקווה. לנטילת ידיים אין צורך במים חיים, וזו משמעות המונח "נוטלין [את הכלי] לידים" (בשביל הידיים – ברכות פ"ח מ"ב ועוד). איננו יודעים אם רחיצת ידיים מצריכה מים חיים בכמות קטנה אם לאו. המונחים שבהם בירכו על המצווה, רחיצת ידיים ונטילת ידיים, מחייבים עדיין בירור. בפירושנו להגדה של פסח הראינו שבנוסח ארץ ישראל של ההגדה בירכו שלוש ברכות, אחת על נטילת ידיים, אחת על רחיצת ידיים ואחת על שטיפת ידיים (נר"ש), ואילו רב נטרונאי גאון בבל מתרעם על כך קשות וטוען שמברכים רק פעמיים, ובשתיהן "על נטילת ידיים" (כנוסח שלנו היום)<sup class="footnote-marker">76</sup><i class="footnote">ראו ספראי וספראי, הגדת חז"ל, עמ' 61-62. </i>. יש להניח שנוסח ארץ ישראל של ההגדה משקף את הברכות ואת הנוהג של כל סעודה, ובליל פסח נשמר הנוהג הקדום והמסורתי. בכל ארוחה חגיגית היו שלוש נטילות אלו: נטילה ראשונה של יד אחת בלבד לפני המתאבנים, נטילה שנייה לפני הארוחה ונטילה שלישית לכוס של ברכה<sup class="footnote-marker">77</sup><i class="footnote">ראו המבוא למסכת ברכות.</i>, וגיוונו את הברכות כדי לא לחזור על אותה ברכה פעמיים. אם כן בתקופת הגאונים נחלקו אבות עולם בנוסח הנכון: בני ארץ ישראל בירכו גם "על רחיצת ידיים" ובני בבל "על נטילת ידיים", וספק אם המחלוקת היא על הנוסח או מעבר לכך<sup class="footnote-marker">78</sup><i class="footnote">לדעתנו בנוסח ארץ ישראל שאפו לגיוון בתפילות וברכות, תוספת פיוטים וגיוונם, נוסחאות שונות לכל חג וחג וכן הלאה. כך נוצר מצב שרק בעלי השכלה יהודית מעמיקה יכולים היו לשמש כשליחי ציבור וכמזמנים בסעודה (גם לסעודה היו נוסחאות שונות ותוספת פיוטים). לעומת זאת נוסחאות בבל, שנקבעו בהשראת גאוני בבל, חתרו לנוסח אחיד ושווה בכל החגים (להוציא תוספות קטנות ייחודיות לכל חג), וכך השיגו שיתוף של כל הציבור בהנהגת התפילה והברכות. איננו יודעים אם המרכיב החברתי שהצבענו עליו היה הגורם למדיניות ההלכתית, אבל מן הסתם אלו היו התוצאות, מדעת או שלא מדעת.</i>.
אין ספק שברוב המקוואות אין שקתות מיוחדות לרחיצת הרגליים אך לעתים נדירות הן מופיעות, ממש כשם שרחיצת הרגליים מופיעה במקורות תלמודיים מעטים.
נראה אפוא שבמקדש הייתה רחיצת הרגליים מצווה לכל דבר, כמו נטילת ידיים. אשר למדינה – רחיצת הרגליים הייתה נוהג של פינוק, ובשלב כלשהו חדר להלכה כחלק ממצוות הטהרה, והתפשט בחלקים של החברה היהודית. נראה שהמעבר נבע מהתפתחויות פנימיות של ההלכה והנוהג החברתי, ואין לתלותו בהשפעה מבחוץ. קשה להכריע אם הנוהג חדר בשלהי התקופה הביזנטית או כבר בימי אמוראים או תנאים. הממצא הארכאולוגי, אם פירשנוהו נכון, מלמד שהנוהג רווח בתקופה הקדומה. בין כך ובין כך, לפנינו דוגמה מרתקת למעבר של נוהג מתחום הניקיון והאסטטיקה (הפינוק) לתחום הטהרה, אם כי הכרונולוגיה של המעבר אינה ברורה דיה. כפי שראינו לעיל במדרש ספרי במדבר (קטז, עמ' 133) נלמדת נטילת ידיים מנטילת הידיים והרגליים במקדש. אמנם המדרש שם שולל נטילת רגליים, ברם הצענו שדווקא שלילת הרעיון מלמדת, אולי, על כך שהיו שנטלו גם את רגליהם. מכל מקום היא מסבירה את הרצון לטבול גם את הרגליים, כמו במקדש.
רחיצת הידיים (והרגליים) הנזכרת בהקשר של שבת אינה מקרית. במקורות מספר שמענו על טהרה מלאה לפני שבת. נראה שמי שהיה טהור טבל את ידיו (ורגליו) לפני שבת, ואולי אף מי שלא היה טהור נטל ידיים לפני שבת<sup class="footnote-marker">79</sup><i class="footnote">אלון, מחקרים א, עמ' 157-158, וראו במבוא למסכת שבת ובפירושנו לשבת פ"ב מ"ז. </i>. הנוהג הבבלי לרחוץ את הגוף לפני שבת, והמלצת האמוראים לעשות כן, כפי שצוטטה לעיל, הם ביטוי נוסף לאותו נוהג הלכתי. גם כאן ההלכה מתפתחת לכלל מנהג מומלץ בתחום האסטטיקה והניקיון.
כל המקוואות הקטנים לטבילת ידיים ורגליים שנמצאו הם מימי הבית השני. מותר אולי לשער שזה היה נוהג קדום (בעקבות רחיצת הידיים והרגליים של כוהני המקדש), ולאחר החורבן הצטמצם הנוהג והפך לנדיר, ולכן אינו נזכר אלא בעדויות ספורות. ייתכן שתרמה לכך העובדה שאחרי החורבן לא היה עוד מקום לשמירה על טהרת הקודש, ורק בודדים הקפידו על כך. מכל מקום, שינוי זה בנוהג מצטרף לשינויים שחלו בשמירת טהרה לאחר החורבן, ונעסוק בכך בנספח למסכת חגיגה.
נטילה או טבילה
ההלכה המאוחרת יותר (מימי הביניים) תבעה שנטילת ידיים תהיה דווקא בכלי<sup class="footnote-marker">80</sup><i class="footnote">בשו"ת הרא"ש, כלל מח, ו, המחבר מתלבט אם הכלי הוא רשות או חובה, כלומר האם מותר ליטול ידיים אפילו בכלי או שצריך דווקא בכלי. הוא מכריע שחובה ליטול ידיים על ידי שפיכת מים מכלי דווקא, ואסור אפילו להטביל את היד בכלי או במים חיים. כך גם בראשונים אחרים: בעל מחזור ויטרי, למשל, אומר שנטילת ידיים נקראת כך על שם הכלי אנטל (מחזור ויטרי, סימן סז, סח; כלבו, כג; ספר הפרנס, צד, ועוד). הרמב"ם אומר בפשטות שנטילת ידיים היא בכלי (הלכות מקוואות, יא ט; ברכות, ו ט ועוד). במקדש רחצו הכוהנים את ידיהם ורגליהם במים שנשאבו בכיור, ומן הסתם הבינו שמותר ליטול ידיים גם בכלי, אך אין רמז שתנאים או אמוראים פירשו שיש ליטול ידיים דווקא בכלי. </i>. ההלכה התנאית והקדם-תנאית מסופקת יותר. אין ספק שכוהני המקדש נטלו את ידיהם במים שאובים; איננו יודעים בביטחון אם הם שפכו מים על ידיהם או טבלו אותן בכלי, אך מתיאור הכיור עולה שהוא הכיל מים שאובים (משנה, מדות פ"ד מ"ו). המשנה אומרת שמותר ליטול ידיים גם מכלי אבן, וההדגשה מובנת, שהרי כלי אבן אינם מקבלים טומאה ועל כן הטבילה עלולה להיראות כאילו היא נעשית במים חיים (להלן פ"א מ"ב), על כן המשנה באה להדגיש שהנטילה כשרה אף שאולי אלו מים חיים. מכל מקום המשנה קובעת: "נוטלין לידים לחולין ולמעשר ולתרומה, ולקודש מטבילין, ולחטאת אם נטמאו ידיו נטמא גופו" (משנה, חגיגה פ"ב מ"ה). אם כן לחולין ולתרומה די בנטילת ידיים, אבל לטהרת הקודש יש להטביל את הידיים<sup class="footnote-marker">81</sup><i class="footnote">ניתן גם לפרש את המשנה "ולתרומה ולקדש מטבילין", ואז גם לתרומה יש צורך בטבילת הידיים.</i>. מותר גם ללמוד מהמשנה שבכל מצב טבילת ידיים טובה מנטילתן במים שאובים.
אשר לצורת נטילת הידיים, המשנה מדברת על שטיפת היד, שטיפה נפרדת לכל יד ויד (להלן פ"ב מ"א, וכן בהמשך הפרק), וכן "אין נותנין לידים אלא בכלי" (להלן פ"א מ"ב, והשוו תוס', שם פ"א הי"ד, עמ' 681). אם כן, נטילת ידיים היא לקיחת כלי ושפיכת המים ממנו על היד. אבל בתוספתא מבואר: "הנוטל ידיו צריך להגביה ידיו ולא יצאו המים חוץ לפרק ויחזרו ויטמאו את ידיו אבל המטביל ידיו אינו צריך להגביה את ידיו. הנוטל את ידיו אם נתכוון ידיו טהורות אם לאו ידיו טמאות. אבל המטביל את ידיו בין כך ובין כך ידיו טהורות" (פ"ב ה"ב-ה"ג, עמ' 682). אם כן, שתי הלכות כאן. בשתיהן ברור שגם טבילת ידיים כשרה, ונראה שמדובר במטביל ידיו בכלי או אולי אפילו במים חיים. כן יוצא ממקורות אחרים שטבילת ידיים באמת מים, כלומר במים חיים, מטהרת<sup class="footnote-marker">82</sup><i class="footnote">משנה, מכשירין פ"ד מ"ז; תוס', פ"ב מ"ח, עמ' 674; בבלי, חגיגה יט ע"א; חולין לא ע"ב.</i>. אם כן, מדובר בשלוש דרכים לטהרת ידיים: הדרך המקובלת היא שפיכת מים על היד, אך ניתן גם לטהר ידיים בטבילה במים חיים, וכנראה גם במים בכלי. ייתכן שהמשנה שאסרה טבילה ללא כלי התכוונה לטבילת ידיים במים שאובים, אך ייתכן שלפנינו מחלוקת האם מותר לטבול ידיים או שטהרתן בשפיכה בלבד. מכל מקום, ודאי שדרך הטהרה הרגילה הייתה בשפיכה מכלי.
פתרון ביניים אחר מצוי במשנת חגיגה פרק ב. המשנה מונה את ההבדלים ("מעלות") שבין קודש לתרומה. אחת מהן היא: "טבל לתרומה והוחזק לתרומה אסור לקדש" (פ"ב מ"ו), ואולי אף המעלה שבמשנה ה: "נוטלין לידים לחולין ולמעשר ולתרומה ולקודש מטבילין". אלא שמעלה אחרונה זו תלויה בנוסח, שכן נוסחאות רבות גורסות: "ולמעשר לתרומה ולקודש מטבילין"<sup class="footnote-marker">83</sup><i class="footnote">ראו בפירושנו לפ"ב מ"ה. "מעשר" הוא מעשר שני.</i>. כלומר, מטבילים לתרומה ולקודש ואין כאן מעלה נוספת לקודש. חכמים שהתכנסו בדור אושא<sup class="footnote-marker">84</sup><i class="footnote">הכינוס היה בבקעה ולא בבית המדרש או בבית הוועד. כפי שעולה מהמשך הסיפור הכינוס היה בימי ה"סכנה", שהוא המינוח הרגיל לימים שלאחר ימי מרד בר כוכבא, וראו פירושנו להלן פ"ב מ"ה.</i> דנים כיצד שנה רבי עקיבא, האם הוא אמר שהן שתים עשרה מעלות בקודש או שלוש עשרה. רבי עקיבא לא חידש מעלות אלו, אלא כיצד יש לסכם את המעלות ששנו קודמיו. אם כן הנטילה כשרה, אך הטבילה טובה הימנה. ספק אם זו התפיסה ההלכתית הקדומה, שכן דווקא במקדש נטלו ידיים ורגליים בכלי. מכל מקום, זו הצעת חלוקה שממנה משתמע שטבילה היא דרך טהרה טובה יותר מנטילה, אך לתרומה או לחולין נטילת ידיים מספקת.
אם כן, שקערורית למים עבור נטילת ידיים או טבילתן היא פתרון אפשרי, אם כי לא הפתרון ההלכתי המקובל.
הנוהג היווני היה ליטול את הידיים בכלי, והעבד או המשרת היה שופך את המים על ידי הטובל. גם במשנה הנוהג העדיף הוא נטילה על ידי אחר, "נוטל לידים", ורק בדלית ברירה ניתן ליטול ידיים לבד, והיו אף שאסרו על כך (ראו פירושנו להלן פ"א מ"ה). דומה שלפי מצב המקורות שבידינו הרי שנטילת ידיים הייתה בכלי, וכך מעיד שמה, ובמיוחד הפירוש התולה את השם במקור היווני. ברם עם גיבוש החשיבה ההלכתית התעוררה שאלת הטבילה, שכן טבילה עדיפה על פני נטילה. באופן מעשי הטבילה הייתה כמעט בלתי אפשרית, שכן לא בכל בית היה מקווה מתאים. אבל חכמים לא יכלו שלא להיזקק לשאלה המשפטית האם טבילה כשרה, וחייבים היו לקבוע שטבילה עדיפה מנטילה בכלי. כך נוצרה סתירה משפטית בין הנוהג למעשה לבין דרך הטהרה הרגילה והקבועה. הפתרון היה לצמצם את הטבילה למקרים מיוחדים (קודש), או שטבילה מספיקה גם ללא כוונה. כל אלו תירוצים הרמוניסטיים הבאים כתגובה לשאלה מתחום המשפט ההלכתי.
חולין או תרומה
כבר במשניות מצינו שתיים או שלוש גישות:
1. קבוצת המשניות הראשונה מדגישה שנטילת ידיים היא לתרומה בלבד. כן שנינו: "התרומה והבכורים חייבים עליהן מיתה וחומש... וטעונין רחיצת ידים והערב שמש, הרי אלו בתרומה ובכורים מה שאין כן במעשר" (ביכורים פ"ב מ"א), וכן בסדרת משניות נוספות<sup class="footnote-marker">85</sup><i class="footnote">ועוד טבול יום פ"ד מ"א; חגיגה פ"ג מי"א, ואולי גם חלה פ"א מ"ט.</i>.
2. קבוצה שנייה מדגישה שנטילת ידיים היא גם לחולין: "...ואם היה משקה חולין, הכל טהור, ואם היו ידיו מסואבות, הכל טמא" (משנה, טבול יום פ"ב מ"ב, וכן משנה, חגיגה פ"ב מ"ה-מ"ז ועוד).
3. רוב המשניות מזכירות נטילת ידיים בסתם. כך, למשל, משנת חלה פ"א מ"ט מקבילה למשנת ביכורים שציטטנו. היא עוסקת בחלה ובתרומה וקובעת שחייבות ברחיצת ידיים, ברם לא נאמר בה "מה שאין כן במעשר". לפיכך יש להסיק שלא נאמר בה שבחולין פטורים מנטילת ידיים, ואפשר שהמשנה עוסקת בחלה ותרומה, אבל בחלק מהפרטים הוא הדין בחולין. כך, למשל, משניות ברכות פ"ח (מ"ב-מ"ד) מדברות בסתם סעודה, וכן רוב המשניות.
בסיכומו של דבר לפנינו מחלוקת, וכן נקבע בירושלמי (חגיגה פ"ב ה"ה, עח ע"ב) שהמחלוקת היא על חולין, שלדעת חכמים אין נטילת ידיים בחולין ולדעת רבי מאיר נוטלים ידיים לחולין. פורסטנברג ניסה למיין את העמדות בדרכו כשאלה כרונולוגית, והסיק שבתחילה הייתה נטילת ידיים לחולין ומאוחר יותר צומצמה לתרומה.
יש להעיר שבספר יהודית (עם אכן מדובר שם בנטילת ידיים) מדובר בתרומה, לעומת זאת באיגרת אריסטיאס מדובר בחולין. בוויכוח של ישו עם הפרושים מדובר מן הסתם בחולין, שכן אין זה סביר שכל בני החבורה היו כוהנים. אדרבה, אף אחד מהם אינו מכונה כך, גם לא המנהיג. המחלוקות הקדומות של בית שמאי ובית הלל (משנה, ברכות פ"ח מ"ב-מ"ד) הן סתמיות, וגם המסורות המאוחרות המספרות על מעורבותם של שני הבתים בהחלטות על נטילת ידיים הן סתמיות. גם הסיפור האמוראי על שמאי הזקן מדבר בסתם על אוכל, ומן הסתם מדובר בחולין, שכן לא מצאנו עדות לכך ששמאי היה כוהן.
נטילת ידיים לחולין ולתרומה
להערכתנו, ולפי דרכנו, התהליך התנהל כרגיל: מהשלב המופשט לשלב המשפטי. בתחילה נקבע שיש צורך בנטילת ידיים, וכי שהצענו הנוהג התפשט ללא קשר הכרחי לטומאה. בשלב שני, כבר בסוף ימי הבית או לכל המאוחר בדור יבנה, עוצבה ההלכה בשפת המשפט. אז גם דנו חכמי הדור בשאלה איזו טומאה מטמאות ידיים מסואבות (להלן פ"ג מ"ב). עצם השאלה איזו טומאה גורמות ידיים מסואבות היא שאלה במסגרת הניתוח משפטי, בהתאם לתנאי ההיררכיה של הטומאה. המחלוקת על כך היא מראשית דור יבנה, והכללים נקבעו בידי רבי יהושע ורבי אליעזר. לאחר דור יבנה נקבע שידיים שניות לטומאה, אם כך לא היה מנוס מצמצום החובה לתרומה בלבד. שכן אם ידיים שניות לטומאה אין שני לטומאה עושה שלישי לטומאה בחולין, ורק בתרומה הוא פוסל את התרומה. לפיכך יש לקבוע שידיים פוסלות רק תרומה. הווה אומר, נטילת ידיים הפכה ממנהג ראוי בסעודת קודש (כלומר כל סעודה חגיגית היא מעשה דתי בפני עצמו) למרכיב בהלכות טהרה, ואם היא בהלכות טהרה יש למסגר את החובה ההלכתית ולהגדיר אותה מבחינת רמת הטומאה. הגדרה זו כללה צמצום החובה של נטילת ידיים מכל סעודה לסעודת תרומה או קודש בלבד.
על הנהגים בתקופה האמוראית אנו שומעים מהירושלמי: "1. אתא רבי יוסי בר בר כהנא בשם שמואל, נטילת ידים לחולין אין נטילת ידים לתרומה. 2. רבי יוסי אומר לתרומה ולחולין. 3. רבי יוסה בשם רבי חייא בר אשי ורבי יונה ורבי חייא בר אשי בשם רב: נטילת ידים לתרומה עד הפרק, ולחולין עד קישרי אצבעותיו. 4. מיישא בר בריה דרבי יהושע בן לוי אמר: מן דהוא אכל עם סבי, ולא משטף ידוי עד הפרק<sup class="footnote-marker">86</sup><i class="footnote">מי שאכל עם סבא שלי, ולא שטף (נטל) ידו עד הפרק, לא היה אוכל עמו. </i>, לא הוה אכל עימיה. 5. רב הונא אמר אין נטילת ידים אלא לפת בלבד. 6. תני רבי הושעיא כל דבר שיש בו ליכלוך משקה. 7 רבי זעירא אמר אפילו מקצץ תורמוסין הוה נטל ידיה. 8. רב אמר נטל ידיו בשחרית, אין מטריחין עליו בין הערבים. 9. רבי אבינא מפקד לחמריה הן דאתון משכחין מיסתחון נסבין ידיכון, ומתני על כל יומא" (ברכות פ"ח ה"ב, יב ע"א).
בירושלמי כלולות תשע מימרות ושמונה עמדות:
1. נטילת ידיים רק לחולין ואין צריך נטילה לתרומה, שכן משגיחים עליה כהלכה.
2. נטילת ידיים לחולין ולתרומה.
3. נטילת ידיים לחולין ולתרומה, אך בחולין די בנטילה חלקית<sup class="footnote-marker">87</sup><i class="footnote">וכן בבלי, חולין קה ע"א.</i>.
4. נטילת ידיים חובה לחולין ולתרומה (כמו 2).
5. נטילת ידיים לפת [רק לפת], (ולא לפרות וירקות)<sup class="footnote-marker">88</sup><i class="footnote">וכן בבלי, חולין קו ע"א. לעומת זאת בליל הסדר נוטלים ידיים גם לפרות ומברכים על כך, וכן בכל נוסחאות ההגדה הקדומות שבידינו. </i>.
6. נטילת ידיים למשקין בלבד.
7. אפילו לאוכלים יבשים, ואפילו בשלב הכנת האוכל.
8. נטילת ידיים פעם ביום.
9. נטילת ידיים פעם ביום אם התכוון לכך<sup class="footnote-marker">89</sup><i class="footnote">ראו בבלי, חולין קו ע"א בהיפוך השמות (של עמדות 9-8).</i>.
שלל העמדות מעיד על מגמת הקלה, וזאת לדעת חלק מהחכמים בלבד.
בסוגיה אחרת שנינו: "ויש ידיים לחולין? אלא כרבי שמעון בן אלעזר, דרבי שמעון בן אלעזר אומר יש ידיים לחולין. דברי הכל היא כדי שיהא בדל מן התרומה" (ירו', חגיגה פ"ב ה"ה, עח ע"ב<sup class="footnote-marker">90</sup><i class="footnote">גם בבבלי, חולין לג ע"א, הצגת השאלה היא כמחלוקת תנאית, בדומה לירושלמי.</i>). לשואל היה ברור שלחולין אין צורך בנטילת ידיים, והעורך סבור שנטילת ידיים לחולין היא דעת הכול, גזרה שמא ייגע בתרומה. עם זאת, הסוגיה מציעה כאן פירוש מחודש שבבסיסו ההכרה שבעצם זו מחלוקת תנאית.
מבנה המסכת
חצייה הראשון של מסכת ידים (עד פ"ג מ"ב) עוסק בנטילת ידיים. חצייה השני (פרק ד) עוסק בסדרת נושאים אחרים שהמשותף ביניהם הוא מחלוקות קדומות וויכוחים עליהם. חלקן מחלוקות שנדונו "בו ביום", וחלקן מחלוקות צדוקים ופרושים. בין שני החלקים מתנהל דיון בקביעת רשימות כתבי הקודש. נושא זה נגרר מנטילת ידיים משום שנקבע שכתבי הקודש מטמאים את הידיים. כתוצאה מכך, המדד לקדושת הספר הוא נטילת ידיים לאחר הקריאה בו, ואולי גם לפניה (ראו דיוננו לפ"ד מ"ו). אחת המחלוקות שהוכרעו "בו ביום" היא המחלוקת על רשימת ספרי התנ"ך, לפיכך לאחר הבאת המחלוקת (פ"ג מ"ה) הובאו יתר המחלוקות. מבנה המסכת, אפוא, מגובש ושלם. חלק גדול מהלכות נטילת ידיים אכן מרוכז במסכת, אם כי יש גם פרטים שונים המצויים במסכתות אחרות.
סדר המשנה
החטיבה הראשונה, והמרכזית במסכת, היא חטיבת נטילת ידיים. ראשיתה בסדרי נטילת ידיים וסופה (ממשנה ד בפרק ב) הוא מה מטמא את הידיים. במסגרת זו, בפרק ג המשנה ממשיכה בשאלה האם בית המנוגע מטמא ידיים, האם חפצי קודש מטמאים ידיים וכו'. כמובן יש הבדל בין בית מנוגע (שיש בו צרעת או שוהה בו מצורע) לבין חפצי קודש: הראשון מטמא בגלל טומאתו והשני בגלל קדושתו וחביבותו, אבל המשנה שונה אותם ברצף אחד. אגב דיונים אלו המשנה דנה בפ"ג מ"ה בכתבי הקודש, ומכיוון שהם מטמאים ידיים המשנה פונה לעסוק בשאלה אילו ספרים מרכיבים את מכלול ספרי הקודש. ההחלטה בנושא התקבלה במסגרת ההחלטות שנתקבלו "בו ביום". נראה שהייתה יחידה שלמה של הלכות כאלה, והמשנה מביאה את כולן (עד פ"ד מ"ד). כך אנו זוכים בקבוצת משניות עקרוניות בעלות חשיבות הלכתית והיסטורית כאחת. לאחר יחידה זו המשנה חוזרת לחטיבה הקודמת, מה מטמא את הידיים (עד פ"ד מ"ו). בנושא זה היה ויכוח צדוקים ופרושים, והעורך סוטה ומצרף יחידה של ויכוחים כיתתיים בנושאים שונים עד סוף המסכת. היו עוד ויכוחים כיתתיים שלא נכללו בקובץ, ואיננו יודעים מה הנחה את ליקוט המחלוקות האלה דווקא.
אם כן המסכת מגובשת ועוסקת בנושא אחד (נטילת ידיים), ויש בה שתי יחידות שנקשרות בדרך אסוציאטיבית-עניינית לחטיבה המרכזית.
עדי נוסח
לעדי הנוסח ראו הטבלה בסוף המבוא לכלים.





Chapter 1



Mishnah 1

<b>מי רביעית נותנין לידיים</b> – במבוא עסקנו במינוח "נותנים לידים" והסברנו שהנותן הוא אדם שני שמוזג מים על ידי חברו. הניסוח הרגיל בלשון המשנה הוא "נותנין לידים [כדי] רביעית", או "שיעור נתינת ידים רביעית", או בסגנון דומה. הניסוח כאן הוא חריג, ופותח בנשוא (מי רביעית) במקום בפועל. ניסוח זה מצטרף לרשימה נכבדה של ניסוחים חריגים במשנת ידים, ובמבוא עסקנו בכך. <b>לאחד אף לשנים</b> – אפשר להסתפק ברביעית לשני אנשים המניחים את ידיהם מתחת לזרם המים. מהמשנה ניתן להבין שהשניים מניחים את ידיהם זה אחר זה, או ביחד<sup class="footnote-marker">1</sup><i class="footnote">ראו בבלי, גיטין טו ע"א, שם נשאלה השאלה ההלכתית ולא נענתה, וראו הדיון החלקי בה להלן פ"ב מ"ב.</i>, אף על פי שבפועל על כל אחד יזרמו מים בכמות הפחותה מרביעית. סתם רביעית בלשון חכמים היא רביעית הלוג (אחד חלקי 96 של סאה). <b>מחצי לוג לשלשה ולארבעה</b> – בלוג ארבע רביעיות, ובפועל בממוצע יזכה כל משתמש בחצי רביעית לוג. אבל אם הם נותנים את ידיהם יחדיו יקבל כל אחד יותר מים.<b> מלוג</b> – בכמות של לוג,<b> לחמשה ולעשרה ולמאה</b> – אין הגבלה למספר האנשים. "למאה" הוא מספר של הגזמה, במקום "הרבה מאוד"<sup class="footnote-marker">2</sup><i class="footnote">ראו למשל נדרים פ"י מ"ג.</i>. <b>רבי יוסי אומר ובלבד שלא יפחות לאחרון שבהן מרביעית</b> – שתי דרכים להבנת דברי רבי יוסי. האחת שהנותנים לידיים עושים כן זה אחר זה, ולמעשה הוא חולק על כל מה שלפניו וסבור שכל אדם צריך ליטול ידיו ברביעית, או שהוא סבור שכולם נותנים ידיהם כאחד, או מתחלפים, והוא דורש שבסוף תהיה כמות של רביעית. סגנון המשנה תומך יותר בפירוש השני.
הראשונים התקשו במשנה. הם יצאו מנקודת הנחה שכל נטילת ידיים היא ברביעית, ובכל המצוות השיעור הוא אישי. אם מברכים על כזית, הרי שכל מברך צריך לאכול כזית. זאת מתוך התפיסה המשפטית הפשוטה שהמצוות מוטלות על כל אדם מישראל, ועליו לעמוד בדרישות השיעורים והמידות. על כן פירש הרמב"ם, למשל, שמדובר במים "שניים" שבהם אין צורך ברביעית (לפירוש המונח "מים שניים" ראו להלן פ"ב מ"ב ומ"ג). ברם קשה לקבל את דבריו, שכן מים שניים נזכרים רק בהמשך; יתר על כן, אם אין צורך בשיעור הרי שאין צורך גם בכמויות שבמשנה. לפי דרכנו הדברים פשוטים: נטילת הידיים היא חובה של כל משתתף בסעודה. המדובר במשנה בסעודות חגיגיות (סעודות החבורה<sup class="footnote-marker">3</sup><i class="footnote">ראו המבוא למסכת ברכות.</i>) שבהן יש מי שנוטל את הידיים למשתתפים. ההלכה עצמה וחובת נטילת ידיים היא בכל סעודה, אך המשנה מתארת סעודה חגיגית. בסעודה כזאת כמה משתתפים נוטלים ידיים כאחד, ולא ראו בכך פגם, בניגוד להלכה המאוחרת. הרמב"ן ורבנו הלל הגדול פירשו שהמשנה מדברת על נטילת ידיים ברצף, בזה אחר זה, הזרם אינו נפסק ו"נצוק חיבור"<sup class="footnote-marker">4</sup><i class="footnote">אף על פי שלפי ההלכה נצוק אינו חיבור, וזו עמדת הפרושים בניגוד לצדוקים, אך שם מדובר בחיבור לטומאה, וכאן ב"חיבור" שאינו הלכתי.</i>, לכן הקלו בכמות.
בתוספתא שנינו: "מי רביעית נוטלין לידים לאחד, אבל לא לשנים. ומחצי לוג לשלשה, אבל לא לארבעה. ומלוג לחמשה, אבל לא לעשרה ולמאה. מוסיפין על הראשונים, ואין מוסיפין על השניים, דברי רבי מאיר. רבי יוסי אומר מי רביעית נותנין אף לשנים, מחצי לוג לשלשה אף לארבעה, ומלוג לחמשה ולעשרה ולמאה" (פ"א ה"א, עמ' 681-680). משנתנו היא כרבי יוסי בתוספתא, ורבי מאיר דורש שיעור נפרד לכל אחד, וכאמור זו הגישה ההלכתית הרגילה. תנא קמא של המשנה אינו רבי יוסי, אם כי הוא סובר כנוסח המיוחס לרבי יוסי בתוספתא, אבל במשנתנו רבי יוסי עצמו מוסיף את התנאי שבסוף תהיה כמות של רביעית. אם כן לפנינו שני תנאים הנחלקים בניסוח המדויק של רבי יוסי, ואין ביניהם אלא הבדלי מסירה קלים.
הר"ש מדגיש שהרביעית נדרשת לא כשיעור אישי אלא כשיעור של הכלי, שיהיו בו מים כרביעית, והכמות הנשפכת בפועל חשובה פחות. בכך יעסוק המשפט הבא.
התוספתא מוסיפה: "אחד<sup class="footnote-marker">5</sup><i class="footnote">לפי פירושנו אדם אחד.</i> הנוטל ידו אחת, ואחד הנוטל שתי ידיו, אחד ידו של גדול, ואחד ידו של קטן, צריך ליטול מי רביעית. רבן שמעון בן גמליאל אומר שתי ידות של שניים נידונית כשני אנשים כיצד שנים שנטלו שתי ידיהן מי רביעית לא יחזור השני יטול ידיו משירי רביעית" (פ"א ה"ב, עמ' 681).
הרישא עוסקת באדם אחד הנוטל ידיים לעצמו. בדרך כלל הוא מחזיק את הכלי ביד אחת ויוצק מים על השנייה. לעתים הוא מחזיק את הכלי בין ברכיו או באמות ידיו ונוטל את שתי ידיו כאחת. מכל מקום, בכל נטילה צריכה להיות רביעית. רבן שמעון בן גמליאל מוסיף שאם נטלו שניים את ידיהם יחדיו (כמו ברישא) לא יחמיר השני על עצמו ויטפטף על עצמו משארית המים (מחשש שמא לא הגיעה אליו רביעית שלמה). גם משפט זה אינו "הלכתי"; ההלכה מכירה בשיעור נטילת ידיים, כמה מים צריכה כל יד, או כל זוג ידיים, ואילו כאן אין מדובר על הצורך האישי בכמות זו או אחרת אלא שכל מעשה נטילה יכיל כמות מים כשיעור, ואדם הנוטל יד אחר יד זקוק לשתי רביעיות.
דברי רבן שמעון בן גמליאל עלומים. לולא ההסבר לא היינו מבינים אותם. בקריאת הדברים מתעורר החשש שמה ההסבר "כיצד שנים..." אינו מסביר את המשפט התמוה "שתי ידות של שניים נידונית כשני אנשים". כפשוטו היינו מסבירים את המשפט שאם שני אנשים שמו כל אחד יד אחת לנטילה, הרי הם כשני אנשים (וצריכים שתי רביעיות), כדברי רבי מאיר בתוספתא. אם כן הרי שה"כיצד..." הוא תוספת מאוחרת שבאה להתאים את דברי רבן שמעון בן גמליאל להלכה של המשנה (לרבי יוסי של התוספתא). זו תופעה ייחודית בתוספתא של הסבר שאינו בא להסביר אלא להתאים את המימרה להלכה המקובלת (זו של עורך המשנה), בבחינת התאמה "אליבא דהלכתא".
דברי רבן שמעון בן גמליאל תלויים בדברי רבי מאיר, ואכן בהמשך התוספתא: "הנוטל ידיו משטיפה אחת, צריך ליטול מי רביעית, דברי רבי מאיר. רבי יוסי אומר לשתי ידיו צריך ליטול מי רביעית ידו אחת אפילו נטל משירי רביעית כשר" (פ"א ה"ג, עמ' 681). תנא קמא הוא רבי מאיר, רבן שמעון בן גמליאל מקל קצת ורבי יוסי מקל הרבה יותר, ובעיקר, רבי יוסי חורג מהמסגרת ההלכתית הפורמלית של "רביעית". המשפט בתוספתא יידון להלן פ"ב מ"ב.
ארבעה וחמישה אינם מספרים רֵאליים, ואי אפשר ללמוד מהם כמה אנשים השתתפו בסעודה. זהו מספר ספרותי הבא לציין קבוצה מגובשת שאיננה רבה, אך גם לא מעטה<sup class="footnote-marker">6</sup><i class="footnote">כגון משנה, שבת פט"ו מ"ג; יבמות פי"ג מ"א; בבא קמא פ"ד מ"א, ועוד הרבה. </i>. בפועל הסבו על כל מיטה שלושה אנשים, ובטרקלין היו שלוש מיטות כאלה (ולעייל איורים 3-4). ואכן המילה "טרקלין" היא יוונית ומשמעה חדר ובו שלוש מיטות, כלומר חדר הסעודה.
כל הנושא של נטילת יד אחת מוסבר היטב בתוספתא שנשתמש בה גם להלן: "כיצד סדר סעודה? אורחין נכנסין ויושבין על ספסלים, ועל גבי קתדראות, עד שיתכנסו. נתכנסו כולן נתנו להם לידים, כל אחד ואחד נוטל ידו אחת. מזגו להם את הכוס, כל אחד ואחד מברך לעצמו. הביאו לפניהם פרפראות, כל אחד ואחד מברך לעצמו. עלו והסבו, ונתנו להם לידים, אף על פי שנטל ידו אחת נוטל שתי ידיו. מזגו להם את הכוס, אף על פי שברך על הראשון מברך על השיני. הביאו לפניהם פרפראות..." (ברכות פ"ד ה"ח). אם כן נטילת יד אחת, הנזכרת במשנתנו ובמקורות אחרים, אינה גחמה פרטית אלא נוהג מקובל במסגרת הלכות נטילת ידיים, או נוהגי נטילת ידיים בסעודת החבורה.
<b>מוסיפין על השניים ואין מוסיפין על הראשונין</b> – משפט זה שנוי בתוספתא כחלק מדברי רבי מאיר החולק על משנתנו. מצירוף המשנה והתוספתא יחדיו יש להבין שבנושא זה לא הייתה מחלוקת בין התנאים. התוספתא מסבירה את המשפט: " 'מוסיפין על השניים ואין מוסיפין על הראשונים' כיצד? נטל את הראשונים ושפשף, ונמלך, ונטל את השניים ואין בהן כדי שיגיעו לפרק, הרי זה מוסיף עליהן" (פ"א ה"ב, עמ' 681). אם כן אדם נוטל בדרך כלל פעם אחת אבל במקרה זה הוא נמלך, דהיינו החליט לעשות משהו לפני הסעודה, ואחר כך הוא מבקש בכל זאת ליטול את שתי ידיו. אבל בכלי יש מעט מדי מים, ומותר לו להוסיף מים בכלי כדי שהמים יגיעו עד הפרק וכדי שתהא בהם רביעית. הוא מחליט ליטול את שתי ידיו כי הוא מוותר על הפרפראות הראשונות, וניגש ישר לסעודה עצמה. זה היה הנוהג בבבל, שם לא הונהגה אכילת פרפראות לפני הסעודה. לפיכך היה נוסח ארץ ישראל ב"מה נשתנה" "שבכל הלילות אנו מטבילין פעם אחת הלילה הזה שתי פעמים", ובבבל תוקן הנוסח ל"שבכל הלילות אין אנו מטבילין אפילו פעם אחת"<sup class="footnote-marker">7</sup><i class="footnote">ראו פירושנו לפסחים פ"י מ"ד. ההטבלה היא הטבלת ירקות ולא הטבלת היד.</i>. הנוהג הבבלי היה, מן הסתם, גם נוהגם של אנשים שאינם אמידים בסעודה רגילה בארץ ישראל (ובמזרח ההלניסטי כולו).
הר"ש פירש ש"נמלך" הוא כשהחליט ליטול ידיו בשנית (כי הנטילה הראשונה לא נראתה לו מספקת), ובנוסחה אחרת מיוחס לו הפירוש ש"שפשף" הוא שניגב את ידיו ואחרי זה החליט ליטול ידיו בשנית. הרמב"ם פירש שבכל נטילה יש ליטול פעמיים, פעם כנטילת ידיים ופעם כדי לסלק את שיירי המים הטמאים. שאלת נטילת הידיים תידון להלן פ"ב מ"ב. הפועל "לשפשף" והנוהג או האיסור לעשות כן יפורשו להלן פ"ב מ"ג.
הראב"ד פירש את הסיפא בזיקא לרישא, שאם נגמרו המים בכלי שבו נוטלים ידיים זה אחר זה מותר להוסיף מים, אבל לכתחילה (לראשונים הנותנים לידיים) צריך להיות בכלי רביעית<sup class="footnote-marker">8</sup><i class="footnote">ראו חידושי הריטב"א לחולין קז ע"א.</i>.
מהמשנה עולות מסקנות מספר באשר לדרך נטילת הידיים:
1. אדם נותן את ידיו ומישהו יוצק עליהן מים, והנותן משפשף את ידיו;
2. הנטילה היא עד הפרק (להלן פ"ב מ"ג);
3. הנטילה היא מיד לפני הסעודה, ואם התחרט צריך ליטול ידיו בשנית;
4. חכמים שמים דגש על צורת נטילה. בכלי יש צורך ברביעית מים. אם אין מספיק מים יש למלא מים כשיעור לפני הנטילה. בנטילה שנייה, שהיא מיותרת מבחינה הלכתית פורמלית, מותר למלא את הכלי באמצע הנטילה;
5. שיעור רביעית שברישא הוא ניסוח אחר ל"עד הפרק".
כבר עמדנו על כך שחז"ל ניסחו את השיעורים השונים באחת משלוש צורות:
• גודל כללי התלוי באומדנא;
• שיעור כמותי מדויק במערכת משקלות מוגדרת (רביעית, לוג, קב וכו'). כאמור, גם שיעור כזה הוא לעתים קרובות מינוח כללי בגלל הבדלי השיעורים;
• שיעור לפי חפץ או כלי: כנר, כרימון, כזית וכו'.
במקרה שלנו "עד הפרק" הוא שיעור לפי אבר האדם, ורביעית הוא שיעור כמותי. יש להניח שההגדרה המשפטית יותר היא המאוחרת יותר, ולפיכך "עד הפרק" הוא המינוח הקדום יותר.
כל התפיסה שיש חשיבות לכמות שבכלי ולא לשיעור המים הנוגעים באדם היא בלתי משפטית. כך גם כל הטקס שבמשנה אינו נטילת ידיים רגילה אלא מעמד מיוחד וחגיגי שיש לו כללי טקס שהם מעבר לדרישות המשפטיות. לא רק ההלכה במשנה חריגה בנוף המשפטי של המשנה אלא גם סגנונה. הר"ש והרמב"ם חשו בקושי ותירצו שכל אלו הן קוּלות משום שנטילת ידיים היא מ"שיירי טהרה". המינוח "שיירי טהרה" מוצאו בסוגיית הבבלי העוסקת במשנה (חולין קז ע"א). כפי שראינו במבוא, בתקופת האמוראים, ואולי כבר קודם לכן, נתפסה נטילת הידיים כחלק ממצוות טהרה, והחילו עליה את דיני טהרה. על שאלת הגמרא כיצד זה שבמשנה נאמר שאין צורך ברביעית לכל אחד עונה היא "משום דקאתו משירי טהרה" (משום שבאו משיירי טהרה). הראשונים כבר תמהו על עצם הביטוי<sup class="footnote-marker">9</sup><i class="footnote">כגון הרמב"ן בחידושיו לחולין קז ע"א ומובא רבות בדברי ראשונים אחרים, כרשב"א ואחרים.</i>, עבורם נטילת ידיים היא גופה של מצוות טהרה (למעשה השריד המציאותי היחיד של מצווה חשובה זו). היו שפירשו שכל נטילת ידיים היא משיירי טהרה, והרמב"ם פירש כאמור שהנטילה השנייה היא משיירי טהרה. הרמב"ן פירש ששיירי טהרה הם נטילה ברצף (כדלעיל), וכל אחד כדרכו. מכל מקום, לבבלי ברור שנטילת ידיים צריכה שיעור לכל אחד בפני עצמו. להערכתנו, נקודת מוצא זו אינה מתאימה לפירוש המשנה. היא מבטאת את התקבלותה של עמדתו של רבי מאיר בציבור ואת החשיבה ההלכתית-דתית של חכמים. אבל רבי יוסי סבור שבנטילת (נתינת) ידיים ציבורית די בפחות מכשיעור, אבל לא בכלשהו, אלא בשיעור מופחת. יתר על כן, מהסוגיה משמע שהחידוש של אמוראי בבל הוא שצריך כלי המכיל רביעית ושיהא כלי מכובד, נדרשים מים הנראים כמים וכן הלאה. כל אלה כללי הבבלי, ואין להסביר את המשנה לפי הכללים המאוחרים.
כפשוטם של דברים, ברישא מדובר בנטילת הידיים שנטלו ביחד ואנשים הצטרפו ופרשו מנטילת המים הכללית, והסיפא מדברת על הנטילה שלפני הסעודה עצמה, שבה נטלו את שתי הידיים, ואז נדרשה כמות הלכתית יותר משום שזו הייתה נטילת הידיים העיקרית לפני גוף הסעודה. עוד נעיר שנטילת ידיים מכונה "שיירי טהרה" אבל נהגו בה חומרות כשל טבילה למי חטאת (להלן מ"ב), כך שאין היא משיירי טהרה אלא חלות עליה חומרות כחמורה שבטהרות.
בתוספתא מופיעה הלכה שונה: "הנוטל ידיו במקדש צריך ליטול מי רביעית וקידוש ידים ורגלים אין לו שיעור" (פ"א ה"ה, עמ' 681). אם כן, רק במקדש נדרשת כמות של רביעית. ובמדינה? האם שם אין צורך בשיעור כלל ועיקר, או ששם נוהגים כרבי יוסי בתוספתא (תנא קמא של משנתנו)? ייתכן שזו עמדת ביניים בין רבי מאיר לרבי יוסי. כפי שנראה להלן הדרישה לרביעית מים אינה מוחלטת ויש עמדות שלפיהן צריך או רביעית או שטיפה כפולה (פעמיים – להלן פ"ב מ"א). מכל מקום, הצירוף של המשנה והתוספתא רומז לזיקה שבין נטילת ידיים במקדש לבין הנטילה בסעודה.
בתוספתא יש פירוט של החידוש שבמשנה: "נוטלן ארבעה וחמשה זה בצד זה, ואינן חוששין משום ארבעה דברים. משום שמא נטמאו<sup class="footnote-marker">10</sup><i class="footnote">הידיים הטהורות בידיים טמאות, שהרי הקילוח של המים לא פגע בו בזמן בכל הידיים, או שהמים שנטמאו מיד אחת נגעו בידיים שכבר נטהרו וטימאו אותן.</i>, משום שמא נעשתה בהן מלאכה<sup class="footnote-marker">11</sup><i class="footnote">מים שהחלו ליטול בהם ידיים כאילו נעשתה בהם מלאכה. אבל מכיוון שמדובר בשפיכה אחת אין זו מלאכה, או שנטילת ידיים אינה נחשבת למלאכה.</i> ומשום שמא לא נטלו מן הכלי ומשום שמא לא ניטלו מן הרביעי<sup class="footnote-marker">12</sup><i class="footnote">שכל אחד קיבל מים בכמות בלתי מספקת (של רביעית).</i>, אבל הנוטל והנותן לחברו בחפניו ידיו טמאות שמא תחלה לא נטלו מן הכלי" (פ"ב ה"ז, עמ' 682). גם כאן מדובר בבירור בנטילת ידיים של חמישה זה בצד זה, כלומר ביחד ולא כל אחד לחוד.

Mishnah 2

<b>בכל הכלים נותנין לידים אפילו בכלי גללים בכלי אבנים בכלי אדמה</b> – שלושת אלו הם קבוצה ספרותית של כלים שאינם מקבלים טומאה<sup class="footnote-marker">13</sup><i class="footnote">משנה, אהלות פ"ז מ"ה; כלים פ"י מ"א ועוד.</i>. במסכת פרה (פ"ה מ"ה) הם מופיעים כקבוצה שמותר לקדש בה את מי החטאת, והמשנה שם מונה כלים נוספים הנזכרים להלן. המשותף למי חטאת ולנטילת ידיים הוא שבשניהם נדרש כלי. אמנם התחושה הפשוטה היא שכלי שלם הוא כלי שנגמרה מלאכתו, אבל אלו כלים שנגמרה מלאכתם ואינם מטמאים. לפנינו משוואה לוגית (המתוארת בטבלה להלן) שהמשנה פוסלת אותה.
משוואת נטילת ידיים
ואמנם משוואה זו נכונה ברוב הכלים וברוב החומרים, אבל יש גם כלים שאינם מקבלי טומאה, ובמקביל מקבלי טומאה שאינם כלים.
לכאורה ההלכה מיותרת, שהרי אלו כלים לכל דבר. ברם ייתכן שהמשנה באה להדגיש שגם כלים אלו, שהם כלים באיכות נמוכה, מותר ליטול בהם ידיים, ואולי המשנה מרמזת לכך שהיו שחיפשו דווקא כלים שאינם מקבלים טומאה כדי להדר בטהרת הידיים. נגד טהרת יתר זו מתריעים חכמים.
להלן נראה שההשוואה בין מי חטאת לנטילת ידיים רחבה הרבה יותר.
<b>ואין נותנין לידים לא בדפנות הכלים</b> – הרקע להלכה הוא משנת כלים (פט"ו מ"א ועוד). כלי שנשבר והשתמשו בשוליו אינו מקבל טומאה, ואינו נחשב לכלי. הרצון להשתמש בכלי שבור להכנת מי חטאת אינו נובע מחיסכון אלא מרצון להימנע מאפשרות של טומאה, אך מה שאינו מקבל טומאה גם אינו נחשב ל"כלי", ולמי חטאת יש צורך בכלי. כלי שנשבר והשתמשו בשבריו למעין אותה מלאכה מקבל טומאה, ונחשב לכלי. הרצון להשתמש בכלי שבור להכנת מי חטאת אינו נובע רק מחיסכון אלא גם מרצון להימנע מאפשרות של טומאה, שכן מה שאינו מקבל טומאה גם אינו נחשב ל"כלי", ולנטילת ידיים ולקידוש מי חטאת יש צורך בכלי. כך גם שנינו במשנת פרה: "בכל הכלים מקדשים אפילו בכלי גללים, בכלי אבנים, ובכלי אדמה, ובספינה, מקדשין בה. אין מקדשין לא בדפנות הכלים, ולא בשולי המחץ, ולא במגופת החבית, ולא בחפניו. מפני שאין ממלאין, ואין מקדשין, ואין מזין מי חטאת, אלא בכלי. אין מצילין בצמיד פתיל אלא כלים. שאין מצילים מיד כלי חרס אלא כלים" (פ"ה מ"ה).
<b>ולא בשולי המחץ</b> – ה"מחץ" הוא כלי חרס שבסיסו (השוליים) היה עשוי כנראה כקדרה הפוכה, כלומר שטבעת הבסיס הייתה גבוהה מעט כך שניתן היה להכיל בה נוזלים כשהחזיקו את הכלי הפוך. המחץ מופיע עם הגת בקבוצה אחת: "הגת, והמחץ, והמשפך של גוים. רבי מתיר וחכמים אוסרין. ומודה רבי בקנקנים שהן אסורות. ומפני מה אילו אסורות ואילו מותרות? אילו עשויות למוכנס<sup class="footnote-marker">14</sup><i class="footnote">"למוכנס" משמעו לכנוס בהם נוזלים.</i>, ואילו עשויות שלא למוכנס. של עץ ושל אבן צריך לנגב, אם היו זפותין צריך לקלף"<sup class="footnote-marker">15</sup><i class="footnote">תוס', עבודה זרה פ"ח ה"א, עמ' 473-472; ירו', שם פ"ה הי"ד, מה ע"ב; בבלי, שם עד ע"ב.</i>. סתם כלי חרס של גוי אסור, אך הגת והמחץ של נכרים מותרים (לדעת רבי) משום שאינם כלי קיבול. הגת היא מקום דריכת הענבים, והתירוש שוהה שם זמנית. הוא הדין למחץ המשמש כמקום דריכת הענבים, מעין גת מחרס שנועדה לשימוש ביתי. המחץ הוא אפוא מעין ערֵבה, גיגית פתוחה<sup class="footnote-marker">16</sup><i class="footnote">כל זאת בניגוד לבראנד, כלי חרס, עמ' רפא-רפד, המתאר סתם כלי חרס גדול, וכבר סבר כך בעל פירוש הגאונים לטהרות על אתר, עמ' 10.</i>. ייתכן שהמחץ הוא הכלי שדלו בו את היין מהגת, כלי שעל צורתו איננו יודעים דבר.
ההלכה חוזרת בתוספתא ובברייתא נוספת: "שולי כלי עץ, כלי עצם<sup class="footnote-marker">17</sup><i class="footnote">בכתב יד וינה רק "כלי עצם".</i>, וכלי זכוכית, אין מקדשין בהן. קרדן, ושפן, ועשאן כלים<sup class="footnote-marker">18</sup><i class="footnote">ראו ליברמן על אתר. בעל פירוש הגאונים לכלים פ"ל מ"א (עמ' 79-78) פירש מלשון "עשאן קרטיס" (כרטיס בלשוננו, והוא ביוונית χάρτης), כלומר יישר את שולי השבר כך שיהא כטבלה ישרה. פירוש זה אינו הולם, שכן כלי שטוח שאין לו כלי קיבול אינו מטמא. אבל הכוונה שיישר את שולי חתיכת החרס, ככתוב במשנה "קירטסן או שפן בשופין טמאין" (כלים פ"ל מ"א), ששפשף את הצלעות השבורות בפצירה וכך החליקן ככרטיס. זהו שנאמר "עשאן כלים". "שהן" שבתוספתא כלים (להלן) הוא שיבוש מ"שפן", שייף אותם בפצירה. בכתב יד וינה "ספן ושפן", והוכפל בטעות או על מנת לברר היטב את התפקיד.</i>, מקדשין בהן. מגופת (צ"ל מגופה) שהתקינה לכלי כשרה לקדש בה, ביצת הנעמית כשרה לקדש בה..." (פרה פ"ה ה"ח, עמ' 635-634), וכן: "שולי המחצין, ושולי הפחתין, וקרקעות הכלים, ודופנותיהן מאחריהן, אין ממלאין בהן, ואין מקדשין בהן, ואין מזין מהן, ואין מצולים<sup class="footnote-marker">19</sup><i class="footnote">צריך להיות "מצילין" או "ניצולין".</i> בצמיד פתיל, ואין מצילין מיד כלי חרס. קרדסן, שהן<sup class="footnote-marker">20</sup><i class="footnote">צריך לתקן ל"שפן", כאמור לעיל.</i>, ועשאן כלים: ממלאין בהן, ומקדשין, ומזין, ומצילין בצמיד פתיל, ומצילין מיד כלי, ומקבלין חרש טומאה מכאן ולהבא, דברי רבי. וחכמים אומרים כל כלי חרש שטהר שעה אחת אין לו טומאה לעולם" (תוס', כלים בבא קמא פ"ז הט"ו, עמ' 578). גם בברייתא זו מופיעות חמש ההלכות בקבוצה אחת, ואכן ההלכות קשורות זו לזו. מה שאינו כלי אין ממלאים בו מי חטאת, ואין מניחים בתוך המים שבו אפר, ואין מזין ממנו, והוא אינו כלי לקבל טומאה, ואין הוא מציל בצמיד פתיל (שהכלי סגור ככלי חרס), ואם הכלי תוקן הרי שהוא ככלי שלם לדעת רבי, וזו התוספתא שלנו, ולדעת חכמים אין לו טהרה עולמית.<b> ולא במגופת החבית</b> – מגופה היא הפקק של החבית. הפקק היה עשוי טיט פשוט שהידקו על פי החבית (הכד) ובאצבע הכניסו מהטיט לפיית החבית. כך נוצר בה כלי קיבול שיכול היה להכיל מעט נוזלים. אבל מבחינת ייעודו הוא לא נועד לשמש ככלי, ולעתים גם לא היה צָרוף<sup class="footnote-marker">21</sup><i class="footnote">בראנד, כלי חרס, עמ' רסה-רע.</i> (איור 5). כאמור, בתוספתא שלנו יש מסורת חולקת שאם התכוון להשתמש במגופה ככלי (לזילוף כמות קטנה של נוזלים) הרי שהיא ככלי לכל דבר.<b> ולא יתן לחבירו בחפניו מפני שאין ממלין ואין מקדשין ואין מזין מי חטאת ואין נותנין לידים אלא בכלי ואין מצילין בצמיד פתיל אלא כלים שאין מצילין מיד כלי חרס אלא כלים</b> – הזכרת מי החטאת אינה מקרית. משנתנו כולה היא העברה ממשנת פרה והותאמה מעט לצורכי נטילת ידיים, כפי שברור מההשוואה בין המשניות.
<b>איור 5</b> מגופת החבית. לעיתים הפקק היה גדול והיה בו חלל. גבע, הרובע היהודי ד, 172.
כלי נטילת ידיים וכלי קידוש מי חטאת
ברור גם שהמקור הוא משנת פרה, שכן שם אין זכר לנטילת ידיים ואלו משנתנו רומזת למי החטאת.
איננו יודעים עד כמה הייתה משנת פרה ידועה. אם היא הייתה מוכרת בציבור היטב הרי שניסוח המשנה שלנו טומן בחובו מסר ספרותי, שנטילת ידיים דורשת טהרה ברמה גבוהה כמו מי חטאת. בפירושנו למשנת פרה ראינו שבכל הקשור למי חטאת הונהגו הלכות מחמירות ביותר, ואלו משקפות התייחסות מלאת יראה למים הקדושים, שטהרת הכול תלויה בהם. האם רצו להעניק גם למי נטילת ידיים מהילת קדושה זו? או אולי העבירו את הדיון משם לנטילת ידיים כליקוט ספרותי? אפשרות זו תתחזק בהמשך פירושנו. בתוספתא למשנתנו מופיעה עוד סדרת הלכות על כלים שונים (פ"א ה"ו-ה"ז, עמ' 681). למרבית הפרטים מקבילות בדיונים השונים במסכת כלים, ובעיקר במסכת פרה.
ממשנתנו ברור שנטילת ידיים היא בכלי. אין זו רק הדרך הרגילה אלא הדרך היחידה, ומה שחשוד בכך שאינו "כלי" במובן ההלכתי והמכובד אינו כשר לנטילת ידיים.
נטילת ידיים וקידוש מי חטאת – השוואה בין מסכתות כלים ופרה
גם כאן הועברה הברייתא ממסכת פרה, כמו המשנה.
כלל הלכתי נוסף השנוי בתוספתא הוא: "שברי כלי חרס שיש בהן כדי קבלת רביעית, נוטלין מהן לידים. שברי כלי מתכות אף על פי שיש בהן כדי קבלת רביעית אין נוטלין מהן לידים" (פ"א ה"ח, עמ' 681). זו הלכה מקלה הסותרת את הרישא של המשנה, ואת הברייתות בתוספתא. הרי דפנות כלים הם שברי כלים. סתם דפנות הם של כלי חרס, וקשה להעמיד את משנתנו בכלי מתכת דווקא. להערכתנו לפנינו עיבוד ספרותי בלבד של ברייתא אחרת שהועבר אגב גררא בגלל הדמיון בניסוח המשפטי: "שברי כלי חרס שמקבלין אפילו כל שהן, ממלאין בהן, ומקדשין ומזין מהן, אין מצילין בצמיד פתיל, אבל מצילין מיד כלי חרש. שברי כלי מתכות חזרו לטומאתן הישנה, גולמי כלי מתכות הרי הן ככלים אלא שהן טהורין" (תוס', כלים בבא קמא פ"ז הי"ז, עמ' 578). הרישא של הברייתא חולקת על משנת פרה, ופירשנוה במשנת פרה. הסיפא עוסקת בעניין אחר. עורך התוספתא הביא ברצף אחד את הברייתות הסותרות, צירף את עניין כלי המתכת והיסב אותו, אגב גררא, לעניין נטילת ידיים.

Mishnah 3

<b>המים שנפסלו משתיית בהמה בכלים פסולין</b> – מי טהרה צריכים להיות נקיים. הגדרה זו היא כללית ביותר, ובמסורת ההלכה התנאית הגדירו כמובן את חובת הנקיות. למי מקווה הכלל ההלכתי הוא שאם השתנה מראיהם המים נפסלו: "הדיח בו סלי זיתים וסלי ענבים ושנו את מראיו כשר, רבי יוסי אומר מי הצבע פוסלין אותו בשלשה לוגין, ואינן פוסלין אותו בשנוי מראה. נפל לתוכו יין ומוחל ושנו את מראיו, פסול..." (משנה, מקוואות פ"ז מ"ג).
במשנה שלפני כן (מקוואות פ"ז מ"ב) ובהמשך הפרק שם מפורטים פרטים שונים; אנו דנו בהם במקומם וסיכמנו שיש מחלוקת האם המראה פוסל או שינוי החומר, ופירוש זה מוכח ממשנה ה שם (מקוואות פ"ז)<sup class="footnote-marker">22</sup><i class="footnote">ברם כפי שראינו בפירושנו למקוואות פ"ז מ"ה השאלה האם רבי יוחנן בן נורי חולק על חכמים או לא שנויה במחלוקת בבבלי.</i> ומהספרא: " 'מקוה מים', לא מקוה כל משקים כולם. 1. פרט לשנפל לתוכו מי כבשים ומי צבעים ושינו את מראיו דברי רבי מאיר. שהיה רבי מאיר אומר כל הפוסלו בשלשת לוגים פוסלים אותו בשינוי מראה. 2. מי כבשים ומי צבעים פוסלים אותו בשלשת לוגים מים, ופוסלים אותו בשינוי מראה. 3. רבי יוסי אומר כל הפוסל בשלשת לוגין אין פוסלין אותו בשנוי מראה" (ספרא, שמיני פרשה ט ה"ד, נו ע"א). אם כן, שלוש דעות לפנינו:
1. פסול הוא בשינוי מראה בלבד.
2. פסול הוא בעצם העירוב, וכל תוספת קטנה של שלושה לוגים פוסלת.
3. הפסול הוא בעצם העירוב, אבל רק ברוב.
כולם מסכימים ששינוי מראה פוסל, אבל יש סוברים שהוא רק אחת העילות לפסילת המים, והעירוב בכמות זו או אחרת הוא עילה נוספת.
הדעת נותנת שמי שסבור שתמד שהחמיץ אינו פוסל את המקווה מדגיש את עצם הפסול, ומה שהוא מזון אינו פוסל, אבל לדעת מי שמדגיש את שינוי המראה אין הבדל בין תמד שהחמיץ לתמד שלא החמיץ.
האפשרות השנייה היא שכל מה שהוא מזון אינו פוסל אלא בשינוי מראה, ותמד שלא החמיץ ומי צבע שניהם אינם מזון ולכן פוסלים לא בשינוי מראה אלא רק בעצם מהותם. פירוש הרמוניסטי זה בצורה זו קשה לקבלו, שהרי אם השתנה המראה מה לי הסיבה לכך, מה לי תמד שהחמיץ ומה לי תמד שלא החמיץ? אין זאת אלא שמי שמדגיש את טיב החומר אינו מתחשב כלל בשאלת מראה המים. דרך הרמוניסטית אחרת היא לפרש שהחומר עצמו פוסל רק בשלושה לוגים, אבל שינוי מראה פוסל בכל שהוא. שלוש העמדות שלנו הן הדגשים שונים (הניסוח הקודם מודגש בקו):
1. <u>פסול הוא בשינוי מראה בלבד</u> בכלשהו, ואין חשיבות לכמות.
2. <u>פסול הוא בעצם העירוב, וכל תוספת קטנה של שלושה לוגים פוסלת</u>, תוספת קטנה יותר פוסלת רק במי צבע.
3. <u>הפסול הוא בעצם העירוב, אבל רק ברוב (הברייתא)</u>.
הדעת נותנת שההגדרה של שינוי מראה היא השלב האחרון שבו ניתן ניסוח משפטי אחיד. ברם הדוגמאות הרבות שלפניו מעידות שכלל זה התגבש מאוחר יחסית, לאחר שנדונו הפרטים השונים. מכל מקום לכלוך אינו פוסל מי מקווה, וההגדרה של שתיית בהמה אינה נזכרת. במי חטאת דרישות חמורות יותר, ולמעשה כל מים משונים נפסלו, כולל מי טבריה החמים (משנה, פרה פ"ח מ"ט ואילך). שינוי המראה אינו מופיע כגורם במשפט זה, אבל ייזכר בהמשך המשנה.
שיעור זה של פסילה (אינו ראוי לשתיית בהמה) אינו חוזר במקורות. בכמה תחומים מופיע השיעור של "ראוי לאכילת כלב". חמץ הופך לשאור כאשר נפסל לאכילת כלב (תוס', ביצה פ"א ה"ה), ומה שקרוב יותר לענייננו הוא: "כלל אמרו בטהרות, כל המיוחד לאוכל אדם טמא עד שיפסל מאוכל הכלב" (משנה, טהרות פ"ח מ"ו)<sup class="footnote-marker">23</sup><i class="footnote">השוו תוס', תרומות פ"ט ה"ו ומקבילותיה; בבלי, כריתות כא ע"א; ירו', חלה פ"ד ה"ג, ס ע"א; בבלי, שבת קכח ע"א.</i>. אם כן לפנינו לא רק מינוח ייחודי אלא שפה הלכתית אחרת, פחות חמורה מזו של משנת חטאת, אך שונה לגמרי מזו של סתם טהרה. לעתים חמורה ממנה, ולעתים מקלה ממנה.
<b>ובקרקעות כשרים</b> – משתמע מהמשנה שניתן ליטול ידיים במים שבקרקע, כלומר שבניגוד למשתמע ממשנה א אין הכלי חובה וניתן להטביל את הידיים במים, ומה שחשוב יותר, שהדרישות לניקיון המים חמורות פחות במים שבקרקע. לא נאמר שמים אלו צריכים להיות חיים או נוזלים. בבבלי מבואר: "ראשונים – נוטלין בין בכלי בין על גבי קרקע, אחרונים – אין נוטלין אלא בכלי, ואמרי לה: אין נוטלין על גבי קרקע" (חולין קה ע"א).
<b>נפל לתוכן דיו</b> – דיו הוא חומר הכתיבה הרגיל, והוא משנה כמובן את צבע המים,<b> קומוס</b> – שרף אילן (Gum), <b>וקלקנתוס</b> – רבו הכתיבים למילה זו, והמעתיקים השתבשו בה קשות. הנוסח הנכון הוא קלקנתוס, והיא מילה יוונית: kalkantos – ά, גפרת נחושת שהיו מוסיפים לדיו. קומוס וקלקנתוס מופיעים יחדיו, לעתים עם הדיו, כחומרי רישום (משנה, שבת פי"ב מ"ד; מגילה פ"ב מ"ב). כן שנינו במסכת סופרים: "אין כותבין לא על גבי דיפתרא, ולא על גבי נייר מחוק, לא בשחור, ולא בשיחור, לא בקומוס, ולא בקנקנתוס, ולא במי טריא, ואין נותנין קנקנתוס בדיו. אמר רבי יעקב משום רבי מאיר שמעתי שנותנין קנקנתוס לתוך הדיו, אמר רבי יהודה לא היה אומר כך, אלא חוץ מפרשת סוטה שבמקדש, מפני שהיא נמחקת, אבל רבי שמעון בן אלעזר אומר משום רבי מאיר שאמר משום רבי ישמעאל שנותנין קנקנתוס לתוך הדיו"<sup class="footnote-marker">24</sup><i class="footnote">שתי המסורות במסכת סופרים, פ"א ה"ו, עמ' 100-99. ראו קרויס, ארכאולוגיה ג, עמ' 152-148; הרן, הסופר, עמ' 91-75.</i>. אם כן, עד למאה השנייה למניינם השתמשו מעתיקי הספרים בישראל בדיו הפחם בלבד. רבי מאיר, אשר היה מעתיק ספרים ולבלר, הטיל קנקתוס לתוך הדיו, וכן הוא מספר: "דתני, אמר רבי מאיר: כל ימים שהיינו למידין אצל רבי ישמעאל לא היינו נותנין קלקנתוס בדיו" (ירו', סוטה פ"ב ה"ד, יח ע"א). אם כן, יש בכך סיוע לנוסחתו של רבי שמעון בן אלעזר שרבי ישמעאל היה שותף לחידוש הכנסת הקלקנתוס לדיו. מסורת קרובה לזו יש בתלמוד הבבלי, בשינויים חשובים: "דתניא, אמר רבי מאיר: כשהייתי אצל רבי ישמעאל הייתי מטיל קנקנתום (קלקנתוס) לתוך הדיו ולא אמר לי דבר, כשבאתי אצל רבי עקיבא אסרה עלי. איני? והאמר רב יהודה אמר שמואל משום רבי מאיר: כשהייתי לומד אצל רבי עקיבא הייתי מטיל קנקנתום לתוך הדיו ולא אמר לי דבר, וכשבאתי אצל רבי ישמעאל אמר לי: בני, מה מלאכתך? אמרתי לו: לבלר אני. אמר לי: בני, הוי זהיר במלאכתך, שמלאכתך מלאכת שמים היא, שמא אתה מחסר אות אחת או מייתר אות אחת – נמצאת מחריב את כל העולם כולו. אמרתי לו: דבר אחד יש לי וקנקנתום שמו, שאני מטיל לתוך הדיו. אמר לי: וכי מטילין קנקנתום לתוך הדיו? והלא אמרה תורה: 'וכתב', 'ומחה'!... תניא, רבי יהודה אומר, רבי מאיר היה אומר: לכל מטילין קנקנתום לתוך הדיו חוץ מפרשת סוטה, ורבי יעקב אומר משמו: חוץ מפרשת סוטה שבמקדש" (בבלי, עירובין יג ע"א; סוטה כ ע"א).
<b>ונשתנו מראיהן פסולין</b> – כאן המשנה חוזרת לדרישה של משנת מקוואות שלמי הנטילה יהיה מראה מים. כמובן גם במי חטאת מופיעה דרישה זו, אם כי ללא הכלל של שינוי מראה (משנה, פרה פ"ט מ"א). כפי שאמרנו הכלל של שינוי מראה הוא הכלל הרגיל במקוואות ובטהרה, אך שונה מזה של פסול לאכילת בהמה. <b>עשה בהם מלאכה או ששרה בהן פיתו פסולין</b> – כפשוטו גם ללא שינוי מראה. עשיית מלאכה פוסלת רק במי חטאת. במקווה אין דרישה כזאת, אבל הדרישה למים חיים מונעת עשיית מלאכה ברוב המקרים (אך לא מבחינה הלכתית עקרונית). השריית הלחם אינה משנה את המראה, והיא דוגמה קיצונית לעשיית מלאכה, אף על פי שאין בה שינוי של ממש במים ואף לא הגבהתם.<b> שמעון התימני אומר אפילו נתכוון לשרות בזה ונפל לשני כשרין</b> – למרות כוונתו הפסולה, אין פוסל אלא עשייה של ממש. מלשון המשנה אפשר אף להסיק ש"חכמים" או תנא אחר חולקים על שמעון התימני וחושבים שכבר הכוונה פוסלת.
עשיית מלאכה פוסלת במי פרה אדומה ובמי חטאת (משנה, פרה פ"ד מ"ד; פ"ח מ"א), שם לא נזכרת האפשרות של כוונה ללא מעשה, אלא רק של מעשה ללא כוונה (אדם שאינו השומר עשה מעשה במים). ברם נושא זה של כוונת פסול במי חטאת מופיעה לגבי שתיית מי חטאת: "החושב על מי חטאת לשתות, רבי אליעזר אומר פסול, רבי יהושע אומר כשיָטה" (משנה, פרה פ"ט מ"ד). בפירושנו למשנה ראינו כי רבי אליעזר בדרך כלל מקל ותובע שינהגו במי חטאת בדרכי הטהרה הרגילות, אם כי במידת חומרה גדולה קצת יותר, ואילו רבי יהושע דורש שינהגו במי חטאת בקפדנות רבה, מעבר לדרכים ההלכתיות הרגילות. החמרה זו של רבי יהושע ביחס למי החטאת מועברת חלקית לנטילת ידיים, או לפחות מעלים לגביהם את האפשרות להחמרה כזאת. עצם הרעיון שכוונת מעשה תפסול את המים לנטילת ידיים נשמע מרחיק לכת, וההלכה מסתברת יותר אם הועברה ממשנה קדומה העוסקת במי חטאת, משנה שבהקשרה המקורי לא השתמרה.
בבבלי נוסף שמים חמים (חמי אור) פוסלים את המים לנטילת ידיים. אלו מראיהם כמים חיים, אך טעמם ספוג גפרית<sup class="footnote-marker">25</sup><i class="footnote">ראו פירושנו לפרה פ"ח מ"ט.</i>. הבבלי מוסיף: "איתמר, חמי האור; חזקיה אמר: אין נוטלים מהן לידים, ורבי יוחנן אמר: נוטלין מהם לידים. אמר רבי יוחנן: שאלתי את רבן גמליאל בנו של רבי, ואוכל טהרות, ואמר לי: כל גדולי גליל עושין כן. חמי טבריא, חזקיה אמר: אין נוטלין מהם לידים, אבל מטבילין בהם הידים, ורבי יוחנן אמר: כל גופו טובל בהן, אבל לא פניו ידיו ורגליו. השתא כל גופו טובל בהם, פניו ידיו ורגליו לא כל שכן?" (חולין קו ע"א).
עד כאן לפנינו מחלוקת שאנו שומעים ממנה תיאור מוזר שגדולי הגליל נוהגים ליטול ידיהם בחמי האור, ואף על פי כן חזקיה אוסר זאת. חזקיה ורבי יוחנן שניהם חכמי טבריה, שניהם הכירו את המעיינות החמים שבעיר ובסביבתה (איור 6) ומן הסתם זכו להשתמש בהם למטרות שונות. אולי
<b>איור 6א.</b> חמת טבריה. מבית המרחץ שהיה סביב מעיין מי הגופרית בטבריה נותרו מעט שרידים, אך הוא ידוע היטב במקורות. צילמה ד' ספראי.
<b>איור 6ב.</b> בית המרחץ הרפואי הגדול והבינלאומי בחמת גדר. מתוך הירשפלד, חמת גדר.
לפנינו מסורת בבלית של מי שעבורם חמי אור אינם חמי טבריה אלא סתם מים שחוממו. הבבלי עצמו מבחין שם בין המים במקומם לבין המים שהועברו ונאגרו במאגר כלשהו, ומשנתנו מצוטטת בו בנוסח שונה שבו הנושא שנוי במחלוקת: "כתנאי: 'מים שנפסלו משתיית בהמה'...". מכל מקום ההמשך הוא: "בכלים – פסולים, בקרקע – כשרין, רבי שמעון בן אלעזר אומר: אף בקרקע, טובל בהן כל גופו, אבל לא פניו ידיו ורגליו". על כך שואל הבבלי: "השתא כל גופו טובל בהן, ידיו ורגליו לא כל שכן?", ומתרץ שזה ההבדל בין מים במקומם למים במאגר. כאמור הציטוט אינו ממשנתנו, וכאילו הבבלי אינו מכיר אותה. במבוא הכללי לסדר טהרות עמדנו על כך שהבבלי לא הכיר בחלק ממשניות טהרות, אם משום שהיו נדירות ואם משום שנחשבו לבלתי מתורצות.
שאלת הבבלי מרתקת לגופה: מהי טבילת פניו, ידיו ורגליו? אנו מכירים נוהג כזה בדת המוסלמית. ייתכן שלפנינו עדות לנוהג יהודי קדום. רחיצת פניו, ידיו ורגליו נזכרת במקורות נוספים, כגון "העושה מערות לרבים מרחץ בהן פניו ידיו ורגליו" (תוס', בבא מציעא פי"א הל"א), וכן: "מים מגולין לא ירבץ בהן את הבית, ולא ירחץ פניו ידיו ורגליו. אחרים אומרים לא אמרו אלא בזמן שיש בו סרטה. וכמה הן, בקרקעות ארבעים סאה, אחרים אומרים סאתים, בין מכונסין בין מפוזרין" (תוס', תרומות פ"ז הי"ד). בברייתא זו הרחצה היא רחצת הגוף לצורכי היגיינה ותחושה טובה, אבל הצירוף של "פניו, ידיו ורגליו" יחד עם "מי קרקעות" עשוי היה להוות מקור לדברי הבבלי.
במהלך סוגיה אחרת בבבלי מובאת מסורת חשובה: "דאמר רב נחמן בר רב זבדא, ואמרי לה אמר רב נחמן בר רבא אמר רב: הדלקת נר בשבת, חובה. רחיצת ידים ורגלים בחמין ערבית, רשות. ואני אומר: מצוה. מאי מצוה? דאמר רב יהודה אמר רב: כך היה מנהגו של רבי יהודה בר אלעאי, ערב שבת מביאים לו עריבה מלאה חמין, ורוחץ פניו ידיו ורגליו, ומתעטף ויושב בסדינין המצוייצין, ודומה למלאך ה' צבאות" (שבת כה ע"ב). רחצת הרגליים מתקשרת למנהג לטבול את הרגליים במים, במקביל לנטילת ידיים, כמו שנהגו הכוהנים במקדש. רבי יהודה היה גם רוחץ את פניו, ושוב קשה לדעת האם לפנינו נוהג בבלי, או המשך של המנהג הארץ-ישראלי הקדום יותר. "רשות" בדברי חכמים היא מצווה קלה ו"מצוה" היא ממש חובה, ועסקנו בכך במבוא.
מכל מקום, רק במי חטאת מופיע פסול של מי גפרית: "המים המוכים פסולים. אלו הן המוכים? המלוחים והפושרים" (משנה, פרה פ"ח מ"ט). פסול מחמיר זה, הנוהג רק במי חטאת, הועבר גם הוא לנטילת ידיים.
אם כן, במשנתנו שנויות במשפט אחד הלכות בשתיים או שלוש "שפות הלכתיות שונות"; האחת אינה מחמירה או מקלה מחברתה, אלא שהן כללים שונים: אכילת בהמה, נשתנה מראה, נעשתה מלאכה (ללא שינוי מראה וללא פסול מאכילת בהמה). הרושם הוא שלתוך המשנה נאספו כל הגישות האפשריות בדיני טהרה הנוגעים לטיב המים. קשה לראות בקובץ זה מדיניות הלכתית, ודומה שלפנינו מעין איסוף ספרותי בלתי אחיד מבחינה משפטיתשל כל העמדות, כולל המחמירות ביותר.

Mishnah 4

<b>הדיח בהן את הכלים או שמיחה</b> – ניגב,<b> בהן את המידות</b> – כלים ששימשו לבדיקת נפח. את אלה צריך היה לנגב כדי שלא יידבק בהם חומר ותקטן המידה. הוא ששנינו: "הסיטון מקנח מדותיו אחת לשלשים יום, ובעל הבית אחת לשנים עשר חדש. רבן שמעון בן גמליאל אומר חלוף הדברים. חנוני מקנח מדותיו פעמים בשבת וממחה משקלותיו פעם אחת בשבת ומקנח מאזנים על כל משקל ומשקל" (משנה, בבא בתרא פ"ה מ"י). <b>פסולין</b> – זו דוגמה לעשיית מלאכה שכמעט אין בה לכלוך.<b> הדיח בהן כלים מודחין בחדשין כשרין</b> – זו הדחת כלים שאין בה כל לכלוך, ובכך הקלו.<b> רבי יוסה פוסל בחדשים</b> – לרבי יוסי, שבמשנה א מיוחסת לו הקלה בנושא השיעורים והיעדר דרישה לשמירה על כללי הפורמליות, מיוחסת כאן הקפדת יתר על שמירת המים.
להלכה שבמשנה יש מקבילה סגנונית העוסקת בהכשר טומאה. גם הכשר טומאה הוא רק כשהמים באו בכלי<sup class="footnote-marker">26</sup><i class="footnote">ראו במבוא למסכת מכשירין, שם נראה כי כלל זה רעוע מכול וכול, וכנראה לא נהג הלכה למעשה. </i>: "מה כלי מיוחד שהוא תלוש מן הקרקע, אף כל תלוש מן הקרקע. מרבה אני את שמילאן לגבל בהם, ולהדיח בהם את הכלים שהם תלושים מן הקרקע, ומוציא את שבבורות ובשיחים ובמערות שאין תלוש מן הקרקע" (ספרא, שמיני פרשה ח ה"א, נד ע"ד). המשפטים בספרא סדורים ומובנים ויש בהם סדרת מקבילות למשנתנו: קרקע, כלים ולגבל, ואצלנו קרקע, כלים והשריית הפת, שהיא פעולה הדומה ל"לגבל". אם כן זו פחות או יותר אותה רשימה שפעם משמשת להגדרת הכשר טומאה ופעם היא משמשת בתחום נטילת הידיים. אין בידנו לקבוע באיזה תחום נוצרה הרשימה.

Mishnah 5

<b>המים שהנחתום מטביל בהן את הקלוסקין פסולין</b> – קלוסקין או גלוסקין (גלוסקמא) הוא לחם טוב במיוחד ומתוק (משנה, דמאי פ"ו מ"ב), ביוונית κóλλιξ (kollis). בסוף הכנת העיסה הרטיבו את הבצק המעובד כדי להחליקו לתבנית הרצויה. המשנה חוזרת על הדין של "שרה בהן פיתו" (מ"ג), ולפנינו שריד מעריכה קדומה אחרת של אותן הלכות. הגלוסקין נעשה בדרך כלל במאפיות ולא במטבח הפרטי, לכן הוא נקשר לנחתום. כך, למשל, מספר המדרש על "המלך" המחזר אחר אהובתו: "ראה אותה אצל הנחתום ומילא חיקה קלוסקיות, אצל החנוני והשקה אותה" (פסיקתא דרב כהנא, בחדש השלישי יב, עמ' 212), וכן "הולך אדם... אצל נחתום הרגיל אצלו, ואומר לו תן לי ככר אחד או גלוסקה אחת" (תוס', ביצה פ"ג ה"ז).
<b>כשהוא מדיח בהן את ידיו כשרין</b> – בזמן האפייה נדבקות לידי האופה פיסות בצק, והוא מלטש את ידיו במים כדי לנקותן. לא ברור מדוע המים אינם נפסלים, הרי יש בכך עשיית מלאכה. אולי המשניות חולקות.
אפשרות אחרת היא שהמשפט מועבר ממשנת מקוואות: "האוחז באדם ובכלים ומטבילן טמאין, ואם הדיח את ידו במים טהורים" (פ"ח מ"ה). משמעות המשפט היא שהיד מהווה חציצה והמים לא נגעו בפינה זו שבכלי, אבל אם הזיז את ידו נגעו המים ביד והיא טהרה. המשפט ו"כשהוא מדיח..." הוא אולי העברה, ובהקשרו הנוכחי אינו קשור לנחתום אלא עומד בפני עצמו. הטביל ידו צריך להדיח אותה כדי שהמים ייגעו בכל חלקי היד.
הדחת הידיים קרובה ללטישה, שהיא הרטבת הבצק. הלטישה נזכרת במקורות נוספים. כך, למשל, האופות שמשתהות בהכנת הבצק בפסח מוצע להן ללטוש ידיהן (משנה, פסחים פ"ג מ"ד), וכן: "מכאן אמרו תפח תלטוש בצונן..." (מכילתא דרבי ישמעאל, בא ט, עמ' 32).
<b>הכל כשרין ליתן לידים אפילו חרש שוטה וקטן</b> – לכאורה המשפט פשוט, אך מאחוריו מסתתרת הנחה שיש מקום לסברה שמי שנותן לידיים נוטל חלק במצווה. כלומר, המצווה אינה ליטול ידיים אלא לבצע את מעשה הנטילה. עם זאת, ההוה אמינא קשה והמשפט כולו נראה מיותר. ברם המשפט מקבל משמעות לנוכח ההשוואה עם דיני מי חטאת: "הכל כשרים לקדש חוץ מחרש שוטה וקטן, רבי יהודה מכשיר בקטן ופוסל באשה ובאנדרוגינוס" (משנה, פרה פ"ה מ"ד), וכן: "הכל כשרין להזות חוץ מחרש שוטה וקטן, ורבי יהודה מכשיר בקטן. רבי ישמעאל בנו של רבי יוחנן בן ברוקא אומר חרש שוטה וקטן שהזו ואחרים רואין אותן הזאתן כשרה" (תוס', פרה פי"ב ה"ח, עמ' 640). בפירושנו למשנה ראינו כי יש חילופים בשמות הדוברים, ולא כאן המקום להרחיב בכך. המשנה באה להדגיש אפוא שכל אחד רשאי ליתן מים על הידיים, וההדגשה נחוצה נוכח ההלכה המקבילה במי חטאת, ולנוכח הדעות השונות שם. הדמיון גדל לנוכח היעדר התייחסות לאישה במשנתנו. מה יותר טבעי מכך שאישה תיתן מים לידיים לבעלה, וטבעי גם שתתעורר שאלת נתינת מים לגבר זר. השאלה אינה מתעוררת משום שגם במי חטאת חכמים אינם מתייחסים לשאלה (בניגוד לרבי יהודה העוסק בכך במשנה פרה). התוספתא מרחיבה את ההיתר לטמאים: "הכל כשרין ליתן לידים, אפילו טמא מת, אפילו בועל נדה, כל שאינו מטמא את המים במשא כשר ליתן לידים" (פ"א הי"ב, עמ' 681).
מאיר בר-אילן טען שהפתיחה "הכל כשרים" היא בדרך כלל פתיחה פולמוסית, ניסוח של חכמים הבאים להדגיש שבעבודת ה' זו כל ישראל שותפים ואין לכוהנים זכויות יתר<sup class="footnote-marker">27</sup><i class="footnote">בר-אילן, כוהנים.</i>. ואכן בחלק מהמקרים שהוא מביא המדובר במשימות, במקדש או מחוצה לו, שהכוהנים השתלטו עליהן וראו בהן מונופול שלהם, עדות לזכויות היתר שלהם ולמעמדם כמובילי העשייה הדתית בחברה הישראלית. דוגמה לכך היא משנת יומא, וכן שנינו: "הכל כשרין להוליכו<sup class="footnote-marker">28</sup><i class="footnote">את השעיר לעזאזל.</i> אלא שעשו הכהנים [גדולים]<sup class="footnote-marker">29</sup><i class="footnote">המילה "גדולים" היא שיבוש, וראו דיוננו במשנה שם.</i> קבע ולא היו מניחין את ישראל להוליכו. אמר רבי יוסי מעשה והוליכו ערסלא, וישראל היה" (פ"ו מ"ג). פִסקה זו חושפת אפוא במפורש טפח מהמאבק בין חכמים (פרושים) לבין הכוהנים, ולדעתו סדרה ארוכה של הלכות הפותחות במילים "הכל כשרים" מרמזות לאותו מאבק<sup class="footnote-marker">30</sup><i class="footnote">בר-אילן, כוהנים. בר-אילן כלל ברשימה גם מקרים שאינם חלק מהמאבק האנטי-כוהני, כגון המשנה "הכל שוחטים" שאינה עוסקת בשחיטה במקדש אלא בשחיטה סתם. עם זאת השחיטה במקדש היא חלק ממאבק זה, ראו לעיל פ"ב מ"ג. במקרים נוספים המונח "הכל כשרין" אינו קשור כלל לכוהנים כגון משנה, מגילה פ"ב מ"ד העוסקת בקריאת מגילה. </i>. המאבק היה חברתי-דתי. הכוהנים ראו עצמם כמנהיגים הדתיים ותבעו מונופול על כל עבודות המקדש, ואילו חכמים שאפו שהמקדש יהיה נחלתם של כל ישראל. כך, למשל, תבעו הצדוקים שהמימון למחצית השקל יבוא מתרומות עשירים; הם היו עשירי העם, וכך ינכסו מצווה זו לעצמם<sup class="footnote-marker">31</sup><i class="footnote">ראו מבואנו למסכת שקלים.</i>. הפרושים, לעומתם, תבעו שכל ישראל יתרמו את מחצית השקל כך שהמקדש ימומן מכספי העם כולו. כמו כן ייסדו הפרושים את ה"מעמדות" שהיה בהם ביטוי לשותפות של כל עם ישראל בעבודת המקדש<sup class="footnote-marker">32</sup><i class="footnote">ראו פירושנו לתענית פ"ד מ"ב.</i>.
חכמים לא היו יכולים לנשל את הכוהנים מהמונופול על עבודת הקרבנות. במפורש נאמר בתורה שהזר הקרב יומת, והם לא היו יכולים להתכחש להוראה המפורשת, ולא לצמצמה. המאבק התנהל אפוא סביב קבוצת עבודות, מצוות ותפקידים חברתיים-דתיים יוקרתיים. כך, למשל, לפי ההלכה הכול כשרים לקדש, כלומר להזות מי חטאת, אבל בפועל עשו זאת בדרך כלל הכוהנים<sup class="footnote-marker">33</sup><i class="footnote">משנה, פרה פ"ה מ"ד ופי"ב מ"י, וראו פירושנו להן. </i>. בעימות זה, שחלקו היסטורי (התרחש בימי בית שני) וחלקו ספרותי (התחולל בבית המדרש לאחר חורבן הבית), עסקנו בהרחבה<sup class="footnote-marker">34</sup><i class="footnote">ראו המבוא והנספח למסכת שקלים.</i>. הולכת השעיר שייכת לקבוצה זו של עבודות. לפי ההלכה הכול כשרים להוליך את השעיר, אך המשנה מעידה במפורש שבפועל היה זה מעין מונופול של הכוהנים. בכל המקרים שהובאו לא ברור מתי נוסחה ההלכה. ייתכן שלפחות בחלק מהמקרים הניסוח ההלכתי הוא מלאחר החורבן וכבר אינו משקף עימות ממשי<sup class="footnote-marker">35</sup><i class="footnote">להוציא את הדיון על השאלה מי מזה את מי החטאת, מצווה שהמשיכה להתקיים גם אחרי החורבן.</i>. תביעתם של חכמים מתמצית במילה "הכל", והיא תובעת זכות זו גם לישראל. לא תמיד עלה הדבר בידם, כגון "הכל מיטמאין בנגעים חוץ מן הגוים וגר תושב. הכל כשרים לראות את הנגעים אלא שהטומאה והטהרה בידי כהן. אומרים לו אמור טמא, והוא אומר טמא, אמור טהור, והוא אומר טהור" (משנה, נגעים פ"ג מ"א). התורה הפקידה את ראיית הנגעים במפורש בידי הכוהן. חכמים אינם יכולים להתכחש לכך, אבל הם ניסו לצמצם את מעמדו לזה של דובר טקסי בלבד שחכמים מנחים אותו בעבודתו. כמו כן: "הכל כשרים לקדש חוץ מחרש שוטה וקטן, רבי יהודה מכשיר בקטן" (משנה, פרה פ"ה מ"ד). המדובר בהזיית מי חטאת שבפועל הייתה מעין "מונופול כוהני", שהרי הם העוסקים העיקריים בטומאה וטהרה, וחכמים ניסו (לשווא) לבזר תפקיד זה לכלל ישראל<sup class="footnote-marker">36</sup><i class="footnote">ראו בהרחבה במבוא למסכת פרה.</i>. אפשר שגם משנת ערכין (פ"א מ"א) שייכת למכלול זה: "הכל מעריכין...". בתורה ההחלטה בדבר הערכת הנדרים וקביעת הערכים היא בידי הכוהן: "והעריך הכהן אֹתה בין טוב ובין רע כערכך הכהן כן יהיה" (ויקרא כז יב), לפיכך היה מקום לחשוב שכל פרשת ערכים מוגבלת לכוהנים, רק הם תורמים, ובעיקר רק הם מעריכים מה ערכו של התורם. והמשנה קובעת שאין זה כך. אנו עסקנו ונעסוק בכל הלכה זו במקומה, ובנספח למסכת שקלים סיכמנו את שאלת הפולמוס הסמוי והגלוי שבין כוהנים וחכמים. אלא שיש להדגיש שלמרות הדוגמאות הרבות והמשכנעות שהביא אותו חוקר עדיין לא כל המשניות הפותחות ב"הכל..." שייכות לפולמוס נגד כוהנים. כך, למשל, המשפט "הכל מיטמין בנגעים" אינו בא להעניק כבוד למי שנטמא אלא להפך, לומר שעליו חל עולה של מצווה, וברור שגם הכוהנים לא ראו בעצם המחלה מונופול שלהם אלא רק בריפויה. הוא הדין ב"הכל מעריכין", וקשה להאמין שהיה אי מי שתבע שישראל יהיה מנוע מלהקדיש למקדש את ערכו.
במשנתנו ברור ש"הכל" לא בא לשלול טענה שרק הכוהנים רשאים לתת לידיים, אלא שכל המשפט נגזר מהיחס למי חטאת ולכן נעשה שימוש במינוח הפולמוסי, מינוח שבשלב מאוחר יותר (בתוך תקופת התנאים) איבד את משמעותו הפולמוסית.
ניתן אפוא לסכם שלפנינו סדרת ראיות לכך שמשנתנו הושפעה לא רק מההלכות של מי חטאת, אלא גם מהניסוחים שבמשנת פרה. רמזים נוספים לכך איתרנו בכל אחת מהמשניות ב-ד, אם כי במשנה ב ראינו גם רמזים להעברות של הלכות טומאה בכלל (הלכות המשובצות גם ממסכת כלים).
החירש, השוטה והקטן הם שלישייה המופיעה יחדיו בהלכות רבות. הקורא את המשנה מתרשם שיש כאן קבוצה מלוכדת שיש לה הלכות ברורות ואחידות. התמונה הכללית, אפשר לומר ה"קנונית", העולה מרוב המקורות היא ששלישייה זו פטורה ממצוות. הם אינם חייבים בהן משום שאין בהם דעת. רוב הדוגמאות לכך הן מ"מצוות עשה": הם אינם חייבים בקריאת מגילה (משנה, מגילה פ"ב מ"ד); הם אינם חייבים במצוות ראייה, כלומר הבאת קרבן ראייה למקדש (משנה, חגיגה פ"א מ"א)<sup class="footnote-marker">37</sup><i class="footnote">כך פירשנו את משנת חגיגה פ"א מ"א.</i>; הם פטורים מתקיעת שופר (תוס', ראש השנה פ"ג ה"ה) וכן הלאה. כתוצאה מכך, אם עשו מעשה של קודש אין הוא חל, ולכן אין הם תורמים (משנה, תרומות פ"א מ"א) ואין הם מוציאים את הרבים ידי חובת מגילה (משנה, מגילה פ"ב מ"א) או ידי חובת שופר (משנה, ראש השנה פ"ג מ"ח). הנימוק המשפטי הוא: "חרש, שוטה וקטן אין מוציאין את הרבים ידי חובתן. זה הכלל: כל שאינו מחויב בדבר, אינו מוציא את הרבים ידי חובתן" (ראש השנה שם). האבחנה בין ההגדרה שנקטנו בה ש"מעשה של קודש אינו חל" לבין "אין מוציאים אחרים ידי חובה" מחייבת עיון, ולא כאן מקומו.
לא רק ממצוות עשה הם פטורים אלא גם ממצוות לא תעשה, כדברי המדרש: " 'לדעת כי אני יי מקדשכם', למה נאמר? לפי שהוא אומר, 'ושמרו בני ישראל את השבת', שומע אני אפילו חרש שוטה וקטן במשמע, תלמוד לומר 'לדעת כי אני יי', לא אמרתי אלא במי שיש לו דעת" (מכילתא דרבי ישמעאל, כי תשא, מסכתא דשבתא א, עמ' 341).
במסגרת דיני ממונות אין להם זכות קניין. מה שקנו אינו שלהם, ומה שהזיקו הם פטורים מלשלם: "חרש, שוטה וקטן פגיעתן רעה. החובל בהן חייב, והם שחבלו באחרים פטורין" (משנה, בבא קמא פ"ח מ"ד). כמו כן: "חרש, שוטה וקטן ששחטו ואחרים רואין אותם, חייב לכסות. בינן לבין עצמם, פטור מלכסות" (משנה, חולין פ"ו מ"ג), וכן: "חרש, שוטה וקטן נידרין ונערכין, אבל לא נודרין ולא מעריכין, מפני שאין בהם דעת" (משנה, ערכין פ"א מ"א).
עם כל זאת, במהלך פירושנו ראינו כי היו חכמים שהעניקו לכל אחד מקבוצה זו זכויות וחובות שווים לבני אדם רגילים. בית שמאי, ובעקבותיהם רבי יהודה, סברו שקטן חייב במצוות ומוציא ידי חובה. בניו של רבי יוחנן בן גודגדא היו חירשים בני דעת, והוא סבר שחירש הוא בעל זכויות וחובות ממוניות ככל אדם. גם על השוטה נחלקו האם הוא בעל זכויות בימים ובשעות שבהם הוא שפוי במידת מה<sup class="footnote-marker">38</sup><i class="footnote">ראו פירושנו לתרומות פ"א מ"א; חגיגה פ"א מ"א; פרה פ"ה מ"ח.</i>.
<b>מניח חבית בין ברכיו ונוטל</b> – במשנה חסר כביכול משפט. אין חובה שמישהו ייתן לידיים, וכל אדם רשאי ליטול ידיים לבד (כמו בטבילה, ובניגוד להזיה הנעשית בידי אחר). הדרך הטכנית לכך היא להטות חבית בין ברכיו, <b>ומטה חבית על צידה ונוטל</b> – זו דרך שנייה ליטול ידיים לבד,<b> והקוף נותן לידים</b> – בספרות חכמים מעשה הקוף הוא המודל למעשה ללא כוונה. מן הסתם היו רק מעט קופים שתורגלו למלאכה זאת, ואין זו אלא תבנית ספרותית שמשמעה שכל אחד יכול ליתן מים לידיים, גם ללא כוונה. כמו כן: "הכל כשרין לשחוט אפילו כותי, אפילו ערל, ואפילו ישראל משומד. שחיטת המין, עבודה זרה, ושחיטת גוי, הרי זו פסולה, ושחיטת הקוף הרי זו פסולה. שנאמר 'וזבחת ואכלת', לא שזבח הגוי ולא שזבח הקוף ולא שנזבח מאליה" (תוס', חולין פ"א ה"א, עמ' 500). חכמים הכירו את הקוף, אם כי הייתה זו חיה נדירה (משנה, כלאים פ"ח מ"ו; ירו', מגילה פ"ד ה"א, עה ע"א, ועוד).
<b>רבי יוסי פוסל בשני אילו</b> – הוא אוסר על נטילת יד עצמית ועל נתינת ידיים שלא במודע (כלומר שאם עשה כן לא יצא ידי חובה). לכאורה היה צריך רבי יוסי לחלוק ולסבור שחירש, שוטה וקטן נוטלים לידיים, אבל נאמר שהוא חולק בשני אלו, ומשפט זה מוציא מהכלל את החירש ורעיו. אין אלא לומר אחת משתיים, או שהוא מצטרף לסוברים שחירש, שוטה וקטן הם בעלי דעת, או שאין לו שיטה הלכתית אחידה (ש"צריך כוונה") אלא הוא סבור שנטילת ידיים צריכה להיות מעמד מכובד, ללא הנמקה הלכתית נוספת.
שני התנאים במשנה מוציאים מכלל חשבון אפשרות של נטילת יד אחת בסיוע היד השנייה, אם כי אינם שוללים אפשרות זו במפורש, אבל היא אינה עולה אלא במשנה הבאה.

Chapter 2



Mishnah 1

<b>נטל לידו אחת משטיפה אחת</b> – נטל יד אחת בלבד. כאמור בסוף הפרק הקודם, המשנה לעיל התעלמה מאפשרות זו שאדם ייתן מים בעצמו ליד אחת ואחר כך לידו השנייה, ואילו משנתנו מאפשרת זו וסותרת את קודמתה, או לפחות סותרת את רוח הדברים שבה.
המונח "שטיפה אחת" אינו מוברר. מבחינה לשונית שטיפה היא כמו "טבילה" או "נטילה". בעברית קיימות שלוש מילים, "טבל", "רחץ" ו"שטף", ולידיים יוחד מונח נוסף והוא "נטל". השורש טב"ל מופיע בתורה רק להכנסת אבר או חלק לנוזל, כגון "וטבל הכהן את אצבעו בדם..." (ויקרא ד ו), או "את הצִפֹר החיה יקח אֹתה ואת עץ הארז ואת שני התולעת ואת האזֹב וטבל אותם ואת הצִפֹר החיה בדם הצִפֹר השחֻטה..." (ויקרא יד ו), וכן "וכבוא נֹשאי הארון עד הירדן ורגלי הכהנים נֹשאי הארון נטבלו בקצה המים..." (יהושע ג טו). השורש טב"ל בהקשר של טבילת כל הגוף למטרות טיהור מופיע רק בספר מלכים, בהקשר דתי, באופן חלקי: "וירד ויטבֹל בירדן שבע פעמים כדבר איש האלהים וישב בשרו כבשר נער קטֹן ויטהר" (מלכים ב ה יד). המדובר בטבילת מצורע (נעמן); אמנם אין זו טבילה לפי כללי ספר התורה, אבל היא טבילה למטרות ריפוי וטיהור. המילה הרווחת במקרא היא השורש רח"ץ, כגון "בבֹאם אל אהל מועד ירחצו מים ולא ימֻתו" (שמות ל כ) ועוד הרבה. בספרות חז"ל פורשה ההוראה כטבילה, זאת אף שהשורש רח"ץ מופיע במקרא פעמים רבות לאו דווקא בהקשר של טבילת כל הגוף לטהרה (כגון בראשית יט ב; כד לב; מג כד; שמות כט יז; ויקרא א יג; ח כא ועוד). גם רחצת ידיים ורגליים מהכיור מכונה במקרא "רחצה" (שמות מ לא ואילך)<sup class="footnote-marker">1</sup><i class="footnote">לניתוח מפורט של התרגומים היווניים ראו הנספח למסכת אהלות. </i>.
השורש שט"ף מופיע במקרא פעמים רבות בהקשרים שונים<sup class="footnote-marker">2</sup><i class="footnote">כגון ירמיהו מז ב ועוד.</i>, גם בהקשרים של רחצה למטרות טהרה, הקשרים שחז"ל פירשו אותם כטבילה, כגון "וכלי חרש אשר תבֻשל בו ישבר ואם בכלי נחֹשת בֻשָלה ומֹרק ושֻטף במים" (ויקרא ו כא). גם הפסוק המשמש כבסיס ההלכתי לנטילת ידיים (בזב) משתמש בפועל "שטף": "וכל אשר יגע בו הזב וידיו לא שטף במים וכבס בגדיו ורחץ במים וטמא עד הערב" (ויקרא טו יא), וכן "וכלי חרש אשר יגע בו הזב ישבר וכל כלי עץ ישטף במים" (שם יב). הווה אומר שחז"ל הבינו והשתמשו בפועל "שטף" גם לתיאור הטבילה ההלכתית. בספרות חז"ל משמש הפועל בעיקר לתיאורים שאינם הלכתיים, כגון "אילן שנעקר והסלע עמו, שטפו נהר והסלע עמו..." (משנה, ערלה פ"א מ"ג) וכדומה, אבל לעתים נדירות משמש גם את תיאור הטבילה ההלכתית. כך, למשל, כלים שניתן לטבלם (כלי מתכת וכיוצא באלו) מכונים בספרות ההלכתית "כלי שטף" (משנה, זבים פ"ה מ"א; תוס', כלים בבא קמא פ"ב ה"א, עמ' 570 ועוד). ואכן בנוסח ההגדה של בני ארץ ישראל בירכו בליל הסדר שלוש פעמים על נטילת ידיים, וסימנך "נר"ש": על <u><b>נ</b> </u>טילת ידים, על <u><b>ר</b> </u>חיצת ידים ועל <u><b>ש</b> </u>טיפת ידים<sup class="footnote-marker">3</sup><i class="footnote"> ראו ספראי וספראי, הגדת חז"ל, עמ' 61-63.</i>, וגאוני בבל התנגדו לכך בתוקף. לעתים קשה לדעת האם כוונת הכתוב לשטיפה רגילה או לטבילה. כך, למשל, במסכת זבחים מדובר על מירוק ושטיפה של כלי קודש: "טעונין... ומריקה ושטיפה בכלי נחשת במקום קדוש" (פי"א מ"ד), וכן: " 'קודש קדשים' מה תלמוד לומר? שיכול אין לי שטעונה מריקה ושטיפה אלא חטאת בלבד... פרט לתרומה דברי רבי יהודה. רבי שמעון אומר 'קודש קדשים' טעונים מריקה ושטיפה ואין קדשים קלים טעונים מריקה ושטיפה" (ספרא, צו פרק ז ה"ו-ה"ז, לג ע"א, וכן תוס', זבחים פ"י הי"א, עמ' 495) ועוד. אפשר היה להבין ששטיפת כלי קודש היא טבילה, אבל המשנה אומרת: "מריקה כמריקת הכוס ושטיפה כשטיפת הכוס מריקה בחמין ושטיפה בצונן" (זבחים פי"א מ"ז). המשנה אינה סבורה ששטיפה היא טבילה, אחרת לא הייתה צריכה לומר שהיא במים צוננים. גם בספרא מודגש שאין צורך בטבילה, לא במים חיים ולא בארבעים סאה (ספרא, צו פרק ז ה"ג, לג ע"א). לא מן הנמנע שבעל המדרש רומז לדעה אחרת שלפיה היה צורך בטבילה של ממש, אך אין הכרח בפירוש זה. יש אפוא לפרש ששטיפה היא טקסית יותר, לפחות מעין נטילת ידיים, אך לאו דווקא בטבילה. כן יש לפרש את המונח אצלנו, כשימוש בלשון המקרא במסגרת המשנה, לתיאור נטילת הידיים הרגילה.
<b>ידו טהורה</b> – לכאורה פשוט שהכוונה שמותר ליטול יד אחר יד. אבל הסבר זה אינו משתלב בהמשך, ונדון בו להלן.<b> לשתי ידיו משטפה אחת רבי מאיר מטמא עד שיטול מרביעית</b> – המשפט קשה משתי סיבות. מבחינה סגנונית משתמע ממנו שהמונח "שטיפה אחת" עומד בניגוד ל"רביעית"; מבחינה הלכתית, אם יד אחת טהורה בשטיפה אחת, למה שתי ידיים אינן טהורות? הקושי הוא אפוא בתוכנו של משפט זה, וגם בהקשרו למשפט הקודם. רמב"ם מפרש שמדובר במקרה שיד אחת נטמאה, והוא נוטל את שתי ידיו כאחת. יד אחת נטהרת, אבל היד השנייה נטמאת מהמים ששטפו את היד הראשונה ולכן השטיפה השנייה צריכה להיות ברביעית מים לפחות כדי לסלק את המים הקודמים. לשם כך הרמב"ם משלים את המילים החסרות במשנה ומניח שתי הנחות, האחת שגם כשיד אחת טמאה צריך ליטול את שתי ידיו, והאחרת שתמיד צריך ליטול ידיו פעמיים, אם כי אפשר גם להידחק ולומר שרק במקרה כזה צריך נטילה שנייה. הנטילה השנייה נזכרת במשנה הבאה, ונפרש אותה במקומה, אבל יש להודות שבמשנה זו אין היא נזכרת.
אפשר שהמשנה מדברת במונחים המקובלים בתקופתה. "שטיפה" היא בכמות קטנה, פחות מרביעית; אין זו השלמה לרישא (כאילו היה כתוב "משטיפה אחת שהיא פחות מרביעית")<sup class="footnote-marker">4</sup><i class="footnote">כך מפרש הר"ש ובעקבותיו אלבק, אלא שמדבריהם הקצרים קשה להסיק האם כוונתם להשלים את המשנה או לפרשה כמו שהצענו.</i>, אלא זו הייתה המוסכמה, שהמונח "שטיפה" עומד בניגוד ל"נטילה". ה"שטיפה" איננה המונח המקראי לנטילת הידיים של חכמים, אלא להפך, זו שטיפה רגילה בכמות קטנה. את שתי הידיים יש ליטול ברביעית מים לפחות, אבל יד אחת ניתן ליטול גם בפחות מרביעית. זו דעת רבי מאיר, וחכמים חולקים, כלומר או שהם סבורים שגם יד אחת דורשת רביעית, או שלדעתם גם נטילת שתי הידיים אינה זקוקה לרביעית. פירוש זה קשה יותר, משום שהוא יוצר מחלוקת על מוסכמה מקובלת. אמנם ייתכן שיש החולקים על מוסכמה כזאת, אך אם ניתן לפרש את המשנה בפשטות באופן שלא תיווצר מחלוקת נוספת פירוש זה עדיף. לפיכך יש לומר שלדעת חכמים גם ביד אחת צריך רביעית לנטילת ידיים. הקושי בפירוש זה הוא שהמונח "שטף" מתפרש שלא כלשון המקרא לנטילת ידיים (כמו שהצענו לעיל) אלא לרחצה סתם בכמות קטנה. יש בכך קושי, אך אין הדבר בלתי אפשרי<sup class="footnote-marker">5</sup><i class="footnote">בנוסחה אחרת המופיעה בדפוס בשם הר"ש נדחית פרשנות נוספת. יד אחת די לה בשטיפה אחת ושתי ידיים צריך ליטול פעמיים, או בפעם אחת אבל בכמות גדולה. לדעת הפירוש המיוחס לר"ש אדרבה, נטילת ידיים אחת בכמות מים מספקת עדיפה. בשאלה זו נעסוק במשנה הבאה. מכל מקום, לדעתנו בסופו של דבר פירוש זה והפירוש שהבאנו בגוף הדיון מתאחדים.</i>.
לדעת הר"ש<sup class="footnote-marker">6</sup><i class="footnote">באותה נוסחה שנייה שהוזכרה בהערה הקודמת.</i> חכמים אינם חולקים על רבי מאיר, זאת בניגוד למשתמע מסגנון המשנה, ובניגוד לרמב"ם היודע לפסוק שהלכה כחכמים, ומשמע שמחלוקת לפנינו.
רבנו תם<sup class="footnote-marker">7</sup><i class="footnote">תוספות לגיטין טו ע"ב ד"ה "נוטל", וראו דיוננו להלן בסוגיית הבבלי.</i> פירש ששטיפה אחת היא בכמות הגדולה מרביעית, ובהמשך הנוטל לשתי ידיו שטיפה אחת היא פחות מרביעית. לדעתנו פרשנות זו אינה הולמת את ההמשך, שהרי אם שטיפה אחת משמעה יותר מרביעית מה ההבדל בין שטיפה של יד אחת לשתי ידיים, בשתיהן יש צורך בכמות מים יותר מרביעית, ואפשר שנפל שיבוש בדברי רבנו תם.
עוד הציעו ראשונים<sup class="footnote-marker">8</sup><i class="footnote">"דלא בעו רביעית כשנוטל בשתי שטיפות. והשתא דליכא אלא שטיפה אחת, צריך רביעית בשטיפה זו. אבל בנוטל ידו אחת, לא צריך רביעית, כי אתו משירי טהרה. אלא שתהא אותה שטיפה מרובה כשתים" (תוספות לחולין קז ע"א ד"ה "דלא אתו"), וראו עוד חידושי הרשב"א לגיטין שם וראשונים רבים נוספים.</i> ששטיפה אחת ביד אחת היא פחות מרביעית, ובשתי ידיים צריך (לדעת רבי מאיר) או שתי שטיפות, ואז אין צורך ברביעית, או שטיפה אחת עם רביעית. פירוש זה הוא חידוש הלכתי גדול<sup class="footnote-marker">9</sup><i class="footnote">בעל ים של שלמה לחולין סימן ל מציע לצמצם את החידוש לכך שאם יש שתי שטיפות אין צורך שבכל אחת תהיה רביעית, אבל בשתיהן יש חובה שתהיה רביעית, ולא נרחיב בכך.</i>, אך מבחינת הטקסט הוא אפשרי<sup class="footnote-marker">10</sup><i class="footnote">לדעת הרשב"א בחידושיו לגיטין טו ע"ב גם רבנו תם שהבאנו לעיל סבור כך, ואין זה הולם את נוסח דבריו המצוטטים בתוספות. לא נרחיב כאן בבירור דעתו של רבנו תם, ודי לנו בעצם הצעת הפירוש למשנה.</i>. החידוש ההלכתי אינו מפתיע, שכן שנינו: "הנוטל ידיו במקדש צריך ליטול מי רביעית, וקידוש ידים ורגלים אין לו שיעור" (תוס', פ"א ה"ה, עמ' 681). אם כן רק נטילת ידיים במקדש (לאכילת קודשים) חייבת ברביעית, אך לתרומה ולחולין אין צורך ברביעית, ואפילו קידוש ידיים ורגליים אינו צריך רביעית.
בעל מלאכת שלמה מציע פירוש הפוך העונה גם על הקושי הלשוני שהצענו. שטיפה היא טבילה בנהר או במקווה; יד אחת די לה בטבילה, ולדעת רבי מאיר בשתי ידיים חייב ליטול ידיו ברביעית וטבילה אינה מספיקה. מה דעת חכמים איננו יודעים; או שלדעתם די בטבילה גם לשתי ידיו, או שהם מסכימים עם רבי מאיר ואינם חולקים כמו שהבאנו. בעל מלאכת שלמה מבסס את פירושו על רש"י בסוגיה בגיטין (בבלי, גיטין טו ע"ב) המצטטת ברייתא בנושא דומה: "הנוטל ידו אחת בנטילה ואחת בשטיפה, ידיו טהורות<sup class="footnote-marker">11</sup><i class="footnote">עוד נעיר לנוסח כתב יד וטיקן 130 ו-140 הגורסים במקום "שטיפה" – "זריקה".</i>". הסוגיה עצמה תידון מעט להלן, ובשלב זה נסתפק בכך ש"שטיפה" עומדת בניגוד ל"נטילה". רש"י מפרש שהיא טבילה, ולדעת ראשונים רבים אחרים היא בפחות מרביעית. בעל מלאכת שלמה, בחושו הלשוני הנדיר, הסתמך על פרשנות זו למונח "שטיפה" לצורך הבהרת המשנה.
לאחר כל דברי הראשונים יש לחזור לתוספתא המבהירה חלק מהשאלות שהתחבטנו בהן: "הנוטל ידיו משטיפה אחת צריך ליטול מי רביעית, דברי רבי מאיר. רבי יוסי אומר לשתי ידיו צריך ליטול מי רביעית, ידו אחת אפילו נטל משירי רביעית כשר" (פ"א ה"ג, עמ' 681). מהתוספתא משמע שאכן יש במשנה מחלוקת (בניגוד לר"ש), ומשנתנו היא דברי רבי יוסי. פירוש המשנה עצמה הוא כפירוש הר"ש. "שטיפה" משמעה שטיפה בפחות מרביעית, ליד אחת די בכך, לשתי ידיו חייב ברביעית, והמחלוקת היא האם חייב ברביעית גם ביד אחת. לא נאמר מה דין הנוטל ידיו בשתי שטיפות, ומן הסתם בשתי שטיפות כבר יש רביעית שכן אי אפשר להרטיב את כל היד בשפיכת כמות קטנה יותר. להלן, בסוף משנה ב, נציע הסבר נוסף לשתי השטיפות, ואף לכך שבשטיפה הראשונה נטלו יד אחת ובשנייה שתיים.
הנוטל ידיו בשטיפה אחת
מבין כל הפירושים אנו מעדיפים את הפירוש האחרון, של בעל מלאכת שלמה, משום שיש בו שימוש הולם במונח "שטיפה", ויש בו פירוש מילולי של המשנה, אך דעתנו מתבטלת נוכח עדות התוספתא.
כפי שהזכרנו במהלך הדיון, המשנה נזכרת אולי בסוגיית הבבלי בגיטין טו ע"ב. השאלה שם (לפי פירוש הסוגיה עצמה) היא האם מותר ליטול יד אחת בלבד, ולפי נוסח הדפוס מצוטטת כתשובה ברייתא: "והתנן: הנוטל ידו אחת בנטילה ואחת בשטיפה – ידיו טהורות". לפי נוסח זה הסוגיה מתעלמת ממשנתנו שיש בה תשובה ברורה לשאלה, ומעדיפה ברייתא בלתי ידועה ממקבילות. לשיטתנו אין בכך קושי, וכבר עמדנו על כך שהבבלי התעלם ממשניות רבות בטהרות, וכאילו היה פחות בקי בהן, או שסבר שאינן מתורצות ועדיף להסתמך על ברייתות אחרות. אבל רבנו תם מביא גרסה שונה של הגמרא, והיא כמשנתנו: "ורבינו תם גרס על פי המשניות נטל ידו אחת משטיפה אחת ידו טהורה" (תוספות לגיטין טו ע"ב ד"ה "הנוטל"). כפי שמעמידים התוספות שם הגרסה באה כתשובה לקושיה על נוסח הסוגיה שם, קושיה שאפשר לתרצה גם בדרכים אחרות. השאלה היא האם לפנינו גרסה או תירוץ בדרך של תיקון הטקסט. הרשב"א שם מעיד שמצא כן במשניות מדוקדקות הבאות מספרד (או "מצרפת"), כלומר במשנתנו. אין בכך חידוש עבורנו, שכן זה הנוסח בכל עדי הנוסח למשנה. אין המשפט מעיד אלא על נדירותן של משניות טהרות בחוגו של הרשב"א, ואין בכך עדות לנוסח הבבלי. אלא שלרשב"א ולרבנו תם ברור שהגמרא ציטטה את משנתנו ולא ברייתא אנונימית. לעומת זאת הריטב"א לגיטין שם מציג את הדברים אחרת: "ורבנו תם מדוחק קושיא זו הגיה גירסת הספרים...", כלומר שאין זו גרסה אלא תיקון. אבל הראבי"ה, למשל, רואה בכך גרסה לכל דבר<sup class="footnote-marker">12</sup><i class="footnote">ראבי"ה, ביאורי סוגיות, סימן אלף קט.</i>. בכתבי היד המעטים שבידינו אין עדות לנוסח זה, ונראה שלפנינו תיקון של רבנו תם שלנוכח קשיים לא היסס להגיה את הבבלי ולתקן את גרסתו, וראשונים רבים חלקו על עצם זכותו לנקוט בדרך פירוש זו. הוויכוח המתודולוגי הזה על שיטות לימוד ותיקון הטקסט נטוש עד ימינו, וודאי שאין לו תשובה אחת כוללת.
עוד נעיר שאחד מיסודות הפירושים השונים הוא השאלה האם יש צורך בשתי נטילות ידיים או רק בכמות של רביעית, ובשאלה זו נדון במשנה הבאה.
<b>נפל ככר שלתרומה טהור רבי יוסי מטמא</b> – את המשנה יש לבאר לאור משנה ב העוסקת בנושא זה של כיכר תרומה. המדובר בכיכר שנפלה על מים של נטילת ידיים. השאלה היא האם לאחר שניתנו על ידיים המים טמאים. לדעת חכמים הם טהורים, ולדעת רבי יוסי טמאים. אפשר גם שהמחלוקת היא האם הידיים הן "תחילה", כלומר מטמאות את המים שנגעו בהן, או שמא הן "שניות" ואינן מטמאות את המים. זו מחלוקת תנאים (להלן פ"ג מ"א). מבחינה הלכתית גם אם הידיים "שניות" הרי "השני שבחולין מטמא משקה חולין ופוסל לאוכלי תרומה" (משנה, טהרות פ"ב מ"ו), ו"כל הפוסל את התרומה מטמא את המשקין להיות תחלה" (משנה, פרה פ"ח מ"ז). אם כן, המים טמאים ומטמאים לכל הדעות. השאלות שאלות הלכתיות, ואילו כל דיני נטילת ידיים, למרות אופיים וניסוחם ההלכתי, אינם בדיוק הלכתיים. הרי אם מדובר בטומאה ממש, כל גופו טמא. אלא מדובר מלכתחילה במצב של ספק ולכל היותר בחומרה יתרה<sup class="footnote-marker">13</sup><i class="footnote">ראו דיוננו במבוא בשאלה זו.</i>, ולכן אין זה פלא שלא כל המסקנות ההלכתיות חלות במקרים כאלה של נטילת ידיים. אנו נחזור לשאלה זו במשנה הבאה.
נפילת כיכר של תרומה מחדדת את השאלה היכן נטלו ידיים. התוספתא בברכות שנצטט גם להלן מבהירה זאת: "כיצד סדר סעודה? אורחין נכנסין ויושבין על ספסלים, ועל גבי קתדראות, עד שיתכנסו. נתכנסו כולן נתנו להם לידים, כל אחד ואחד נוטל ידו אחת. מזגו להם את הכוס, כל אחד ואחד מברך לעצמו. הביאו לפניהם פרפראות, כל אחד ואחד מברך לעצמו. עלו והסבו ונתנו להם לידים, אף על פי שנטל ידו אחת נוטל שתי ידיו. מזגו להם את הכוס, אף על פי שברך על הראשון מברך על השיני. הביאו לפניהם פרפראות..." (פ"ד ה"ח). אם כן, נטילת הידיים נעשית בחדר האוכל (הטרקלין) עצמו. אמנם את התוספתא אפשר להבין גם שהשמש, הנותן לידיים, אוסף את המים לקערה, אבל צירוף משנתנו לדברי התוספתא מבהיר שהמים ניגרו על הרצפה. ואכן, במסגרת סדרי הסעודה נדונה השאלה מתי מפנים את האשפה: "בית שמאי אומרים מכבדין את הבית ואחר כך נוטלין לידים, ובית הלל אומרים נוטלין לידים ואחר כך מכבדין את הבית" (משנה, ברכות פ"ח מ"ד<sup class="footnote-marker">14</sup><i class="footnote">בפירוש המשנה עסקנו בפירושנו לברכות, ומעט גם במבוא למסכת זו.</i>). בסוף הסעודה היה הבית מלוכלך מאוד, שכן שיירי האוכל פוזרו על הרצפה, וכנראה גם שאריות מים ויין, כולל מי נטילת ידיים. על מים אלה עשויה כיכר של תרומה ליפול.
כיכר של תרומה מופיעה במשניות רבות ובמקורות נוספים כדוגמה לבעיה של היטמאות תרומה. כך, למשל, במשנת מקוואות פ"א מובאת רשימה של מעלות הטומאה או הטהרה, וכיכר של תרומה היא הדוגמה לכך.

Mishnah 2

<b>נטל את הראשונין למקום אחד ואת השניים למקום אחר</b> – המשנה מדברת על נטילת ידיים שתי פעמים, אך אינה מגדירה האם זו הלכה או שמדובר במקרה שאירע מסיבות שונות. הרמב"ם לשיטתו מבהיר בכל מקום שנטילת ידיים היא פעמיים, אך זאת רק לתרומה ולא לחולין: "הנוטל שתי ידיו לתרומה צריך לחזור וליטול פעם שנייה במים שניים כדי להסיר המים שעל גב ידיו, שהרי המים שנטל בהן תחלה, והן הנקראין מים ראשונים, נטמאו בידיו" (הלכות מקוואות פי"א ה"ג). הראב"ד שם חולק וסבור שגם בחולין יש ליטול את הידיים פעמיים. מבחינת לשון הרמב"ם אפשר שבכתבו "לתרומה" לא התכוון לצמצם, אלא שבהמשך ההלכה הוא עוסק בתרומה ורק לכן נקט לשון זאת. אלא שבדרך זו (חובת נטילה פעמיים) הרמב"ם מהלך באופן עקבי. כך הוא פוסק, וכך הוא מפרש משניות שונות. כפי שראינו לעיל גם במשנה הקודמת הוא מבסס את פירושו על הנחה זו. אבל התוספתא וראשונים אחרים פירשו את המשנה אחרת, ולפי התוספתא, למשל, אין צורך בשטיפה כפולה אלא רק בכמות מים מספקת. גם במשנה לעיל (פ"א מ"א) עלתה שאלה זו של "שניים" ו"ראשונים", וגם שם ניתנו למונחים אלו פירושים שונים והרמב"ם לשיטתו, ואנו מציעים דרך שונה (להלן) בעקבות התוספתא.
הנוהג של נטילה שנייה נזכר גם במשנה הבאה, אבל שם הוא סובל גם פרשנות אחרת (להלן). לעומת זאת ממשנה ג עולה שאכן זו חובה לכל דבר. הוא גם מופיע בברייתות שקשה להסבירן אלא כחובה, או כנוהג מקובל (כגון תוס', פ"א הי"ז, עמ' 681). מאידך גיסא, במשניות אחרות לא נזכר הצורך בנטילה שנייה. הרמב"ם פתר את השאלה בצורה משפטית בקבעו שלתרומה יש צורך בנטילה שנייה, אך לא בחולין, וכאמור ראשונים אחרים חולקים על כך. את עמדתנו נציג במשנה הבאה.
בירושלמי מופיע הנוהג, אך הוא שנוי במחלוקת, אחת מהמחלוקות הרבות בעקרונות של נטילת ידיים: "תני מים שלפני המזון רשות ושלאחר המזון חובה. אלא שבראשונים נוטל ומפסיק, ובשניים נוטל ואינו מפסיק. מה הוא נוטל ומפסיק? רבי יעקב בר אחא אמר נוטל ושונה. רבי שמואל בר יצחק אמר בעי נוטל ושונה ואת אמרת רשות? אמר רבי יעקב בר אידי על הראשונים נאכל בשר חזיר, על השניים יצאה אשה מביתה, ויש אומרים שנהרגו עליה שלש נפשות" (ברכות פ"ח ה"ב, יב ע"א). שתי מחלוקות לפנינו, והן מעורבות זו בזו: האחת האם נטילת ידיים עצמה חובה או רשות<sup class="footnote-marker">15</sup><i class="footnote">"רשות" כאן ובמקומות אחרים בספרות חז"ל היא מצווה קלה, מעשה ראוי, אף שאיננו חובה. </i>, והאחרת האם נוטל ושונה. רבי שמואל בר יצחק חולק על הפירוש של נוטל ושונה, ואיננו יודעים כיצד הוא מסביר את המילים "נוטל ומפסיק". יש להודות ש"מפסיק" אין פירושו שנוטל עוד פעם, ודומה שלפנינו פירוש אמוראי המבטא נוהג קיים אך איננו פירוש אלא החדרת הנוהג המוכר לאמוראים (מימיהם, או נוהג קדום מימי המשנה) לתוך הברייתא הבלתי מובנת. המשך המימרה בירושלמי הוסבר במבוא.
איננו יודעים להכריע האם מים שניים נחשבו לחובה, או שהיו מנהג עממי (של חסידות), או אולי כלל לא היו מים שניים אלא רק בסוף הסעודה. מכל מקום, מבחינה הלכתית הטיעון שמביא הרמב"ם קשה כפל כפליים. לא שמענו שהמים שבהם נטהרים נהיים טמאים ומטמאים את הטובל. לפי עיקרון זה גם הטובל במקווה צריך להיות טמא, שהרי בכניסתו למים טימא אותם. ועוד, אם המים הראשונים טמאים ומטמאים מה תעזור הנטילה השנייה, הרי המים הראשונים נטמאו ומשקים תחילה לעולם, כלומר הם אב הטומאה, ומטמאים את הנוטל את ידיו, ועכשיו לא רק ידיו טמאות ("מסואבות") אלא כל גופו טמא, ואם לא כל גופו, הרי ידיו ודאי טמאות כמות שהיו לפני הטבילה, ומה יועילו המים הבאים. אם אכן היה נוהג או חובה לנטילת ידיים פעמיים, הרי שהוא מצטרף לחומרות הבלתי-הלכתיות של נטילת ידיים שכמוהן ראינו כמה פעמים בפרק הראשון.
לדעתנו, במקום לפנות לנתיב ההלכתי עדיף להסביר את הנוהג או את ההלכה במניע טקסי. עשייה כפולה היא להדר ולתפארת, כשם שנהגו לכפול קריאות במעמדות ציבור במקדש. כך אנו שומעים שבזמן קצירת העומר שואל מוביל המעמד "אקצור?", והם עונים לו "קצור" שלוש פעמים (משנה, מנחות פ"י מ"ג). המקורות מסבירים שהדבר נעשה להוציא מלבם של צדוקים (תוס', מנחות פ"י הכ"ג; בבלי, שם סה ע"א). אבל כאמור הקריאה הכפולה (או אפילו המשולשת) מופיעה גם שלא בזיקה לעימותים כיתתיים. כך גם יש להבין את התפילה הכפולה "אנא ה' הושיעה נא, אנא ה' הושיע נא", וכן "יופי לך מזבח, יופי לך מזבח" (משנה, סוכה פ"ד מ"ה). כן עונים כל העם במעמד קידוש החודש "מקודש, מקודש" (משנה, ראש השנה פ"ב מ"ז), וכן קוראים פעמיים להוצאת הסוטה שחלתה "הוציאוה, הוציאוה" (משנה, סוטה פ"ג מ"ד), ובאותה מסכת (סוטה פ"ז מ"ח) הקהל חוזר פעמיים על הקריאה "אחינו אתה". גם מעמד חליצת אישה מסתיים בהכרזה כפולה "חלוץ הנעל, חלוץ הנעל"<sup class="footnote-marker">16</sup><i class="footnote">משנה, יבמות פי"ב מ"ו, וראו דיוננו על חילופי הנוסח שם.</i>, בשרפת הפרה האדומה חזרו על הקריאות ("עץ ארז זה" וכו') שלוש פעמים (משנה, פרה פ"ג מ"י), וכן במעמדות נוספים<sup class="footnote-marker">17</sup><i class="footnote">כגון משנה, יומא פ"ד מ"ה.</i>. גם באגדה באה קריאה כפולה להדגשה: "בעל החוטם, בעל החוטם" (בבלי, תענית כט ע"א). על רקע זה יש להבין את הקריאה "אמן אמן" שאומרים על קללת הסוטה (משנה, סוטה פ"ו מ"ב), קריאה שיסודה בדברי התורה. במשנה עצמה ארבעה הסברים שונים לקריאה, וכפי שהראינו בפירושנו שם ההסברים הם מדרשיים ומאוחרים, ויש להסביר את המסורת כנובעת ממניעים טקסיים. כך גם במעמד משפטו של ישו מופיעה קריאה כפולה להדגשת הרצון להוציא להורג את המתיימר להיות משיח<sup class="footnote-marker">18</sup><i class="footnote">לוקס כג 21.</i>.
עד עתה הסברנו את המים השניים כפירוש הראשונים, וכשם שפסקו פוסקי ההלכה לדורותיהם. ברם מן הראוי להציע גם הצעה נוספת. התוספתא סודרת את סדר הסעודה: "כיצד סדר סעודה? אורחין נכנסין ויושבין על ספסלים, ועל גבי קתדראות, עד שיתכנסו. נתכנסו כולן נתנו להם לידים, כל אחד ואחד נוטל ידו אחת. מזגו להם את הכוס, כל אחד ואחד מברך לעצמו. הביאו לפניהם פרפראות, כל אחד ואחד מברך לעצמו. עלו והסבו ונתנו להם לידים, אף על פי שנטל ידו אחת נוטל שתי ידיו. מזגו להם את הכוס, אף על פי שברך על הראשון מברך על השיני. הביאו לפניהם פרפראות..." (ברכות פ"ד ה"ח). לסעודה יש כללי טקס שרובם אינם קשורים להלכה, וההלכה משתלבת לתוך מערך הסעודה. כך היא קובעת מתי אדם מברך לעצמו ומתי מברכים כולם. החלק הראשון, שלפני ההסבה, הוא כאילו אישי, והחלק השני ציבורי, ובהתאם לכך פרטי ההלכה, מתי מברכים. גם באשר לנטילת ידיים יש הבדל בין החלק הראשון לשני. בחלק הראשון זו נטילת ידיים חלקית, ובחלק השני נטילת ידיים ציבורית. בשני המקרים אין המשתתפים קמים ממקומם למקור המים, אלא מישהו "נותן להם לידים". מרכיב זה מודגש, שכן המינוח "נותן לידים" (ונגזרותיו, "נתנו להם לידים" וכן הלאה) מופיע רק בתוספתא זאת ובמשנת ידים, ומעט (בצורה בלתי אחידה) בתוספתא ידים. במבוא עסקנו במינוח זה, וראינו שהבחירה בו היא מאפיין סגנוני. הכותב יכול היה לבחור באחד הניסוחים. במשנה ידים זו בחירה סגנונית שאינה אחידה; בתוספתא ברכות זו כנראה יותר מבחירה סגנונית, והיא משקפת מציאות שבסעודה הגדולה והטקסית היה הנוהג המקובל שאין אדם נוטל את הידיים לעצמו. ואכן הדגש הוא שהשטיפה עצמה מכונה "נטילה": "כל אחד ואחד נוטל ידו אחת", כלומר נוטל לעצמו, וכן "נוטל שתי ידיו", אבל גם "[ו]נתנו להם לידים". אם כן אין זו בחירה סגנונית אלא תיאור מדויק של הפעולות השונות.
התוספתא שציטטנו מדברת במפורש על שתי נטילות, אבל לא באותו זמן. הנטילה הראשונה היא של יד אחת, והשנייה של שתי הידיים. אם כן, המים השניים אינם שטיפה נוספת אלא שטיפה לאחר זמן. כך נבין גם את המשנה הראשונה. הנטילה הראשונה היא "נטל לידו האחת", והשנייה "לשני ידיו". החידוש של המשנה הוא בתחום ההלכתי המובהק, שליד אחת די במעט מים והנטילה השנייה טקסית יותר, כמות שפירשנו בעקבות מורינו הראשונים.
סדר זה של נטילה השתמר בסעודת ליל הסדר. קודם נוטלים ידיים לירקות המוטבלים ברטבים, ואחר כך לגוף הסעודה. מלכתחילה הייתה הנטילה הראשונה בברכה, כפי שהראינו בפירושנו להגדה<sup class="footnote-marker">19</sup><i class="footnote">ספראי וספראי, הגדת חז"ל, עמ' 107-102. </i>.
הנטילה השנייה איננה צורך הלכתי, שכן במהלך הסעודה אמנם נרטבו הידיים מהאוכל ומהרוק (הסעודה הייתה ללא כלי אכילה ואכלו בידיים)<sup class="footnote-marker">20</sup><i class="footnote">ראו תיאור סדר סעודת החבורה במבוא למסכת ברכות ובמבוא לפסחים.</i>, אבל האוכל טהור והאדם טהור, ואין כאן כל טומאה. לו היה חשש הטומאה ממשי היה צורך ליטול ידיים אחר כל מאכל, ואולי אפילו אחר כל נגיסה. לפחות מרכיב זה של נטילת הידיים אינו הלכתי-משפטי אלא נובע מסיבות טקסיות ומצורך באווירה של מצווה וקדושה, כמו שפירשנו במבוא.
הנטילה הראשונה אינה דורשת רביעית, והיא נטילה אחת, ואילו הנטילה השנייה היא או ברביעית או פעמיים, כפי שפירשנו במשנה א. האבחנה כשלעצמה מוכיחה שאין כאן צורך הלכתי, שכן לו היה צורך הלכתי היו שתי הנטילות אחידות. אבחנה נוספת בכיוון זה משתמעת מההלכה הבאה.
<b>ונפל ככר שלתרומה על הראשונין טמא</b> – כי המים טמאים. כפשוטה זו דעת רבי יוסי במשנה לעיל, <b>ועל השניים טהור</b> – כי המים השניים כבר טיהרו את הטהור, ואינם טמאים. כאמור, זו סתירה פנימית. ממה נפשך: אם הם טיהרו את הטהור, הם מיותרים, ואם טיהרו את מי שהוא לפחות ספק טמא, הם טמאים מספק. זו דוגמה נוספת למרכיב הבלתי הלכתי של הלכות נטילת ידיים בכלל, ושל הנטילה השנייה בפרט, מרכיב שריכזנו במבוא.
את מי הנטילה שפכו בדרך כלל במקום הסעודה עצמו ואת שיירי האוכל זרקו האוכלים לרצפה<sup class="footnote-marker">21</sup><i class="footnote">ראו פירושנו לברכות פ"ח מ"ד ובמבוא למסכת זו.</i>, וכך נוצרה במקום הסעודה אי סדר ולכלוך. מצב זה משתקף ממשנת ברכות פ"ח מ"ד הדנה בשאלה מתי מנקים את הבית. גם בציורים של סעודות גדולות נראה הלכלוך שלאחר הארוחה על הרצפה ועל השולחנות (איור 5).
<b>איור 7א.</b> מקווה לרחיצת רגליים. במקוואות נמצאו גם מקוואות קטנים, נמוכים מאוד, ששימשו לרחיצת רגליים. מקווה בעיר העליונה בירושלים. אביגד, העיר העליונה.
<b>איור 7ב</b> . מקווה לרחיצת רגליים בקריית ספר. צילמה י' כהן.
<b>איור 7ג.</b> רחצת רגליים על ידי משרת, מוזאון אתונה. צילם י' פיקסלר.
<b>נטל את הראשונין ואת השניין למקום אחד ונפל ככר של תרומה טמא</b> – כי הכיכר נגעה במים הראשונים; יתר על כן, המים הראשונים טימאו את המים השניים.<b> נטל את הראשונים ונמצא על ידיו קיסם או צרור ידיו טמאות</b> – הרמב"ם מפרש שהקיסם מהווה חציצה ולכן טבילת הידיים אינה מועילה, כדברי התוספתא: "כל החוצצין בגוף חוצצין בידים בקידוש ידים ורגלים אבית הבירה" (פ"א ה"ד, עמ' 681). הר"ש מפרש שמדובר גם במקרה שהקיסם רופף, והסיבה לכך שהמים השניים אינם מועילים תוסבר להלן.<b> שאין המים אחרונין מטהרין אלא מים שעל גבי היד</b> – המים שעל היד מיטהרים במים אחרונים (כפירוש הרמב"ם לרישא), אבל המים שעל הצרור אינם מיטהרים במים אחרונים. להסבר הרמב"ם שהקיסם מהווה חציצה משפט זה קשה. אם הקיסם הוא חציצה הרי ברור שהמים הראשונים לא הועילו, וגם השניים אינם מועילים, שכן ידיו טמאות כמקודם בגלל החציצה<sup class="footnote-marker">22</sup><i class="footnote">הרמב"ם מוסיף משפט שהמים השניים אינם מועילים כי אין כוונתו שיטהרו את היד, שהרי הוא סבור שידו טהורה.</i>. לשיטת הרמב"ם יש אפוא להבין שהמשפט אינו מתייחס להלכה של הקיסם אלא לרישא, לתפקיד המים האחרונים, ועדיין קשה, ולפירוש הר"ש המשפט נהיר. בשלב זה המשנה כבר מעניקה לנטילת הידיים פירוש משפטי, שהמים האחרונים מטהרים את המים שעל הידיים. במבוא עקבנו אחר התפתחות ההסבר הפרשני.
כפי שאמרנו, ההנחה או הפרשנות שהיו שתי נטילות ידיים זו אחר זו ברצף (שיטת הרמב"ם) אינה הפרשנות היחידה. המשפט הזה במשנה מהווה סיוע לפרשנות זו של הרמב"ם. לשיטתנו המובססת על התוספתא לפנינו כבר שלב אחר שבו ניתנת לכל נטילת הידיים משמעות הלכתית-משפטית, והעורך עונה מדוע אין המים בנטילה השנייה מטהרים את הקיסם שנתגלה על יד הנוטל. אפשר גם להסביר ש"מים אחרונים" הם מים שאחרי הסעודה, וכוונת המשנה היא שהמים האחרונים נועדו לשטוף שרידי נוזלים שדבקו בזמן האוכל ביד, ולא קיסם.
<b>רבן שמעון בן גמליאל אומר כל שהוא מבריית המים טהור</b> – בהקשר הנוכחי הכוונה כנראה שחיית מים (כגון יבחוש) אינה מהווה חציצה, ואם נמצאה על היד אין היא פוסלת את נטילת הידיים. בתוספתא שנינו: "הנוטל את ידיו אם נתכוון ידיו טהורות, אם לאו ידיו טמאות. אבל המטביל את ידיו בין כך ובין כך ידיו טהורות. רבן שמעון בן גמליאל אומר נטל את הראשונים ואחר כך נמצא על ידיו יבחוש שבריתו מן המים ידיו טהורות" (פ"ב ה"ג, עמ' 682). דברי רבן שמעון בן גמליאל אינם קשורים לרישא והם מבהירים את המשנה. המשפט שאוב, או מועבר, ממשנת מקוואות: "כל שיעמוד כשפופרת הנוד ממעטה, רבן שמעון בן גמליאל אומר כל שהוא מבריית המים טהור" (פ"ו מ"ז). אפשר שדברי רבן שמעון בן גמליאל הם כלליים יותר, שאין הדגים מטמאים ולא עורם, כמו ששנינו. ואכן, כל חיות הים אינן מטמאות. במשנת כלאים נקבע שעצמות הדג ועורו אינם מקבלים טומאה (פ"י מ"א). בגדים מעורות ים (כגון עור תנין) אינם מטמאים בנגעים (משנה, נגעים פי"א מ"י). משנת כלאים (פ"ט מ"ב) המקבילה למשנת נגעים זו אינה מזכירה את בגדי עורות חיות הים, אבל במשנת כלים בהמשך נאמר: "כל שבים טהור חוץ מכלב המים מפני שהוא בורח ליבשה, דברי רבי עקיבא. העושה כלים מן הגדל בים וחבר להם מן הגדל בארץ, אפילו חוט אפילו משיחה דבר שהוא מקבל טומאה, טמא" (פי"ז מי"ג). הנימוק להלכה מיוחדת זו מופיע בתוספתא כלים הנסובה על משנת כלאים: "רבי יהודה אומר כלי ים ראויים לטומאה וטיהרום לכשתמצא להן עלא יהו טמאין" (תוס', כלים בבא מציעא פ"ז ה"ד, עמ' 586). אם כן ההיתר של עורות הים חלש, וכל עילה מספיקה כדי להחמיר בו. מסתבר שההלכה הועברה מטומאה לנגעים, והא ראיה שהיא נמצאת בשלמותה בהקשר של טומאה רגילה. אפשר שדברי רבן שמעון בן גמליאל במשנתנו אינם קשורים למיעוט "כשפופרת" אלא להלכה כללית זו.

Mishnah 3

<b>הידים מיטמות ומיטהרות עד הפרק</b> – הכוונה היא שכל מצוות נטילת הידיים היא עד הפרק, כלומר כל כף היד ולא הזרוע. הניסוח של המשנה הפותח מהיכן הידיים נטמאות מצטרף לניסוחים החריגים שבמסכת<sup class="footnote-marker">23</sup><i class="footnote">ראו במבוא למסכת.</i>, שכן הניסוח הרגיל הוא כמו בתוספתא: "הכהנים מקדשין במקדש ביד עד הפרק וברגל עד הסובך" (פ"ב ה"א, עמ' 682), או: "הנוטל ידיו אם הלכו המים עד הפרק ידיו טהורות ואם לאו ידיו טמאות" (פ"ב ה"ד, עמ' 682). ההלכה שנטילת ידיים היא עד הפרק חוזרת בברייתות רבות (פ"ב ה"ב; פ"ב ה"ד; ה"ה; ה"ו, עמ' 682; ירו', יבמות פי"ב ה"א, יב ע"ג; בבלי, חולין קו ע"ב) ועוד. המימרה מהתוספתא שציטטנו מצמצמת לכאורה את ההלכה של "עד הפרק" למקדש בלבד, אבל אין לראות בכך בהכרח צמצום אלא דיון במה שהיה במקדש, וההלכה הנוגעת לידיים הועברה גם אל מחוץ למקדש. דין נטילה עד הפרק מוזכר לכאורה גם בתרגום הלטיני של הברית החדשה, אך איננו ברוב הנוסחאות היווניות שם<sup class="footnote-marker">24</sup><i class="footnote">מרקוס (ז 3) אינו מזכיר נטילה עד הפרק, זאת בניגוד לתרגומו של דליטש. "עד הפרק" גם אינו מופיע בתרגום הסורי, וכמובן לא במקבילה במתי. </i> וקשה לדעת האם היה בנוסח המקורי, והאם הנוסח הלטיני מושפע מההלכה היהודית. <b>כיצד נטל את הראשונין עד הפרק ואת השניין חוץ לפרק וחזרו ליד טהורה</b> –טומאת ידיים היא עד הפרק, לכן מים שחזרו ליד מגופו אינם מטמאים. <b>נטל את הראשונין ואת השניין חוץ לפרק וחזרו ליד טמאה</b> – שכן לא נטל את ידיו. <b>נטל את הראשונין לידו אחת ונמלך ונטל את השניין לשתי ידיו ידיו טמאות</b> – כי היד השנייה לא זכתה לנטילה שנייה והיא מטמאת את חברתה. כך מפרש הרמב"ם לשיטתו שהיד האחת זכתה לנטילה רק פעם אחת ולכן טמאה. אנו נפרש שמדובר במי שנטל יד אחת בשטיפה הראשונה והתחרט וויתר על הסעודה; לאחר מכן החליט לאכול בכל זאת ונטל את שתי ידיו. ידיו טמאות (לסעודה עצמה) כי הנטילה הראשונה בטלה, וללא נטילה ראשונה היפר את כללי המעמד. [<b>ו</b> ]<b>נטל את הראשונין לשתי ידיו ונמלך ונטל את השניין לידו אחת ידו טהורה</b> – ידו האחת טהורה משום שניטלה פעמיים. אפשר להסיק מהמשנה שידו השנייה טמאה, ומכאן שלדעת משנה זו חובה ליטול את היד פעמיים. <b>נטל לידו אחת ושיפשפה בחברתה טמאה</b> – ידו האחת. היד הראשונה לחה ונגעה ביד השנייה הטמאה, והיד טימאה את המים שעל היד הראשונה. <b>בראשו או בכותל טהורה</b> – גופו אינו טמא ואינו מטמא את המים, רק ידו מטמאת. אבל בתוספתא שנינו: "הנוטל ידיו צריך לשפשף את ידיו שפשפשה בחברתה טמאה בראש או בכותל חזר ונגע בהן טמאה" (פ"א ה"ג, עמ' 681). מהתוספתא עולות שלוש מסקנות:
1. השפשוף הנזכר הוא חובה, או לפחות נוהג קבוע. כך גם היה במקדש: "כיצד הוא מקדש נותן יד ימינו על גבי רגל ימינו שמאלו על גבי רגל שמאלו משפשף ומרחיץ משפשף ומרחיץ" (תוס', מנחות פ"א ה"י, עמ' 513<sup class="footnote-marker">25</sup><i class="footnote">במקבילה בירו', יבמות פי"ב ה"א, יב ע"ג, חסר מרכיב השפשוף.</i>).
2. בתוספתא יש מחלוקת על ההלכה שבמשנה.
3. את המשפט "שפשפה בחברתה" יש להבין כמתייחס למשנה, כלומר שפשף את היד הנטולה ביד השנייה שלא נטלה.
<b>נוטלין ארבעה חמשה זה בצד זה או זה על גבי זה ובלבד שירפו שיבואו בהם המים</b> – ההלכה שנויה לעיל פ"א מ"א, כך לפי הפירוש שהעדפנו.

Mishnah 4

<b>משנתנו מבררת את דיני הספקות.
<b>ספק נעשה בהן מלאכה</b> – ונפסלו לנטילת ידיים (לעיל פ"א מ"ג),<b> ספק לא נעשה בהן מלאכה ספק יש בהן כשיעור</b> – והם כשרים לנטילה,<b> ספק אין בהן כשיעור</b> – ואינם מספיקים לנטילה (לעיל פ"א מ"א). כאמור לעיל (פ"ב מ"א) הלכה זו שנויה במחלוקת, והמשנה מניחה שרביעית מים היא חובה.<b> ספק טמאין</b> – ונפסלו,<b> ספק טהורין ספיקן טהור</b> – כל ספק ידיים הוא טהור (להקל),<b> מפני שאמרו ספק הידים ליטמא ולטמא וליטהר טהור</b> – "מפני שאמרו", כמו ו"למה אמרו", "באמת אמרו" ודומיהם, הם ציטוטים ממשניות קדומות. לעתים המשניות הקדומות בידינו, ולעתים לא השתמרו. במקרה זה לפנינו ציטוט ממשנת טהרות פ"ד מ"ז ומי"א, ולהלן נדון בשאלה הספרותית של הקשר בין המסכתות. משמעות המשפט תוסבר בסדרת דוגמאות בהמשך המשנה, אך פירושו הכללי של המשפט הוא שמתוך ספק נשאר המצב על חזקתו. אם הידיים היו טמאות וספק אם נטהרו הן נשארות טמאות, וזהו "ליטמא ולטמא", ואם היו הידיים טהורות וספק אם נטמאו הן טהורות, וזהו "ליטהר טהור". הסבר המשנה שבמקרה של ספק נשאר המצב על חזקתו מופיע גם במשניות אחרות<sup class="footnote-marker">26</sup><i class="footnote">ראו פירושנו למקוואות פ"ב מ"ב; טהרות פ"ד מי"ז ומי"א.</i>.
המשנה פתחה ב"ספיקן טהור", והדוגמה היא האם יש מים כשיעור או אם הם נפסלו. בשני המקרים מדובר בטמא שנטל ידיו במים, ואף על פי כן ידיו טהורות. הכלל חולק אפוא על ההסבר "מפני שאמרו", הווה אומר שהיה כלל אחד שספיקן טהור וקיימת דעה שנייה שיש להשאיר את הטומאה על חזקתה, ודעה שלישית של רבי יוסי (להלן) שספק טמא. אבל העורך ליקט הסבר אחר המצדיק את הדעה השנייה ולא את הראשונה. העורך נקט אפוא במדיניות של איסוף, וליקט הסבר שאינו מתאים לדעה הראשונה.
מעניין שהמשנה פותחת בטמא ומותירה את הרושם הספרותי שהטומאה חלה במקרים רבים יותר, וכאילו הכלל הוא שטמא חוץ מהמקרים האחרים. זו בחירה של התנא להתחיל בטמא, ומן הדין לעקוב אחר מדיניותם של העורכים השונים של המסכתות, והאם היו להם כללים מנחים בעניין. <b>רבי יוסי אומר ליטהר טמא</b> – וקל וחומר ש"ליטמא טמא", כלומר שספק לחומרא, תמיד לטמא. זו שיטתו גם במשנת מקוואות: "רבי יוסי מטמא, שרבי יוסי אומר כל דבר שהוא בחזקת טומאה לעולם הוא בפסולו, עד שיודע שטהר, אבל ספיקו ליטמא ולטמא [בכ"י קופמן: לִטַּמא וּלְטַמא] טהור" (פ"ב מ"ב).
כפל המילים מתבהר מתוך הניקוד שמציע כתב היד: ספק אינו מְטַמא אחרים ואינו נִטְמא בעצמו. בתוספתא שם יש התייחסות נוספת למשנה: "רבי יוסי אומר אומרין לו שלא יטביל באחד מהן, ואם טבל באחד מהן ועשה טהרות, טהורות. מפני שזה ספק מים שאובין למקוה" (תוס', מקואות פ"ב ה"ה, עמ' 654). אם כן מלכתחילה אסור לטבול בספק, אך אם עשה כן טהור בדיעבד. רבי יוסי כבר מכיר את המשנה בטהרות (פ"ד מ"ז ומי"א) ומפרש אותה, וזו הוכחה שמשנת טהרות קדמה לרבי יוסי ולמשנתנו, וחכם זה, בן דור אושא, כבר הכיר אותה ערוכה. אין צריך לומר שבתוספתא מובאת מסורת שונה לעמדת רבי יוסי שבמשנה. רבי יוסי אומר שהטובל לטהרתו במים מסופקים טהור בדיעבד, אם כך הרי שרבי יוסי חולק על משנה א בפרק ב במקוואות שקבעה שבמקרה של ספק טמא למפרע, אם כי אין כאן הקבלה מלאה. במשנה א מדובר בוודאי טומאה, והספק הוא ממתי החלה, ואילו אצלנו מדובר במצב שמה שהיה טהור ספק נטמא. אבל שתי העמדות קרובות.
למעשה, המשפט "ספיקו ליטמא ולטמא טהור" סותר את דברי רבי יוסי במקוואות, למרות הדמיון במילים. רבי יוסי אומר שמקווה טמא נשאר טמא עד שייוודע שהוא טהור, כלומר רק ודאות מעלה מקווה מטומאתו, ואילו המשפט בהמשך קובע שספקו תמיד טמא. זו כנראה תוצאה נוספת של הליקוט ממקורות שונים. ליקוט דעות סותרות והצבתן בזו אחר זו יוצרים את הרושם המוטעה שהן המשך אותה עמדה. מצב דומה קיים, כאמור, במשנתנו.
בתוספתא מצוי השלב ההלכתי הקודם למשנה: "...אמר רבי שמעון מעשה בינורס (מגורה<sup class="footnote-marker">27</sup><i class="footnote">כך בר"ש ובדפוס ובמקבילות. בירושלמי: "מעשה במגורת שלדיסקוס ביבנה שנפגמה ונמדדה ונמצאת חסירה" (תרומות פ"ח ה"א, מה ע"ב), וכן בבבלי, קידושין סו ע"ב, בשינוי קל.</i>) של דיסקוס ביבנה שנמדדה ונמצאת חסרה, והיה רבי טרפון מטהר ורבי עקיבא מטמא. אמר רבי טרפון הואיל ומקוה בחזקת טהרה הוא עומד לעולם, זו בטהרתו עד שיודע שנטמא. אמר רבי עקיבא הואיל ומקוה זה בחזקת טומאה הוא עומד, לעולם הוא בטומאתו עד שיודע לך שטהר" (מקואות פ"א הי"ז, עמ' 653). אם כן, הוויכוח הוא מהי חזקת המקווה. האם הוא בחזקת טהרה, כי פעם היה טהור, או שמא הוא בחזקת טומאה, כי עכשיו הוא טמא. מחלוקת חכמי דור יבנה היא אפוא הבסיס למשנת מקוואות ולתוספתא שהן מדור אושא. רבי יוסי כרבי עקיבא, ותנא קמא כרבי טרפון. בהמשך התוספתא המשך הוויכוח בין חכמים, ועסקנו בו בפירושנו למקוואות פ"ב מ"ב.
<b>כיצד</b> – ליטהר טהור. התנא מתחיל במה שסיים. סדר זה מכונה "סדר כיאסטי", ובמשנה תדירים שני הסדרים, הרגיל והכיאסטי<sup class="footnote-marker">28</sup><i class="footnote">ראו פירושנו לנדרים פ"א מ"א.</i>.<b> היו טהורות ידיו ולפניו שני כיכרין טמאין ספק נגע ספק לא נגע</b> – הידיים בחזקתן והן טהורות.<b> היו ידיו טמאות ולפניו שני ככרין טהורין ספק נגע ספק לא נגע</b> – הכיכרות טהורות, משום שטהרה בחזקתה ואין ודאות שנטמאו.<b> היו ידיו טמאות –</b> מילה זו איננה בעדי הנוסח הטובים, ולפי ההמשך המילים מיותרות. <b>אחת טמאה ואחת טהורה ולפניו שני כיכרין טהורין נגע באחת מהן ספק בטמאה נגע ספק בטהורה נגע</b> – הכיכרות טהורות.<b> היו ידיו טהורות ולפניו שני כיכרין אחד טמא ואחד טהור נגע באחד מהן ספק בטמאה נגע ספק בטהורה נגע</b> – הידיים נשארות טהורות משום שאין ודאות שנטמאו. <b>היו ידיו אחת טמאה ואחת טהורה ולפניו שני כיכרין אחד טמא ואחד טהור נגע בשתיהן ספק טמאה בטמאה וטהורה בטהורה או טמאה בטהורה בטמאה –</b> ביתר עדי הנוסח אל נכון: "טהורה בטמאה וטמאה בטהורה". כאן הספק כפול: ספק באיזו יד נגע וספק באיזו כיכר נגע. <b>הידים כמו שהיו</b> – אין ודאות שנטמאו והן נשארות במצבן, <b>הכיכרין כמות שהיו</b> – אין ודאות שנטמאו והן נשארות במצבן. בתוספתא מובאת עוד סדרה ארוכה יחסית של דוגמאות (פ"א הט"ו-הי"ח, עמ' 682-681). אריכות היתר בדוגמאות נדירה במשנה אך מופיעה לעתים, כגון במשנת שבת פ"א מ"א ועוד.
מעתה עלינו לברר את היחס הספרותי בין ארבעת המקורות.
א. במשנתנו מנוי הכלל ופירוט הסותר את הכלל של הרישא, וכן דברי רבי יוסי החולקים.
ב. משנת טהרות (פ"ד מ"ז ומי"א). במשנה ז רשימת הספקות שטיהרו חכמים, ובמשנה יא פירוט ההלכות והסבר בסגנון "כיצד?". אך פרטי ה"כיצד?" אינם מנויים שם, וניכר שהעורך שם הסתמך על משנתנו.
ג. משנת מקוואות (פ"ב מ"ב) שבה מחלוקת כללית של תנא קמא ורבי יוסי (כמו במשנתנו) ופירוט שיש להשאיר דבר על חזקתו, כמו הפירוט שבמשנתנו ובטהרות.
ד. תוספתא מקוואות שבה מובאת מחלוקת מדור יבנה, סביב הנושא במקוואות.
ספק ידיים
כפי שאמרנו המחלוקת מדור יבנה היא המקור שעל פניו הוא הקדום ביותר, שכן מדובר במעשה מדור יבנה. המעשה והמחלוקת הם בספק טומאת מקווה, ובטומאה למפרע, והוא נסוב רק על שאלה זו ואין בו עיסוק בספק ידיים. קשה יותר לקבוע מה היחס בין המשניות השונות. לא ייתכן שהמקור הוא כל משנת ידיים או כל משנת מקוואות, שכן יש בהן סתירה פנימית המובנת רק אם העורך ליקט מקורות שונים. גם אין זה סביר שכבר המשנה המקורית ציטטה משנה אחרת. לפיכך נראה שהיו שני מקורות. האחד הוא משנת טהרות והאחר שבו נשתנתה מחלוקת תנא קמא ורבי יוסי, ואולי זה החלק הראשון של משנת מקוואות. משנת מקוואות צירפה משפט מסכם של משנת טהרות ומשנתנו ציטטה את המחלוקת והוסיפה הסבר מפורט ברוח משנת טהרות, אך מפורט בהרבה. אפשר שפירוט זה הוא הרחבה של העורך כאן, ואפשר שליקטו ממקור אחר קדום. לפי ההסבר האחרון נוצר מבנה מורכב זה:
שלב א – משנה שלא השתמרה; תוספתא מקוואות (חצי שני) (העמד טהרה על חזקתה + פירוט); מחלוקת דור יבנה (העמד טומאה על חזקתה).
שלב ב – משנת טהרות; משנת מקוואות חצי ראשון (ציטוט חלקי) (מחלוקת חכמי דור אושא).
שלב ג<b> –</b> משנת טהרות.
שלב ד – משנת ידים.
שלב ה – תוספתא מקוואות חצי ראשון.
במשנת טהרות ובמשנת מקוואות נדון דין טומאת ידיים בהקשר לטומאות קלות, שהן מדברי סופרים. ואכן בדרך כלל דברי סופרים ספקם להקל, וכאמור גם דעה זאת מצויה במקורות. יתר על כן, כפי שהראינו במבוא הכללי לפירוש המשניות, ובעקבות גילת ודה פריס, המונח "דברי סופרים" במקורו אינו הגדרה היסטורית המובילה למסקנות הלכתיות (של הקלה בכלל, ובדיני ספקות בפרט), אלא זו הגדרה ספרותית-הלכתית של הלכות שחומרתן קלה וניתן להקל בהן<sup class="footnote-marker">29</sup><i class="footnote">ליתר דיוק, מה שמוגדר כ"דברי סופרים" אכן איננו בתורה. אבל בין ההלכות המוגדרות כ"דברי תורה" או "מדאורייתא" יש הלכות רבות שמקורן אינו ידוע, או שהוא מחידושי חכמים, אלא שקיבלו תוקף של הלכות חמורות. הגדרה זו נשענת על הנחה בדבר תפקידם השולי של המדרשים ביצירת ההלכה. גם בנושא זה תיארנו את עמדתנו במבוא הכללי לפירוש המשניות.</i>. נטילת ידיים מוגדרת כדברי סופרים, וודאי שאינה מן התורה, אבל במקרה זה חכמים נחלקים האם מותר להקל בספק נטילת ידיים.

Chapter 3



Mishnah 1

<b>המכניס ידיו בבית המנוגע</b> – בית שהתגלה בו נגע. המשפט אינו קשור לנטילת ידיים, אבל בהמשך מופיע אותו דין לגבי נטילת ידיים. במקור שממנו לוקטה המימרה כבר היו שני הנושאים כאחד, והעורך ליקט את המקור וצירף את כולו. המקור למימרה עסק בהלכות נגעים, שכן הבית המנוגע מופיע ראשון, עם זאת אין ההלכה משובצת במשנת נגעים. אדרבה, משנת נגעים חולקת עליה ומציגה תמונה שבה אין לטומאת הידיים מעמד מיוחד. הידיים אינן נזכרות לגבי טומאת ביאה (כניסה) לבית מנוגע (משנה, נגעים פי"ג מ"ד ומ"ז, וראו פירושנו להן), ובמשנה יא שם נקבע במרומז שהמכניס ידיו לבית מנוגע טהור, ורק הכלים שעליו טמאים, והמחלוקת היא האם כדי לטמא את הכלים צריך גם לשהות בבית זמן מה. בפירושנו לנגעים תלינו את היעדרה של הלכה זו ממשנת נגעים במצבה המיוחד של מסכת נגעים, שיש בה רובד בסיסי (כוהני?) המנותק במידה רבה מהכללים ההלכתיים של התורה שבעל פה כפי שעיצבוה חז"ל. <b>ידיו תחילה</b> – הן טמאות באב הטומאה. <b>דברי רבי עקיבה וחכמים אומרים ידיו שניות</b> – כפי שנראה להלן המחלוקת העקרונית בין התנאים שנויה רק בהמשך, והיא הותאמה, הוחלה והועברה לדיני נגעים. במסכת נגעים לא רק שאין ביטוי לייחודן של הידיים, אלא נקבע שרק אם הכניס ראשו ורובו לבית המנוגע הוא טמא, וכאמור המשניות חלוקות. מעבר לכך עלינו להעיר שטומאת הנגעים כתובה במקרא ושנויה במשנת נגעים ובאזכורים רבים, אבל כפי שהראינו במבוא למסכת נגעים לטומאת הנגע לא ניתן בדרך כלל עיצוב הלכתי. לא נקבע האם היא מטמאת במגע, משא, מדרס, אוהל וכדומה; לא נקבע האם הנטמא טמא באב הטומאה, ומה דינו של מי שנגע במי שנטמא בנגיעה בבית מנוגע, ושאלות כיוצא באלה. אנו מכירים את דיני המצורע וטומאתו, אבל בגד המנוגע ובית המנוגע לא נידונו, בדרך כלל, במסגרת המשפטית הרגילה.
<b>כל המטמא בגדים בשעת מגעו</b> – אמנם יש דמיון פונטי בין "מגעו" ל"בית המנוגע", אך אלו טומאות אחרות. במשפט מדובר על הטמאים באופן כללי ולא על בית מנוגע, או רק על מצורע. הכללים מי מטמא בשעת מגעו שנויים בראש מסכת כלים (פ"א מ"א-מ"ד ובפרק החמישי במסכת זבים).<b> מטמא את הידים להיות תחילה דברי רבי עקיבה</b> – "תחילה" משמעו שהיד טמאה באב הטומאה, ומטמאת דברים אחרים. בהמשך נבהיר הלכה זו. <b>וחכמים אומרים להיות שניות</b> – טומאה פחות חמורה, "ולד הטומאה". המשמעות המעשית היא שבחולין הידיים פוסלות את האוכל לשומרי אכילת חולין בטהרה ובתרומה הן מטמאות את התרומה (משנה, טהרות פ"ב מ"ג-מ"ד). רבי אליעזר שם (מ"ז) חולק בפרטים. <b>אמרו לו לרבי עקיבה היכן מצינו</b> – היכן יש עוד דוגמה הלכתית (תקדים אחר), <b>שהידים</b> – ביתר עדי הנוסח נוסף "תחלה", כלומר שידיים נטמאות באב הטומאה,<b> בכל מקום</b> – באיזו שהיא הלכה אחרת?<b>אמר להם וכי היאך איפשר להן להיות</b> [<b>תחילה</b> ]<b>אלא אם כן ניטמא גופו</b> – רבי עקיבא עונה בסגנון מוזר שאכן ידיים טמאות רק בוולד הטומאה, אבל כל שמטמא בגדים במגעו הוא מאבות הטומאות וממילא כל גופו של האדם טמא, <b>חוץ מזה</b> – חוץ מהמכניס ידיו לבית המנוגע, שכל גופו טמא.
ההלכה השנייה חושפת את טעמו של רבי עקיבא. גם הוא מסכים שטומאת ידיים היא טומאה קלה בלבד, אבל המכניס ידו לבית המנוגע כמו המטמא בגדים בשעת מגעו<sup class="footnote-marker">1</sup><i class="footnote">על כך ראו פירושנו לידים פ"א מ"ג; זבים פ"ה מ"א.</i> נטמא כל גופו והוא טמא באב הטומאה, ולכן גם ידיו טמאות תחילה. אבל באמת אם גופו אינו טמא ודאי שהידיים אינן אלא שניות. מי שניסח את דברי רבי עקיבא עשה כן לאור דברי חכמים, ובעצם לדעת רבי עקיבא הנכנס לבית המנוגע, ומי שהכניס ידיו לשם, טמא כולו בטומאת אב הטומאה. כמו כן, "כל המטמא בגדים בשעת מגעו" (מי שהסיט זב, או נגע בו) מטמא את מי שנגע בו להיות אב הטומאה. ניסוח דברי רבי עקיבא מצטרף להלכות החריגות שבמסכת ידיים, ואולי אף הועבר מהקשר אחר שלא עסק בכלל אלא במקרה מסוים בלבד. על כל פנים, בהקשר הנוכחי הוא ניסוח חריג. העמדה שכל המכניס ידיו לבית המנוגע כל גופו טמא חולקת על משנת נגעים שהבאנו לעיל, ומחמירה בטומאת ידיים.
במשנת זבים שנינו: "הנוגע בזב או שהזב נוגע בו, המסיט את הזב או שהזב מסיטו, מטמא אוכלים ומשקים וכלי שטף במגע, אבל לא במשא. כלל אמר רבי יהושע, כל המטמא בגדים בשעת מגעו מטמא אוכלים ומשקין להיות תחלה, והידים להיות שניות, ואינו מטמא לא אדם ולא כלי חרס, לאחר פרישתו ממטמאיו מטמא משקין להיות תחלה, והאוכלין והידים להיות שניות, ואינו מטמא בגדים" (פ"ה מ"א). הכלל של רבי יהושע שבמשנת זבים הוא דבריהם של חכמים במשנתנו. במשנתנו אין הבדל בין המשכת הנגיעה להפסקתה. ההבדל הוא רק לגבי הבגדים ולא לגבי האוכלין והידיים, ומשנתנו דנה רק באוכל עצמו ובידיים, לפיכך אינה נזקקת להבחנה בדבר הדין לאחר פרישתו.
רבי עקיבא חולק וסובר שהמטמא בגדים בשעת מגעו מטמא אדם להיות תחילה. זו עמדה תמוהה מבחינה משפטית, שהרי הזב אינו אמור לעשות שלישי לטומאה, ושלישי זה גם יטמא רביעי, שהרי הוא אב הטומאה. דעה כזו חורגת מהמסורת ההלכתית הרגילה, ויש בה חומרה רבה. ואכן הבבלי מצמצם את ההלכה לתרומה וקודשים בלבד (חולין לג ע"ב), אבל במשנת ידים ובתוספתא שנביא להלן הגבלה זו איננה, וכפשוטם אכן דברי רבי עקיבא הם חידוש גדול החורג מהמתכונת ההלכתית-משפטית המקובלת. ברם אפשר שדברי רבי עקיבא לא נאמרו בזיקה ישירה לדברי רבי יהושע אלא בזיקה לבית המנוגע בלבד, ואכן הנוגע בבית המנוגע טמא ומטמא בגדים, ומן הסתם גם ידיים, כדברי התוספתא: "אלו ואלו טמאין במגע ובמשא..." (פ"ו הי"א, עמ' 626). "אלו ואלו" הם אבנים שחלצו, ואבנים שנותצו. בשני המקרים האבנים מטמאות בדרכי הטומאה הרגילות. יש להניח שכך הדין גם אם נגע בתוך בית המנוגע, שבביאה הוא טמא רק אם שהה כדי אכילת פרס, ורק אם נכנס ראשו ורובו, או כולו, אבל בנגיעה די בנגיעה חלקית. המחלוקת היא רק על נגיעה מאחורי האבנים, ואולי רק בעוד הקיר בנוי. אפשר שרבי עקיבא לא עסק בכלל כללי אלא במקרה מפורט יותר, אבל העורך מציג את הדברים ככלל כללי, וכאמור יש בכך חומרה "בלתי הלכתית".
<b>חוץ מזה</b> – הביטוי נדיר. הוא מופיע במשנה עוד פעם אחת, במדרשי ההלכה פעמיים, ומעט במקורות אמוראיים. בדרך כלל הוא נועד לציין יוצאי דופן, כמו במשנת נגעים: "כל ספק נגעים טהור חוץ מזה ועוד אחר" (פ"ה מ"א), וכן "כל שמות האמורים בתורה באברהם קדש, חוץ מזה שהוא חול, שנאמר..." (בבלי, שבועות לה ע"ב<sup class="footnote-marker">2</sup><i class="footnote">ובשימוש דומה בירו', יבמות פ"ח ה"ב, ט ע"א, ועוד.</i>). המונח משמש גם לתפקידים אחרים שאינם עניין למשנתנו.
כאמור, ברוב עדי הנוסח כתוב פעמיים "ידיו תחילה", אבל בכתב יד קופמן בשני האזכורים המילה "תחילה" חסרה, וכך כתוב: "...שהידים בכל מקום אמר להן וכי היאך איפשר להן להיות אלא אם כן...". האם ייתכן שכתב היד משמר נוסח טוב שבו הוויכוח ההלכתי היה על עצם השאלה האם הידיים מטמאות?
<b>האכלין והכלים שניטמו במשקים מטמאין את הידים להיות שניות דברי רבי יהושע –</b> המשקין תחילה לעולם, ולכן מטמאים אוכלים וכלים להיות שניים, והם מטמאים את הידיים להיות שניות. גם הלכה זו היא "בלתי הלכתית", שכן בדרך כלל שני לטומאה עושה שלישי לטומאה (כך במפורש בטהרות פ"א מ"ז), וכאן שני לטומאה עושה שני לטומאה. זו דוגמה נוספת לחומרות ידיים, אף שטומאת ידיים מוגדרת כטומאה קלה. <b>וחכמים אומרים את שניטמא באב הטומאה</b> – שהוא בעצמו שני לטומאה,<b> מטמא את הידים</b> – להיות שניות, או שלישיות (כרגיל במדרג ההלכתי), וחכמים אינם אומרים מה דעתם בנושא.<b> בולד הטומאה אינו מטמא את הידים</b> – שכן ולד הטומאה שהוא שני לטומאה, "את שנגע בו" הוא שלישי, ושלישי "פוסל ולא מטמא" (משנה, טהרות פ"ב מ"ד). חכמים מדברים על תרומה, ובתרומה שני עושה שלישי אבל השלישי פסול לאכילה ואינו מטמא, ולדעת חכמים גם אינו מחייב נטילת ידיים. חכמים אינם עוסקים בחולין, שכן בחולין השני לטומאה (ידיים מסואבות) אינו מטמא ואפילו אינו פוסל את האוכל. כלומר השלישי לטומאה טהור לחלוטין (משנה, טהרות פ"ב מ"ג)<b>.</b> כפי שנראה להלן מדובר בהלכה קדומה המיוחסת לרבן גמליאל שחי בסוף ימי בית שני.
חכמים אינם חולקים על רבי יהושע. למעשה אין הם מתייחסים לדעתו כלל. אוכלים שנטמאו במשקין הם אוכלים שנטמאו באב הטומאה, ועליהם מדבר רבי יהושע ואומר שהם שניים לטומאה. חכמים אומרים אותו דבר ומוסיפים שהנוגע באוכלין (או בכלים) שנטמאו בוולד הטומאה אינם חייבים נטילת ידיים כלל, ועל כך אין מחלוקת. אם כן, אלו שתי מימרות נפרדות ואין הן מתייחסות זו לזו. בדוחק ניתן לטעון שלדעת חכמים "את שניטמא באב הטומאה" מטמא ידיים להיות שלישיות, אבל אז העיקר חסר מן הספר. אם כן, לפנינו שתי מימרות העוסקות באותו נושא אך הן נפרדות זו מזו, ואין באחת התייחסות לזולתה.
במשנת טהרות שנינו ששני מטמא את הידיים: "פרשו כלן שניות, בידים כלן שלישיות" (פ"א מ"ז). זו עמדה אחרת החולקת על רבי יהושע שאומר שהנוגע בשתי הידיים "נטמאות להיות שניות". אין במשנת טהרות מחלוקת על חכמים, שכן חכמים אינם אומרים מה הרמה של טומאת הידיים, ואולי הן שלישיות.
<b>אמר רבן –</b> בדפוס הראשון ובדפוסים שאחריו "רבי שמעון בן",<b> גמליאל</b> – קשה להניח שהדובר הוא רבן גמליאל של ימי הבית. ראשית, אף פעם אין הוא נזכר כמוסר מעשי אביו, יתר על כן, כל הדיון הוא מדור יבנה, וסביר שהכוונה לרבן שמעון בן גמליאל, שהוא בן הדור ומרבה לספר מעשי אביו, רבן גמליאל דיבנה. לפי כתב יד קופמן ויתר עדי הנוסח הטובים המספר הוא רבן גמליאל דיבנה המספר על מעשי סבו, רבן גמליאל של ימי הבית. <b>מעשה באשה אחת שבאה לפני אבא אמרה לו נכנסו ידיי לאויר כלי חרס אמר לה</b> – בדפוסים מאוחרים נוסף בתי, כדי לעדן את המפגש בין החכם לשואלת, <b>ובמה היתה טומאתו ולא שמעתי מה אמרה לו</b> – אם כלי החרס אב הטומאה בעצמו, או שהוא רק היה שני לטומאה, ואז זו מחלוקת חכמים ורבי יהושע.<b>אמרו חכמים מבואר הדבר את שנטמא באב הטומאה מטמא הידים בולד הטומאה אינו מטמא את הידים</b> – חכמים רואים בסיפור אסמכתא לדבריהם, שהרי עצם השאלה מראה שיש השלכה הלכתית לשאלה באיזו רמה היה כלי החרס. עם זאת אפשר גם לפרש שרבן גמליאל רוצה לברר האם היה הכלי טמא כלל ועיקר.
העברת טומאה (לפי חכמים במשנת טהרות פ"ד מ"ג-מ"ו)
העברת טומאה (לפי רבי אליעזר במשנת טהרות פ"ד מ"ז)
הביטוי "מטמא" במשנה זו ובמשניות קודמות משמעו לפעמים מטמא ממש, ולפעמים רק פוסל לאכילה.

Mishnah 2

<b>כל הפוסל את התרומה</b> – לפי חכמים במשנת טהרות זהו ולד הטומאה,<b> מטמא את הידים להיות שניות והיד מטמא את חברתה דברי רבי יהושע</b> – ולד הטומאה מטמא ידיים להיות שניות. אלו דבריו במשנה הקודמת בניסוח אחר, טכני יותר. מסורת זו צורפה למשנתנו, למרות ההכפלה, בשל ההמשך המפרט את הוויכוח בין התנאים.<b> וחכמים אומרים אין שני עושה</b> [<b>שני</b> ] – אלו דבריהם במשנה הקודמת. <b>אמר להן והלא כתבי הקודש שניין ומטמין את הידים</b> – רבי יהושע מביא כסיוע הלכה אחרת, מוסכמת על הכול, שכתבי הקודש שניים לטומאה, אבל מטמאים את הידיים. <b>אמרו לו אין דנין דברי תורה מדברי סופרין ולא דברי סופרים מדברי תורה ולא דברי סופרין מדברי סופרין</b> – כל קטגוריה הלכתית עומדת בפני עצמה ואין ללמוד ממנה על קטגוריה אחרת. טומאת ספרי תורה היא מדברי סופרים, ונטילת ידיים מדברי סופרים, וכאמור אין ללמוד מזו על זו.
הכלל המוצג כמוסכמה, שנוי במחלוקת. על ויכוח בתוספתא, שהוא מדור יבנה, מעיר רבי יוסי הערה ביקורתית: "אמר רבי יוסי ראה הלכה זו היאך נחלקו עליה אבות הראשונים? ודנו עליה דברי תורה מדברי סופרים ודברי סופרים לדברי תורה"<sup class="footnote-marker">3</sup><i class="footnote">כך בכתב יד וינה, ובכתב יד ערפורט "מדברי סופרים", ואין לכך משמעות. לדיון כולו ראו פירושנו לטבול יום פ"ב מ"ג.</i> (תוס', פ"א ה"י, עמ' 685). רבי יוסי סבור שיש קושי בעצם ההשוואה בין השניים, כמו חכמי משנתנו. אמנם את התוספתא אפשר לקרוא בלשון חיובית, שהראשונים דנו זה מזה, וכך יש לנהוג. אבל גם אם רבי יוסי מסכים לכך הוא סבור שיש בכך חידוש.
עצם הטענה שאין ללמוד מדברי תורה על דברי סופרים חשובה להבנת דרכי הוויכוח והלימוד של התנאים. ההשוואה היא בחלק גדול מהמקרים פורמלית, ולכן כל טיעון פורמלי דוחה את ההשוואה. אבל לעתים הדיון הוא הגיוני, שדינו של א' צריך להיות דומה לדינו של ב'. במקרה כזה הטיעון הפורמלי שאין ללמוד מדברי תורה על דברי סופרים אינו תקף ואינו הגיוני. חכמים רואים בהשוואה בין טומאת ידיים לטומאת ספר תורה השוואה פסולה מבחינה פורמלית, אבל מבחינת כללי הלימוד של העברת טומאה זה אכן תקדים משמעותי וניתן ללמוד ממנו.
לו רצו חכמים לטעון טיעון מתחום ההיגיון היו אומרים שטומאת ספר תורה היא חריגה, משום שאין זו טומאה ממש אלא גזרה כדי שלא יזלזלו בספר תורה, או מסיבות אחרות שנברר להלן. מכל מקום, רבי יהושע מניח שניתן ללמוד מתחום אחד למשנהו משום שהטיעון הוא בתחומי חקר ההיגיון ההלכתי, ובתחום זה לפחות כל דברי הסופרים אמורים להיות דומים מבחינת ההיגיון ההלכתי. מבחינה מעשית לא שמענו על היסוס ללמוד מהלכה אחת על חברתה, ללא קשר למוצאה ולחומרתה. כך, למשל, במשנה להלן (פ"ד מ"ד) מציעים שני החולקים ללמוד מדבר נביאים על דבר חכמים או ללמוד מדבר חכמים על דבר חכמים אחר, וכן דוגמאות רבות נוספות. כך, למשל, דיני מי חטאת שימשו השראה לדיני נטילת ידיים (לעיל פ"א); אמנם אין שם לימוד פורמלי בדרך ההשוואה, אבל בפועל נעשה הדבר, כפי שהראינו, וכן דוגמאות נוספות.
בכך הסתיימו הדיונים בנטילת ידיים. בשארית המסכת המשנה עוסקת בנושאים אחרים.

Mishnah 3

<b>הנושא הראשון שהמשנה עוסקת בו הוא טומאת כתבי קודש, נושא שהוזכר אגב הוויכוח במשנה הקודמת. כדרכה אין המשנה פותחת בדין הראשוני, שכתבי קודש מטמאים, אלא באחת ההסתעפויות והתוצאות שלו. הבסיס ההלכתי הוא שכל כתבי הקודש מטמאים את הידיים. הנימוקים לכך יובהרו להלן, פ"ד מ"ו. ההלכה היא מסוף ימי בית שני לכל המאוחר, והיא נרמזת גם במקורות נוספים (משנה, כלים פט"ו מ"ו; פרה פ"י מ"ג).
<b>רצועות תפילין עם התפילין מטמות את הידים</b> – שכן התפילין הן בחזקת כתבי הקודש. החידוש הוא שגם הרצועות מטמאות, אף על פי שאין עליהן כתב, אבל הן חלק מאביזר הקודש. עם זאת מצויה במשנה הגבלה: הן מטמאות רק כשהן עם התפילין (בבלי, שבת עט ע"ב – להלן). <b>רבי שמעון אומר רצועות תפילין אינן מטמות הידים –</b> הן אינן נכללות בכתבי הקודש. השאלה היא האם רבי שמעון סובר שרצועות תפילין הן חול, או שלדעתו הן קודש.
בתוספתא שנינו: "רבי שמעון בן יהודה אומר משום רבי שמעון, הנוגע ברצועה טהור עד שיגע בקציצה. רבי זכיי אומר משום רבי יעקב, הנוגע בקציצה טהור, עד שיגע ברצועה" (פ"ב ה"ט, עמ' 683-682). עמדתו של רבי שמעון ברורה: הרצועה אינה קדושה, הקציצה (קופסת התפילין) והקלף עצמו הם קודש. עמדת רבי יעקב הפוכה ותמוהה: מדוע הקציצה קדושה יותר מהרצועה? הנוסחה שלפנינו מצויה גם בר"ש, אבל בכתב יד וינה: "עד שיגע במזוזה". מקורה של נוסחה זו בבבלי, וכך שנינו: "מאי מזוזה? מזוזה שבתפילין<sup class="footnote-marker">4</sup><i class="footnote">הדיון הוא על מינימום הוצאה של קלף, ומה ניתן לכתוב על חתיכת קלף קטנה. המשנה קובעת כדי להוציא תפילין, ועל כך מפרש הבבלי מזוזה שבתפילין, כלומר הפרשיות שבמזוזה המצויות בתפילין. כנראה השתדלו לכתוב תפילין בכתב קטן במיוחד כדי שהתפילין שמהלכים אתן כל היום תהיינה קטנות. </i>. וקרי להו לתפילין מזוזה? אין, והתניא: רצועות תפילין עם התפילין מטמאות את הידים, בפני עצמן אין מטמאות את הידים. רבי שמעון בן יהודה אומר משום רבי שמעון: הנוגע ברצועה – טהור, עד שיגע בקציצה. רבי זכאי משמו אומר: טהור, עד שיגע במזוזה עצמה" (בבלי, שבת עט ע"ב). התניא היא התוספתא, ויש בה הסבר למינוח "עם התפילין" שבמשנה, והנוסח "מזוזה" הוא כמו בתוספתא כתב יד וינה, ברם הבבלי מפרש מינוח זה כתפילין. אגב אורחא הניסוח שבבבלי פותר את הבעיה ההלכתית, שכן כתוב רק עד שייגע במזוזה עצמה, כלומר בקלף עצמו. נוסח זה של הבבלי, ואף הנוסח שבכתב יד וינה, פותרים את הבעיה לחלוטין, אבל שניהם נראים כתיקון סופר שעמד על השאלה הברורה שהעלינו. לעומת זאת ספק אם סופר היה מתקן את הנוסח מ"מזוזה" ל"קציצה" והיה מייצר כך שאלה זועקת זו.
מעבר למשנתנו אין רצועות התפילין נזכרות במקורות התנאים, אלא רק בירושלמי (כגון ברכות פ"ג ה"ה, פו ע"ד) ובבבלי (מועד קטן כה ע"א; מנחות לה ע"ב).
נראה שהמצווה לא זכתה להימנות עם המצוות שהמוני בית ישראל קיימו בחיי היום-יום. הרחבנו בכך במשנה הראשונה במסכת עירובין. עם כל זאת, משניות אחרות מציגות מציאות שבה כאילו כל אדם מישראל מניח תפילין דבר יום ביומו. דוגמה לכך היא משנת נדרים (פ"ב מ"ב) המניחה כאילו כל אדם מניח תפילין, ומי שאינו נוהג כן עובר על המצווה.
בציורי פסיפס מבתי כנסת מופיעות דמויות אנושיות, רובן לבושות אך ללא תפילין, כולל התמונה מדורה אירופוס המתארת מנהיג קורא בתורה (משה, יחזקאל, עזרא?). אולי התכוון האמן לצייר קורא בתורה בשבת, שבה אין מתעטרים בתפילין, אך דומה שקל יותר להסביר את הציור במציאות חברתית שבה הנחת תפילין בפומבי הייתה נדירה..
במערה ליד קומראן (מערת האגרות, מס' 4) נמצאו מספר זוגות תפילין, ומתאים הוא שבני הכת ששמרו על מצוות טהרה בקנאות הקפידו על שמירת מצוות תפילין. ברם, ביתר המערות שבהן התחבאו לוחמי בר כוכבא (נחל צאלים, נחל משמר ומורבעת) נמצאו רק תפילין בודדות, בדיוק כפי שהעידו חכמים שמצווה זו הייתה רופפת בידם בימים רגילים ובימי השמד.

Mishnah 4

<b>גליון שבספר</b> – השוליים שבהם לא כתוב דבר,<b> שמלמעלן ושלמטן</b> – בכל עמוד למעלה ולמטה,<b> שבתחילה ושבסוף</b> – כל המגילה או הספר,<b> מטמא את הידים</b> – הוא חלק מהספר הקדוש אף על פי שאין כתוב בו. המשנה אינה מדברת על השוליים של העמוד עצמו, מימין ומשמאל, משום שהם מצויים בין עמודי הכתב, ואי אפשר להחזיק בקלף מבלי לגעת בחלק הכתוב. <b>רבי יהודה אומר שבסוף אינו מטמא את הידים עד שיעשה לו עמוד</b> – הסוף הוא מחוץ לחלק הכתוב, אבל אם עשה עמוד, כלומר מקל המחזיק את קצה הקלף (הקלף תפור אליו), הרי שהעמוד מייצג את סוף הספר, והגיליון הופך להיות חלק מהספר. כך גם "חבר לה יריעות אחרות היא מטמא את הידים והשאר אין מטמא את הידים" (תוס', פ"ב ה"י, עמ' 683). חיבור יריעות אחרות הופך את החלק הריק לאמצעיתו של ספר התורה. הבבלי יודע גם לקבוע את גודל הגיליון ושולי הדף (החלק הכתוב – מנחות ל ע"א).
לא השתמרו בידינו ספרי תורה שלמים מימים קדומים, אבל בציורי פסיפס וקיר מתואר ספר התורה (איור 8).
<b>איור 8א.</b> ספר התורה מתואר כמגילה מגולגלת. ציור קיר בדורה אירופוס, בו מופיע אדם קורא בתורה (יחזקאל? משה?). מתוך קראלינג, דורה אוורופוס, תמונה 40.
<b>איור 8ב.</b> ספר תורה על צלוחית. מתוך וילפרט, סרקופגים.
<b>איור 8ג.</b> ספר תורה על צלוחית זהב. מתוך אוסף יסלזון ובאדיבותו. צילם ד' יסלזון.

Mishnah 5

<b>ספר שנמחק ונשתייר בו שמונים וחמשה אותיות כפרשת ויהי בנסוע הארון מטמא את הידים</b> – שמונים וחמש אותיות הן הפרשה הקטנה ביותר בתורה, ואם נשארה כמות כזאת של אותיות הקלף נחשב ככתב קודש, אף שוודאי אין לקרוא בו בציבור. פרשת "ויהי בנסֹע" היא בבמדבר י לה-לו, ובנוסח המסורה זו לשונה: "ויהי בנסֹע הארֹן ויאמר משה קומה ה' ויפֻצו אֹיביך וינֻסו משנאיך מפניך. ובנֻחֹה יאמר שובה ה' רִבבות אלפי ישראל". בכתיב הספר שם ה' כתוב כמובן בארבע אותיות, ואנו נמנעים מהעתקתן. בנוסח המסורה יש בפרשה 85 אותיות, כפי שקובעת המשנה.
בספרות התנאית קיימות עוד שתי הלכות שבהן נבחנת קדושתו של ספר, האם מצילים אותו בשבת והאם הוא חייב בגניזה. שני הנושאים נדונים במשנה, שבת פט"ז מ"א. בשניהם אין כל הד לא להתחבטות מהם כתבי הקודש ולא לשאלה מהו ספר מינימלי (שמונים וחמש אותיות). קישור זה מצוי רק במקבילות: " 'ויהי בנסוע<sup class="footnote-marker">5</sup><i class="footnote">בתורה "ויהי בנסע", אבל המעתיקים לא דקדקו בהעתקתם וכתבו את הציטוט בכתיב המקובל בזמנם, שהיה כתיב מלא.</i> הארון' נקוד עליו מלמעלה ומלמטה, מפני שלא היה זה מקומו. רבי אומר מפני שהוא ספר בעצמו, מיכן אמרו ספר שנמחק ונשתייר בו שמונים וחמש אותיות כפרשת ויהי בנסוע הארון מטמא את הידים. רבי שמעון אומר נקוד עליו מלמעלה ומלמטה, מפני שלא היה זה מקומו. ומה היה ראוי ליכתב תחתיו? 'ויהי העם כמתאוננים' " (ספרי במדבר, פד, עמ' 80). המחלוקת היא מדוע יש נקודות על האותיות למעלה ולמטה (איור 9). הסבר אחד הוא שהפרשה אינה במקומה, והסבר אחר הוא שפסוקים אלו מיוחדים ומהווים ספר בפני עצמם, וכוונת התנא להדגיש שזה הספר הקטן ביותר בתורה. "כל ספר שיש בו שמונים וחמש טעיות לא יקרא בו עד שיוגה. יש אומרין לא נאמרו כל השעורין הללו, אלא שאינה מקומה של פרשה. היה צריך לומר 'וענן ה' עליהם יומם בנסעם מן המחנה ויאמר ויהי העם כמתאוננים' "
<b>איור 9.</b> נקודה על המילה. פרשת ויהי בנסֹע, נו"ן הפוכה לציון ספר מיוחד, ונקודה על הנו"ן.
(ספרי זוטא, י לג, עמ' 266)<sup class="footnote-marker">6</sup><i class="footnote">ובירושלמי מגילה (פ"א ה"ט, עא ע"ג): מתקנו וקורא בו. הווה אומר ששגיאה מקרית לא צריך אפילו לתקן, רק אם נפלו בספר שגיאות רבות. גרסה זו עומדת מול הספרי והבבלי. אנו נוטים לראות בה פיתוח (תיקון) של ההלכה במגמה להקל על אחזקת ספרי התורה. זה מקרה חריג שבו הבבלי משמר את הנוסח התנאי בניסוח צמוד ומקורי יותר מאשר הירושלמי. </i>. שני ההסברים אינם סותרים זה את זה. הטיעון שהפרשה "ויהי בנסע..." תלושה מרצף האירועים אינה סותרת את הטענה שזה ספר בפני עצמו. המדרש בספרי זוטא תלוי ומגיב על המדרש בספרי, או על מקור דומה לו, והוא מוסיף אמת מידה נוספת. ספר שיש בו כמות כזו של טעויות לא יקרא בו עד שיוגה<sup class="footnote-marker">7</sup><i class="footnote">מכאן שלפי בעל הספרי זוטא צריך לתקן כל שגיאה, ולא רק כמות גדולה של שגיאות מחייבת הגהה מלאה. </i>. גם הבבלי (שבת קטו ע"ב) יוצר זיקה בין שמונים וחמש אותיות לשאלת הגהת הספר וההצלה מהאש בשבת (ואולי גם הגניזה).
המדרש בספרי במדבר והמדרש בספרי זוטא המרחיב אותו משלבים את משנתנו עם נושא זה של טעויות בספר. אבל החיבור אינו מגוף המשנה, ואפשר שהוא תנאי, מעט מאוחר לעצם הדין שבמשנה<sup class="footnote-marker">8</sup><i class="footnote">לאו דווקא לעריכת המשנה, אלא למקור שבו ההלכה נאמרה לראשונה. הערה זו מרכזית בתפיסתנו את רובדי הטקסט. אם יזכנו החונן לאדם דעת נוסיף בסוף פירוש המשניות נספח מפורט יותר ובו נרחיב בשאלה זו.</i>.
הטיעון שזה ספר בפני עצמו קשור לדעה שיש שבעה ספרי תורה (במקום חמישה בנוסח שלנו). כן שנינו: " 'ויקרא אותה שבעה' כנגד ספר וידבר<sup class="footnote-marker">9</sup><i class="footnote">חומש במדבר המתחיל במילה "וידבר".</i>, שהוא משלים שבעה ספרי תורה, והלא ה' הן? אלא בן קפרא עביד 'וידבר' תלתא ספרים: מן 'וידבר' עד 'ויהי בנסוע הארון' ספר בפני עצמו; מן 'ויהי בנסוע' ודבתריה ספר בפני עצמו, ומן סיפיה דפסקא ועד סופיה דספרא ספר בפני עצמו" (בן קפרא עושה [את חומש] וידבר שלושה ספרים. מ"וידבר" עד "ויהי בנסוע הארון" ספר בפני עצמו, מ"ויהי בנסוע" ואחריו [וההמשך] ספר בפני עצמו, ומסופה של הפִסקה עד סוף הספר ספר בפני עצמו" – ראשית רבה, סד ח, עמ' 708; ויקרא רבה, יא ג, עמ' רכב). הרעיון של שבעה ספרים, ללא הפירוט, מצוי גם בבבלי (שבת קטז ע"א). כאמור רעיון זה איננו במשנה עצמה, והוא תנאי מאוחר (מימי רבי).
את המשנה יש להבין לאור ההסברים של התנאים שפרשת "ויהי בנסע" היא פרשה בפני עצמה. המשנה אינה מזכירה שהייתה נקודה בתחילתה ובסופה, עם זאת אין ספק שבימי התנאים הייתה נקודה כזאת, וחכמים כבר מתחבטים מה תפקידם של הסימנים הללו. צורתם המדויקת גם היא אינה ברורה. במסכת סופרים שנינו: "הכותב צריך לעשות שיפור בפתיחה של 'ויהי בנסע הארון' " (פ"ו ה"א, עמ' 165). חוקרים התחבטו בפירוש המשפט, היו שהציעו לגרוס "שופר" או "שפוד" שהן צורות סימון שונות, וה"נקודה" היא צורת סימון שלישית<sup class="footnote-marker">10</sup><i class="footnote">ראו ליברמן, יוונים ויוונות, עמ' 184-178. </i>.
פרשת "ויהי בנסע" הייתה אפוא מודגשת, והמשנה יודעת על סימנים אלו, ומשתמשת בייחודה של הפרשה כדי להגדיר מהו ספר. רמזנו שניתן לפרש את המשנה ללא זיקה ישירה לדברי רבי, אם כי מדרש ספרי במדבר יוצר זיקה זאת. אבל ניתן גם להציע שהמשנה מכירה את ייחודה של הפרשה ויש לפרשה לאור דברי רבי ש"ספר שנשתייר בו" הוא חומש, ומידותיו נקבעות לפי הספר הקטן, ללא זיקה הכרחית ל"פרשה".
מה היה תפקידן המקורי של הנקודות? במקורות מועלות הצעות מספר שריבוין מעיד על כך שהנקודות (הסימניות) היו מוכרות אבל כבר נחלקו בפירושן. ההצעות הן:
1. לבטא שבין הנקודות יש ספר מיוחד.
2. לבטא שהפרשה איננה במקומה.
3. להדגיש שהמילה או המילים ניתנו לדרשה מיוחדת<sup class="footnote-marker">11</sup><i class="footnote">אבות דרבי נתן (להלן). " 'ולא ידע בשכבה ובקומה' (בראשית יט לג), מפני מה נקוד? מלמד שלא ידע בשכבה, אבל בקומה ידע. בשכבה של בכירה, ובקומה של צעירה. מלמד שעבירה גוררת עבירה. 'וילכו אחיו לרעות את צאן אביהם בשכם' (בראשית לז יב), את נקוד עליו. מלמד שלא הלכו לרעות, אלא לאכול ולשתות" (מדרש משלי, כו כד).</i>.
4. לרמוז שיש פקפוק בנוסח הכתוב.
שני ההסברים הראשונים הם רק למקרה שלנו, שיש נקודות בתחילת פרשה ובסופה, ואין הם מתאימים לכלל המקרים. ההסבר השלישי גם הוא קשה, שכן לא מצאנו הסתייגות מדרשת מילים שאינן מודגשות. כל מילה ניתנת לדרשה, והמילים המנוקדות אינן חריגות. ההסבר הרביעי נראה כמקורי, ובלשון הכתוב: "אלא כך אמר עזרא: אם יבא אליהו ויאמר לי מפני מה כתבת כך? [את הנקודות] אומר אני לו כבר נקדתי עליהן, ואם אומר לי יפה כתבת, אעבור נקודה מעליהן" (אבות דרבי נתן, נו"א פל"ד, נ ע"ב; נו"ב פל"ז, מט ע"א-ע"ב). על סמך זה הציע ליברמן שהנקודות נועדו לבטא ספק בנוסח המקרא. אולי אפשר לצרף לכך את ההסבר השני, שגם הוא התחבטות בסדר המקרא. ליברמן ביסס את דבריו על הנוהג ההלניסטי לציין נוסחאות חשודות על ידי סימניות<sup class="footnote-marker">12</sup><i class="footnote">ליברמן, יוונים ויוונות, עמ' 184-178.</i>. צעד קדימה צעדו שמש וורמן<sup class="footnote-marker">13</sup><i class="footnote">ורמן ושמש, הנסתרות וגילוין.</i> כאשר הבחינו שאחד המקומות שהנקודות מופיעות בהם רומז לחילוף נוסח בין נוסח התורה המסורתי (של הפרושים) ונוסח התורה של בני כתות מדבר יהודה. במקרה זה מדובר בחילוף נוסח שיש בו פן אידאולוגי מובהק<sup class="footnote-marker">14</sup><i class="footnote">המשמעות האידאולוגית לא נדונה במאמרם, ולא כאן המקום להרחיב בכך.</i>.
במקרה שלנו הספק היה בדבר המיקום של הפרשה.
המניין של שבעה ספרים עומד בניגוד למניין של חמישה חומשי תורה, ואכן המניין של חמישה חומשי תורה אינו נזכר במקורות תנאיים.
בפועל, לפחות בתקופת האמוראים השתרש הנוהג לחלק את התורה לחמישה חומשים. בירושלמי נשתמרה שאלה האם מותר לקרוא בציבור בספר תורה שנשרף (בידי הצבא הרומי) ונותרו ממנו חלקים בלבד, ביניהם ספר במדבר עד "ויהי בנסע". רבי יונה ורבי יוסי פוסקים שבעצם מותר, אך אוסרים כדי שהציבור ירכוש ספר תורה שלם (ירו', מגילה פ"א ה"א, עד ע"א). הדעה ש"ויהי בנסע" הוא ספר בפני עצמו כנראה לא באה לידי ביטוי בפועל, ומדובר במקרה מיוחד של ספר שניזוק ולא בספר תקני כהלכתו. ואכן, המדרש המאוחר מסביר: "רבי אמר ספר היה בפני עצמו ונגנז" (מדרש משלי כו). אם כן היה זה ספר, אלא שכיום איננו עוד. להערכתנו המקור לפרשנות שזה ספר בפני עצמו הוא העובדה שהיו נקודות בראשיתו ובסופו. כבר התנאים (לפחות המאוחרים) לא ידעו את משמעות הנקודות, והציעו הצעות שונות שאחת מהן היא שזה ספר בפני עצמו. הסבר זה קשה, משום שאין הוא עונה על יתר המקרים שבהם מצויה נקודה מעל המילה. את המשנה אפשר להסביר ללא קשר לעניין הפרשה הנפרדת, ואכן "ויהי בנסע" לא נכתב אף פעם כספר עצמאי, וההצעה של רבי היא תאורטית ומושפעת גם מחשיבותם של הפסוקים ומשמעותם הדתית.
כהמשך להלכה שהספר מטמא את הידיים קבעו בתלמוד הבבלי שאין להחזיק ספר תורה כשהוא ערום, כלומר בידיים ממש<sup class="footnote-marker">15</sup><i class="footnote">בבלי, שבת יד ע"א; מגילה לב ע"א; מסכת סופרים, פ"ג הכ"ג. </i>, וברור שבבבל נהגו שלא להחזיק את ספר התורה ביד אלא במטפחת.
הבבלי (שבת קטו ע"ב) מעלה את השאלות האם קיומן של "אזכרות" שם ה' המפורש חשוב בפני עצמו, כלומר שקמע או טופסי ברכות שאין בהם כדי ספר ויש בהם אזכרות (שם ה' המפורש) צריך להצילם. כמו כן הוא שואל האם האותיות צריכות להיות מכונסות (כתובות ברצף) וליצור מילים רצופות, או שגם 85 אותיות מפוזרות הן ספר בפני עצמו. כפשוטן האותיות הן מפסוקים רצופים, ושם ה' אינו מופיע כגורם משמעותי בהלכה.
<b>מגילה</b> – סתם מגילה היא מגילת אסתר, אבל בהחלט ייתכן שהכוונה לכל מגילה שיש בה אחד הספרים, או קטע אחר של כתבי הקודש, חוץ מן התורה. <b>שכתוב בה שמונים וחמשה אותיות כפרשת ויהי בנסוע הארון מטמא את הידים</b> – גם היא נחשבת לכתבי קודש,<b> כל כתבי הקודש מטמין את הידים</b> – זה הכלל ההלכתי שבו היה צריך לפתוח את המשנה. הנסיבות והסיבות שהובילו להלכה זו יידונו להלן פ"ד מ"ו. המשפט אומר שהנוגע בכתבי הקודש הכתובים כהלכה (על קלף ולפי כללי הכתיבה) הם ספרים קדושים, וכתוצאה מכך הם מטמאים ידיים, ואחרי הקריאה יש ליטול ידיים כדי לכבדם ולמנוע זלזול בהם. נטילת ידיים הופכת למבטא המשפטי של קדושת הספרים. <b>ושיר השירים וקהלת מיטמות את הידים</b> – כפי שנראה להלן בשורות הבאות במשנה הייתה מחלוקת על סדרה של ספרים, האם הם נכללים בתנ"ך או לא. בסופה של ההתדיינות נחתם התנ"ך. הספרים שנכללו בו נתפסו במסורת ישראל כמקודשים ואלו שנשארו בחוץ מכונים "ספרים חיצוניים", ונרחיב על כך את הדיבור בסוף המשנה.
<b>רבי יהודה אומר שיר השירים מטמאה את הידים וקהלת מחלוקת</b> – טומאת ידיים מבטאת, כאמור, את קדושת הספרים.<b> רבי יוסי אומר קהלת אינה מטמאה את הידים ושיר השירים מחלוקת</b> – בדור אושא שבו פעלו שלושת החכמים הנזכרים במחלוקת (רבי יהודה, רבי יוסי ורבי שמעון) כבר נקבעה ההלכה, או המוסכמה הדתית, שעשרים וארבעת הספרים שבידינו הם כתבי הקודש ומטמאים ידיים, ככתוב בסתם המשנה. אבל חכמי הדור מדווחים על המחלוקת שהייתה בעבר. זו מודעא רבה לאורייתא וראיה שתנאים מאוחרים נחלקים בדבר שהוא מחלוקת ברורה של בני הדורות הקודמים, ובימי הדוברים היא כבר הוכרעה, ולא היו בטוחים כלל האם הייתה מחלוקת.<b> רבי שמעון אומר קהלת מקולי בית שמי ומחומרי בית הלל</b> – בית שמאי סברו שאינם מטמאים ידיים ובית הלל סברו שהם מטמאים ידיים.
<b>אמר רבי שמעון בן עזאי מקובל אני מיפי<sup class="footnote-marker">16</sup><i class="footnote">כתוב ניפי, וכנראה האות י' מחוברת לנ' ויש לקרוא מפי.</i> שבעים ושנים זקנים ביום שהושיבו את רבי לעזר בן עזריה</b> – המימרה רומזת לסיפור המאבק בין רבן גמליאל לרבי יהושע בן חנניה. הבסיס לדיוננו הוא הסיפור המפורט בתלמוד הבבלי למשנתנו. הסיפור הוא אחד הסיפורים הידועים ונדון ארוכות בספרות המחקר. הסיפור השתמר רק בתלמודים, וכמובן יש גם הבדלים בין מסורת הבבלי והירושלמי<sup class="footnote-marker">17</sup><i class="footnote">בבלי, ברכות כז ע"ב – כח ע"א; ירו', פ"ד ה"א, ז ע"ג-ע"ד; תענית פ"ד ה"א, סז ע"ד. </i>, וממילא נתן הדבר לחוקרים סיבה להטיל ספק בפרטיו ואולי אף בעיקרו<sup class="footnote-marker">18</sup><i class="footnote">ראו אלון, מחקרים, עמ' 201-200; שפירא, הדחת רבן גמליאל; תא-שמע, ערבית.</i>. לא נוכל במסגרת זו להתעמק בסיפור, ונסתפק בסיכום קצר. בבית המדרש התגלעה מחלוקת האם תפילת ערבית היא רשות או חובה. רבן גמליאל אמר חובה, ורבי יהושע רשות. תלמיד אחד שאל את רבי יהושע את השאלה ונענה שהתפילה היא רשות; פסיקה זו עוררה את זעמו של רבן גמליאל והוא העליב ופגע ברבי יהושע. מכאן הפך המעשה לאישי: חכמים תמכו ברבי יהושע, ללא קשר לשאלה ההלכתית שעליה איננו שומעים עוד, רבן גמליאל הודח מתפקידו ורבי אלעזר בן עזריה מונה במקומו. לבסוף נערכה התפייסות כללית ונוצרה (מחדש) מערכת מאוזנת של שני בעלי תפקידים, אם כי החלוקה ביניהם לוטה בערפל. הוויכוח ההלכתי התפתח לעימות אישי, אך גם למבחן כוח של הנשיאות מול עצמתם של חכמים והאוטונומיה שביקשו לעצמם. העימות המבני הזה מלווה את תולדות התקופה, על כן אין לתמוה על כך שבעריכות מאוחרות טושטשו הפרטים המקריים שעליהם התעורר הוויכוח לטובת תיאור רוח העימות כפי שנתפסה במהלך הדורות. בנוסף לכל זה ניתנה למעשה צורה ספרותית משוכללת, שאף היא באה על חשבון הפרטים. דעת לנבון נקל שהרקע האישי, שחשוב להבנת המעשה כפי שהתחולל, חשוב היה למספרים ולעורכים פחות מהצד העקרוני שהמשיך להטרידם עשרות שנים לאחר שכל הדמויות המרכזיות הפכו לגיבורים מהעבר. גם הצד ההלכתי, שבדרך כלל חשוב לחכמים, איבד כאן מתפקידו לטובת שאלות ציבוריות אחרות. אנו מתמקדים כאן במשמעות של המשפט "בו ביום" וב"הושיבו... בישיבה".
בו ביום אמרו או "בו ביום דרשו" (משנה, סוטה פ"ה מ"ב ואילך) מופיעים במקורות רבים ומתפרשים בתלמוד הבבלי: "תנא: עדיות בו ביום נשנית, וכל היכא דאמרינן בו ביום – ההוא יומא הוה. ולא היתה הלכה שהיתה תלויה בבית המדרש שלא פירשוה. ואף רבן גמליאל לא מנע עצמו מבית המדרש אפילו שעה אחת, דתנן: בו ביום בא יהודה גר עמוני לפניהם בבית המדרש, אמר להם: מה אני לבא בקהל? אמר לו רבן גמליאל: אסור אתה לבא בקהל; אמר לו רבי יהושע: מותר אתה לבא בקהל" (ברכות כח ע"א). המדובר ביום שבו הדיחו את רבן גמליאל מנשיאותו משום שרדה בחכמים בכלל, וברבי יהושע בפרט. כאמור המעשה מופיע רק בתלמודים (ירו', ברכות פ"ד ה"א, ז ע"ד; תענית פ"ד ה"א, סז ע"ד; בבלי, שם), והיו חוקרים שסברו שהעובדה שהמעשה אינו מופיע בספרות התנאית מצביעה על עיבוד מאוחר<sup class="footnote-marker">19</sup><i class="footnote">שפירא, הדחת רבן גמליאל.</i>. להערכתנו גם אם הסיפור עוצב בספרות האמוראית הוא מעיד על אירוע אמִתי שהתחולל בדור יבנה. לא כאן המקום לדון במעשה במפורט, אך מקצת מהשיקולים יועלו להלן.
הבבלי מעיד שלאחר שרבן גמליאל הודח המשיכו הדיונים בבית המדרש ובהזדמנות זו הגיעו לסדרת הכרעות. הטענה היא שכל מסכת עדיות נשנתה בהזדמנות זו, וכל מקום שמופיע בו הביטוי "בו ביום" הוא מרמז לאותו יום. בירושלמי אין טענה זו מופיעה. מינוח אחר הוא "ביום שהושיבו רבי אלעזר בן עזריה בישיבה" (כגון משנה, זבחים פ"א מ"ג<sup class="footnote-marker">20</sup><i class="footnote">ראו עוד תוס', סוטה פ"ז ה"ט; אבות דרבי נתן, נו"א פי"ח, עמ' 67; מסכת סופרים פי"ח ה"ח, עמ' 320 (ראו להלן); בבלי, חגיגה ג ע"א; ירו', סוטה פ"ה ה"ב, יט ע"א; שמות רבה, יד ד.</i>), והירושלמי שהבאנו מעיד כי יום זה הוא אותו יום שבו הודח רבן גמליאל ומונה רבי אלעזר בן עזריה.
אין ספק שלא כל מסכת עדיות נשנתה "בו ביום", שהרי במסכת נושאים כה רבים שוודאי לא הסתיימו ביום דיונים אחד. יתר על כן, במסכת זו נזכרים גם חכמים מאוחרים יותר<sup class="footnote-marker">21</sup><i class="footnote">פ"א מ"ב; פ"ה מ"ב; פ"ח מ"ג; פ"ח מ"ז.</i>. יש להבין, אפוא, שעיקר המסכת נשנתה באותו יום, או שהייתה משנה קדומה בשם עדיות והמשנה שבידינו היא עיבוד מאוחר שלה. כך גם יש להבין את העדות שכל "בו ביום" הוא אותו יום. לעתים אכן הכוונה לאותו יום מיוחד, אך לעתים הכוונה ליום אחר. ואכן, בפרקנו קובץ אחר של הלכות "בו ביום" שהמשותף להן הוא ויכוח חי ותוסס בבית המדרש בנושאים שונים. קובץ זה עשוי לשקף סדרת דיונים באותו יום. במשנה א נזכר רק רבי עקיבא; במשנה ב רבי אליעזר ורבי שמעון בן עזאי; במשנה ג רבי טרפון, רבי ישמעאל, רבי יהושע, ורבי אליעזר עדיין חי אך אינו מתגורר ביבנה ומצטייר כחכם ותיק שהכול מכבדים את דעתו. במשנה ד נחלקים רבן גמליאל ורבי יהושע.
רבי אליעזר נעדר מתיאור מעשה ההדחה של רבן גמליאל. כפשוטם של דברים הוא כבר היה מבוגר ולא השתתף בחיים הפעילים בבית המדרש<sup class="footnote-marker">22</sup><i class="footnote">לפי כמה מסורות נודה רבי אליעזר ואחר הושב, או שמת בנידויו. אם מת בנידויו אזי ברור למה נעדר מבית המדרש. מכל מקום, משנתנו מוכיחה כי לא היה בנידוי אך לא השתתף בבית המדרש, אם כי דעתו נשמעה מרחוק.</i>. במשנה להלן (פ"ד מ"ג) ברור שכבר היה זקן ולא השתתף בדיוני בית המדרש. לעומת זאת במשנה ג במסכת ברכות בולט רבן גמליאל בהיעדרו. ממשנה ד הבבלי מסיק שרבן גמליאל לא הדיר את רגליו מבית המדרש, אבל כאמור במשניות האחרות הוא נעדר והדבר בולט במשנה ג שבה משתתפים ארבעה חכמים. על כן סביר יותר שלא כל המשניות נשנו באותו יום, אם כי כולן נשנו בתקופה קצרה של דיונים שבחלקם השתתף רבן גמליאל ומחלק מהם נעדר. מסקנה זו תתחזק בעקבות בירורה של משנתנו להלן.
קובץ נוסף ושונה של משניות קדומות הנפתחות במילים "בו ביום" מכיל הלכות המיוחסות למעמד היסטורי אחר. המדובר בהתכנסות בירושלים ערב המרד הגדול שבה גברו בית שמאי על בית הלל: "אלו מן ההלכות שאמרו בעליית חנניה בן חזקיהו בן גרון כשעלו לבקרו, נמנו ורבו בית שמיי על בית הלל. שמונה עשרה דבר גזרו <b>בו ביום</b> , והיה אותו היום קשה להם לישראל כיום שנעשה בו העגל. רבי אליעזר אומר <b>בו ביום</b> גדשו סאה, רבי יהושע אומר <b>בו ביום</b> מחקו סאה, שכל זמן שהמדה מלאה ואדם נותן לתוכה לסוף מוציאה ממה שבתוכה. <b>בו ביום</b> אמרו כל המטלטלין מביאין את הטומאה בעובי המרדע, ונמנו ורבו בית שמיי על בית הלל. <b>בו ביום</b> אמרו השוכח כלים בערב שבת עם חשיכה תחת הצנור, ונמנו ורבו בית שמיי על בית הלל" (תוס', שבת פ"א הט"ז-הי"ט). לא נעסוק בהלכות אלו, וברור שכאן המונח "בו ביום" מציין אירוע מוגדר אחר<sup class="footnote-marker">23</sup><i class="footnote">לדיון בו ראו פירושנו לשבת פ"א מ"ד.</i>. גם הבבלי הכיר ברייתא שבה עדות על ההכרעות שנעשו "בו ביום" ההוא (פסחים יט ע"א).
נמצאנו למדים ש"בו ביום" עשוי להעיד על דרשות ביום מינויו של רבי אלעזר בן עזריה, אך אין זה כלל שלם ולא כל "בו ביום" מתייחס ליום זה. מכל מקום, המדובר בהלכות ודרשות שנאמרו באירוע מיוחד ומוגדר בדור יבנה. אם אכן כל הדרשות הללו נאמרו ביום אחד, הרי שהיה זה מעמד מיוחד. לא לימוד רגיל בנושא כלשהו, אלא הזדמנות חגיגית לדרשות מיוחדות, מעין "דברי תורה" הנאמרים כפרפרת לאירוע חגיגי.
התיאור נראה שלם ולכיד. הסיפור שנשמר במקורות האמוראיים יוצר תמונה מעניינת, ואחידה, שלפיה שימש רבי אלעזר בתפקיד מפתח גם לאחר חזרתו של רבן גמליאל לתפקידו כאב בית דין, ומעין נשיא. אנו כותבים "מעין נשיא" משום שכנראה לא נשא את התואר הזה בפועל. רק מדור אושא מצינו במפורש כי העומד בראש בית הוועד או הסנהדרין מכונה בשם "נשיא" ולידו אב בית הדין<sup class="footnote-marker">24</sup><i class="footnote">בבלי, הוריות יג ע"ב; גודבלאט, נשיאות; גודבלאט, נשיא.</i>. חכמי דור אושא משתמשים בתואר "נשיא" לדמות ממשית בת זמנם, במסגרת דיונים שונים (משנה, נדרים פ"ה מ"ה; הוריות פ"ב מ"ה; תוס', שבת פ"ז הי"ח ועוד). הראשונים שבין חכמי הזוגות אינם מכונים במשנה "נשיאים" כפי שמכונים ראשי הסנהדרין מימי רבן שמעון בן גמליאל ואילך. רבן גמליאל יושב בראש ולידו יושב רבי צדוק<sup class="footnote-marker">25</sup><i class="footnote">תוס', סנהדרין פ"ח ה"א ומקבילות.</i>, אך אין הוא מכונה "נשיא". ברשימת התקנות של רבן יוחנן בן זכאי שבפרק הרביעי במשנת ראש השנה אנו קוראים: "ועוד זאת התקין רבן יוחנן בן זכאי שאפילו ראש בית דין בכל מקום שלא יהוא העדים הולכין אלא למקום הוועד" (פ"ד מ"ד). מסורות תנאיות רבות מוסרות על הנשיאים אשר מכנסים את החבר אשר מקדש את הקודש, הם בוחנים את העדים ומודיעים על ההחלטה<sup class="footnote-marker">26</sup><i class="footnote">ראו משנה, ראש השנה פ"א מ"ו; פ"ב מ"ו; מדרש תנאים, עמ' 175-176 ועוד.</i>, אולם בימי רבן יוחנן בן זכאי הם עדיין נקראים "ראש בית דין". הראשון שנקרא בשם "נשיא" הוא שמעון בר כוזיבא. הוא היה קרוב לעולמם של החכמים, ורבי עקיבא הכיר בו ובמלכותו<sup class="footnote-marker">27</sup><i class="footnote">ירו', תענית פ"ד ה"ד, סח ע"ד. הכינוי "נשיא" פירושו מלך: "ועבדי דוד נשיא בתוכם" (יחזקאל לד כד).</i>. כך נחקק במטבעות מימי בר כוזיבא, וכך צוין בתעודות מימי שלטונו<sup class="footnote-marker">28</sup><i class="footnote">משורר, אוצר, מס' 220, 222, 223 ועוד; מסמכי מדבר יהודה, ב, עמ' 133-122.</i>. התואר "נשיא" שהשתמש בו בר כוזיבא הוסב לראשי החכמים, ראשי הסנהדרין, עם שיקומה מחדש של ההנהגה הלאומית<sup class="footnote-marker">29</sup><i class="footnote">גודבלאט, נשיא. מכל מקום, בימי בית שני עמד הכוהן הגדול בראש האומה ובסנהדרין שותפו גם צדוקים. מובן שלא כאן המקום לברר את יחסי הכוחות וחלוקת התפקידים בתקופה זו, ואין המשנה באה אלא לציין שהשניים עמדו בראש הפרושים.</i>. המשנה משתמשת בכינוי זה גם לאבותיו של רבן שמעון בן גמליאל ועד הראשון לשלשלת זו, הלל, וכינו בתואר זה אף את חכמי הזוגות שקדמו להלל, אך כנראה זה שימוש אנכרוניסטי במונח שנוסד רק מאוחר יותר.
הפקפוק בקיומו של נשיא אינו נובע רק מהעובדה שאין עדויות נוספות לכך מימי הבית, ואף לא רק משום שיוספוס, פילון ואחרים אינם מזכירים אותו; הפקפוק נובע מכך שאין מרחב פוליטי לתפקודו. בראש האומה היהודית ניצבו מלכי בית חשמונאי<sup class="footnote-marker">30</sup><i class="footnote">כולל הורדוס המלך שלא היה אהוד על העם, אך ודאי שלא היה מאפשר לבעל תפקיד אחר להנהיג את העם.</i>, לפניהם ואחריהם הייתה אוטונומיה יהודית ואולי גם סנהדרין, או מועצה לאומית בשם אחר שבראשה ניצב הכוהן הגדול. לנשיא לא נותר אפוא מרחב תפקוד, אלא אם כן היה זה תואר זוטר ובעל משמעות מצומצמת<sup class="footnote-marker">31</sup><i class="footnote">אשר לעדות מחגיגה פ"ב מ"ב – ראו פירושנו שם.</i>. עם זאת יש להעיר שכבר רבן גמליאל דיבנה ממלא בפועל תפקיד לאומי, הוא מייצג את האומה כלפי השלטונות וכלפי התפוצה היהודית. גם אם לא נשא את התואר "נשיא" הרי שבפועל מילא תפקיד מעין זה. החלוקה המדויקת בין רבי אלעזר בן עזריה לבין רבן גמליאל פחות ברורה. הפתרון התלמודי שרבי אלעזר דרש כל שבת שלישית אינו מסביר מי ניהל בפועל את תפקיד אב בית הדין. אמנם מצינו את רבי אלעזר בן עזריה דורש את הדרשה המרכזית<sup class="footnote-marker">32</sup><i class="footnote">תוס', סוטה פ"ז ה"ט-הי"ב. תוספתא זו היא ההרחבה של משניות "בו ביום" שהובאו לעיל ממשנת סוטה. העורך לפחות קישר בין "בו ביום" לבין מינויו של רבי אלעזר לתפקיד. זו סיבה נוספת לדחות את פקפוקיו של שפירא בכל המעשה. אמנם החיבור הוא מעשה ידיו של העורך ואיננו מגוף הסיפור, אבל גם העורך היה תנא, והוא משקף את שסברו והכירו בני דורו. לולא היה הסיפור זיכרון קיים (כבר בתקופת התנאים) לא היה מציג כך את הדברים. אין זו העברה טכנית או ספרותית אלא קישור הנובע רק מהמסורת ההיסטורית. הטענה שסיפור ההדחה הוא אמוראי מוטעית, אפוא.</i>, ברם אין בדרשות אלו חיבור ישיר לחלוקת תפקידים אלא רק למעשה ההדחה עצמו<sup class="footnote-marker">33</sup><i class="footnote">ראו ההערה הקודמת.</i>.
במערך המוצג כאן יש חולשה בנקודה אחת. התואר שנושא רבי אלעזר בן עזריה הוא "הושיבו... בישיבה", וכן במשנה זבחים שבה חוזר כל המשפט כולו בהקשר הלכתי אחר. לכאורה "הושיבו בישיבה" הוא ראיה תנאית ברורה לכל הסיפור ולמעשה ההדחה, לפחות למינויו של רבי אלעזר בן עזריה, ומכיוון שלא ידוע לנו שהיה נשיא או ממלא תפקיד לאומי כלשהו הרי סביר לפרש שמינויו היה זמני. ברם יש מקום לשאול האם באמת "הושיבו בישיבה" הוא תפקיד של אב בית דין או מעין נשיא (ללא התואר הנשיאותי). לכאורה יש מקום לפקפק בכך, שכן בתוספתא עדיות מסופר: "העיד מנחם בן סונגאי שהוצבע [שהוא צבעי] על מוסף יורה של שולקי זיתים שהוא טמא ועל של צַבָּעים שהוא טהור, שבראשונה היו אומרים חילוף הדברים, וכשהושיבוהו בישיבה היו תמיהין עליו הכל. אמר להן כך וכך אם איני ראש לכל הבאים אחריי" (פ"ג ה"א, עמ' 459).
מנחם בן סוגנאי הוא אדם רגיל, לאו דווקא חכם. לפי התוספתא זו עדות של בעל מקצוע ולא חוות דעת הלכתית. לפי התוספתא המקצוע הוא צביעה, ואפשר שבאותו כפר הכינו תנורים להכנת צבעים וצבעו כאחד. מכל מקום את מנחם מינו "לשבת בישיבה", והוא מבטיח למבקריו שאחריו יהיו בניו תלמידי חכמים. מנחם אינו מכונה "רבי מנחם", וודאי שלא היה נשיא, אב בית דין או מנהיג לאומי אחר, לכל היותר היה תלמיד חכמים. אם כן, "להושיב בישיבה" הוא מינוי לתפקיד של "רבי" (אחד מהחכמים המוכרים במוסד) או לתפקיד אחר, זוטר למדי. עדות אחרת יש במדרש: "מעשה ברבי יוחנן בן נורי וברבי אלעזר חסמא, שהושיבם רבן גמליאל בישיבה, ולא הרגישו בהם התלמידים. לעתותי ערב הלכו וישבו להם אצל התלמידים. וכך היתה מדתו של רבן גמליאל כשהיה נכנס ואומר 'שאלו' בידוע שאין שם קנתור. כשהיה נכנס ולא היה אומר 'שאלו' בידוע שיש שם קנתור. נכנס ומצא את רבי יוחנן בן נורי ואת רבי אלעזר חסמא שישבו להם אצל התלמידים. אמר להם יוחנן בן נורי ואלעזר חסמא הרעתם לצבור, שאי אתם מבקשים לעשות שררה על הצבור. לשעבר הייתם ברשות עצמכם מכאן ואילך הרי אתם עבדים משועבדים לצבור" (ספרי דברים, טז, עמ' 26; מדרש תנאים לדברים, א טז, עמ' 26).
להושיב בישיבה הוא, אפוא, תפקיד מנהיגותי במסגרת בית המדרש ביבנה, אולי כמורי ביניים תחת מרותו של אב בית הדין (רבן גמליאל). רבי אלעזר חסמא ורבי יוחנן הם חכמים ידועים מדור יבנה, אך לא ראשי החכמים ולא ראשי המדברים. במקבילה הבבלית נאמר "הושיבן בראש", וכאמור זו הושבה בראש התלמידים, אך ודאי לא מינוי כנשיא (בתואר או ללא תואר) או אב בית דין. ייתכן, אפוא, שגם רבי אלעזר בן עזריה מונה לתפקיד חשוב, אך לא כנשיא. מכאן חיזוק לטענה שהסיפור האמוראי העניק נופך ספרותי מוגזם לתפקיד שולי באופן יחסי, ורבי אלעזר היה דרשן חשוב, ובעל תפקיד בבית המדרש, אך לא מתחרה לנשיא.
כאמור, להערכתנו אין לפקפק בגוף הסיפור האמוראי החוזר בשני התלמודים (בשינויים בפרטים) ובא לידי ביטוי בתוספתא סוטה ובהרכב החכמים במשנה להלן (פ"ד מ"ג), ומסביר בדרך פשוטה סדרת רמזים במקורות התנאיים. עלינו להבין, אפוא, שבלשון חכמים "להושיב בישיבה" אינו מונח חד-משמעי, כוונתו למינוי חשוב במסגרת בית המדרש, מינוי כלשהו שאיננו אב בית דין קבוע, וטרם נקבע לו מינוח סופי.
ישיבה איננה מונח מקביל ל"בית המדרש". בארץ ישראל לא השתמשו במינוח זה, והוא מינוח בבלי בלבד. בארץ ישראל היו "חבורות" מעין פרטיות שלמדו בהנהגת הרב. עם מותו של הרב התפרקה החבורה, ותלמידיה התפזרו בין חכמים אחרים<sup class="footnote-marker">34</sup><i class="footnote">ראו במבוא הכללי לפירוש המשניות.</i>. היה "בית מדרש" והיה גם מוסד "בית הוועד", שהוא מעין מקבילה לסנהדרין (להלן), אבל לא היו "ישיבות" כמו בבבל, כלומר מוסד למידה עליון שיש לו מנהיג וממסד ועם מות המנהיג נבחר אחד החכמים לתפקיד. בכתב יד קופמן וב-<b>מפ</b> לא כתוב כלל "בישיבה". יש להניח שאכן המילה לא הופיעה בנוסחאות ארץ ישראל, משום שהישיבה היא מוסד בבלי. אמנם גם כתב יד <b>מל</b> מושפע ממסורות ארץ ישראל, אך בעניין זה הוא משקף את תרבותם של בני בבל. בספרי דברים הנוסח הוא "בישיבה" בכל כתבי היד שבידינו, מכאן שהנוסח "בישיבה" מפוקפק, ואולי נוצר רק בהשראת המציאות בבבל האמוראית.
המשפט של רבי שמעון בן עזאי "מקובל אני מפי..." חוזר במשנה זבחים (פ"א מ"ג), ובצורה חלקית בכמה סוגיות בבבלי. המשפט מן הסתם מופרז, וקשה להאמין שהיו שבעים ושניים איש בדיוק באותו מעמד. ברם יש במשפט ביטוי לתפיסתם של חכמים (בכלל, ושל בן עזאי בפרט) שההתכנסות ביבנה היא מעין סנהדרין. בסנהדרין של התורה שבעים ואחד זקנים (או שבעים), ואליהם נוסף משה. בית הדין "שלנו" ביבנה הוא בעל מעמד ומשקל די זהה. חז"ל עוסקים הרבה בסדרי הסנהדרין, אבל החוקרים מתחבטים האם בפועל פעלה סנהדרין כזאת או שמא היה הגוף המרכזי חבורת הלומדים סביב הנשיא, ובדור יבנה בטרם נוסד מוסד הנשיאות היה זה הוועד ביבנה. להערכתנו הוויכוח הוא בתחום המינוח בלבד. בדור יבנה פעל בית דין שראה עצמו כסנהדרין. כך, למשל, הוא מנדה זקנים ומעבר שנים. הלשון שבפי בן עזאי מצטרפת לראיות אלו. מעתה יש לשאול האם הגוף כונה במישרין "סנהדרין"? אין זו שאלה חסרת משמעות, אבל גם איננה מרכזית<sup class="footnote-marker">35</sup><i class="footnote">לסיכום המחקר ולדעה שבפועל לא הייתה קיימת סנהדרין ראו שפירא, סנהדרין. </i>. עוד נעיר כבדרך אגב שהמשניות המתארות את דרכי הפעולה של הסנהדרין שייכות לסוגת "זיכרון המקדש"; אמינותן ההיסטורית אינה מובטחת, ועל כל פנים הן נועדו לתאר את העבר המפואר ולא את ההווה<sup class="footnote-marker">36</sup><i class="footnote">ראו המבוא למסכתות ביכורים ותמיד-מידות.</i>.
<b>ששיר השירים וקוהלת מטמות את הידים</b> – באותו יום בדור יבנה הוכרעו הכרעות רבות, ובתוכן ההכרעה הסופית ששיר השירים וקהלת הם חלק מכתבי הקודש. יש להבין שחכמי דור אושא שנזכרו בתחילת המשנה אינם מביאים את עמדתם אלא אומרים שהשאלה שנויה במחלוקת, כלומר שהייתה שנויה במחלוקת. הם אינם קובעים מה הסיכום (ההכרעה) באותה מחלוקת. בן עזאי הוא מדור יבנה ומספר על ההכרעה, אלא שאפילו הכרעה כזאת במעמד פומבי ורשמי, בעל תוקף של סנהדרין, אינה מבטלת, לדעתם של בני הדור הבא, את המחלוקת.
<b>אמר רבי עקיבה חס ושלום לא נחלק אדן<sup class="footnote-marker">37</sup><i class="footnote">אדם, כך בכתיב הארץ-ישראלי.</i> מישראל על שיר השירים שלא תטמא את הידים</b> – לדעת רבי עקיבא לא הייתה מעולם מחלוקת על שיר השירים. דומה שרבי עקיבא אינו מספר מה היה, ואין כאן תיאור היסטורי, אלא שיפוט מהותי. שיר השירים הוא נעלה מכל מחלוקת.<b> שאין העולם כולו כדיי כיום שניתנה שיר השירים לישראל</b> – יש בדברים ביטוי הערצה לשיר השירים.<b> שכל כתובים</b> – כל ספרי הכתובים, בניגוד לתורה ולנביאים. אנו מסבירים כך כדי שלא תיווצר תמונה שלפיה שיר השירים קדוש מהתורה. עם זאת לשונו של רבי עקיבא כוללת הפרזה מובנית, ובמסגרת הפרזה כזאת אפשר גם לומר ששיר השירים קדוש מהתורה.<b> קודש ושיר השירים קודש קדשים</b> – רבי עקיבא ממשיך בדברי הלל לשיר השירים. <b>ואם נחלקו</b> – רבי עקיבא אפילו אינו אומר שהייתה מחלוקת, אלא שאולי הייתה מחלוקת, ומדבריו משתקפת ההכרעה שגם קהלת הוא ספר קודש.<b> לא נחלקו –</b> ב-<b>מפ</b> , <b>מל</b> ועדי נוסח טובים נוספים נוסף "אלא",<b> על קהלת</b> – המשפט של רבי עקיבא עשוי להישמע הפרזה בלבד, זאת לאור דבריהם של קודמיו, שהם תלמידיו, המדווחים על מחלוקת בעבר ואולי גם בהווה. אבל כאמור אלו דברי הפרזה הבאים במטרה לקדש את שיר השירים. <b>אמר יוחנן בן שמוע –</b> בעדי הנוסח האחרים "(רבי) יוחנן בן יהושע",<b> בן חמיו שלרבי עקיבה כדברי בן עזי כן נחלקו וכן גמרו</b> – "גמרו" הוא המונח לסיום הדיון ולהכרעה. למרות התדמית העצמית של חכמים כמי שמכריעים במחלוקות הרי שבפועל מצינו בתקופת התנאים רק מעט מחלוקות שהוכרעו בהצבעה, והמינוח הוא "גמרו" או "נמנו וגמרו", ולעתים רק "נמנו" (כגון משנה, אהלות י"ח מ"ט). המחלוקת מתמקדת בשני ספרים, קהלת ושיר השירים, שאחד מהם או שניהם היו במחלוקת. לרשימה זו מצטרפים לפחות עוד שניים או שלושה ספרים והם משלי, מגילת אסתר וספר יחזקאל.
בתוספתא שנינו: "הגליונים וספרי המינין אינן מטמאות את הידים. ספרי בן סירא, וכל ספרים שנכתבו מכאן ואילך, אינן מטמאין את הידים" (פ"ב הי"ג, עמ' 683). ספרי מינים הם ספרים חוץ-יהודיים שיש בהם שם ה'. ייתכן שהכוונה לספרות החיצונית המוכרת לנו, או אף לספרי כתות מדבר יהודה. הגדרתם כ"ספרי מינים" מצביעה על כך שאין מדובר בכל הספרים החיצוניים המוכרים לנו, שכן לא כולם ספרי מינים בהכרח, אבל אינם ספרי קודש. ה"גליונים" הם כנראה האוונגליונים הנוצריים. בתוספתא קודמת (פ"ב הי"א, עמ' 683) נזכר הגיליון שהוא דף חלק בספר התורה שלא כתוב עליו דבר, ואילו בברייתא שמצוטטת כאן מדובר בחיבור שכתוב עליו שם ה' (בבלי, שבת קטז ע"א). הבבלי ממשיך: "רבי מאיר קרי ליה און גליון, רבי יוחנן קרי ליה עון גליון" (שם). המדובר אפוא באוונגליונים הנוצריים שחכמי ישראל דורשים את שמם לגנאי. בהמשך הסוגיה מסופר על ויכוח אנטי-נוצרי מובהק שגם בו נזכר אותו גיליון. נראה שפירוש הבבלי הוא הפירוש המילולי של המילה. מעניין שפירוש זה והשימוש במילה "אוונגליון" אינם בירושלמי, אף שהיה קרוב יותר להתרחשויות הנוצריות מהתלמוד הבבלי שהתחבר בבבל הפרסית והכיר רק מעט נצרות בשוליה המערביים של האימפריה הפרסית-פרתית. חשוב עוד יותר שהנוצרים אינם מתוארים כמינים רגילים; הם מהווים קבוצה בפני עצמם.
בנוסף לספרי המינים מוזכר בברייתא גם ספר בן סירא שהיו שרצו לצרפו לספרי הקודש, והוא אף משמש כבסיס למספר קטן של דרשות, אך לא התקבל לנוסח התנ"ך שלנו<sup class="footnote-marker">38</sup><i class="footnote">ראו פירושנול סנהדרין פ"י מ"א.</i>.
בהמשך התוספתא שנינו: "רבי שמעון בן מנסיא אומר שיר השירים מטמא את הידים, מפני שנאמרה ברוח הקדש. קהלת אינה מטמא את הידים, מפני שהיא מחכמתו של שלמה. אמרו לו וכי לא כתב אלא זו בלבד? הרי הוא אומר 'וידבר שלשת אלפים משל ויהי שירו חמשה ואלף', ואומר 'אל תוסף על דבריו', ואומר 'פן יוכיח בך ונכזבת' (משלי ל י)" (פ"ב הי"ד, עמ' 683; בבלי, מגילה ז ע"א). הדיון מוסיף לרשימה גם את משלי כספר שהיו שפקפקו בקדושתו.
הדיון בתוספתא מציג שתי סיבות להכללתו של ספר בתנ"ך: האחת היא קדמות החיבור, והאחרת שהוא נאמר ברוח הקודש.
לא נוכל עסוק כאן בהרחבה בתהליך חתימת התנ"ך. ברור שהתהליך התחולל אי שם בסוף ימי בית שני. בדור יבנה כבר הוכרעה המחלוקת, כפי ששמענו מבן עזאי ומבן חמיו של רבי עקיבא. עד עתה עסק הוויכוח בארבעה ספרים, אך אנו שומעים על ספרים נוספים שעל קדושתם התדיינו.
בתלמוד הבבלי מוסר רב יהודה בשם שמואל: "אסתר אינה מטמאה את הידים" (מגילה ז ע"א). בלשון אחר, המגילה אינה ממש ספר מכתבי הקודש, ולא נכתבה ברוח הקודש. הסוגיה מסבירה שאמנם אסתר ברוח הקודש נאמרה, אך "נאמרה לקרות ולא נאמרה ליכתוב" (שם). משפט זה הוא תירוץ הרמוניסטי שמטרתו ליישב בין הטיעון שאסתר אינה חלק מספרי הקודש לבין ההכרעה שהיא אכן חלק מהתנ"ך. כפשוטה זו מחלוקת אמוראים שעוד במאה השלישית טרם הוכרעה. עדות לפקפוק מה במעמדה של מגילת אסתר עולה, כפי המשתמע, גם מן הדברים שהוחלפו בין אסתר לחכמים, לדעתו של חכם בבלי באותה סוגיה: "אמר רב שמואל בר יהודה: שלחה להם אסתר לחכמים, קבעוני לדורות. שלחו לה, קנאה את מעוררת עלינו לבין האומות" (שם). בבבלי סנהדרין מסופר על שני חכמים בבליים בני הדור השלישי לאמוראים, לוי בן שמואל ורב הונא בר חייא, שהיו מתקנים מטפחות לספרי הקודש בבית מדרשו של רב יהודה. כשהגיעו למגילת אסתר אמרו: "הא מגילת אסתר לא בעי מטפחת" (ק ע"א). ממהלכה של הסוגיה משתמע כי בדבריהם אין רק קביעה הלכתית כי מגילת אסתר אינה צריכה מטפחת כשאר ספרי הקודש, אלא אף זלזול מופגן כלפי המגילה.
על ספר יחזקאל אנו שומעים שחנניה בן חזקיה (איש גרון) חקר את הספר ודרש (פירש, מצא סיבה לקדש) את הספר (בבלי, שבת יג ע"ב; חגיגה יג ע"א; מנחות מה ע"א). חנניה בן חזקיה היה ממנהיגי בית שמאי ובעליית ביתו התכנסו חכמים למעמד הדרמטי שבו רבו בית שמאי על בית הלל והכריעו בסדרת מחלוקות (משנה, שבת פ"א מ"ד, וראו פירושנו לה). הווה אומר שבית שמאי הם שהובילו את המהלך שסייע לסיום הוויכוח על מקומו של ספר יחזקאל. גם במשנתנו מייחס רבי שמעון את המחלוקת לבית שמאי ולבית הלל, וההלכה הוכרעה כבית שמאי<sup class="footnote-marker">39</sup><i class="footnote">בכך משנתנו מצטרפת לרשימה ארוכה של מחלוקות שהוכרעו כבית שמאי, ראו ספראי, הכרעה כבית הלל.</i>.
על הוויכוח על ספר משלי אנו שומעים ברמז מהתוספתא שהבאנו, וביתר פירוט מאבות דרבי נתן: "בראשונה היו אומרים משלי ושיר השירים וקהלת גנוזים היו... עד שבאו אנשי כנסת הגדולה ופירשום" (נו"א פ"א, עמ' 3; נו"ב פ"א, עמ' 3). מסורת זו נכתבה הרבה לאחר שהוויכוח הוכרע, היא מייחסת את ההכרעה לאנשי הכנסת הגדולה או לימי חזקיהו המלך ומדגישה שההכרעה קשורה לפירוש הספרים, כשם שהמסורת על חנניה בן חזקיה מדגישה את פירוש (דרישת) הספר כמפתח להכללתו בספרי הקודש, ולהלן נשוב לכך.
בידינו סדרת סימנים המרמזים על מעמדם הרעוע של ספרי קודש אלה, ואולי גם אחרים. אנו בחנו זאת במסגרת המבוא למסכת מגילה ועמדנו על סימנים אלו:
• העדויות מסופרי התקופה, ובעיקר פילון ויוספוס;
• באיזו מידה מיוצגים הספרים בספריה של קומראן;
• מידת השימוש הליטורגי בספרים הללו (וב"כתובים" בכלל);
• עדויות כלליות על קדושתם של הכתובים;
• עדויות מזדמנות שונות על ספר זה או אחר;
• באיזו מידה יש דרשות המבוססות על פסוקי הספר או מפרשות אותם.
יוסף בן מתתיהו עורך בספרו נגד אפיון<sup class="footnote-marker">40</sup><i class="footnote">נגד אפיון א, פ"ח.</i> רשימה של ספרי המקרא. הוא כותב כי רק עשרים ושניים ספרים כלולים במקרא הקדום של עם ישראל. הדעה הרווחת בין המפרשים של ספרי יוסף בן מתתיהו ומתרגמיהם היא כי הרשימה שלו זהה עם זו של המסורת התנאית המונה עשרים וארבעה ספרים וכוללת את מגילת אסתר, אלא שהוא כלל את מגילת איכה עם ירמיהו כספר אחד ואת מגילת רות עם ספר שופטים<sup class="footnote-marker">41</sup><i class="footnote">ראו תרגומו של שמחוני, עמ' מד; תקרי, במהדורתו ליוספוס, עמ' 178-179.</i>. אולם אין הדבר מוכח, ואפשר לפרש את רשימתו של יוסף בן מתתיהו בדרכים אחרות ולטעון כי אמנם לא כלל את מגילת אסתר באסופה המקראית. בהמשך דבריו אומר יוסף בן מתתיהו: "ומימי ארתכסרכסס (יוספוס מזהה אותו עם אחשורוש) עד זמננו זה נכתבו ספרים שונים אך לא זכו לאמון כספרים הקודמים להם" (שם, סעיף 41), ואולי התכוון לומר כי מגילת אסתר, כספרים אחרים שנכתבו מימי אחשורוש ואילך, לא זכו לאמון שכן אינם חלק מאסופת המקרא.
במערת קומראן נתגלו ספרים או קטעים מכל ספרי המקרא פרט למגילת אסתר. מעשרים ואחד מספרי המקרא נתגלו שרידים מעטים או רבים מעותקים מספר; מספר ישעיהו נמצאו שרידים משמונה עשר עותקים, מספר תהילים שלושים ואחד ומספר דברים עשרים וחמישה. מספר עזרא ודברי הימים בלבד אנו יודעים רק על עותק אחד. לזה יש להוסיף את שתים עשרה המגילות שנמצאו בכתב העברי, כמעט כולן מחמשת ספרי התורה אך גם ספר איוב נמצא בכתב עברי<sup class="footnote-marker">42</sup><i class="footnote">ראו הטבלה הערוכה בספרו של טוב, נוסח המקרא, עמ' 84-85.</i>. בכל אלה לא נמצא שריד כלשהו ממגילת אסתר. אם אנו מצרפים עובדה זו לעדויות האחרות שהבאנו עד כה, ואשר נביא בהמשך דברינו ממעשיהם ומדבריהם של תנאים ואמוראים שפקפקו או לא הכירו במקומה של מגילת אסתר באסופה המקראית, אין עלינו אלא להסיק כי האיסיים לא הכירו במגילת אסתר כספר בין ספרי המקרא. חוקרים ביקשו למצוא את עקבותיה של מגילת אסתר בכמה מחיבוריהם של אנשי הכת, אולם עד כה לא עלה בידם להצביע ולו על מובאה ברורה אחת מן המגילה בכתבי הכת. אנשי כת קומראן מרבים להביא מובאות מן המקרא כלשונן או מרמזים בבירור על פסוק או מטבע לשון מקראי, ואין לנו דבר המתקשר בבירור עם מגילת אסתר<sup class="footnote-marker">43</sup><i class="footnote">ראו טלמון, מקרא, עמ' 16-17; הנ"ל, מגילת אסתר, עמ' 382-377.</i>.
בדיקת מרכיב הדרשות מסובכת הרבה יותר, שהרי חלק גדול מהדרשות הן מהמשך ימי התנאים, שעה שכבר היה ברור שכל אלה מספרי הקודש שאין מקום כלל לפקפק בהם. עם זאת היה מן הראוי לבדוק את כמות הדרשות התנאיות לספרים אלו ולראות מה המשקע שהותיר הוויכוח על דרשות התנאים, וכך גם לתארך את מכלול הדרשות התנאיות. לנושא זה של הדרשות נחזור להלן.
מכל מקום, לאחר שנחתם הוויכוח נתקבעה הרשימה המוכרת לנו, וכל פקפוק בה כבר נתפס ככפירה או כמוזרות. מכל מקום, במדרש שיר השירים בולטת נוכחותו הרבה של רבי עקיבא ותלמידיו, כפי שאפשר לראות מטבלת ההשוואה, זאת אף על פי שמדרש ויקרא רבה, למשל, עולה בגודלו במידה רבה על מדרש שיר השירים. גם הפרשנות האלגורית המדמה את אהבת הרעיה והחתן לאהבת ה' ועמו קשורה בעיקר עם דרכו של רבי עקיבא. זו כנראה הסיבה להערצתו של חכם זה לספר שיר השירים. בדיקה זו עדיין ממתינה אפוא. כמו כן, יתר השאלות שהצגנו מחייבות דיון ארוך.
רבי עקיבא במדרשים נבחרים
משמעותה המלאה של טבלת נתונים זו מחייבת דיון ובירור.
מעתה עלינו לשאול שתי שאלות שאינן בהכרח זהות. האחת היא כיצד נימקו חכמים את ההימנעות מהקדשת הספרים הללו, או לחילופין את הקדשתם, והאחרת היא האם ניתן לעקוב אחר המנגנון החברתי שקידש את הספרים, מה היו מניעיו והאם הובילו חכמים את התהליך או שמא היה זה תהליך חברתי. אם התהליך התחולל בשלהי ימי הבית השני, מה הייתה עמדת הצדוקים? האם המקדש כמוסד השתתף בתהליך ומה היה חלקו? כל אלו שאלות שיש לבחון.
במסגרת זו נסתפק רק בכך שבמקורות שלושה נימוקים:
1. הנימוק הכרונולוגי. בן סירא אינו קדוש, וכן כל מה שנכתב אחריו. יוספוס חוזר על נימוק זה, ורוב החוקרים רואים בו את המניע העיקרי לתהליך.
2. החשש מתכנים מזיקים. באבות דרבי נתן (פ"א ה"א בשני הנוסחים) מונים דוגמאות לתכנים מזיקים אלו: ביטויים אֵרוטיים בשיר השירים, ספקנות ופסימיות בקהלת וביטויים אֵרוטיים במשלי. פתרונה של בעיה זו הוא בפירוש או בדרש המעניק לפסוקים הבעייתיים תוכן חיובי. מדרש שיר השירים זכה לפרשנות אלגורית, בעיקר מופיעים בהקשר זה רבי עקיבא ותלמידיו, וביטויי ההערצה של רבי עקיבא לשיר השירים הם חלק מאותה פרשנות. בספר יחזקאל מצויות סתירות להלכות התורה, סתירות שלא זכו לפרשנות מדרשית שיטתית, אך בפועל נדחו מההלכה.
3. החיבור לא נכתב ברוח הקודש. הכוונה מן הסתם לא רק להיגדים בעייתיים אלא לאווירה של חול, היעדר הזכרת שם ה' וגם תיאורים נועזים מדי (לא "דתיים") של גוף האדם ושל חיי החברה.
כאמור הנושא רחב ומסתעף, ולא נוכל עסוק בו במסגרת זו בהרחבה הראויה.

Chapter 4



Mishnah 1

<b>בו ביום</b> – באותו יום שבו הודח רבן גמליאל, כמפורש במשנה הקודמת. <b>נמנו וגמרו</b> – הכריעו,<b> על עריבת הרגלים</b> – שנסדקה, ובמצב זה השבר מחזיק: <b>שהוא משני לוגין ועל</b> – כך בעדי הנוסח הטובים, "על" במשמעות של "עד" (משנה, כלאים פ"ה מ"ה; תוס', בבא מציעא פ"ט הי"ח ועוד).<b> תשעת קבין שניסדקה שהיא טמאה מדרס</b> – חפץ הוא טמא מדרס כאשר הוא משמש, דרך קבע, לישיבה או לשכיבה. הערֵבה היא כלי גדול, כפי שנראה להלן. במשפט שני הדגשים אפשריים:
1. ערֵבת הרגליים בגודל הנקוב טמאה מדרס (ואינה טמאה בטמא מת, שכן אינה משמשת ככלי). הדגש (החידוש) הוא שטמאה מדרס.
2. ערבת רגליים שטמאה מדרס היא בגודל הנקוב ולא בגודל אחר, והחידוש הוא שטומאת המדרס מתחילה בגודל זה (וודאי שבערבה גדולה יותר).
לכאורה יש לשאול לשם מה הגבול העליון, "ועד תשעת קבין" (20-15 ליטר); אם השבר גדול יותר אין הוא מטמא מדרס? כנראה שאכן אם השבר גדול יותר הוא משמש ככלי בפני עצמו, ואזי הוא מטמא בטומאת מת שכן הוא "כלי", ואין הוא מטמא מדרס שכן אין יושבים עליו.
<b>שרבי עקיבה אומר עריבת הרגליים כשמה</b> – "שרבי עקיבא..." משמעו כמו "ורבי עקיבא..."<sup class="footnote-marker">1</sup><i class="footnote">אונא, וי"ו שי"ן.</i>. כפי שמדגיש אלבק בהשלמותיו<sup class="footnote-marker">2</sup><i class="footnote">אלבק, פירוש, עמ' 607.</i>, משמעות המינוח "לשמה" הוא שאין כאן גודל קובע אלא רק ערבת רגליים המשמשת לרחיצת רגליים. הצורך בהכרעה נבע משום שלדעת רבי עקיבא רק ערבה המשמשת בפועל לשטיפת רגליים טמאה מדרס. כלומר, לא הגודל קובע אלא השימוש בדרך כלל, או אולי השימוש ברגע הטומאה.
<u>ערֵבה</u>
לדברי רבי עקיבא ערבת רגליים משמשת לרחיצת רגליים, ולכן אין היא מטמאת במדרס. רק כלי ישיבה או שכיבה מטמא במדרס. אף ערבה זו שנסדקה אינה טמאה מדרס וודאי שאינה משמשת לרחיצה, שהרי המים נוזלים ממנה, ולכן טהורה מכלום. כלומר לא הגודל קובע, אלא השימוש בפועל. לפי הסבר זה המחלוקת בין חכמים לרבי עקיבא היא סביב שאלה עקרונית שאינה קשורה לערבה דווקא. השאלה היא האם יש דין קבוע הנקבע לפי גודל. ההלכה מבוססת על יכולת השימוש בכלי, אבל לא על השימוש בפועל אלא על ההערכה הכללית המבוססת על נוהג כללי. מחלוקת מעין זו חוזרת במשנה אחרת (כלים פ"ב מ"ב). החולקים שם הם רבי ישמעאל ורבי עקיבא, אבל שיטת רבי עקיבא מוגבלת. במידות קטנות הוא מתבסס על השימוש בפועל, ובמידות גדולות יותר גם הוא נוקב בשיעורים קבועים. בהמשך המשנה מתברר שכבר רבן יוחנן בן זכאי נקט בשיעורים שבהם משתמש רבי עקיבא.
ברם הסבר זה למשנתנו קשה. לפי הניסוח במשנה המחלוקת היא מתי ערבה שלמה טמאת מדרס, כשתשמש לרחיצת רגליים או שמא כשיש לה גודל קבוע. ברם ההכרעה של בו ביום לא הייתה על דין ערבת הרגליים אלא על דינו של שבר, שכבר ודאי אין הוא משמש לרחיצת רגליים (כדברי הספרא), אם כן אין שום הלימות בין ההכרעה לבין עמדת רבי עקיבא. אנו נשוב לכך בהמשך.
דין ערבה נדון בסדרת משניות, ומקבילות לכל אחת מהן. ניכר שכל המקורות מדברים באותה שפה הלכתית אם כי הפרטים שונים, וההלכות שנויות במחלוקת:
1. "עריבת פיסונות<sup class="footnote-marker">3</sup><i class="footnote">בפירושנו למשנה זו הצענו שהיא מעין מריצה.</i> בית שמאי אומרים מדרס ובית הלל אומרים טמא מת. עריבה משני לוג ועד תשעה קבין שנסדקה טמאה מדרס" (משנה, כלים פ"כ מ"ב).
2. "עריבה גדולה שנפחתה מלקבל רמונים והתקינה לישיבה רבי עקיבא מטמא וחכמים מטהרין" (משנה, כלים פ"כ מ"ד).
3. "שלש עריבות הן: עריבה משני לוג ועד תשעה קבין – שנסדקה, טמאה מדרס. שלימה, טמאה טמא מת. והבאה במדה, טהורה מכלום" (משנה, כלים פכ"ד מ"ג). בעל תורת כוהנים דן על מה חלה טומאת מדרס וקובע שהיא חלה גם על: "ועריבה משני לוג ועד תשעה קבים – שנסדקה, שאינו יכול להרחיץ בה רגלו אחת" (ספרא, מצורע פרשת זבים פרק ב ה"ה, עה ע"ד). אם כן, הערבה שלפנינו אינה יכולה לשמש לרחיצת רגליים וטמאה משום שמשתמשים בה לשימוש אחר של ישיבה.
4. "ערבה שהיא פחותה משני לוגין – הרי היא כקערה, ושעורה בזתים. ושל שני לוגין עד תשעה קבין – אפילו זבין וזבות, נדות ויולדות, יושבות ושוכבות בתוכה, טהור. נסדקה ואינה מעמדת את הרגלים, אלא המים כדי להדיח בה אחת מרגליה – הרי היא כטמא מת, ומקבלת טמאה מדרס, דברי רבי יוסי ברבי יהודה. רבי אומר כשיחשב עליה. רבי יוסי אומר מטמא ומטהרת, אפילו עשרה פעמים ביום" (תוס', כלים בבא מציעא פי"א ה"א, עמ' 589).
5. כל ההלכה שכלי גדול שנשבר שיעורו משני לוגין ומעלה, ושנויה במשנה, כלים פ"ב מ"ב, יסודה בדברי רבן יוחנן בן זכאי, והמשכה בדברי רבי ישמעאל ורבי עקיבא. שם מדובר בטומאת מת, ואין להקשות מרבי עקיבא בפרק ב של כלים על רבי עקיבא כאן (משנת ידים), אבל השפה ההלכתית והשיעורים הקבועים קשורים זה לזה.
הלכות ערֵבה
ההלכה החמישית שהבאנו היא הבסיס לכל קביעת השיעורים. השיעור הוא משני לוגין ומעלה, אבל דין טומאת מדרס בכלי גדול כמו ערבה אינו נדון במשנה זו אלא ביתר המקורות שהבאנו.
נפתח בתוספתא. ערבה שהיא בגודל המדובר (שני לוגין ועד תשעה קבין) טהורה מכלום אף על פי שמשמשת לעתים לשכיבה. הנימוק הוא: "...המיוחד לשכיבה ולא שאומרים לו עמוד ונעשה מלאכתנו" (ספרא, מצורע פרשת זבים פ"ב ה"ג, עה ע"ד; בבלי, שבת נט ע"א)<sup class="footnote-marker">4</sup><i class="footnote">בבבלי שבת מודגש: "רבי אלעזר אומר: במדרסות אומרים עמוד ונעשה מלאכתנו" (נט ע"א). רק בטומאת מדרס משתמשים בכלל זה.</i>. אם כן, רק כלי שכולו מיוחד לשכיבה או לישיבה טמא מדרס<sup class="footnote-marker">5</sup><i class="footnote">בפועל נקבע כנראה שאין צורך בכלי מיוחד אלא בכלי שדרך העולם לשבת עליו, גם כשימוש משני, כגון תיבת הבלנים (ספרא, שם ה"ה).</i>. ערבה סדוקה משמשת אמנם לשכיבה או לישיבה, אך אין זה שימושה הרגיל, ואם יצטרכו אותה למטרה אחרת יקימו את השוכב בתוכה. זו עמדתו של רבי עקיבא במשנתנו, אבל ההבדל בשפה ההלכתית ניכר. בתוספתא העמדה החולקת מנוסחת בלשונם של חכמים במשניות כלים וידים (גודל כזה וכזה טהור/טמא). אם הערבה נסדקה מעט ואפשר להדיח רגל אחת, טמאה מדרס. אם כן צריך להבין שערבה שלמה ודאי טמאה מדרס. במשנה (3) שנינו שערבה שלמה טמאה טמא מת; לא נאמר שם שטהורה ממדרס, וצריך להבין שטמאה <u>גם</u> בטמא מת (וגם במדרס). רבי מתנה תנאי נוסף, "כשיחשב עליה", כלומר שהבעלים יתכנן להשתמש בערבה לישיבה/שכיבה. לפי הסגנון רבי מתייחס להלכה השנייה, "טמא" רק כשיחשב עליו, כלומר שלא יהא זה שימוש מזדמן אלא מתוכנן.
רבי יוסי טוען כנראה שערבה שבורה טמאה מדרס רק כשיושבים או שוכבים בתוכה, כלומר רק בעת השימוש בפועל, ולכן יש שעות ביום שהיא טמאה, כשזב יושב בתוכה<sup class="footnote-marker">6</sup><i class="footnote">ליתר דיוק, כשאדם יושב בתוכה הערבה השבורה מקבלת טומאה, ואם הזב יושב בתוכה קיבלה טומאה וטמאה.</i>, ויש שעות שהיא טהורה, כאשר אין אדם בתוכה. אפשר שרבי יוסי מדבר רק על ערבה שניתן לרחוץ בה רגל, וייתכן שהוא מדבר גם (או רק) על ההלכה הקודמת, על ערבה המשמשת לישיבה או לשכיבה. סביר יותר שהוא מדבר על שתי ההלכות, שכן מבחינה הגיונית דינן צריך להיות שווה.
דין ערבה מפוצל אפוא בכמה מקורות. פעם היא מכונה "עריבת רגלים" ופעם "עריבה". יש שלושה סוגי ערבות, אבל רוב המקורות מדברים רק על הערבה הגדולה, משני לוגין ומעלה. לפי התוספתא והספרא כאשר הערבה שבורה כך שניתן לרחוץ בה רגל אחת דינה שונה. ברם שני המקורות המתייחסים לאותו מצב מנוסחים בסגנון אחר, ומובאים בהקשר שונה במקצת. רק אם נצרף את כל המקורות ונשנה אותם כהמשך למשנת כלים (פ"ב מ"ב) נקבל תמונה שלמה של ההלכה. כל יתר המשפטים קטועים, ואם היו עומדים בפני עצמם היו מעוררים שאלות של הבנה ונוסח, כגון מה דינה של ערבה שלמה לטומאת מדרס, מדוע נקבע הגבול העליון של תשעה קבין, מדוע פעם היא מכונה "עריבה" ופעם "עריבת רגלים" דווקא, וכן הלאה. זו תוצאה של פרסומה הרב של ההלכה.
על רקע זה נבין גם את עמדת רבי עקיבא. כבר עמדנו על כך שדברי רבי עקיבא אינם הולמים התנגדות להלכה שהוכרעה בו ביום (ששם היה רבי עקיבא, מן הסתם, מראשי המדברים). רבי עקיבא מתנגד לחלק מההגדרות הכמותיות. עבורו ערבת רגליים המשמשת לרחיצת רגליים מטמאת מדרס וטמא מת כאחד (כמו חכמים ולפי ההרחבה שבתוספתא), אבל ערבת רגליים שנשברה, אם משמשת דרך קבע לרחיצת רגליים טמאה ואם לאו טהורה. לא הגודל קובע, ואולי גם לא הביצוע, אלא הגדרת הכלי. ההגדרה נקבעת לפי שם הכלי וייעודו המקובל ולא לפי הביצוע למעשה, וודאי שלא לפי הביצוע המקרי ברגע מסוים (שיטת רבי יוסי). זאת ועוד. המדובר בערבת רגליים בלבד, וכל ערבה אחרת דינה שונה, שכן לא נועדה לרחיצת רגליים. ייתכן שרבי עקיבא מרחיק לכת עוד יותר ויאמר שערבה המשמשת בדרך כלל לסחיטת ענבים, למשל, אם משתמש בה, דרך קבע, לרחיצת רגליים גם היא לא תטמא מדרס. זו עמדה מרחיקת לכת יותר; היא משתמעת מפשט דברי רבי עקיבא, אבל מנוגדת למשניות והלכות רבות. אולי יש להימנע מלפרש את דברי רבי עקיבא בצורה קיצונית כל כך.
כפי שאמרנו, במשנת כלים מוצגת עמדת ביניים המיוחסת גם היא לרבי עקיבא עצמו: "הדקין שבכלי חרס: וקרקרותיהן ודפנותיהן יושבין שלא מוסמכין, שיעורן מכדי סיכת קטן ועד לוג. מלוג ועד סאה ברביעית. מסאה ועד סאתים בחצי לוג. מסאתים ועד שלש ועד חמש סאין בלוג, דברי רבי ישמעאל. רבי עקיבא אומר אני איני נותן בהן מדה אלא: הדקין שבכלי חרס וקרקרותיהן ודפנותיהן יושבין שלא מסומכין<sup class="footnote-marker">7</sup><i class="footnote">חילופי הנוסח נדונו בפירושנו לכלים על אתר, והכרענו כנוסח הדפוסים.</i>, שיעורן מכדי סיכת קטן ועד קדירות הדקות. מהקדירות הדקות ועד חביות לודיות ברביעית. מלודיות ועד לחמיות בחצי לוג. מלחמיות ועד חצבים גדולים בלוג. רבן יוחנן בן זכאי אומר חצבים גדולים שיעורן בשני לוגין..." (פ"ב מ"ב).
במשנה מופיעה סדרה של כלים מהקטן אל הגדול, ובכל אחד מהם נקבע מהו שיעור התכולה המינימלי של השבר. אם הוא ניצב בלי משענת וקולט תכולה זו השבר נחשב לכלי בפני עצמו. ההמשך ברור, כפי שנפרשו בהמשך, אבל המשפט הראשון קשה. מדובר על כלי מסיכת קטן ועד לוג, אך לא נקבע מהי התחולה המינימלית של השבר. רמב"ם פירש שכלי שתחולתו המקורית מסיכת קטן ועד לוג דינו כמו הכלי הבא, כלומר השבר צריך להכיל רביעית לוג. הר"ש פירש כנראה את המשפט ככותרת, כלומר: כל הכלים שגודלם המקורי מסיכת קטן, שיעור השבר המינימלי שלהם הוא עד לוג, ולא יותר כדעת רבי ישמעאל להלן, ובהמשך תפרט המשנה ותדגים את הקשר בין הגודל המקורי לגודל השבר. אלבק מפרש שכל כלי שגודלו המקורי מסיכת קטן ועד לוג שיעור תחולת השבר שלו הוא לוג, והדבר קשה, שכן רק כלים גדולים ביותר נמדדים בשיעור כזה. אפשר גם שדבריו הם העתקה כללית מהר"ש, ולא דקדק בציטוט. הרע"ב פירש שכלי שהוא עד לוג שיעור השבר שלו הוא כסיכת קטן; פירוש כזה הגיוני, אך הוא מחייב תיקון הגרסה והפיכתה. אפשר שכלי שגודלו המקורי מסיכת קטן ועד לוג השבר שלו תמיד טהור.
המידות במשנה כלים
רבי ישמעאל ורבי עקיבא (ורבן יוחנן בן זכאי) מדברים בשפות שונות, האחד בכמויות וחברו בסוגי כלי חרס. מן הסתם קרובים דבריהם להיות שווים, ורבן יוחנן בן זכאי פשטני יותר מרבי עקיבא.
גודל הכלים (בהנחה שאין מחלוקת בין שני התנאים):
קדרות דקות וקטנות – לוג
חבית לודית – סאה
חבית לחמית – סאתיים
חצב גדול – יותר מחמש סאים.
דברי רבי עקיבא לא יצאו מפה אחד. ברישא הוא אומר "איני נותן בהם מידה", כלומר הוא מתנגד לשיטת השיעורים, ואילו בהמשך הוא מציע שיעורים, בשפה אחרת (שמות כלים במקום גדלים), וכל שנותר מעמדתו המקורית הוא שבכלים קטנים לא נקבע שיעור מדויק של הכלי השלם. לדעתנו, ולאור משנת ידים, נראה שרבי עקיבא התנגד לכל השיעורים וסבר ש"עריבת רגלים כשמה", כלומר שכל כלי מעמדו תלוי בהגדרתו (ואולי גם בייעודו בבית המסוים שבו הוא נמצא), ולא בשימוש המקרי הנעשה בו, וודאי שלא בגודל השבר. אבל מאוחר יותר שררה שיטה הלכתית שונה הקובעת טומאה לכל שבר ובתנאי שהוא משמש ככלי כלשהו, וכל שבר המשמש לישיבה או לרחיצת רגליים טמא גם טומאת מדרס. ברוח ההלכה המאוחרת עמעמו המוסרים את דעתו המקורית של רבי עקיבא וצמצמוה לכלים קטנים בלבד.
אנו מציעים הצעה מרחיקת לכת זו מכוח הסתירה שבין משנת ידים ובין רשימת הגדלים שבמשנתנו, ומכוח הסתירה הפנימית שבין תחילת דברי רבי עקיבא וסופם.
על רקע זה מובנת עמדת רבי עקיבא שציטטנו במקור 2: "עריבה גדולה שנפחתה מלקבל רמונים והתקינה לישיבה רבי עקיבא מטמא וחכמים מטהרין" (משנה, כלים פ"כ מ"ד). לדעת רבי עקיבא מה שקובע הוא לשם מה הותקן הכלי, והערבה הותקנה לישיבה, כלומר יישרו את דפנותיה כך שתשב איתן על הקרקע, ולכן היא כלי ישיבה. חכמים בודקים רק את הגודל של הערבה.
ההכרעה בו ביום לא הייתה בנושא שולי, אלא בשיטה העקרונית הקובעת מתי כלים מקבלים טומאה ומתי הם נחשבים לכלי פגום. עמדתו של רבי עקיבא נדחתה, ובמשנת כלים הלכות רבות ברוח שיטתם של חכמים.
עריבת הרגלים היא אותה ערבה אך עשויה מחרס או מאבן, שכן רק בה ניתן להכיל מים ולא בערבת עץ (איור 10).
על צורתה של הערבה אנו שומעים בבירור מהמשנה המדברת על חבית "שנחלקה כמין שתי עריבות" (משנה, כלים פ"ד מ"א), אם כן צורתה ככד גדול (חבית) חתוך שפתחו בצד האורך שלו. בערבה מעין זו ניתן לישון ונידות ישנו בה, שכן נידה לא רצתה לטמא את מיטתה (ספרא, מצורע זבים פ"ב ה"ג, עה ע"ג). ערבה כזו מכונה שם "עריבה גדולה". הערבה שימשה ללישת בצק (משנה, פסחים פ"ג מ"ב; טהרות פ"ח מ"ח ועוד), לכביסה (משנה, מכשירין פ"ג מ"ד), לערבוב טיט (תוס', שבת פי"ג ה"ג), לעיבוד עור (משנה, כלים פט"ו מ"א), לרחיצת רגליים ולשימושים דומים. בהקשר של משנת שביעית הכוונה בוודאי לכך שמניחים את הענבים בערבה ודורכים עליהם בה, כפי שפירשנוה במקומה.

Mishnah 2

<b>בו ביום אמרו</b> – ביום שבו נתמנה רבי אלעזר בן עזריה, כמו שהסברנו במשנה הקודמת. <b>כל זבחים</b> – זבח הוא שם כללי לכל הקרבנות, <b>שנזבחו שלא לשמן כשרים</b> – כקרבן נדבה,<b>אלא שלא עלו לבעלין משם חובה</b> – אם המקריב חייב קרבן אשם, למשל, הקרבן כשר להקטרה ולאכילה, וכמובן אין חטא בהקרבה, אך אם לא התכוון לשם אותה עברה שבגללה התחייב באשם לא יצא ידי חובת הקרבן. בפרקים הבאים תעסוק המשנה במרכיבים אחרים של ההקרבה, והמשנה להלן מסכמת בסגנון משפטי: "לשם ששה דברים הזבח נזבח: לשם זבח, לשם זובח, לשם השם, לשם אשים, לשם ריח, לשם ניחוח, והחטאת והאשם לשם חטא" (משנה, זבחים פ"ד מ"ו; בבלי, שם ב ע"ב).
ההלכה שהזביחה צריכה להיות לשם הקרבן חוזרת בכל המקורות שהבאנו ונביא. חריגה היא עמדתו של רבי יוסי המובאת בבבלי: "אמר רבי יוסי: אף מי שלא היה בלבו לשם אחת מכל אלו – כשר, שתנאי בית דין הוא" (זבחים ב ע"ב). ברם ספק אם יש כאן עמדה אחרת. המשפט מצוטט מהמשנה בזבחים, ומסתיים במשפט "תנאי בית דין שאין המחשבה הולכת אלא אחר העובד" (פ"ד מ"ו). להלן נפרש את המשפט, אך ברור שאין כוונתו שהקרבה שלא לשמה כשרה אלא שהכשרות נקבעת לפי מחשבתו של העובד ולא של הבעלים.
הבבלי (זבחים ד ע"א), בשמם של תנאים מראשוני דור יבנה, מצמצם במידת מה את המשנה, ועסקנו בכך בפירושנו לזבחים פ"א מ"א.
<b>חוץ מן הפסח ומן החטאת</b> – כפי שיוסברו להלן,<b> הפסח בזמנו</b> – אם הביא קרבן הכשר לפסח בזמנו אבל טעה והקריבו לשם חגיגה או שלמים, הקרבן פסול. עד כאן דברי תנא קמא. טבעי להניח שהתנא החולק על רבי אליעזר הוא רבי יהושע, ואכן בתוספתא הדברים מיוחסים במפורש לרבי יהושע (תוס', זבחים פ"א, ה"א, עמ' 479). <b>והחטאת בכל זמן</b> – אם הקריבה לשם נדבה היא כשרה כחטאת. לא נאמר מה דינם של הפסח והחטאת; האם הם עלו לבעלים לשם חובה או שעצם הזבח אינו כשר כלל? לכאורה ההדגשה של הפסח בזמנו היא שהקרבן כשר, שהרי אם אינו בזמנו בוודאי אין הוא כשר. אבל מדברי רבי אליעזר שבהמשך המשנה, ומהמקבילות להלן, ברור שהקרבן פסול. <b>רבי אלעזר<sup class="footnote-marker">8</sup><i class="footnote">במשנת זבחים פ"א מ"א "אליעזר". חילופים אלו תדירים במשנה.</i> אומר אף האשם</b> – גם הוא כשר אם הקריבו ללא כוונה מדויקת. משפט זה של רבי אליעזר חוזר לכמה עניינים, ואפשר שהועבר מהקשרו המקורי (ראו פירושנו לזבחים פ"א מ"א). <b>הפסח בזמנו והחטאת והאשם בכל זמן</b> – המשפט חוזר על מה שנאמר לעיל משום שעורך המשנה הביא את ההלכה של רבי אליעזר בלשונה, ולא טרח לערוך את הדברים במדויק. כך נוצרה הכפלה בלשון המשנה.
במשנת זבחים מקבילה למשנתנו עד כאן, ונוסף בה: "אמר רבי אליעזר החטאת בא על חטא, והאשם בא על חטא. מה חטאת פסולה שלא לשמה, אף האשם פסול שלא לשמו. יוסי בן חוני אומר, הנשחטים לשם פסח ולשם חטאת פסולים. שמעון אחי עזריה אומר שחטן לשם גבוה מהם כשרין, לשם נמוך מהם פסולין. כיצד..." (פ"א מ"א-מ"ב).
ההנמקה מוכיחה שגם חטאת וגם אשם שהובאו שלא לשמם פסולים. רבי יהושע מבדיל בין חטאת ואשם, ורבי אליעזר טוען שדינם שווה. שיטה זו של "השוואת המידות" מיוחסת לרבי אליעזר בן הורקנוס ועוררה התפעלות בין החכמים: "אמר רבי ישמעאל חיזרתי על כל מדת חכמים ולא מצאתי אדם שמדתו שוה בקטנות חוץ מרבי ליעזר..." (תוס', יבמות פי"ג ה"ד ומקבילות)<sup class="footnote-marker">9</sup><i class="footnote">נראה שהשוואת המידות היא קו במחשבתו ההלכתית של רבי אליעזר כפי שהראה גילת, משנת ר' אליעזר, עמ' 80-74, וראו למשל משנה, טהרות פ"ב מ"ב ומ"ז שבהן רבי אליעזר מדגים את עקיבותו זו.</i>. במשנה אחרת רבי עקיבא מעדיף את דברי רבי אליעזר על החולקים עליו, ושוב משום שרבי אליעזר השווה את מידתו (משנה, שקלים פ"ד מ"ז). מתברר שרבי יהושע וחכמים אחרים שחולקים עליו ביותר מתריסר מחלוקות לא "השוו את מידותיהם", ולא חשו שיש בכך חולשה הלכתית. זאת ועוד; רק בשלהי תקופת יבנה ראו חכמים ב"השוואת המידות" יתרון הלכתי, ועד אז לא נחשב היעדר תפיסה שיטתית חולשה כלל. בשלהי דור יבנה הפכה האחידות ההלכתית לתנאי, ויותר מאוחר לאבן פינה בדרך החשיבה ההלכתית.
למרות השבחים שחולקו לרבי אליעזר, הרי שגם הוא לא השווה מידותיו באופן מלא. כך, למשל, הוא זה שקובע ש"אין מעשה קטנה כלום" (משנה, יבמות פי"ג מ"ב), כלומר שמעשה האירוסין בה אין לו כל משמעות, אבל בעניין אחר הוא קובע שאירוסיה תקפים ויש צורך ללמדה למאן (שם מ"ו). דומה שאמנם לדעתו המעשה אינו מעשה, אבל בכל זאת הוא מחמיר ודורש מיאון כדי לא לעורר שאלות הלכתיות אחרות.
בספרות חז"ל מצויות דוגמאות נוספות לתהליך השוואת המידות. בספרות התנאית לא נקבע גיל לקיום מצוות: קטן חייב במצוות שאותן הוא יכול לקיים. התלמודים נקטו כאן כלל אחיד: הבן חייב במצוות בגיל 13, והבת – בגיל 12<sup class="footnote-marker">10</sup><i class="footnote">ראו למשל פירושנו לחגיגה פ"א מ"א; סוכה פ"ג מט"ו; יומא פ"ח מ"ד; שקלים פ"א מ"ג ועוד, וראו גילת, בן שלוש עשרה (= פרקים, עמ' 31-19).</i>. החלתו של הכלל על המקורות התנאיים הביאה, כמובן, לפירושם בדרך דחוקה. הוא הדין במונחים אחרים ובתפיסות הלכתיות אחרות כגון כרמלית, צער בעלי חיים, פטור אבל אסור ועוד<sup class="footnote-marker">11</sup><i class="footnote">"כרמלית" ו"פטור אבל אסור" ראו במבוא למסכת שבת; "צער בעלי חיים" ראו בפירושנו לשבת פכ"ד מ"ב-מ"ג.</i>. מידה זו זוכה לשבחים מפי חכמי דור יבנה שמאמצים אותה בהתלהבות, אך היא חידוש של בני דור זה, ולא דרכה של תורה מאז ומעולם<sup class="footnote-marker">12</sup><i class="footnote">ראו דיוננו במבוא הכללי לפירוש המשניות, וכן משנה, פרה פ"ה מ"ב; שקלים פ"ד מ"ז; תוס', טהרות פ"ט ה"ז, עמ' 680; גילת, רבי אליעזר, עמ' 74-80, ובמיוחד הערה 4 בעמ' 75 הכוללת הערה של א"א אורבך שהשוואת מידות היא תכונה מקובלת על חכמי דור יבנה.</i>.
התוספתא פותחת בחזרה על דברי המשנה וממשיכה בתיאור הוויכוח החי שבין שני החכמים. לאחר טיעונו של רבי אליעזר עונה לו מתנגדו: "1. אמר לו רבי יהושע: לא! אם אמרת בחטאת שדמה נתון למעלה, לפיכך אם שחטה שלא לשמה פסולה, תאמר באשם שדמו ניתן למטה, ואם שחטו שלא לשמו כשר. 2. אמר לו רבי אליעזר: פסח יוכיח, שדמו ניתן למטה ואם שחטו שלא לשמו פסול, אף אני אביא אשם שדמו ניתן למטה, אם שחטו שלא לשמו פסול. 3. אמר לו רבי יהושע: לא! אם אמרת בפסח שיש לו זמן קבוע ואם שחטו שלא לשמו פסול, תאמר באשם שאין לו זמן קבוע, ואם שחטו שלא לשמו כשר. 4. אמר לו רבי אליעזר: חטאת תוכח, שאין לה זמן קבוע ואם שחטה שלא לשמה פסולה, אף אני אביא אשם שאין לו זמן קבוע, אם שחטו שלא לשמו יהא פסול. 5. אמר לו רבי יהושע: חזרנו חלילה. 6. רבי אליעזר אומר: 'חטאת הוא' ו'אשם הוא', מה חטאת פסולה שלא לשמה אף אשם פסול שלא לשמו. 7. אמר לו רבי יהושע: בחטאת הוא אומר 'ושחט אותה לחטאת', שתהא שחיטתה לשם חטאת; בפסח הוא אומר 'זבח פסח הוא לה' ', שתהא זביחה לשום פסח; אבל אשם אינו אומר 'אשם הוא' אלא בשעת הקטר חלבים הוא עצמו, אף על פי שלא הקטיר חלבים כשר" (תוס', זבחים פ"א ה"א, עמ' 479; בבלי, י ע"א-ע"ב<sup class="footnote-marker">13</sup><i class="footnote">הבבלי ממשיך את הוויכוח בין החכמים לדרשות נוספות, ומן הסתם הן כבר אמוראיות.</i>). בחלק הראשון (4-1) הוויכוח מתמקד בתחום המתודולוגי של השוואת מידות. השאלה היא למה דומה האדם, לחטאת או לפסח, והבדיקה נעשית בשיטת הגזרה השווה, אילו פרטים דומים בשני הקרבנות. לכאורה לרבי אליעזר יתרון, שכן פסח הוא קרבן ציבורי למחצה ואילו חטאת ואדם דומים במהותם זה לזה. רבי יהושע מבין את עקרון השוואת המידות בצורה פרטנית, כאילו מהותו הוא השוואת הפרטים המשניים של הקרבת הקרבן.
רבי יהושע מסכם את הוויכוח במילים "חזרנו חלילה", ששני הטיעונים עומדים זה מול זה ללא הכרעה. בשלב שני (7-6) נזנח עקרון הבירור הלוגי והחכמים עוברים למדרש הלכה. לכל אחד מהם נימוק מדרשי משלו.
ממשנה ג להלן עולה שהשאלה הוכרעה בהמשך דור יבנה, ואף שהייתה עמדה נוספת בעניין, של שמעון בן עזאי.
המשנה בפסחים חוזרת על משנתנו ואגב הדיון בפסח מביאה את דין כל הזבחים, אך ללא אזכור "בו ביום", ומכאן שהיא עיבוד של משנת זבחים: "השוחט את הפסח על החמץ עובר בלא תעשה, רבי יהודה אומר אף התמיד<sup class="footnote-marker">14</sup><i class="footnote">כפי שהסברנו במסכת פסחים רבי יהודה טוען שיש לבער חמץ מוקדם יותר, וכבר בשעת התמיד של בוקר ביום יד צריך היה החמץ להיות מבוער.</i>. רבי שמעון אומר הפסח בארבעה עשר לשמו חייב ושלא לשמו פטור, ושאר כל הזבחים בין לשמן ובין שלא לשמן פטור, ובמועד לשמו פטור שלא לשמו חייב, ושאר כל הזבחים בין לשמן בין שלא לשמן חייב, חוץ מן החטאת ששחט שלא לשמה" (משנה, פסחים פ"ה מ"ד). אם הקריב אדם את קרבן הפסח כשיש בידו חמץ, והקרבן הוקרב כהלכה, לשם קרבן, המקריב עבר עבֵרה, שכן אסור לשחוט את הפסח על חמץ, אבל "שלא לשמו פטור". אם הקרבן נשחט שלא לשמו, הרי הוא פסול כפי שראינו במשנה ב בזבחים. אם כן אותו אדם לא שחט את הפסח כלל אלא סתם קרבן, ועל כך לא חלה הדרשה של "לא תשחט על חמץ דם זבחי" (שמות לד כה). מסקנתו של רבי שמעון היא בעקבות דבריהם של חכמי דור יבנה, כפי שנאמרו במשנת זבחים. אם כן הדין העקרוני נאמר בדור יבנה, ובדור אושא הסיקו ממנו את המסקנות העקרוניות.
מהמכילתא דרבי ישמעאל (משפטים כ, עמ' 334) משמע ששיטת רבי מאיר היא שיטתו של רבי ישמעאל, נראה אפוא שזו הייתה ההלכה כפי שנקבעה בדור יבנה. יתר על כן, בתוספתא (פסחים פ"ד [ג] ה"ה-ה"ו) רבי אליעזר ורבי יהושע נחלקים מה קורה כאשר אחרים שחטו את הפסח בשמו של אדם שיש לו חמץ בביתו. השאלה כמובן רֵאלית, משום שבמבנה החבורה ייתכן שיש חמץ בביתו של אחד מהנמנים על הקרבן. כך עלול הוא להכשיל את חבריו בלא ידיעתם. הוויכוח מלווה בדיון ארוך, שאף הוא מבוסס על היגיון ודרכי הדרשה, ודומה שאלו טיעונים אותנטיים ולפנינו מעין פרוטוקול של בית המדרש. קטעים מעין אלו נדירים במשנה, ומעט מהם נכללו בתוספתא ובמדרשים<sup class="footnote-marker">15</sup><i class="footnote">מעין פרוטוקולים מצויים במשנה, פסחים פ"ו מ"ב ומ"ה; כריתות פ"ה מ"ג; פאה פ"ו מ"ו; פ"ז מ"ח; ביצה פ"א מ"ו; פ"ב מ"ד; חגיגה פ"ג מ"ב ואילך; ידים פ"ד מ"ג-מ"ד; מדרש תנאים לדברים, טו כ, עמ' 88; תוס', פסחים פ"ד (ג) ה"ה; ה"ט; פ"ד הי"ג ומקבילותיה (ראו הנספח לפרק ו בפסחים, שם הראינו כי ה"פרוטוקול" אינו היסטורי אלא כל עורך עיבד את גרעין הפרוטוקול כדי להדגיש רעיון אחר שהיה חשוב לו); ביצה פ"א ה"ז; חגיגה פ"א ה"א; עדיות פ"ב ה"י; מנחות פי"ב ה"ח-ה"ט, עמ' 532-531; אהלות פ"ב ה"ח, עמ' 599; מקוואות פ"ג הי"ד, עמ' 656; פ"ז הי"א, עמ' 660; בבלי, יבמות לב ע"ב; גיטין פג ע"ב. מרבית הדיונים השתמרו בסדרי טהרות וקודשים, ואולי דווקא היעדר תלמוד מסודר לסדרים אלו גרם לשימור קטעי לימוד מתקופת התנאים. חלק גדול מהדיונים בסגנון זה הם מתורת חכמי יבנה. נראה שבתקופה זו התקיימו הבירורים העקרוניים והדיונים היו מבוססים על היקשים וטיעונים הגיוניים. מאוחר יותר מודגשים יותר נימוקים המבוססים על מדרש הכתוב, ונראה שאלו נועדו, בדרך כלל, לאשש תפיסות הלכתיות שכבר גובשו בדורות קודמים. עם זאת לעתים קרובות הדיון אינו אותנטי אלא מאוחר, ומשמשים בו גם נימוקים מאוחרים.</i>. זהו אחד מאותם פרוטוקולים מועטים שנותרו מבית המדרש בדור יבנה.
אם כן, חכמי דור יבנה הראשונים מכירים את משנת פסחים ואת הבסיס שלה במשנת זבחים, והיא עבורם תשתית הלכתית מוכרת. יתר על כן, ניסוח דברי רבי יהושע ורבי אליעזר בתוספתא דומה למשניות פסחים וזבחים ונעשה בהם שימוש באותם מונחים של "לשמו" או "לשמו ולשם אחרים". נראה, אפוא, שלפנינו עדות מעניינת להתפתחות ההלכה וניסוחה. המשנה הקדומה נוסחה לכל המאוחר בסוף ימי בית שני (להלן), חכמי דור יבנה הקדומים חוזרים על הניסוח, וגם נחלקים בפרטיו. חכמי דור אושא חוזרים על הדברים ומוסיפים פרטים השנויים במחלוקת דור אושא. כך מנוסחים דברי רבי שמעון בעקבות משנתנו או בעקבות משנת פסחים פ"ה מ"ב<sup class="footnote-marker">16</sup><i class="footnote">ראו גילת, רבי אליעזר, עמ' 165-167.</i>. מכל מקום, זו דוגמה מעניינת של דברי חכם מדור אושא המיישם מסקנה המנוסחת במשנה מהדור הקודם. רבי שמעון הכיר, ללא ספק, את הניסוח הקודם, ומשתמש באותם מטבעות לשון, ורבי יהודה החמיר על ההלכה הקדומה, או הוסיף עליה את עניין התמיד. כך או כך, בדור אושא מבררים פרטים הנובעים מההלכה הקדומה. המשנה שנוסחה בדור אושא מנסחת בשנית את ההלכה הקדומה (במקרה זה אין צורך לפסוק במחלוקת הקדומה), ומוסיפה כאמור פרטים. כמו במקרים רבים אחרים רבי מאיר מביא את ההלכה או המשנה הקדומה כמות שהיא, וחכמים אחרים מוסיפים עליה פרטים.
משנת פסחים פ"ו מ"ה אף היא עוסקת בהשלכות המעשיות של השחיטה שלא לשמה, וגם כאן נחלקו רבי יהושע ורבי אליעזר, וגם בה שרידים מתוך הפרוטוקול של הוויכוח בבית המדרש. מדרש נוסף הבנוי על משנת זבחים הוא המכילתא: "ושחטו הפסח מצוה שישחטנו לשמו, אבל שחטו שלא לשמו עבר על מצוה. שומע אני יוכשר? תלמוד לומר 'משכו וקחו לכם' שנה עליו הכתוב לפסול. מכאן אמרו כל הזבחים שלא נזבחו לשמן כשרין, אלא שלא על<sup class="footnote-marker">17</sup><i class="footnote">הכוונה שלא עלה.</i> לשום חובה לבעלים חוץ מן הפסח ומן החטאת" (בא, מסכתא דפסחא פרשה יא, עמ' 36). מדרשים נוספים דנים בשאלה האם קרבנות אלו, שלא עלו לשם חובתם, חייבים בזריקה ובהקטרה, או שהם פטורים מהעבודות הנוספות, ובכך לא נעסוק<sup class="footnote-marker">18</sup><i class="footnote">ספרא, צו פרשה א ה"ז, כט ע"א; פרשה ט ה"ד, לז ע"ג; אחרי מות פרק י ה"ג, פד ע"ב; מדרש תנאים לדברים, כד כד, ועוד.</i>.
לפי משנת מנחות (פ"א מ"א) ההלכה במנחות דומה להלכה בזבחים, והמשנה שם ערוכה על בסיס ההנחה שדין מנחות כדין זבחים. אבל בתוספתא מופיעה גם דעה אחרת, ודנו בה בפירושנו למנחות.
משנתנו שנויה כדעה סתמית, וכאמור יש לה מקבילות והסתייגויות. אך יש גם תנאים הסבורים ששחיטה שלא לשמה פוסלת תמיד את הקרבן, או לפחות את קרבן התודה, איל המילואים ושני כבשי העצרת (משנה, מנחות פ"ז מ"ג; תוס', שם פ"ה ה"ד, עמ' 517).
<b>אמר שמעון בן עזי מקובל אני מפי שבעים ושנים זקן ביום שהושיבו את רבי אלעזר בן עזריה בישיבה שכל הזבחין הנאכלין שנזבחו שלא לשמן כשרין אלא שלא עלו לבעלים משם חובה חוץ מן הפסח ומן החטאת</b> – כמו במשנה ה בפרק הקודם, כך גם כאן בן עזאי מוסר את ההלכה בנימה סיפורית ומדמה את ההתכנסות למושב הזקנים שמינה משה. בן עזאי מהלך בשיטת רבי יהושע רבו. <b>לא הוסיף בן עזאי אלא העולה</b> – ההבדל היחיד הוא שבן עזאי הוסיף לרשימת יוצאי הדופן גם את העולה. בן עזאי שנה כמשנתנו וכדברי יוסי בן חוני, הוא לא הזכיר את האשם (ובכך דחק את דברי רבי אליעזר ממסורת ההלכה), אבל הוסיף גם את העולה (שגם אם הקריב עולה שלא לשמה אין העולה כשרה אפילו כקרבן נדבה). <b>ולא הודו לו חכמים</b> – המחלוקת התפתחה סביב השאלה מה החליטו באותו מושב ידוע. בן עזאי עצמו השתתף במושב ואיננו יודעים מי הם "חכמים", האם כבר באותו דור התפתחה המחלוקת על מה שהוחלט שם או שזו מחלוקת מאוחרת יותר. הניסוח של דברי בן עזאי הוא כבר לשיטת חכמים, ולמעשה ניסוח דבריו "מצונזר" או "מתוקן". דברי בן עזאי נוסחו לפי דעת מתנגדיו. גם משנת זבחים (פ"א מ"ג) מביאה את דברי בן עזאי.
אם כן משנת זבחים מקבילה למשנתנו, אלא שיש בה תוספת של הוויכוח בין התנאים. איננו יודעים מי לקח ממי, ואפשר שמשנת ידים השתמשה במשנת זבחים והוסיפה את "בו ביום" מכוח דבריו של בן עזאי, אבל גם אפשר שמשנת ידים היא המקור, ומשנת זבחים מצטטת אותה ומרחיבה את ההלכה. מכל מקום, משנת פסחים צמודה למשנת זבחים יותר מלמשנת ידים.
אם כן, במשנתנו שלבים מספר:
1. ראשית דור יבנה – קביעה כללית ששחיטה ללא כוונה פוסלת (עם הסתייגות של שמעון בן עזריה);
2. המשך דור יבנה – ניסוח הדברים בכלל ספרותי ומחלוקת על פרט (אשם);
3. החצי השני של דור יבנה – קביעת ההלכה של מספר 2 (ודחיקת דברי רבי אליעזר), בתוספת הסתייגות של בן עזאי;
4. דחיית ההסתייגות;
5. דור אושא – מחלוקת על ההשלכות של הכלל הקדום.

Mishnah 3

<b>משנתנו היא אחת המשניות המופלאות; היא מתארת ויכוח הלכתי מורכב המשקף את חשיבתם של חכמים ואת ההיגיון ההלכתי שפיתחו. איננו יודעים האם אכן סגנון הדברים ורוחם הוא עדות היסטורית, ייתכן שבפועל התלהטו הרוחות והסגנון היה פחות נינוח, אבל העורך מתאר בכך את שהיה מצפה למצוא בבתי המדרש: ויכוח שכולו היגיון המתפתח תוך כדי דיון, ואגב הדיון מתבררות הלכות קודמות שכבר הוחלט עליהן. ממהלך דיוננו התברר שהדיון כפי שהוא לפנינו מוצג כתקציר, אבל למעשה הוא עיבוד ספרותי של תקציר הוויכוח כך שיאפשר לנושא להתלבן בצורה מובנית, עד לסוף התפתחות ה"עלילה". העלילה עצמה היא הדיון ההלכתי וההכרעה. השאלה היא מה דינם של עמון ומואב בשנת שמיטה. מהדיון מתברר שבמצרים ובבבל נהגו להפריש מעשרות אך לא שמרו על מצוות שביעית, והשאלה היא אילו מעשרות יש להפריש בשנה השביעית. עוד מתברר שההחלטה לגבי בבל מיוחסת לנביאים, וההחלטה לגבי מצרים מיוחסת לזקנים. הווה אומר שהנוהג בבבל נתפס כנוהג קדום ביותר, והנוהג במצרים חדש יותר. עד עתה לא נהגו כן בעמון ומואב ואיננו יודעים כיצד נהגו: האם שמרו שם שביעית, או שמא לא הפרישו שם מעשרות כלל, או אולי פשוט לא שכנו שם יהודים והשאלה לא התעוררה. עוד ניתן להבין מהמשנה שכל השאלה נתפסה כשאלה של נוהג שאינו מהתורה, על כן מופעלים שיקולים "חברתיים" כמו טובת עניי ארץ ישראל.
מבחינה הלכתית כל השאלה היא דבר תימא: אם יש חובה לקיים מצוות מעשרות – הרי שיש גם חובה לקיים מצוות שביעית! אין זאת אלא שלפנינו שני נתיבים: האחד הלכתי והאחר הוא בעל אופי סמלי או חברתי. מבחינת ההלכה בבל, מצרים, עמון ומואב פטורות משביעית וממעשרות, אך היה נוהג חברתי, מעין מידת חסידות, להחמיר ולהפריש מעשרות גם שם. בנספח למסכת שביעית עסקנו במשמעות הוויכוח לגבי המצוות ה"תלויות בארץ" והראינו שבתקופה התנאית טרם התקבע המונח ובפועל היו נהגים שונים, חלקם "חוץ הלכתיים", לקיים חלק מהמצוות התלויות בארץ גם בחוץ לארץ. אנו מכנים עמדות אלו "חוץ הלכתיות" לא משום שלא היו רווחות בבית המדרש התנאי אלא משום שאין הן תואמות את ההיגיון המשפטי השיטתי, כגון אכילה בטהרה בחוץ לארץ, שמירת מעשרות ולא שביעית וכן הלאה. בנהגים אלו חסרה האחידות ההלכתית וההתאמה ליתר הלכות התנאים עצמן. לפיכך אנו רואים בהם עדות לשלבים הלכתיים שנקבעו לפני שהשתררה האחידות המשפטית ההלכתית. אולי עדיף לכנותם "טרום הלכתיים", ברם אין זו רק שאלה של כרונולוגיה אלא של מהות. בו בזמן, ואצל אותם אנשים, קיימות שתי מערכות – מערכת הלכתית מדוקדקת, ונהגים שאינם תואמים אלא מחמירים יותר מסיבות שונות שעיקרן יראת ה' ורצון לקיים את מצוותיו, גם אם מבחינה משפטית אין הן חלות. אבחנות אלו חוזרות כחוט השני בפירוש המשנה הזאת וגם בפירושן של משניות אחרות בפירושנו, והן כנראה מטיבה של כל מערכת המנסה לתעל את יראת ה' ואהבתו (ואהבת מצוותיו) לכלל מערכת משפטית. הסתירה המהותית בין השתיים מוצאת את פתרונה וביטויה בנהגים אלו שאנו מכנים "חוץ הלכתיים".
<b>בו ביום</b> – באותו יום שבו הושיבו את רבי אלעזר בן עזריה בישיבה (לעיל פ"ג מ"ה),<b>אמרו עמון ומואב מה הן בשביעית</b> – האם בשנת שביעית עליהם להפריש מעשר שני או מעשר עני. בתורה נקבע שבשנה השלישית והשישית מפרישים מעשר עני (דברים כו יב). חכמים הבינו שבארבע השנים האחרות יש להפריש רק מעשר שני, ובשנה השלישית והשישית רק מעשר עני (בנוסף למעשר ראשון שמפרישים בכל השנים). המערכת ההלכתית אינה עוסקת בשנה השביעית שכן זו שנת שמיטה ואין בה חובת מעשרות. עצם הדיון על מעשר בשנה השביעית הוא אפוא "חוץ הלכתי", באותה רוח שהסברנו לעיל.
בשולי הדברים נעיר שהיו עמדות שתבעו שבשנה השלישית יפרישו גם מעשר עני וגם מעשר שני, ועמדה זו נרמזת כנראה בתרגום יונתן למקום, אך בכך לא נרחיב.
<b>וגזר</b> – בספרות הבתר-תלמודית הוגדר "גזר" כהחלטה שאינה שאובה מ"התורה" ונובעת משיקולים חברתיים או מ"חשש שמא...". כפי שכתבנו במבוא הכללי, השימוש התנאי במונח לא היה כה נוקשה. למעשה "גזר" הוא מינוח רופף להחלטות שאינן פרי היגיון אלא פרי שיקול חוץ מערכתי, כפי שגם נראה להלן: "נוטע אדם קישות ודלעת לתוך גומא אחת, ובלבד שתהא זו נוטה לצד זה וזו נוטה לצד זה, ונוטה שער של זו לכאן ושער של זו לכאן, שכל מה שאסרו חכמים לא גזרו אלא מפני מראית העין" (משנה, כלאים פ"ג מ"ה). מראית עין בכלאיים איננה החלטה מיוחדת שבאה להרחיק מעברה, אלא היא השיקול העיקרי. כלאי ירקות אסורים לא בגלל היניקה מאותה קרקע אלא משום שהשדה נראה מרחוק כמעורב. אם כן "גזרו" כאן הוא החלטה הלכתית רגילה המגדירה מהו שדה מעורב, וכן סדרת ההחלטות המיוחדת שנגזרו בו ביום ונזכרו גם לעיל (שבת פ"א מ"ד והתלמודים למקום). אלו מכונות "גזרות", אך למעשה הן החלטות רגילות כמו טומאת ארץ העמים, וכן ההחלטה להשתחוות כנגד שלוש עשרה הפרצות בסורג המכונה "גזרו" (משנה, מידות פ"ב מ"ג). גם כל החלטה בדיני נגעים מכונה "גזרה" (משנה, נגעים פי"ב מ"ה), וכן במשניות וברייתות נוספות<sup class="footnote-marker">19</sup><i class="footnote">תוס', דמאי פ"ה הכ"ד; מעשר שני פ"ה הט"ו; שבת פ"א הי"ד; נדה פ"ט הי"ח ועוד.</i>. עם זאת, בכל השימושים של המילה הגזרה היא תוספת לעיקר הדין, והיא מיוחסת לבני אדם. אנו מפרשים בשיטתיות שמרבית ההחלטות הן החלטות של חכמים, לפיכך אנו מסיקים שלמעשה "גזרו" איננו מונח משפטי והוא בא במשמעות של החליטו, בדרך כלל לאחר מחלוקת או מצב הלכתי אחר.
<b>רבי טרפון מעשר עני</b> – בכך רבי טרפון מסייע לעניים בכלל, ואולי גם לעניי ארץ ישראל (להלן), <b>וגזר רבי אלעזר בן עזריה מעשר שני</b> – בדור יבנה, שבו התנהל הדיון, שמעשר שני מחולל בכסף במלוא ערכו והכסף נשמר. בפועל לא הוצא הכסף והמגדל הפסיד עשרה אחוז מהיבול, ללא תמורה; לא תמורה כספית ו"תמורה דתית" חלקית בלבד, שכן לא זכה לעלות לירושלים ולהשתמש בכסף.
<b>אמר רבי ישמעאל אלעזר בן עזריה עליך ראיה ללמד שאתה מחמיר –</b> ברוב עדי הנוסח הטובים נוסף "שכל המחמיר",<b> עליו ראיה ללמד</b> – מכיוון שלפנינו החלטה שלא במערכת המשפטית הרי שהשאלה היא מי צריך לנמק ראשון. שתי הדעות מוצגות כאן כשרירותיות. בפועל, וכפי שנראה, שתי ההחלטות אינן מחוץ למערכת. המסקנה המשתמעת כאילו יש קושי לנמק את ההחלטה אינה מהותית. להערכתנו הצגת הדברים היא ספרותית, ונסכם זאת בסוף המשנה. האומר מעשר שני מחמיר משום שהאוכל מעשר עני לא קיים את חובת ההפרשה, אבל הפרות מותרים, ואילו האוכל מעשר שני (לאחר החורבן, או מחוץ לירושלים) עבר עברה חמורה. הכלל שהמחמיר צריך לנמק את דבריו אינו פשוט, הרי החפץ לשמוע את דבר ה' ולקיים את מצוותיו אינו צריך להימנע מהחמרות. היו פרשנים שהסבו משפט זה לרעיון דתי עמוק שההלכה אינה תרה אחרי חומרות, אדרבה, דרך המלך היא המקלה, והמחמיר צריך להביא נימוקים. הרעיון חשוב מבחינה דתית ועקרונית, אך ספק אם זו דרכה של ההלכה. בפועל מצינו מאות מחלוקות שהמחמיר אינו מנמק בהן את דבריו, או אינו מנמק ראשון, ובכלל השאלה כאן אינה מי צריך הוכחה אלא מי יפתח את שלב הוויכוח.
אפשר שהמשפט מובא ממסכת סנהדרין העוסקת במשפט הדתי וסדריו: "היו שנים, אחד אוסר ואחד מתיר, אחד מטמא ואחד מטהר, האוסר והמטמא עליו להביא ראיה, וכל המחמיר עליו להביא ראיה, ויש אומרים אף המיקיל" (תוס', סנהדרין פ"ז מ"ו, עמ' 426). המשפט בתוספתא הוא עקרוני ומכליל, ואילו במשנתנו הוא מצומצם ומטרתו לקבוע את סדרי הדיון בלבד.
בפועל, הכלל שבמשנתנו לא בוצע בדרך כלל. איננו יודעים מי נימק ראשון, שכן אפשר שהוויכוחים בין תנאים שנשמרו אינם מצוטטים כסדרם, אבל העורכים לא חשו לכלל זה. כך, למשל, בוויכוח שבמשנה הקודמת הפותח הוא רבי יהושע המקל, וכן בסדרת מקורות<sup class="footnote-marker">20</sup><i class="footnote">משנה, יבמות פי"ג מ"א; תרומות פ"ח מ"ד; סוכה פ"ב מ"ד, ועוד.</i>, אבל לעתים דברי המקל מנומקים ראשונה<sup class="footnote-marker">21</sup><i class="footnote">משנה, ביצה פ"א מ"ו; ספרי זוטא, יט טו, עמ' 312, ועוד. </i>. מבחינה מהותית המחמיר לא ניצב בוויכוח בעמדת נחיתות, ובמחלוקות תנאים אין ביטוי לנחיתות עמדתו של המחמיר.
<b>אמר לו רבי אלעזר בן עזריה ישמעאל אחי</b> – הכינוי "אחי" הוא ביטוי של ידידות ואחווה בין שניים שווי דרגה. ייתכן שלביטוי משמעות נוספת, ואולי משנית, של חברות בקבוצה סגורה. הכינוי מופיע בכתובת אחת מימי בית שני, ומשמעות המונח שם אינה ברורה. בספרות חז"ל המונח מופיע לעתים, ברם בלשון התנאים הוא מתייחס רק לחכמי דור יבנה – רבי טרפון, ובעיקר רבי ישמעאל<sup class="footnote-marker">22</sup><i class="footnote">משנה, עבודה זרה פ"ב מ"ה; תוס', ברכות פ"א ה"ד; ספרי זוטא, יט טז, עמ' 313; אבות דרבי נתן, נו"א פל"ח, עמ' 114, ואיננו במקבילה באבות דרבי נתן נו"ב פמ"א, עמ' 114; בבלי, סנהדרין נא ע"ב; עבודה זרה כז ע"ב. לא כללנו חכמים שהיו ממש אחים של חכמים אחרים כגון שמעון אחי עזריה שהיה ממש אח, או רבי חנניה בן אחי רבי יהושע בן חנניה. </i>. לעומת זאת רבי עקיבא, שגם הוא מדור יבנה, אינו מכונה כך אף פעם, וכן לא רבי אליעזר ורבי יהושע<sup class="footnote-marker">23</sup><i class="footnote">וכן לא רבי אלעזר בן עזריה, שהיה כוהן ובן דור יבנה. ברם ייתכן שמעמדו כאב בית דין או בעל מינוי אחר הוציא אותו מכלל הכינוי השוויוני "אח". ראו עוד מסכת שמחות פ"ג ה"ז, עמ' 112, שם נאמר שגבר בן שלושים עד ארבעים מכונה בהספד "אח".</i>. חכמי דור אושא, או יתר התנאים, אף הם אינם מכונים "אחי". בבבלי מופיע המונח מעט פעמים כמתייחס לאמוראים<sup class="footnote-marker">24</sup><i class="footnote">בבלי, ברכות יא ע"א; יומא לה ע"ב; כתובות כא ע"ב; חולין מד ע"א; בבא מציעא קז ע"א, וראו עוד ירו', קידושין פ"ג ה"ד, סד ע"א, ואיננו במקבילה הבבלית בגיטין יד ע"ב.</i>, וקצת אף בסיפורים על תנאים. אם כן התופעה התנאית מצטמצמת לשלושה חכמים בני דור אחד, שלושתם כוהנים. כך גם רבי טרפון משתמש במינוח "אחי הכוהנים" (ספרי זוטא, ו כז, עמ' 250; ירו', יומא פ"ג ה"ז, מ ע"ד<sup class="footnote-marker">25</sup><i class="footnote">אבל בבבלי, קידושין עא ע"א: "אחיהם הכהנים".</i>). במסורת ארץ ישראל מיוחסת גם לרבי צדוק פנייה לכוהנים בשם "אחי" (ירו', יומא פ"ב ה"א, לט ע"ד). כן פונים כך לכל עם ישראל (תוס', סנהדרין פ"ד ה"ד, ועוד). אפשר שכל השימוש במינוח הוא מקרי, ואולי היה זה כינוי פנימי בתוך קבוצת הכוהנים חובשי בית המדרש?
<b>אני לא שניתי מסדר השנים</b> – לפי סדר השנים, אחרי שנת מעשר עני באה שנת מעשר שני,<b> רבי טרפון אחי שינה</b> – שהרי הוא אומר שבשביעית יפרישו מעשר עני, <b>ועליו ראיה ללמד</b> – רבי טרפון צריך להביא ראיה לשיטתו. תוך כדי הדיון המקדמי רבי ישמעאל מעלה טיעון ראשון, סדר השנים. הטיעון חלש למדי; הרי באותה מידה ניתן לטעון שמעשר עני הוא כל שנה שלישית, או שתמיד לפני שנתיים מעשר שני בא מעשר עני. הרי ברור שלפנינו חריגה מסדר השנים (לדעת כולם), אם כן מה הטיעון? ברם, כפי שטענו, לפנינו דיון מקדמי, ספרותי מטיבו, על השאלה מי יטען ראשון. כל אחד מעניק את כבוד הפתיחה לשני, וכך יש לראות את הדברים עד כה.
עד כאן הדיון המקדמי, מכאן ואילך שלב א של הדיון עצמו.
<b>השיב</b> – "השיב" משמעו השתתף ב"תשובה". התשובה היא שלב הוויכוח (שלב הטיעונים לדין), כפי שעולה מההמשך<sup class="footnote-marker">26</sup><i class="footnote">עמדנו על כך במבוא הכללי לפירוש המשנה. </i>.<b> רבי טרפון מצרים חוץ לארץ ועמון ומואב חוץ לארץ מה מצרים מעשר עני בשביעית אף עמון ומואב מעשי</b> – ביתר עדי הנוסח נוסף "מעשר עני",<b> בשביעית</b> – כאן אנו שומעים לראשונה שההסדר הבעייתי של הפרשת מעשרות בשנת שביעית נהוג במצרים, וממילא סביר לדמות את האזור החדש הנדון למצרים.<b> השיב רבי אלעזר בן עזריה בבל חוץ לארץ עמון ומואב חוץ לארץ מה בבל מעשר שיני בשביעית אף עמון ומואב מעשר שיני בשביעית</b> – רבי אלעזר בן עזריה מדמה את עמון ומואב לבבל, שגם שם מפרישים מעשרות בשנת שביעית. לכאורה קשה כיצד התעלמו עד עכשיו מתקדימים אלו, ומדוע האחד אינו מתייחס לדימוי הברור של חברו. האם המידע על ההסדרים הללו היה כה מועט? אנו מניחים שכל המידע היה ידוע, ולפנינו התוכן של הוויכוח ההיסטורי, אך הסגנון הוא סיפורי, וכל אחד מהצדדים נימק מדוע בחר בהשוואה שבחר. הנימוקים עצמם מופיעים להלן, והעורך בחר להציגם בצורה ספרותית משוכללת.
<b>אמר רבי טרפון מצרים מפני קרובה עשאוה מעשר עני שיהא עניי ישראל נסמכין עליה בשביעית</b> – נראה שהנוהג היה שעשירי מצרים הפרישו מעשרות בשביעית ושלחום לחלוקה בארץ. הסדר כזה נשמע טבעי, שכן זה הנוהג המסורתי בתפוצות ישראל מימי הביניים ועד ימינו. בנספח למסכת נרחיב בשאלה זו של תמיכת התפוצות ביהודי הארץ. נציין שאין זה רק היבט רגיל של צדקה. עניים ניתן היה, מן הסתם, למצוא גם במצרים. שליחת תרומות לעניי הארץ היא אפוא בראש ובראשונה ביטוי להגמוניה של ארץ ישראל, לחובת התפוצות לחיזוק היישוב בארץ, ולקדושת ארץ ישראל.
יהדות מצרים נפגעה קשות במרד התפוצות בשנים 117-115. שליחת תרומות לארץ מאפיינת תפוצה חזקה, ומן הסתם מדובר על נוהג שלפני מרד התפוצות. קשה לדעת מתי בדיוק התחולל הוויכוח שבמשנה. רבן גמליאל ורבי יהושע עדיין פעלו, ורבי אליעזר היה כבר זקן כפי שנראה להלן. מעמד "בו ביום" התחולל אפוא או קצת לפי מרד התפוצות או מעט אחריו. מהניסוח במשנה קשה להכריע האם הנוהג של שליחת תרומות לארץ עדיין קיים, או שהוא בטל שנים אחדות לפני "בו ביום". <b>אף עמון ומואב שהן קרובין נעשין מעשר עני שיהוא עניי ישראל נסמכין עליהם בשביעית</b> – יש היגיון רב יותר להשוות את עמון ומואב, הסמוכות לארץ, למצרים הקרובה, ולא לבבל הרחוקה. עד כאן הטיעון פורמלי, למה עמון ומואב דומות. ברם בעקיפין אנו שומעים גם על נימוק ענייני. יש להעדיף את מעשר העני כדי להקל על הקשיים של היישוב בארץ. כדי לדעת האם זה טיעון ענייני או ספרותי עלינו להעריך כמה משמעותית הייתה תמיכה כזאת של יושבי עמון ומואב. על כך קשה לענות.
<b>אמר לו רבי אלעזר בן עזריה הרי אתה כמהנן ממון ואין אתה אלא כמפסידן נפשות</b> – ה-כ' היא להדגשה בלבד. אתה מעניק לעניי ישראל ממון וגורם להם נזק הלכתי, שכן הם משתמשים באוכל שהוא אסור, שכן בעצם עליו להיות מעשר שני. אמנם כל חובת הפרשת המעשרות היא, כאמור, בעייתית מבחינה הלכתית, אבל רבי ישמעאל מתייחס אליה כאל חובה לכל דבר. להוכחת הטענה מביא רבי ישמעאל פסוק מהנביא מלאכי המדבר על חשיבות המעשרות בכלל.<b> וקובע</b> – "קובע" הוא לשון המקרא ומשמעו מונע,<b>אתה את השמים מלהוריד טל ומטר שנאמר</b> – (מלאכי ג ח). הנביא אומר:<b> היקבע אדם אלהים כי אתם קובעים אותי</b> – עד כאן הטענה של הנביא. כלומר אתם מונעים מה' את מה שהוא חפץ בו, או ציווה ליתנו.<b> ואמרתם במה קבענוך</b> – אנשי יהודה משיבים בתמיה: "מה מנענו מה'?", והנביא עונה: [<b>המעשר</b> ] <b>והתרומה</b> – בכך שאינכם נותנים מעשרות ותרומות. הדימוי של הנביא הוא שאי הפרשת מעשרות איננה בין ישראל לכוהנים, אלא בין בני ישראל וריבון העולמים. נתינה לכוהן היא נתינה לה' ממש. הטיעון הבסיסי של רבי ישמעאל הוא שהפרשת מעשרות איננה עניין כלכלי-חברתי אלא עניין דתי של התנהגות כלפי מצוות ה', והשיקול הכלכלי אינו מהותי לקביעת ההלכה. אין בכך סיוע לטיעון של רבי ישמעאל עצמו, אלא טיעון נגד רבי טרפון. השיקול שהעלה רבי טרפון אינו רלוונטי. מעבר לוויכוח הנקודתי שאנו עוסקים בו התנאים מעלים שאלה עקרונית, אילו שיקולים ראויים ואילו שיקולים הם משניים, או אפילו פסולים. יש להניח שרבי טרפון לא נסוג מעמדתו, הוא עדיין סבור היה שנימוק חברתי הוא הנימוק המהותי, ורבי ישמעאל שולל אתו. אנו מתבוננים במחלוקות תנאים (ואמוראים) מרחוק, ולא אחת נימוקי החולקים אינם נמסרים. בהיעדרם אנו מנסים לשער מה הנחה את החכמים בקביעותיהם השונות; לא אחת מציעים פרשנים או חוקרים נימוקים חברתיים, זאת מתוך הראייה שסיוע לעניים הוא מצווה דתית וחובה הלכתית לכל דבר. ממשנתנו אנו לומדים שבין התנאים היה ויכוח על מידת הלגיטימיות של שיקולים כאלה.
ייתכן שבין השיטין ניתן גם להבין את נימוקיו של רבי ישמעאל. לדעתו מן הראוי להחמיר, שכן יש כאן מצווה חמורה וחשש של "הפסד נפשות". על כן רבי ישמעאל אינו צריך לנמק, הוא מחמיר מתוך הספק. אמנם כל חובת מעשרות בשנת שמיטה אינה "מן התורה" במובן ההיסטורי, אבל היא דין תורה, במובן הדתי של המושג, כלומר חובה לכל דבר.
הכלל ההלכתי הוא שב"דברי סופרים" ספקו טהור (משנה, טהרות פ"ד מ"ו). ברם כלל זה אינו כלל כללי אלא נקודתי בלבד, כפי שעולה מהלכות אחרות (שם מי"א). יתר על כן, אמנם ההלכה שלפנינו ודאי אינה כתובה בתורה, לפחות לא כמו שחז"ל הבינו את דין מצוות התלויות בארץ (לדידם ברור שמהתורה מצוות אלו חלות רק בארץ, ודין מעשרות כדין שמיטה), ברם רבי ישמעאל רואה בכך חיוב גמור, וכנראה מן הראוי להחמיר בו כדי שלא להפסיד נפשות. במבוא הכללי לפירוש המשניות סיכמנו בקצרה את דרכנו בעניין זה. אנו מקבלים את ראיותיהם של דה פריס וגילת<sup class="footnote-marker">27</sup><i class="footnote">ראו גילת, המושגים; דה פריס, המושגים; דה פריס, יצירת מושגים. </i> שהמושגים "מן התורה" ו"מדברי סופרים" אינם באים לתאר את עמדת חכמים באשר למקור ההיסטורי של ההלכה, אין אלו ביטויים משפטיים (כפי שהבינם הרמב"ם בהלכות ממרים פ"ד), אלא ביטוי דתי-עקרוני. "מהתורה" הוא מה שהוא הלכה וחובה מוצקה, ו"מדברי סופרים" הוא הלכה קלה יותר, שלעתים ניתן להקל בה במקרי דחק או בספק. משנתנו היא ראיה לתפיסה זו, שכן רבי ישמעאל מחמיר מתוך הספק אף על פי שחכמים ודאי לא ראו בהלכה דבר תורה, כפי שנראה גם להלן.
<b>השיב רבי טרפון –</b> המשפט הוא ללא המשך, וכמובן בדפוס איננו, אבל הוא מצוי בכל עדי הנוסח הטובים<sup class="footnote-marker">28</sup><i class="footnote">מ, מל, מפ, פב (פרמא 2596).</i>. מן הסתם הייתה כאן מרגלית שאבדה.
<b>אמר רבי יהושע הריני כמשיב על דברי אחי טרפון אבל לא לענין דבריו</b> – נימוק חדש, <b>מצרים מעשה חדש ובבל מעשה ישן והנדון שלפנינו מעשה חדש ידון מעשה חדש ממעשה חדש ואל ידון מעשה חדש ממעשה ישן</b> – רבי יהושע עונה בשם רבי טרפון, אך לא מהכיוון החברתי-כלכלי אלא מהכיוון הפורמלי של השוואה בין נושאים. ההשוואה אינה פורמלית אלא מהותית. מצרים היא החלטה "חדשה"; איננו יודעים ממתי, אך המידע על כך היה כנראה ידוע בבית המדרש. בבל היא החלטה "ישנה", ושוב איננו יודעים ממתי, מימי שיבת ציון או מאוחר יותר.
<b>מצרים מעשה זקנים ובבל מעשה נביאין</b> – רבי יהושע מסתמך על מידע שאיננו יודעים מה מקורו. מצרים היא החלטה של "זקנים", כלומר של חכמים, ואילו ההלכה שבבבל מעשרים היא מימי שיבת ציון ודברי הנביאים,<b> והנדון שלפנינו</b> – עמון ומואב,<b> מעשה זקנים ידון מעשה זקנים ממעשה זקנים ואל ידון מעשה זקנים ממעשה נביאים</b> – עמון ומואב דומים יותר למצרים, אך לא בגלל נימוק הגיוני אלא בגלל נימוק פורמלי, שניהם החלטות של חכמים.<b> נמנו וגמרו עמון ומואב –</b> כך גם ב-<b>מ</b> , <b>מל</b> , <b>מנ</b> , <b>מפ</b> , <b>פב</b> . בשוליים של <b>מפ</b> נוסף "מעשרין", וכן בדפוסים המאוחרים.<b> מעשר עני בשביעית</b> – לא נאמר איזה שיקול השפיע על ההכרעה.
לסיכום הוויכוח, לפנינו שני שלבים עיקריים:
1. שלב מקדמי מי צריך לנמק (מחמיר, מקל, משַנה).
2. שלב הטיעונים. מתחלק לשלושה שלבי מִשְנֶה:
א. בירור תקדימים – התקדימים סותרים. הטיעון הוא בעל אופי משפטי-הגיוני.
ב. טיעון חברתי (מחלוקת האם טיעון כזה נחשב לחוקי).
ג. טיעון פורמלי-השוואתי לתקדימים.
לשלושת הנימוקים יש לצרף את הטיעון המקדמי, שכן גם בו יש נימוקים ענייניים.
לפנינו אפוא סיכום, מעין מתודולוגיה, של שיטות העבודה של חכמים. אין זה כמובן סיכום של כל השיטות, אלא של השיטות הנוגעות להלכה זו. אין כאן נימוקים משפטיים, ואף לא דרשות.
<b>וכשבא רבי יוסי בן דורמסקית אצל רבי אליעזר ללוד</b> – רבי אליעזר כבר זקן ואינו משתתף בישיבות עצמן. כבר עמדנו על כך (לעיל פ"ג מ"ה) שרבי אליעזר אינו משתתף בכל מעמד הדחתו של רבן גמליאל שבו התחיל מעשה "בו ביום". כידוע נודה רבי אליעזר בעקבות עמדתו במחלוקת בדבר תנורו של עכנאי<sup class="footnote-marker">29</sup><i class="footnote">בבלי, בבא מציעא נט ע"ב; ברכות יט ע"א. להלכה עצמה ראו פירושנו לכלים פ"ה מ"י.</i>. לפי הבבלי רבי אליעזר מת בנידויו, ברם במקבילה הסוגיה קובעת שאמנם "בירכו" (קיללו) את רבי אליעזר, אך לא נידוהו. במסורות מקבילות אנו שומעים שכשמת רבי אליעזר היה כבר מקובל בשנית בעולמו של בית המדרש<sup class="footnote-marker">30</sup><i class="footnote">אבות דרבי נתן, נו"א פי"ט, עמ' 70; שם פכ"ה, עמ' 80. במסורת השנייה נאמר שישבו ארבע אמות רחוק ממנו ושוחחו אתו (שאלוהו בהלכות), אבל אין זה בגלל הנידוי אלא שמא ימות והם ייטמאו.</i>, ואף בציבור נשמעו לדבריו<sup class="footnote-marker">31</sup><i class="footnote">תוס', נידה פ"א ה"ה, עמ' 641, והשוו קהלת רבה, יב א. </i>. ממשנתנו משמע שלפחות זמן מה לאחר הפרשה של תנורו של עכנאי לא היה רבי אליעזר בנידוי, או שמא לא היה הנידוי מעשי. זאת ועוד; במשנה עצמה נסתמה המשנה כדעת רבי אליעזר (כלים פ"ה מ"ח), הווה אומר שכל ההכרעה לא הייתה סופית. לאור המסורות המנוגדות נראה שתיאור הנידוי יש בו מרכיבים ברורים של הפרזה ספרותית הבאה להדגיש את רעיון המשמעת לסמכות הרוב.
<b>אמר לו מה חידוש היה לכם בבית המדרש היום</b> – רבי אליעזר מתעניין במתרחש בבית המדרש. אילו היה "בו ביום" יום אחד בלבד ודאי היו מספרים לו לראשונה על העימות בין רבן גמליאל ורבי יהושע. אנו מניחים ש"בו ביום" הוא כינוי לסדרת ישיבות שנוהלו על ידי רבי אלעזר בן עזריה, או לפחות שלא בניהולו הדומיננטי של רבן גמליאל. התלמידים מספרים לרבם על הוויכוח המרכזי של היום ועל תוצאותיו.<b>אמר לו נמנו וגמרו עמון ומואב –</b> בעדי הנוסח שנוסף בהם לעיל "מעשרין" נוספה המילה גם כאן, <b>מעשר עני בשביעית</b> – כפי שהוחלט לעיל.<b> בכה רבי אליעזר ואמר סוד ה' ליראיו ובריתו להודיעם</b> – רבי אליעזר מצטט פסוק (תהלים כה יד) שממנו משתמע שה' מודיע ליראיו (לחכמים) את בריתו, כלומר מגלה להם את הדרך הנכונה. <b>צא ואמור להם אל תחושו למניינכם</b> – אל תחששו מההחלטה.<b> מקובל אני מרבן יוחנן בן זכיי ששמע מרבו ורבו מרבו הלכה למשה מסיני שעמון ומואב</b> ("מעשרין"<sup class="footnote-marker">32</sup><i class="footnote">נוסף בדפוסים המאוחרים, כמו לעיל. </i>)<b> מעשר עני בשביעית</b> – להחלטה של בשר ודם יש עתה אישור משמים. האמירה של רבי אליעזר מעוררת תמיהה. האוּמנם היה סוד כזה שאיש לא ידע ממנו? יתרה מזו, שני בעלי הפלוגתא מודים שההלכה אינה דומה, אלא היא חדשה, וזה טיעון מרכזי בוויכוח; אם זו הלכה קדומה, הרי שכל הוויכוח נראה שגוי מבסיסו. אין זה מעשה נביאים או זקנים, אלא הלכה למשה מסיני! המשנה רואה בדברי רבי אליעזר אישור להכרעה, אבל למעשה הם מתקפה גלויה על כל שיטת הדיון של חבריו בבתי המדרש. בשולי השאלה נעיר על הגדרתו של הרמב"ם שדברי קבלה אין מחלוקת נופלת בהם לעולם (הלכות ממרים פ"א ה"ג); האם לא נפלה בנושא מחלוקת? מכוח שאלה זו, ומכוחם של מקורות דומים, הגיע ספראי<sup class="footnote-marker">33</sup><i class="footnote">ספראי, הלכה למשה מסיני.</i> להצעה שהמונח "הלכה למשה מסיני" לא בא להגדיר הגדרה היסטורית, אלא זו הגדרה דתית. הלכה כזאת היא הלכה חזקה ומבוססת. רבי אליעזר מאשר את ההחלטה לא מכוח מסורת אלא מכוח הבנתו וחשיבתו, אבל מתבטא, מבחינה ספרותית, בניסוח של שמועה. בדרך זו מובנת המשנה וכל השאלות נופלות. הבנה זו של המונח "הלכה למשה מסיני" משתלבת בהבנה שגם המונחים "מן התורה" ו"דברי סופרים" אינם הגדרות היסטוריות אלא דרך ספרותית להדגשת אמת דתית.
עוד נעיר שעם זאת דברי הרמב"ם יש להם על מה שיסמוכו. בספרות האמוראים, ובעיקר בתלמוד הבבלי, אכן המונח "הלכה למשה מסיני" מובן כהגדרה היסטורית, ולהלכה למשה מסיני לא יכול להיות מקור מדרשת הכתוב, שכן מקור מדרשי הוא רק לדברי תורה. "דברי תורה" ו"הלכה למשה מסיני" הם קטגוריות נפרדות. לשיטתנו, כפי שהצגנו אותה במבוא, הדרשות אינן אלא סיוע ספרותי להלכה, והמקור להלכות רבות הוא חשיבתם של חכמים. חלק מטיב השיקולים מודגם יפה במשנתנו, בניסוח ספרותי מרהיב. הפסוק בא לאישוש הלכה קיימת, וההגדרות "מן התורה", מ"דברי סופרים" ו"הלכה למשה מסיני" מבטאות את עצמת ההלכה ואת מידת החובה להישמע לה. אין זה מפתיע שהבבלי בשיטתו המשפטית לא יכול היה לקבל היעדר הגדרה משפטית למונחים, שכן המונח "פחות מחייב" איננו במכלול משפטי. כל הלכה מחייבת, ואין הלכה שהיא פחות מחייבת (אין הדבר תלוי במקורה, אלא באישור הסמכותי שניתן לה).
אם נשוב לשיטת הרמב"ם המסכם בלשון הזהב שלו את העמדות השונות בסוגיות, המונח "גזר" גם הוא מתייחס לסוג של הלכות שאינן מסורת (הלכה למשה מסיני) וגם אינן מהתורה (בדרשה באחת משלוש עשרה מידות). עד כאן דברי הרמב"ם, ואנו מציעים היבט שונה המשתמע ממשנתנו. במשנתנו ההלכה המדוברת מוצגת כגזרה ("גזר רבי פלוני"), יש לה נימוקים שונים, והיא כאמור גם מוצגת כמסורת (הלכה למשה מסיני) ובכל זאת יש בה מחלוקת. אין לנו אלא להסיק שהשימוש במונחים לא היה אחיד וברור והאחידות היא תוצאה של משפטיות יתר, אבל בימי תנאים היו ההגדרות שבלשון חכמים רופפות.
ההלכה של משנתנו חוזרת בתוספתא, אך המעשה מסופר מעט אחרת: "אמר רבי יוסי בן דורמוסקית אני הייתי עם זקנים הראשונים, כשבאין מיבנה ללוד. ובאתי ומצאתי את רבי אליעזר שהיה יושב בחנות של נחתומין בלוד. אמר מה חידוש היה לכם בבית המדרש היום? אמרתי לו תלמידיך אנו ומימיך אנו שותין. אמר לי אף על פי כן מה חידוש? אמרתי לו את ההלכות ואת התשובות במינין<sup class="footnote-marker">34</sup><i class="footnote">בעניין.</i>. וכשהגעתי לזה זלגו עיניו דמעות, אמר סוד ה' ליראיו ובריתו להודיעם. ואומר כי לא יעשה ה' אלקים דבר, כי אם גלה סודו אל עבדיו הנביאים. צא אמור להן אל תחושו למניניכם. מקובלני מרבן יוחנן בן זכאי, שקיבל מן הזוגות, והזוגות מן הנביאים, ונביאים ממשה, הלכה למשה מסיני, שעמון ומואב מעשרין מעשר עני בשביעית" (פ"ב הט"ז, עמ' 683). אין בתוספתא חידוש מהותי, אך הבאנו אותה בשל יפי הנוסח. בתוספתא אין ביטוי לזקנתו של רבי אליעזר, וכמובן גם לא לחרם, ומסופר שישב בחנות גדולה בלוד (מאפייה), שמע את הדיווח, התרגש ואישר אותו.
המעשה חוזר בבבלי, בנוסח של המשנה ובתוספת הפרזה של מעשה נס<sup class="footnote-marker">35</sup><i class="footnote">וכן במדרש תהילים כה. אך שם אין תוספת הנמקה. </i>. אחר כך הגמרא מנמקת: "מה טעם? הרבה כרכים כבשו עולי מצרים ולא כבשום עולי בבל, מפני שקדושה ראשונה קדשה לשעתה ולא קדשה לעתיד לבא, והניחום כדי שיסמכו עליהן עניים בשביעית" (חגיגה ג ע"ב). אם כן קדושת הארץ אין כאן, אבל ההכרעה מבוססת על השיקול החברתי, המצוי במשנה, זה שנדחה בידי רבי ישמעאל. הבבלי הכיר, אפוא, את החומר של המשנה, אבל לא את כל המשנה, אחרת היה מצטט את המשפט מהמשנה, או אולי אף את יתר הנימוקים. בכל המקרים הדומים הסברנו זאת בכך שלפני הבבלי לא היו מונחות משניות מסדר טהרות, או שלא הכיר בהן כמשנה מתורצת.
עמון ו"מואב" הם מונחים מקראיים, אבל היו מוכרים בלשון התקופה כמושגים מנהליים וגאוגרפיים, "מואביטס" ו"עמוניטס"<sup class="footnote-marker">36</sup><i class="footnote">ראו נוטלי וספראי, אונומסטיקון, לפי המפתח והמפה המצורפת.</i> ביוונית. בעבר הירדן היה יישוב יהודי שנפגע קשות במרד החורבן, או לכל המאוחר במרד בר כוכבא. חבל ארץ זה כונה "הפראיה", שמשמעו הר הברזל. עמון ומואב הם שטחים ממזרח לפראיה. האזור לא היה שייך לפרובינציית יהודה, אך כנראה נוסד בו יישוב יהודי מחודש דווקא בעת שהיישוב היהודי הוותיק שבאזור נפגע קשות.
משנתנו מציעה ללמוד מדברי נביאים על דברי זקנים או מדברי זקנים על דברי זקנים, זאת בניגוד למשנה לעיל (פ"ג מ"ב). בפירושנו שם עמדנו על כך.

Mishnah 4

<b>בו ביום בא יהודה גר עמוני</b> – המינוח "גר עמוני" מוכיח ש"עמונים" היה כינוי אתני ליושבי ארץ עמון, וראו להלן.<b> ועמד לפניהן בבית המדרש אמר להן מה אני לבא בקהל</b> – כפי שנראה להלן היו סיבות טובות לסברה שעמוני אסור לבוא בקהל. "לבוא בקהל" הוא ביטוי מקראי המחליף את המונח "כשר לנישואים". <b>אמר לו רבן גמליאל אסור אתה</b> – זאת על בסיס פשט הכתוב שיצוטט להלן.<b>אמר לו רבי יהושע מותר אתה</b> – לבוא בקהל.<b>אמר לו רבן גמליאל הכתוב אומר –</b> (דברים כג ד),<b> לא יבא עמוני ומואבי בקהל ה' עד עולם</b> – בחלק מעדי הנוסח הושלם הפסוק "גם דור עשירי וגו' ". רגיל הוא שעדי נוסח שונים קיצרו את ציטוט הפסוק או הרחיבוהו, ואין לכך משמעות תוכנית. דברי רבן גמליאל אינם דרשה, אלא פשט הכתוב כמשמעו. <b>אמר לו רבי יהושע וכי עמונין ומואבין במקומן הן</b> – עד כאן בסימן שאלה. האם הם קיימים עדיין? המשנה חוזרת במדרש תנאים לדברים כג ז (עמ' 146) ושם החולק הוא רבי שמעון, וזה שיבוש, שכן רבי שמעון הוא בן דור אחר שטרם נולד בימי רבן גמליאל ורבי יהושע. <b>כבר עלה סנחריב מלך אשור ובילבל את כל האומות</b> – ולכן היושבים בארץ עמון כיום אינם עמונים מקוריים, ולא עליהם חל האיסור, <b>שנאמר ואסיר גבולות עמים ועתידותיהם שוסתי ואוריד כביר יושבים</b> – (ישעיה י יג). הפסוק מציג את דברי הרהב של מלך אשור שאמר כן. דברי הנביא אינם דברים בעלמא. ידוע לנו שמלך אשור הגלה ממקומם לא רק את תושבי ממלכת ישראל (ומלך בבל את תושבי ממלכת יהודה), אלא שבמקומות שונים, ובעיקר בארמון הממלכה, הוצגו "אסטלות" ועליהן כתובות ראווה ורהב דומות שבהן המלך מפרט כמה אנשים הגלה מכל ארץ ומכל כפר ומכל עיר. ואכן במאה השנייה כבר נעלמו העממים המקומיים ונוצרה אחידות אתנית "גלובלית" מרובה. העם היהודי שמר על ייחודו ודתו, וכן העם המצרי המנותק על ידי המדבר. אך יתר עממי הסביבה התערבו, הלשונות המקומיות נשכחו או לפחות הודחקו, וספק אם הייתה להן עוד משמעות.
עם זאת, התמונה האתנית אינה כה פשוטה. התלמוד הבבלי אף מזכיר קריאת מגילה הכתובה בשפות נוספות כגיפטית (מצרית) או עילמית<sup class="footnote-marker">37</sup><i class="footnote">בבלי, מגילה יח ע"א; שבת קטו ע"א.</i>. הבנת הקטע מחייבת סקירה קצרה על התרבות בעולם ההלניסטי-רומי.
<b>השפות והלאומים במזרח</b> 
עם כיבושי אשור וההגליות המרובות התמוטטו הלאומים ובמזרח שררה שפה אחידה, היא הארמית, והעמים חדלו בהדרגה מלהתקיים. עם כיבוש המזרח על ידי היוונים דעכו שפות הכתיבה המקומיות ותוך זמן קצר ביותר הן נעלמו, ובידינו רק מעט מאוד כתובות או יצירות ספרותיות בשפות המקומיות. היוונית הפכה לשפת הכתיבה במזרח, ומאוחר יותר מילאה תפקיד דומה גם הלטינית במערב האימפריה הרומית. יצירות בשפות שמיות השתמרו בשולי האימפריה ומעבר לגבולותיה. היוונים זלזלו כמובן בשפות המקומיות, ובמחקר מקובל היה להניח שהתרבות המקומית דעכה ונעלמה לחלוטין, או כמעט לחלוטין.
מחקרים שנערכו בשנים האחרונות הראו כי התרבות המקומית לא נעלמה אלא רחשה מתחת לפני השטח. התרבות והשפה הרשמית הייתה יוונית (ובמערב האימפריה שררה השפה הלטינית), אך "מתחתיה" רחשו חיים נוספים ונשמרו שפות מקומיות ואלים מקומיים, כלומר גם דת מקומית. במצרים נעלמו כמעט כליל היצירות הכתובות בכתב יתדות, אך השתמרו יצירות ושטרות בדימוטית. בסוריה המשיך הציבור הרחב לדבר ארמית (סורית), אם כי רק במאה הרביעית צצה השפה בשנית והפכה שוב לשפת כתיבה פופולרית ונפוצה. השפה עצמה שונה במעט מהשפה הארמית שרווחה שמונה מאות שונה קודם. חלו בה שינויים כתוצאה מהשפעות חיצוניות ומתהליכים פנימיים, וניכר שהייתה זו שפה חיה. הכתב השתנה עוד יותר, אך גם הוא לא היה המצאה חדשה אלא פיתוח של הכתבים הערביים שרווחו מחוץ לגבולות האימפריה. עדות אחרת יש בשמות אלים ושמות פרטיים שמוצאם משפות מקומיות. מסתבר שפה ושם מצויות עדויות לכתיבה בשפות העממיות המקומיות וסופרים הלניסטיים ורומיים קדומים מזכירים, לעתים רחוקות, גם שפות נוספות<sup class="footnote-marker">38</sup><i class="footnote">מילר, אימפריה; הנ"ל, פאול מסמוסטה; מקמילן, שינויים, עמ' 40-32. אין צריך לומר שהחוקרים הללו לא הכירו את משנתנו ולא הפיקו ממנה את אשר ניתן ללמוד ממנה. </i>. העדות בגמרא, והרמזים במשנתנו, מצטרפים אפוא לרמזים על שפות מקומיות (עילמית, מצרית) שלא נותרו מהן יצירות כתובות<sup class="footnote-marker">39</sup><i class="footnote">ראו להלן מ"ה.</i>. רמזים אלו מעשירים את רשימת העמים שכנראה הצליחו לשמור על שפת הדיבור הקדומה, ורק בסופו של דבר אבדה ולא השתמרה (בניגוד לשפות העממיות שהזכרנו לעיל). הרמזים הללו הם אפוא עדות חשובה שטרם נוצלה למחקר האימפריה הרומית. אם חז"ל מדברים על שבעים שפות, גם אם זו לשון הגזמה, הרי שמספר השפות המקומיות ששרדו היה רב בהרבה ממה שמשערים חוקרי האימפריה שהזכרנו.
עם ישראל היה חריג בעולם הקדום בכך ששמר על תרבות הכתיבה בשפותיו המקומיות (עברית וארמית), ולכך סיבות מיוחדות. ייחודו של עם ישראל לא היה בעצם שמירת התרבות והדת המקומית אלא בכך שתרבות זו הייתה תרבות בכתב, והייתה זאת תרבות גבוהה ומפותחת, מנוגדת לתרבות האלילית, ובשתי שפות (ארמית ועברית). התרבות המקומית<i> </i>עיכבה את השפעות היוונות בארץ ישראל.
איננו יודעים מה היה המצב בחבלי עמון ומואב, אך לשני התנאים יש סימוכין. העם העמוני נעלם, אך נותרו ממנו שרידים שאת טיבם ועצמתם איננו יכולים להעריך. עם זאת הוויכוח אינו מתנהל במישור האתני-היסטורי, אלא במישור של פסוקי התנ"ך.<i></i>
<b>אמר לו רבן גמליאל הרי הוא אומר ואחרי כן אשיב את שבות בני עמון –</b> (ירמיה מט ו),<b> וכבר חזרו</b> – הרי הנביא מדבר על חזרת בני עמון, והם לא שבו למקומם, מכאן שהנבואה עתידה להתגשם בעתיד, ובני עמון נותרו כיחידה (עם או שבט) מוגדרת.<b>אמר לו רבי יהושע הכתוב אומר ושבתי את שבות עמי ישראל ויהודה אמר ה'</b> – הפסוק (עמוס ט יד) מנבא לשבות עם ישראל,<b> ועדיין לא שבו</b> – והנבואה טרם התגשמה. התשובה נראית דחוקה ובלתי הגיונית. בני ישראל לא שבו, ולעתיד ישובו, ואילו לדעת רבי יהושע בני עמון נעלמו, אם כן כיצד ישובו, ומי מהם ישוב. יש להבין, אפוא, שרבי יהושע מבין שהנבואה מתייחסת לבני עשרת השבטים. גם הם נעלמו והתבוללו (חכמים לא הכירו שבטים שיכולים היו לבוא בחשבון כבני עשרת השבטים), אבל לעתיד לבוא יחזרו מהתבוללותם ויצטרפו לחיק עם ישראל. כך גם העמונים יעברו תהליך של הזדהות מחדש ואז תחול עליהם ההלכה שאסור להם לבוא בקהל. עדיין ההסבר דחוק, והסברו של רבי אליעזר פשוט וברור יותר. קשה להעלות על הדעת שרבי יהושע פקפק בנבואה עצמה, או שסבר שאלו אמירות ספרותיות בלבד, ומצד שני ברור שלא התכוון לבני ישראל שבגלות, שכן אלו מוכרים, ידועים ושומרים על זהותם הלאומית.
<b>והיתירוהו שיבא בקהל</b> – ההלכה הוכרעה כרבי יהושע. רבי יהושע מצטיין במאבקו נגד הפרזה בשמירת ייחוס<sup class="footnote-marker">40</sup><i class="footnote">ראו המבוא למסכת קידושין.</i>, ועמדתו בפרשה שלנו היא חלק מתפיסה זו.
רבי יהושע לא השתמש בנימוק שהיה יכול להיות פשוט יותר, שההלכה עסקה רק בבני הדור ההוא שלא קיבלו את בני ישראל. גם בדיון של קבלת גרים ממואב (סביב פרשת רות) לא נעשה שימוש בטיעון זה, ואכן פשוטו של מקרא הוא שיש כאן איסור עולמים הנשען גם על המסורת המקראית בדבר לידתם של עמון ומואב מגילוי העריות של בנות לוט עם אביהן. חז"ל עצמם מקשרים את ההלכה עם בני מואב ועמון שהחטיאו את ישראל בפרשת בנות מדין (ספרי דברים, רב, עמ' 279), זאת אף שהקישור בין בנות מדין לבני מואב הוא מדרשי, ובני עמון כלל לא נקשרו לפרשה זו.
<b>עשרת השבטים</b> 
במסורת ישראל רווחו סיפורים רבים על מפגשים עם בני עשרת השבטים המתגוררים אי שם מעבר לנהר סמבטיון או מעבר להררי החושך, שם הם מקיימים ממלכה עצמאית רבת תהילה. לעתיד לבוא יבואו בני עשרת השבטים, יצטרפו שנית לעם ישראל וייטלו תפקיד מרכזי בתחיית העם ובהשגת חירותו. לא כאן המקום לברר את השתלשלות המסורת ותפוצתה; נסתפק בכך שבדרך שבה פירשנו את המשנה מסתבר שלפחות רבי יהושע סבור שעשרת השבטים כרגע אינם קיימים כקבוצה מאורגנת, ולעתיד לבוא יחשפו את זהותם האבודה ויצטרפו לעם ישראל. המפרשים המסורתיים מיעטו לעסוק בפרטי הוויכוח כנראה משום שראו בו דרשות פשוטות<sup class="footnote-marker">41</sup><i class="footnote">בעל תוספות יום טוב על אתר מעלה קושיות מכיוון אחר: וכי סבר רבן גמליאל שרבי יהושע אינו מכיר את הפסוק? ומה בא אפוא הנשיא המודח להדגיש? בעל תוספות יום טוב מניח כי הוויכוח נמסר כלשונו המדויקת. לדעתנו הוויכוח כבר עוצב בצורה ספרותית. גם אם תוכנו מדויק הרי שעיצובו אמנותי ונועד גם להסביר את דרך המחשבה וגם להציג את הטיעונים בצורה כזאת שהטיעון הסופי יופיע בסוף הדיון. כך גם במשנה הקודמת.</i>, ולדעתנו אין לדברי רבי יהושע קיום אלא בדרך שהצענו.
המסורת שבמשנה חוזרת בתוספתא (פ"ב הי"ז, עמ' 683), אבל בהלכה שאחריה נוסף: "אמר להן יהודי גר עמוני, מה אעשה אני? אמרו לו כבר שמעתי מפי הזקן, הרי אתה מותר לבוא בקהל. אמר להן רבן גמליאל אף מצרי כיוצא בזה?(!) אמרו לו מצרי נתן לה הכתוב קצבה, שנאמר 'מקץ ארבעים שנה אקבץ את מצרים מן העמים אשר נפֹצו שמה' (יחזקאל כט יג)..." (שם הי"ח, עמ' 684-683). חז"ל הבינו שנבואת יחזקאל על חורבן מצרים עוסקת גם היא בגלות מעין הגלויות הקודמות, אבל נאמר בה שאחרי ארבעים שנה יתקבצו בני מצרים ויחזרו מהגלות, ולפיכך המצרים הקיימים הם בני מצרים העתיקים וחלה עליהם ההלכה שבתורה. אמירתו של רבן גמליאל עשויה להתפרש כשאלה, וכך פיסקנו אותה: האם לדעתכם גם מצרי מותר לבוא בקהל? ברם היא עשויה להתפרש כקושיה: הרי לפי הטיעון שלכם גם מצרי מותר לבוא בקהל, והרי אנו יודעים שאין מקבלים גרים מצריים. אפשר גם שהמימרה של רבן גמליאל היא קביעת עובדה: לפי הלכה זו גם מצרי רשאי לבוא בקהל, וחכמים דוחים את הקביעה הזאת. כל שלוש ההצעות מתייחסות למשנתנו שבה רבן גמליאל מתנגד לכך שעמוני יבוא בקהל ה', אבל סביר יותר שהלכה יח היא מסורת אחרת. יהודה גר עמוני בא לשאול, ויושבי בית המדרש כבר יודעים שההלכה שונתה ואיש אינו חולק עליה. רבן גמליאל מקיש אפוא מההלכה שקבעו חבריו בדבר עמוני על ההלכה בדבר המצרי, ואינו חולק על מעמדו של המצרי אלא רק שואל, וייתכן שקיבל את תשובת חבריו.
במשנת יבמות מובאת מסורת הנראית כחולקת: "עמוני ומואבי אסורים ואיסורן איסור עולם. אבל נקבותיהם מותרות מיד. מצרי ואדומי אינם אסורים אלא עד שלשה דורות, אחד זכרים ואחד נקבות" (פ"ח מ"ג), ככתוב בתורה במפורש: "לא תתעב מצרי... בנים אשר יוָלדו להם דור שלישי יבֹא להם בקהל ה' " (דברים כג ח-ט). הפסוק אינו מובהר: לפי ראשיתו בן הגר אסור לבוא בקהל, אבל הנכד רשאי להתחתן עם יהודייה; אך המילים "דור שלישי" עשויות להתפרש גם כדור שלישי לגיור, כלומר נינו של המצרי. עד אז הוא יכול להתחתן רק עם גיורת כמותו. ואכן שאלה זו הטרידה גם את התנאים: "אמר רבי יהודה: בנימן גר מצרי היה לו חבר מתלמידי רבי עקיבא. אמר אני גר מצרי, ונשאתי אשה גיורת מצרית, הריני הולך להשיא לבני אשה בת גיורת מצרית, כדי שיהא בן בני מותר לבא בקהל. שנאמר 'דור שלישי יבא להם בקהל ה'...' " (תוס', קידושין פ"ה ה"ד; ספרי, רנג, עמ' 280-279). בספרי נגמר הסיפור בדרשה זו, ונראה כאילו הדברים מקובלים על הכול, אבל בתוספתא ההמשך שונה: "...אמר לו רבי עקיבא בנימין טעית הלכה משעלה סנחריב ובלבל את כל האומות, לא עמונים ומואבים במקומן, ולא מצרים ואדומים במקומן, אלא עמוני נושא מצרית, ומצרי נושא עמונית, ואחד מכל אילו נושא אחד מכל משפחות האדמה, ואחד מכל משפחות האדמה נושא את אילו" (שם). אם כן גם דין גר מצרי בטל, כמסקנת משנתנו. התלמודים לא קיבלו (או לא הכירו) מסורת זו<sup class="footnote-marker">42</sup><i class="footnote">במבואות למסכתות מסדר טהרות עמדנו על כך שהתלמודים לא הכירו כנראה את משניות טהרות, או שלא סמכו על הנוסח שמצוי בידינו. </i>, וכן מימרות תלמודיות אחרות המניחות שהדין שריר ותקף<sup class="footnote-marker">43</sup><i class="footnote">ירו', יבמות פ"ז ה"ה, ח ע"ב; בבלי, שם עח ע"א; קידושין עד ע"ב; גיטין פה ע"א ועוד.</i>. בירושלמי ההמשך הפוך: "אמר רבי יודה. בנימן גר מצרי היה מתלמידיו שלרבי עקיבה, אמר אני גר מצרי, נשוי לגיורת מצרית. בני בן גר מצרי, ואני משיאו לגיורת מצרית. נמצא בן בני כשר לבוא בקהל. אמר לו רבי עקיבה: לא בני, אלא אף אתה השיאו לבת גיורת מצרית כדי שיהו שלשה דורות מיכן ושלשה דורות מיכן"<sup class="footnote-marker">44</sup><i class="footnote">ירו', יבמות פ"ח ה"ב, ט ע"ב; קידושין פ"ד ה"ג, סה ע"ד; בבלי, קידושין עו ע"ב.</i>. אם כן מצרי אסור לבוא בקהל היום, בניגוד למשנתנו.
מעניין שההרחקה מקהל ה' לא מנעה ממצרי להתגייר, ואפילו לראות את הפן החיובי, את "האור בקצה המנהרה" שיאפשר לצאצאיו לחבור לעם ישראל. עם זאת למד הגר המצרי תורה, אך לא זכה להיסמך כרבי. כמובן איננו יודעים מדוע לא נסמך, האם בגלל מוצאו או אולי בגלל ידיעותיו הלקויות או בגלל אישיותו.
כבר הר"ש ובעל תוספות יום טוב למשנתנו מקשים על משנתנו מן המשנה ביבמות, ומסוגיית הבבלי שממנה משתמע שדין מואבי ועמוני חל גם כיום (בימיהם של תנאים). כפשוטם של דברים אין כאן סתירה. המשנה שם דנה בשאלה העקרונית ומתמקדת בדין הנשים, ואילו משנתנו עוסקת בהווה (בימי תנאים). אפשר גם שמשנתנו ומשנת יבמות סותרות זו את זו. אכן בבבלי יבמות (עז ע"א) הגמרא דנה בדין מואבי ועמוני, אינה מזכירה את משנתנו ומתייחסת לשאלה כאילו היא מעשית. להערכתנו אין טעם לתרץ את הפערים שבין סוגיה זו<sup class="footnote-marker">45</sup><i class="footnote">רבנו תם (מובא בר"ש) מחק את המילה "מואבי" מסוגיית הגמרא ביבמות והניח שדין עמוני שונה מדין מואבי. זאת לפי שיטתו שלא היסס "לתקן" את גרסאות המשנה או הגמרא כדי לתרץ קושיות. אנו מעדיפים להעמיד את המשניות כסותרות, ולא להציע תיקונים שאין להם בסיס בכתבי היד.</i>, וכמה סוגיות אחרות הדנות במואבי, לבין משנתנו. אדרבה, הקושי העיקרי הוא בכך שהסוגיה הבבלית אינה מזכירה כלל את משנתנו שהיא כה נוגעת לדיוניה. כפי שראינו, לעתים סוגיות הגמרא אינן מכירות את משניות טהרות או שאינן מכירות בהן כמשניות מתורצות.
מבחינה היסטורית קיומם העצמאי של העמים המואבי, העמוני והאדומי אכן בטל, אבל המצרים נותרו כאומה מלוכדת. במצרים שלטו אימפריות זרות, אך למרות זאת נשמרה מסגרת הלאום המצרי ובתקופה היוונית אף שוקמה שושלת המלוכה המצרית (על ידי מלכים ממוצא יווני). השפה המצרית המשיכה להתקיים, לא בכתב יתדות אבל בכתב ה"דמוטי". אבחנתם של חכמים אינה מבוססת כנראה רק על הפסוקים אלא גם על הכרת המורשת הלאומית המצרית.
שלושת פסולי הייחוס – טבלה מסכמת
למעשה, לכל אחד משלוש הקטגוריות (מואבי, מצרי, ממזר) הלכות אחרות, והמתבונן מהצד תמה למה אכן נקבעו הלכות שונות אלו שלא כולן מעוגנות בלשון הכתוב. רק האבחנה של "עד שלשה דורות" שאובה ישירות מהכתוב. לאחרות יש דרשות. אין לנו אלא לחזור על מה שכבר טענו במבוא הכללי לפירוש המשניות: לעתים קרובות לא צמחה ההלכה מתוך העיון המשפטי האחיד אלא מתוך מציאות חברתית, ובמקרה זה מציאות היסטורית (או נכון יותר הערכה של חכמים מה הייתה המציאות ההיסטורית), והאחידות המשפטית היא ניסיון מאוחר ומאולץ ללכד את ההלכות לפי תפיסה אחידה. במקרה זה נעשו אמנם ניסיונות להשוות בין המחלוקות, אבל בסופו של התהליך לא הוצעה מתכונת משפטית אחידה.
בספר יהודית המחבר מספר, לפי תומו, על אכיור העמוני שהתגייר. הספר כולו אפוף צדקנות דתית, ומדגיש את קיום המצוות. במהלך הסיפור נזכרים בני עמון ומואב כקבוצה לאומית. אכיור הוא מנהיגם של בני עמון, ובסופו של הסיפור הוא נימול ומסתפח לעם ישראל "עד היום הזה" (פי"ד י). אין בכתוב כל הסתייגות מ"גיורו"<sup class="footnote-marker">46</sup><i class="footnote">כתבנו "גיורו" שכן לא נאמר שם כיצד בוצעה ההסתפחות לעם ישראל, ואין שם אזכור של טקס גיור מסודר. עם זאת עולה שההסתפחות לעם איננה אוטומטית. היא דורשת מילה ומעמד נוסף כלשהו. </i> והכתוב מתאר את המשך זרעו "עד היום הזה". הספר נכתב בשלהי התקופה הפרסית, או בראשית התקופה ההלניסטית לכל המאוחר, וכבר אז היו כנראה דעות שהתירו לגייר עמונים ללא הסתייגות. גם במשנתנו אין איסור לגייר גר עמוני, אלא רק להתחתן עמו, אבל מספר יהודית נראה שהוא מצטרף לקהל עם ישראל ללא הסתייגות<sup class="footnote-marker">47</sup><i class="footnote">גר עמוני אחר הוא טוביה המכונה בספר נחמיה "עבד עמוני" (נחמיה ב י; ב יט). הוא התנגד לשבי ציון ולאחר מכן הייתה משפחתו מעורבת בחברה היהודית ובניה נמנו עם ראשי המדברים בירושלים בתקופה ההלניסטית. במקרה זה הגדרתו כבן העם העמוני מפוקפקת יותר. הוא אכן ישב בארץ עמון אך כנראה היה יהודי במוצאו הגנטי, ולא נרחיב בכך.</i>.
משנתנו מצוטטת בבבלי (ברכות כח ע"א) כהוכחה לכך שרבן גמליאל השתתף בלימוד הפעיל בבית המדרש לאחר שהודח.

Mishnah 5

<b>המשנה חוזרת לסוף פרק ג שעסק בכתבי הקודש המטמאים את הידיים (כלומר שהם קדושים כחלק מהתנ"ך). מכיוון שהוזכרו שם מחלוקות בו ביום, סטתה המשנה ומנתה מחלוקות נוספות שנדונו "בו ביום" ועל שתיים מהן הגיב גם בן עזאי בסגנון דומה. אגב המחלוקת על עמון ומואב דנה המשנה גם בדין מואבי, שאף הוא נדון בו ביום. אפשר גם שבמשנה ד "בו ביום" היא תוספת שרשור, והמחלוקת שם לא הייתה באותו יום, והיא הובאה רק בשל הקשר עמון - גר עמוני. כך או כך, אחרי המיצוי של הסטיות הללו חוזרת המשנה לדיני ספרי הקודש.
<b>תרגום שבעזרא ושבדניאל מטמא את הידים</b> – קטעי עזרא ודניאל הכתובים ארמית, <b>תרגום שכתבו עברית</b> – שפת ה"תרגום" היא השפה הארמית. המדובר בקטעי הארמית בספר עזרא ונחמיה שנכתבו בשפה העברית. אמנם התוכן הוא קדוש, אך הספר אינו "תקני" ואינו בכתב קודש. <b>ועברי</b> – תוכן רגיל של התנ"ך ששפתו עברית,<b> שכתבו תרגום</b> – נעשה בו שימוש בכתב הארמי. זו עדות די נדירה לקיומו של כתב ארמי (סורי) פעיל במאה השנייה. כפי שאמרנו במשנה ד חוקרים עמדו על המשך קיומה של השפה הארמית במרחב המזרח, אך אין בידינו עדויות לשימוש בכתב הסורי לפני המאה הרביעית. משנתנו מוכיחה שחז"ל הכירו כתב כזה, בין אם היה זהה לכתב הסורי בין אם נראה אחרת. זו תרומה חשובה להבנת התופעה של שימור הארמית בתקופה הרומית. <b>וכתב עברי</b> – הכתב של ספר התורה מכונה "כתב אשורי" משום שזהו הכתב המרובע שנהוג היה באשור ובני ישראל הביאו אותו עמם בשובם מגלות בבל. הרמב"ם כותב אל נכון שזהו הכתב השומרוני, שכן גם הם שימרו את הכתב הקדוש והעתיק. <b>אינו מטמא את הידים</b> – שכן אין לכתוב ספרי תנ"ך בכתב קדום, ואם כתב כן הספר אינו קדוש.
<b>לעולם אינו מטמא עד שיכתבינו אשורית</b> – בכתב העברי הנקוט היום,<b> על העור בדיו</b> – כדין כל ספר תורה (משנה, מגילה פ"ב מ"ב).
במהלך המשנה נעשה שימוש במונחים שונים, כמסוכם בטבלה:
לשון וכתב
<u><b>הכתב העברי הקדום</b></u>
האזהרה נגד כתב שאינו האשורי (הכתב העברי הקדום) אינה מקרית. יש בה שלילה של כתבי הקודש (תורה) של השומרונים, שכן אלו כתובים, עד היום, בכתב העברי הקדום. יתר על כן, במגילות מדבר יהודה מצינו שלעתים שם ה' כתוב בכתב עברי קדום. כלומר לבני כתות מדבר יהודה, ואולי גם לאחרים, חשוב היה לכתוב מילות קודש בכתב הקדוש והקדום. חכמים מתנגדים לכך בתוקף, וכתב עברי קדום לא רק שאינו מוסיף קדושה, אלא להפך – שולל אותה.
הכתב העברי מופיע גם על מטבעות החשמונאים, וזו עדות נוספת לחשיבות הלאומית-דתית שייחסו לכתב זה<sup class="footnote-marker">48</sup><i class="footnote">לעניין זה ראו להלן.</i> (איור 11). בין כתובות הקבר הרבות שנמצאו מסוף ימי בית שני, רק אחת כתובה בכתב עברי עתיק, והיא מציינת אירוע לאומי של קבורת כהן (גדול?) שגלה לבבל וגוויתו הושבה ארצה.
<b>איור 11א</b> . כתובת 'אבה בר כהנא', כתובת הקבר היחידה בירושלים מימי בית שני הכתובה בכתב עברי קדום. צילמה ד' ספראי במוזאון ישראל.
במשנת מגילה שנינו: "אין בין ספרים לתפילין ומזוזות אלא שהספרים נכתבין בכל לשון, ותפילין ומזוזות אינן נכתבות אלא אשורית. רבן שמעון בן גמליאל אומר אף בספרים לא התירו שיכתבו אלא יונית" (פ"א מ"ח). מהמשנה משתמעת התנגדות לכתיבת תפילין בכתב של שפה אחרת, כולל כתב עברי עתיק<sup class="footnote-marker">49</sup><i class="footnote">כמפורש במסכת סופרים פ"א ה"ז, עמ' 101-100; פי"ד הי"ז, עמ' 99; פט"ו ה"א, עמ' 273.</i>. אבל בספרים (ספרי תורה) אין התנגדות מעין זו. ניתן לפרש בדוחק שאמנם אין התנגדות אך הם גם אינם מטמאים את הידיים. אבל אנו רואים בכך דוחק, וכפשוטן ההבחנות הללו משניות. אם מותר, הרי שהם "קדושים" לפחות ברמה מסוימת. קל יותר לפרש שמשנתנו כרבן שמעון בן גמליאל.
שאלת הכתב האשורי העסיקה את חז"ל. הם ידעו שאי פעם היה בשימוש כתב אחר. בתקופת בית שני היה כתב עברי קדום מוכר מהמטבעות (עד מטבעות בר כוכבא), מכתובות קבר<sup class="footnote-marker">50</sup><i class="footnote">עד עתה בידינו כתובת אחת בכתב עברי עתיק מירושלים של ימי בית שני. ראו רוזנטל, כתובת.</i>, ואולי היו אז כבר ספרי תורה שומרוניים<sup class="footnote-marker">51</sup><i class="footnote">כתיבת ספרי תורה שומרוניים בכתב שומרוני לא קדמה כנראה למאות השלישית או הרביעית.</i>. מעבר לכך יש להניח שהייתה בידם מסורת, ואולי אף ספרי תורה עתיקים שהיו כתובים בכתב העברי העתיק. עד כמה שאנו יודעים מהממצא הארכאולוגי הכתב העברי הקדום היה הכתב היחיד שעם ישראל הכיר בתקופת המלוכה; את הכתב האשורי הביאו עמם מגלות בבל והוא היה הכתב הארמי הרווח בבבל ובפרס. בראשית ימי בית שני כבר מתחיל לחדור הכתב האשורי. בתקופה הפרסית הכתובות בעברית כתובות בכתב העברי העתיק והכתובות הארמיות בכתב המרובע (הארמי). כלל זה הוצע על ידי נוה, ואושר בשנית בכתובות הר גריזים. בפפירוסים מנחל דליה (שלהי התקופה הפרסית), למשל, השטרות הם בכתב מרובע ("אשורי"), אבל החותם של הפחה סנבאלט הוא בכתב עברי עתיק ("עברי"), כלומר עדיין השתמשו בכתב העברי למטרות מנהליות או שלטוניות. בתקופה ההלניסטית משתלט הכתב המרובע, אבל פה ושם מצויות כתובות בכתב הקדום, כגון כתובת הקבר מגבעת המבתר<sup class="footnote-marker">52</sup><i class="footnote">ראו נוה, כתב; נוה, התפתחות הכתב; נוה, כתובת. תודתנו לפרופ' חנן אשל ז"ל שעמו התייעצנו בנושא.</i>.
המסורת התנאית קושרת את השינוי לימי עזרא ונחמיה. כן שנינו: "אף הוא ניתן בידיו כתב ולשון. שנאמר 'וכתב הנשתוון כתוב ארמית ומתורגם ארמית', מה תורגמו ארמית אף כתבו ארמית. ואומר 'ולא כהלין כתבא למיקרי ופישרה להחוואה למלכא', מלמד שבאותו היום ניתן. ואומר 'וכתב לו את משנה התורה הזאת' וג' תורה עתידה להשתנות. ולמה נקרא שמה אשורי? על שום שעלה עמהן מאשור. רבי אומר בכתב אשורי ניתנה תורה לישראל, וכשחטאו נהפכה להן לרועץ. וכשזכו בימי עזרה חזרה להן אשורית" (תוס', סנהדרין פ"ד ה"ז, עמ' 422).
תנא קמא מספר על שינוי הכתב, ואף עונה על השאלה הטבעית מי הסמיך את נחמיה לשנות את הצורה של כתיבת התורה בהסבר שמלכתחילה כבר נרמז שעתיד הכתב להשתנות. ניכר שגם תנא קמא חש בקושי הדתי של עצם שינוי הכתב. ההסבר המדרשי ודאי איננו הסיבה לשינוי הכתב. ראשית אין בו תשובה לשאלה המתבקשת מעצמה, מה ראה נחמיה לשנות את הכתב; נניח שאכן הוא ידע על ההיתר לשנות את הכתב, אבל למה? יתר על כן, מכוח דרשה זו ניתן גם ללמוד שמותר לשנות את כל ההלכות הכתובות בתורה. ברור שההסבר המדרשי הוא הסבר בדיעבד, והכתב השתנה משום ששיטת הכתב האשורי נראתה טובה, קלה יותר ומובנת יותר, ובעיקר זו הייתה צורת הכתב הממלכתי והרשמי בחברת התרבות בסביבה. חכמים מתקשים לקבל את הנהייה אחר תרבות הסביבה, משום שהיהדות שלהם הייתה קריאת תגר נגד התרבות הסביבתית. ברם קבלה ביקורתית ומסויגת של מרכיבים מסוימים מהתרבות בסביבה, ודחיית מרכיבים אחרים, היא מאפיין של החברה היהודית ושל ההלכה היהודית לדורותיה. המבוא של המסכת העוסק בנטילת ידיים הוא דוגמה לכך<sup class="footnote-marker">53</sup><i class="footnote">להיבטים כללים יותר של התופעה ראו הנספח למסכת שבת.</i>.
רבי, לעומת זאת, מביע התנגדות לשינוי ולהשפעת הסביבה ומסביר שהכתב האשורי הוא הכתב הקדום; הוא השתנה (לא נאמר מתי) לכתב דעץ/רעץ<sup class="footnote-marker">54</sup><i class="footnote">מדרש תנאים לדברים להלן, ותשובות הגאונים הרכבי, שנח. הכינוי ל"רועץ" הוא דרשה למינוח "דעץ" המופיע במקורות אחרים (להלן).</i>, ובימי עזרא ונחמיה שבה התורה לכתבה המקורי. לאור הנסיבות ההיסטוריות שתיארנו יש לראות בדברים תירוץ שנועד לפתור את השאלות הדתיות מי הסמיך את נחמיה לשנות את הכתב, למה עשה זאת, והאם ייתכן שדווקא הכתב הזר הוא שהפך לכתב קודש והכתב המקורי שבו ניתנה תורה נדחה והוא כתב חול. התנגדות לפרשנות שהיה אי פעם שינוי יש במשנה אבות פ"ה מ"ו. שם מובאת רשימת דברים שנבראו בששת ימי בראשית וביניהם "הכתב והמכתב והלוחות". אמנם לא נאמר שם איזה כתב הוא זה שנברא, אשורי או עברי, אבל מה שניתן היה קיים וכנראה לא השתנה. סביר יותר שהתנא מדבר על כתב אשורי הקיים היום (בימיו), והדרשה מובנת רק על רקע פולמוס נגד מי שסבור שחל בנושא שינוי.
במדרש תנאים לדברים הדרשה מיוחסת לרבי אלעזר בן ערך, מזקני דור יבנה: "דבר אחר 'את משנה' מיכן דרש רבי אלעזר בן ערך שסוף תורה עתידה (להשתכח) [להשתנות]. רבי אומר אשורית ניתנה תורה וכשחטאו נהפך להם לדעץ, וכשזכו בימי עזרא נהפך להם אשורית" (מדרש תנאים לדברים, יז יח, עמ' 105). מדרש התנאים משמר מסורת קדומה לזו של התוספתא, שכן אין בה דרשת המשנה שכתב הדעץ הוא לרועץ.
בירושלמי נשמע הד לשתי הדעות: "...אשורי יש לו כתב ואין לו לשון. עברי יש לו לשון ואין לו כתב. בחרו להם כתב אשורי ולשון עברי" (מגילה פ"א הי"א, עא ע"ב; סוטה פ"ז ה"ב, כא ע"ג)<sup class="footnote-marker">55</sup><i class="footnote">ראו עוד אסתר רבה, ד יב.</i>. הבחירה היא אפוא בידי ישראל, יש בה שינוי, אך התלמוד אינו מציין כל בעיה בעצם השינוי.
בבבל, לעומת זאת, התקבלה דעתו של רבי כדעה היחידה, וניכר שהם חשו ביתר חומרה את הבעייתיות שבהנחה שהכתב השתנה: "אמר מר זוטרא ואיתימא מר עוקבא: בתחלה ניתנה תורה לישראל בכתב עברי ולשון הקודש. חזרה וניתנה להם בימי עזרא בכתב אשורית ולשון ארמי. ביררו להן לישראל כתב אשורית ולשון הקודש, והניחו להדיוטות כתב עברית ולשון ארמי. מאן הדיוטות? אמר רב חסדא: כותאי<sup class="footnote-marker">56</sup><i class="footnote">לפיכך הדגיש הרמב"ם בפירושו למשנת ידים שכתב "עברי" הוא כתב ספרי התורה השומרוניים. את הכתב עצמו הכיר הרמב"ם, מן הסתם, מהעדה השומרונית שפעלה במצרים בסביבתו.</i>. מאי כתב עברית? אמר רב חסדא: כתב<sup class="footnote-marker">57</sup><i class="footnote">בכתב יד פירנצי: "להביא".</i> ליבונאה<sup class="footnote-marker">58</sup><i class="footnote">לבונאה – נבלאה – הוא כנראה הכתב של אנשי נאפוליס, היא שכם.</i>" (בבלי, סנהדרין כא ע"ב). בהמשך שם מובאת המסורת מתוספתא סנהדרין, והדרשה מיוחסת לרבי אליעזר אחר: "רבי שמעון בן אלעזר אומר משום רבי אליעזר בן פרטא שאמר משום רבי אלעזר המודעי: כתב זה לא נשתנה כל עיקר, שנאמר 'ווי העמודים'; מה עמודים לא נשתנו – אף ווים לא נשתנו" (בבלי, שם כב ע"א). הדרשה היא שווי העמודים נראים כמו האות וי"ו (בכתב ה"אשורי" – כמוכר לנו), מכאן שצורת האות וי"ו היא זו שניתנה למשה מסיני. גם זו דרשה, ואין בה ראיה של ממש. עם זאת נשמרו גם עדויות אמוראיות לשנוי הכתב, כגון "תנא, רבי אליעזר בן יעקב אומר: שלשה נביאים עלו עמהן מן הגולה, אחד שהעיד להם על המזבח ועל מקום המזבח, ואחד שהעיד להם שמקריבין אף על פי שאין בית, ואחד שהעיד להם על התורה שתכתב אשורית" (בבלי, זבחים סב ע"א). אם כן הכתב השתנה, ולרבי אליעזר בן יעקב הסבר אחר ללגיטימיות של השינוי הדרמטי – זו הייתה נבואה של אחד משלושת נביאי בית שני (חגי, זכריה ומלאכי).
אין צריך לומר שבמסורות אחרות חכמים מדגישים שלנביא אין סמכות לשנות הלכות, וכל שינוי כזה הופך להגדרה ולמאפיין של נביא שקר.
המסורות על שינוי או אי שינוי הכתב מוצאות ביטוי גם בדרשות אחרות. רב חסדא, למשל, קובע שהלוחות היו כתובים משני עבריהם, והחריטה הייתה לרוחב כל האבן. על כן האותיות הסגורות (מ"ם סופית [ם] וסמ"ך [ס]) בנס היו עומדות (בבלי, שבת קד ע"א). בצדק ציינו ראשונים כי הסבר זה קשור להנחה שהתורה (לוחות הברית) נכתבו בעברית של ימיהם ושל ימינו. אלא שהראשונים ראו בכך הוכחה לכך שהתורה ניתנה בכתב אשורי, ואילו אנו רואים בכך פיתוח של התפיסה שהתורה נכתבה בכתב אשורי. רב חסדא אינו שואל כלל באיזה כתב ניתנה התורה, ומניח בפשטות שניתנה בכתב העברי של זמנו (אשורית)<sup class="footnote-marker">59</sup><i class="footnote">בתשובות הגאונים הרכבי, שנח, גרסה אחרת לסוגיה שם וממנה יוצא שבסוגיה הוזכרה גם הדעה שהתורה נכתבה בעברית ושונתה לאשורית.</i>. מאוחר עוד יותר התפתחו דרשות הבנויות על צורת אותיות בכתב האשורי. דרשות מעין אלו מרוכזות במדרש אותיות דרבי עקיבא, אבל יש מהן הפזורות גם מחוץ למדרש זה.
המדרשים על קוצים וכתרים התלויים מעל האותיות גם הם מניחים, כמובן מאליו, שכתב התורה ניתן מסיני. מדרשים אלו מצויים במקורות בבליים בלבד<sup class="footnote-marker">60</sup><i class="footnote">בבלי, שבת פט ע"א; מנחות כט ע"ב; משנת רבי אליעזר, יב. יש להעיר שלמרות המסורת על תִלין תִלין של הלכות שדרש רבי עקיבא מכתרי האותיות (מנחות שם) אין בידינו אף הלכה המבוססת על כתרי אותיות. הדרשות המעטות שבידינו הן מאוחרות ביותר, בתר-אמוראיות.</i>.
כנגד זו מצויה הדעה האמוראית שמנצפ"ך "צופים (סופרים) אמרום", כלומר כל האותיות הסופיות הן חידוש של "סופרים", של חכמים או של כותבי הספרים<sup class="footnote-marker">61</sup><i class="footnote">ירו', מגילה פ"א ה"ט, עא ע"ד; בראשית רבה, א יא, עמ' 10 ומדרשים נוספים; בבלי, שם ב ע"א; שבת קד ע"א ומקבילות נוספות. במבוא הכללי לפירוש המשניות הצענו ש"סופרים" אינם חכמים קדומים מראשית בית שני, או מסופו, אלא כינוי רגיל לחכמים. בירושלמי מצויה הדעה שמנצפ"ך הם חידוש של הצופים, וזו הלכה למשה מסיני. כאן הירושלמי משתמש במונח כפי שהסברנו אותו במשנה ג, כהדגשה על חשיבות ההלכה, ואין בירושלמי ובמקבילות המדרשיות שלו מחלוקת היסטורית ממתי שוררת הלכה זו. בירושלמי מובאת אף דרשה הבנויה על מנצפ"ך כמעין מילת קודש.</i>. ואכן בכתב העברי הקדום אין כלל אותיות סופיות, ואף בכתובות מימי בית שני השימוש בהן מועט, והתפשט לאטו רק בשלהי ימי הבית השני. מי שייחס את חידוש האותיות הסופיות לחכמים מאוחרים ידע שיש בכך שינוי שיש לו משמעות הלכתית ברורה. יתר על כן, עמדה זו משתלבת בטענה שכל הכתב האשורי איננו הכתב המקורי של התורה.
אנו מניחים, אפוא, שאכן הכתב השתנה, מרצונה של החברה היהודית, בימי נחמיה, או אולי רק מאוחר יותר, ומאוחר עוד יותר הייתה שאלת השינוי נושא לפולמוס כיתתי עם השומרונים. מן הסתם אותם חיבורים כיתתיים שבהם שם ה' כתוב בכתב עברי קדום נוקטים עמדת ביניים שחכמים יצאו נגדה. ישאל השואל מניין לנו הביטחון שאכן עמדתו של רבי איננה היסטורית. הסיבה לכך כפולה. ראשית, הנסיבות ההיסטוריות מתאימות רק לדעה הראשונה. אילו היה כתב אשורי ידוע היה מתגלה בכתובות מימי בית ראשון. יתר על כן, גם חכמים (תנא קמא) חשים בקושי של שינוי ההלכה. לולא מסורת הייתה בידם (מסורת היסטורית רֵאלית, כפי שציינו), לא היו נזקקים להעיד על שינוי הכתב ולא היו נדחקים להסביר שינוי זה. אף חכם לא היה "מודה" בשעתו מדעתו שנעשה שינוי בכתב התורה, שכן זו הצעה שיש בה קושי דתי ומסר חינוכי כה בעייתי. לעומת זאת ברור למה נזקק רבי להסבר שהציע, ומדוע משנתנו מעדיפה הסבר זה. הם רואים בכך פתרון לשאלות המתעוררות של עצם הלגיטימציה של השינוי. יתר על כן, אפשר שרבי אינו מתכוון כלל לשחזר את ההיסטוריה אלא מתאר תיאור ספרותי שמטרתו לשדר לקח לשומעיו שהכתב קדוש מעיקרו, ו"קדוש" אין משמעו בחירה חברתית אלא רק משמים, ולא ייתכן שחל שינוי כה חשוב בדת היהודית.
אם כן, להערכתנו ארבע עמדות לפנינו:
1. אי שם בחצי הראשון של ימי הבית השני או בראשיתו שונה הכתב, והחברה היהודית ומנהיגיה לא ראו בכך כנראה בעיה דתית, אם כי היו קבוצות שהתנגדו לכך. לתיאור זה עדויות ארכאולוגיות, ויש מקורות המתארים כך את האירועים.
2. תנאים מדור יבנה המקבלים את השינוי חשים בקושי הדתי העקרוני, ומסבירים שיש לו סמך מדרשי מהתורה.
3. חכמים כבר מדור יבנה המתכחשים לשינוי מסיבות עקרוניות (התנגדות לעצם הרעיון של שינוי).
4. אמוראי בבל המעדיפים בגלוי את העמדה השלישית על פני העמדה שמספרה ברשימתנו 2.
איננו עוסקים בהמשך השתלשלות הדעות וההלכות שבמשנה במקורות המאוחרים, וגם כאן לא נאריך בהסברים המאוחרים, רק נציין שההתחבטות חוזרת בספרות הראשונים. ניכר שהראשונים הכירו את שתי הדעות, אבל עשו מאמץ לחזק ולאשש את הטענה שלא היה שינוי בכתב התורה. היו גם שלא הכירו את הכתב הקדום כלל ועיקר. רש"י, למשל, מפרש: " 'כתב עברית' – אותיות גדולות הן, ואין דומות לכתב אשורית, אף על פי שכתובין בלשון הקדש, אלא שכתב האותיות משונות" (בפירושו לבבלי, שבת קטו ע"ב). הרמב"ם, לעומת זאת, הכיר את הכתב והוא מוסיף שבכתב זה כתובים הספרים השומרוניים (בפירושו למשנת ידים פ"ד מ"ה). חכמים אחרים הכירו את הכתב מתוך מטבע עתיק שהתגלגל לידיהם. את גילוי המטבע מייחסים לרמב"ן<sup class="footnote-marker">62</sup><i class="footnote">ראו ספר העיקרים, טז.</i>. יש בכך הוכחה שפעם היה בשימוש כתב כזה, ויש שראו בכך הוכחה שהיה זה כתב חול בלבד, למטרות כספיות, ולא כתב קדוש, כדברי רבינו ירוחם: "ומן הראוי לך שתדע, כי הכתיבה הזאת הנקראת כתב אשורית, כיון שנתנה בו תורה, ובו נכתבו לוחות הברית. כי הוא מגונה מאד להשתמש בו, רק בכתבי הקדש. ומימי קדם ישראל נזהרין בזאת, והיו כתביהן וחבורי חכמותיהם וכתבי חול שלהם בכתב עברי. לכן תמצא חרות על שקלי הקדש דברים של חול בכתב עברי, ולא נמצא מעולם אות אחת מזה הכתב אשורית, בדבר שנמצא משארית ישראל, לא במטבע, ולא באבן, אלא הכל בכתב עברי. ועל כן שנו הספרדיים כתיבתם ושמו אותותם אותות אחרות" (רבינו ירוחם, תולדות אדם וחוה, חלק ב, יט ע"ב). האמירה שלא נמצאו כתובות בכתב אשורי (עברית) אינה עומדת במבחן הארכאולוגי של ימינו, עובדות שרבינו ירוחם לא יכול היה להכיר. הראשונים מדגישים שהכתב לא השתנה, אם כי מזכירים גם דעות אחרות, ולא נאריך בכך<sup class="footnote-marker">63</sup><i class="footnote">תשובות הגאונים הרכבי שנח; רשב"א וריטב"א למגילה ב ע"א ועוד. הראשונים מפלפלים בחוכמתם להסביר את השינוי בדרכים משפטיות, ובעיקר שאין בכך שינוי מהותי, אלא כל שאלת הכתב היא טכנית בלבד. </i>.
עדיין מן הראוי לשאול מדוע כונה הכתב "אשורית", והאם הכירו חכמים כתב ארמי שהוא אביו של הכתב הארמי הצפוני (סורית). חז"ל מציעים שתי הצעות, האחת שעלה מאשור והאחרת שהוא "מאושר", כלומר ראוי וטוב: "ולמה נקרא שמו אשורי, שהוא מאושר בכתבו. אמר רבי לוי על שם שעלה בידם מאשור" (ירו', פ"א הי"א, עא ע"ב; סוטה פ"ז ה"ב, כא ע"ג; בבלי, סוטה כב ע"א). הראשון מבטא כבוד לכתב האשורי<sup class="footnote-marker">64</sup><i class="footnote">הרמב"ם למשנת ידים מסביר שהוא "מאושר" משום שאין בו חשש לחיבור אותיות. ברם, הגדרה זו מתאימה לעוד כתבים שרווחו בעולם הקדום.</i>, והוא הסבר רעיוני דתי<sup class="footnote-marker">65</sup><i class="footnote">מטיבו אין הסבר כזה מתכוון להיות "פשט" אלא הוא משחק לשון שמטרתו להדגיש רעיון.</i>, הסבר שבא להבהיר שבחירת הכתב, גם אם נעשתה בידי אדם, איננה שרירותית אלא נובעת מטיבו המעולה של הכתב, שהוא ראוי מטיבו לשמש ככתב קודש. ההסבר השני קשור לתהליך ההיסטורי שבו עסקנו. המסורת של חז"ל היא אפוא מדויקת ואינה תלויה במקרא, והיא אחת המסורות הרֵאליות הקדומות ביותר מהתקופה. לא רק שהיא רֵאלית, אלא שהיא מעידה על כושר התבוננות והבנת תהליכים שאירעו מאות שנים לפני ימיהם.

Mishnah 6

<b>הוויכוח הבא הוא עם הצדוקים. ככל הנושאים הקשורים לקבוצה זו נדונה גם הלכה זו בצורה אינטנסיבית במחקר.
<b>אומרין צדוקין קובלין אנו עליכן פרושין שאתם אומרין כתבי הקודש מטמאין את הידים</b> – הצדוקים חולקים על כך שספרי הקודש מטמאים את הידיים. איננו יודעים מה הייתה דעתם על עצם דין נטילת ידיים, אך דומה שעל כך לא חלקו. כפי שהעלינו במבוא, לנטילת הידיים שורשים עמוקים בתרבות העילית ההלניסטית. סביר אפוא להניח שגם הצדוקים שנמנו עם העילית הירושלמית, והקפידו בהלכות טהרה, הקפידו על נטילת ידיים. הוויכוח במשנה הוא רק על ההלכה שספרי קודש מטמאים את הידיים.<b> וספרי מירון –</b> בעדי הנוסח הטובים<sup class="footnote-marker">66</sup><i class="footnote">מל, מנ, מפ, פב.</i> "המירס", הוא הומירוס<sup class="footnote-marker">67</sup><i class="footnote">בפסיקתא זוטרתי לפרשת אמור הנוסח הוא "ספרי מוכסין", והוא תיקון סופר שכבר לא הכיר את ספרי הומירוס אף שהיו מקובלים באירופה הנוצרית, בשכנותו של מחבר פסיקתא זוטרתי. </i>, מחבר המיתולוגיה היוונית הידוע בכל העולם העתיק. בספרות הפרשנית הועלו הצעות שונות, והפרשנים שלא הכירו את הספרים ניסו להבין את טיבם מתוך המשנה. הכוונה כמובן לשירתו של הומירוס, המשורר היווני הידוע שחיבורו הוא הבסיס לשחזור המיתולוגיה היוונית. בתרבות היוונית זכתה שירה זו להוקרה והערצה, והחיבור נחשב מעין ספר קודש, אם כי לא במובן היהודי של המושג. הספרים ידועים היו לחכמים, וכן שנינו: "רבי עקיבה אומר אף הקורא בספרים החיצונים, כגון סיפרי בן סירא, וסיפרי בן לענה. אבל סיפרי המירס, וכל ספרים שנכתבו מיכן והילך, הקורא בהן כקורא באיגרת" (ירו', סנהדרין פ"י ה"א, כח ע"א), ובמדרש: "ואל יהו קורין בהם כקורין בספרי מירס, אלא יהיו קורין בהם והוגין בהם, ונוטלין עליהן שכר כנגעים ואהלות" (מדרש תהילים, א ח, ה ע"א). בכל המקורות הללו אין התנגדות לקריאה בספר, אלא שאין אלו כתבים חשובים, וודאי שאינם מקודשים. חשוב לציין שלמרות תוכנם האלילי של החיבורים, והנוכחות המוחשית של אלים ובני אלים במאורעות, אין במקורות התנגדות לקריאתם.
אין צריך לומר שסיפורי הומירוס הם אליליים במהותם. מעניין להשוות את יחס הכנסייה הנוצרית ליחסם של חכמים. אבות הכנסייה הנוצרית, אף על פי שנאבקו נגד האלילות, קיבלו את הכתבים הללו, הכירו אותם, השתמשו בהם והניחו ששומעי לקחם מכירים אותם. עבורם הם היו "כתבי חכמה" נטולי אליליות, שכן הם היו התשתית התרבותית של העולם היווני-רומי. חכמינו אימצו יחס שונה, מתנגד ופוסל מכול וכול. הספרים הללו מובאים כדוגמה לספרות פסולה ומשחיתה.<b>אין מטמין את הידים</b> – גם לדעת הפרושים, משום שאינם ספרי קודש. נמצאנו למדים שדין ספרי קודש חמור מספרי חול, וספרי החול טהורים יותר מספרי הקודש. הטענה של הצדוקים היא נגד ייחוס טומאת ידיים לכתבי קודש.<b>אמר רבן יוחנן בן זכאי וכי אין לנו על הפרושין אלא זו בלבד</b> – משפט זה קשה ומשמע ממנו שרבן יוחנן בן זכאי מצטרף להתקפה על הפרושים; אבל הרי הוא היה פרושי בעצמו! היו חוקרים שהשתמשו בטיעון זה כדי לבסס את הטענה שחז"ל אינם ממשיכי הפרושים. אבל ברור שאין כאן אלא לשון לגלוג על טענה מסוג זה שמעלים הצדוקים. <b>הרי הן</b> – הפרושים,<b>אומרים עצמות חמור טהורין</b> – נבלה מטמאת, ובכלל זה כמובן עצמות נבלה. אמנם במשנה ובתוספתא שנינו: "ששה דברים<sup class="footnote-marker">68</sup><i class="footnote">המניין מופיע רק בתוספתא, והוא במפורש משלב שני של העריכה, כפי שקבענו גם לעיל פ"א מ"א.</i> רבי עקיבא מטמא וחכמים מטהרין (עד כאן אין במשנה אלא רק בתוספתא) השרץ והצפרדע ברשות הרבים, וכן כזית מן המת, וכזית מן הנבלה, ועצם מן המת, ועצם מן הנבלה... רבי עקיבא מטמא וחכמים מטהרים" (טהרות פ"ה מ"א; תוס', עדיות פ"א ה"ז, עמ' 455); אם כן לכאורה חכמים מטהרים עצם מהנבלה. המינוח הוא "מטמאין" ו"מטהרין", אך כנראה הכוונה למטמאים טומאת אוהל, וגם המטהרים מודים בטומאת מגע ומשא, ו"מטהרין" רק מטומאת אוהל. הערה זה נדרשת כדי למנוע מחלוקת נוספת בין המקורות, אך אין היא מצויה במפורש בלשון הכתוב, וכן משמע ממקורות רבים נוספים שעצמות נבלה מטמאות (ספרא, ויקרא דיבורא דחובה פרק יב ה"ה, כג ע"ב, ועוד הרבה). לעומת זאת היה ויכוח כיתתי סביב שאלת השימוש (הטהרה) בעור נבלה. פרושים (חכמים) התירו ובני הכת אסרו, אך בנושא זה לא דנה המשנה ואין מקום להעלותו כאן.
<b>ועצמות יוחנן כהן גדול טמאין</b> – יוחנן כהן גדול הוא דוגמה לכל אדם, שהרי עצמות מת מטמאות. עם זאת, הבחירה בשמו של מנהיג זה איננה מקרית.
<b>יוחנן כהן גדול</b> 
שני מלכים מבית חשמונאי נשאו תואר זה: יוחנן הראשון בנו של שמעון החשמונאי, ששלט עד שנת 104 לפני הספירה, ויוחנן הורקנוס השני, ששלט בשנים 40-66 לפני הספירה. שניהם היו צדוקים, אולם יוחנן הורקנוס הראשון החל את דרכו כמנהיג לאומי, נערץ על הכול, וייחסו לו זכויות ויכולות נבואיות של חכם וצדיק, אלא שבהמשך פעילותו הגדיר עצמו כצדוקי. יוספוס מספר על המעמד שבו החליט יוחנן הראשון להגדיר עצמו כצדוקי<sup class="footnote-marker">69</sup><i class="footnote">קד', יג 296-298; תוס', סוטה פי"ג ה"ה, וראו משנה, פרה פ"ג מ"ה. כפי שפירשנו משנה זו יש בה ביטוי לשבחו של מנהיג נערץ זה, למרות הביקורת שמתחו חכמים על התנהלותו בסוף ימיו. </i>. המסורת חוזרת בתלמוד הבבלי ונרמזת במדרשי ארץ ישראל<sup class="footnote-marker">70</sup><i class="footnote">בבלי, קידושין סו ע"ב; ברכות כט ע"א; פסיקתא דרב כהנא, ויהי בשלח א, עמ' 176.</i>, אך מיוחסת לינאי. במשנה (סוטה פ"א מ"י) מובאת רשימה של נהגים שהתקין יוחנן כהן גדול, והשאלה הבסיסית היא האם השינויים הללו הם לגנות או לשבח. הירושלמי מציע את שתי האפשרויות, וברור שכבר לא הייתה להם מסורת בעניין. הבבלי מפרש את כל התקנות לשבח, וכן רוב הפרשנות המאוחרת והמחקר בן זמננו<sup class="footnote-marker">71</sup><i class="footnote">ראו משל אלון, מחקרים, א, עמ' 33.</i>, כלומר שהוא הביא לסיום מנהגים פסולים. ברם נראה לנו שפשט המשנה הוא אחר. במשנת סוטה מובאת המשנה שלנו במסגרת סדרה ארוכה של מימרות המספרות על דברים טובים שבטלו, ביטוי לירידת הדורות. בטלה עגלה ערופה, פסקו מים מאררים, בטלו האשכולות, בטלה הסנהדרין וכיוצא באלו. חלק מהביטולים הם הכרעות של חכמים, ואז הביטול הוא כתגובה לירידת הדורות. הדברים שהעביר יוחנן הם חלק מאותם ביטולים. אם אכן אנו צודקים נותן הדבר בידינו כלי המאפשר לשחזר, עדיין בדרך של ספק, חלק מהשינויים המיוחסים ליוחנן זה. בפרטי השינויים דנו בפירושנו למשנת סוטה (פ"ט מ"י). עם זאת, גם אם אנו צודקים, רק החלק הראשון של המשנה הוא תקנות לגנאי, ואילו חלקה השני הוא תקנות אחרות הנגררות עקב אזכור הביטול של הראשונות. על כן בא כאן הלשון "אף הוא ביטל". יוחנן כהן גדול הוא אפוא דמות מיוחדת במינה שעבור הצדוקים היא דמות המייסד הקדמון. רבן יוחנן בן זכאי משתמש אפוא בדמותו הנערצת של יוחנן כהן גדול כדוגמה לאדם מת, ולהלכות החלות עליו, שחלקן מפורש בתורה.
<b>אמרו לו</b> – הצדוקים לרבן יוחנן בן זכאי, <b>לפי חיבתן היא טומאתן שלא יעשה אדם עצמות אביו ואמו תורוודות</b> – לצדוקים (לפחות לפי דברי מתנגדיהם) הסבר לדין שבתורה. טומאת מת נגזרה כדי שלא יעשה אדם כלים (כלי עצם) מגופות בני אדם. עשיית כלים מעצמות אכן הייתה רגילה, אם כי כמובן קשה להכין מעצם תרווד. <b>אמר להם אף כתבי הקודש לפי חיבתן היא טומאתן וספרי מירון –</b> או "המירס", שהוא כאמור הומירוס,<b> שאינן חביבין אינן מיטמין את הידים</b> – הקדושה וחביבותה גורמת לטומאה. כלומר הגזרה שספרים מטמאים את הידיים היא כדי שהספרים יינטלו בהדרת קודש ובכבוד. על כן אחרי השימוש בהם יש ליטול ידיים, ואולי גם לפני השימוש, אם כי הדבר לא נאמר במפורש. ההלכה עצמה ידועה; היא נרמזת גם במקורות נוספים (משנה, כלים פט"ו מ"ו; פרה פ"י מ"ג), ובפרק הקודם עסקו בכך משניות אחדות. ממשנתנו אנו לומדים שההחלטה היא משלהי ימי הבית, שהיא החלטה פרושית (ומחלוקת כיתתית) ושרבן יוחנן בן זכאי (והפרושים) מנמק אותה בחביבות ובהערצה לכתבי הקודש. אנו נוסיף שטעמם המרכזי הוא הרצון להעצים את מעמד השימוש בכתבי הקודש ולהפכו משימוש שוטף למעמד טקסי. אותו נימוק חוזר בתוספתא: "אמר להן רבן יוחנן בן זכאי כתבי קודש חיבתן טומאתן, שלא יעשה אותן שטיחין לבהמה" (פ"ב הי"ט, עמ' 684).
בבבלי (שבת יד ע"א) נקבע שההחלטה שכתבי הקודש מטמאים את הידיים היא אחת מגזרות יח דבר, רשימת הגזרות שנגזרו במעמד "בו ביום" הקדום בעליית ביתו של חנניה בן חזקיה איש גרון (ממנהיגי בית שמאי), בשלהי ימי הבית השני, וזאת במסגרת ההכנות למרד הגדול ובעקבות התחלתו<sup class="footnote-marker">72</sup><i class="footnote">ראו פירושנו לשבת פ"א מ"ד.</i>. לכאורה קשה, הרי המשנה שלנו מתארת את ההכרעה כהכרעה פרושית שקדמה לימי המרד. יתר על כן; לפי משנתנו ההתנגדות לגזרה היא עמדה צדוקית, אבל במעמד "בו ביום" זה החליטו על הלכות בניגוד לבית הלל, וההתנגדות לטומאת ספרי קודש היא פנים-פרושית. האם ההתנגדות לטומאת ספרים היא פנים-פרושית (בית הלל) או צדוקית? קשה להלום את שתי ההגדרות יחדיו. אלא שלא כל הרשימה של הגזרות כוללת החלטות נגד בית הלל. חלקה כולל החלטות שהיו הלכה מקובלת בציבור ואיש לא חלק עליה, כגון שמן של גויים. אלא שכנראה היה צורך להדגישה ולפרסמה. זאת ועוד; בפירושנו למשנת שבת (פ"א מ"ד) עמדנו על כך שניתוח המשנה והתוספתא מעיד שהרשימה המנויה בספרות האמוראית (בבלי, שבת יג ע"א ואילך; ירו', שבת פ"א ה"ד, פ"ג ה"ג) היא כנראה רשימה קדומה של החלטות והכרעות חשובות. ברם אין היא רשימה היסטורית של החלטות שנקבעו באותו מעמד, אלא רשימה חשובה העומדת בפני עצמה. כך משתמע מניתוח המקורות התנאיים. בירושלמי שני פירושים, האחד קושר את גזרת "הספר והידיים" לי"ח דבר, והאחר שאינו מחבר בין השניים.
בבבלי מוצג הנימוק להלכה בצורה שונה, תוך התעלמות מהאמור במשנתנו<sup class="footnote-marker">73</sup><i class="footnote">כפי שהראינו במבוא לסדר טהרות, לעתים הבבלי מתעלם ממשניות טהרות; או שלא הכיר את משנתנו, או שראה בה משנה שאינה מתורצת.</i>: "מאי טעמא גזרו ביה רבנן טומאה? אמר רב משרשיא: שבתחלה היו מצניעין את אוכלין דתרומה אצל ספר תורה, ואמרו: האי קדש והאי קדש. כיון דקחזו דקאתו לידי פסידא<sup class="footnote-marker">74</sup><i class="footnote">כיוון שראו שבאים לידי הפסד. הנימוק איננו גזרה לכבוד הספר אלא חשש לנזק של הפסד, כלומר שספר התורה ייפגע בגלל ריקבון הפרות ולחותם. </i>, גזרו ביה רבנן טומאה. ...תנא: אף ידים הבאות מחמת ספר פוסלות את התרומה, משום דרבי פרנך. דאמר רבי פרנך אמר רבי יוחנן: האוחז ספר תורה ערום – נקבר ערום" (שבת יד ע"א). אם כן, ההחלטה העיקרית נועדה למנוע הנחת ספר תורה ליד תרומה, על כן הספר עצמו מטמא את התרומה. בשלב שני נגזרה גזרה נוספת על ידיים הבאות מחמת ספר, כלומר שהידיים שנגעו בספר תורה מטמאות תרומה. רק בבבלי אנו שומעים שיש איסור על נגיעה בספר תורה. אין לכך הד במשנה<sup class="footnote-marker">75</sup><i class="footnote">הבבלי מבין שאכן הנוגע נקבר ממש ערום ומתחבט במשמעות האיום הלא-הלכתי של "נקבר ערום". הרי הדבר אסור, משום שהמת נקבר בתכריכיו. הבבלי מפרש את העונש שלא כפשט המימרה: "ערום בלא אותה מצוה". כפשוטה אין הכוונה לעונש רֵאלי אלא לאיום ספרותי-רעיוני בלבד של מידה כנגד מידה, כלומר "נקבר ערום" אינו אלא ביטוי אידאולוגי לזעזוע מהעוון שבנגיעה בידיים בספר תורה.</i>. זאת ועוד; הבבלי מפרש את ההלכה בתרומה בלבד, זאת לפי העמדה האמוראית שנטילת ידיים נדרשת לתרומה בלבד. במבוא למסכת זו עמדנו על תפיסה זו והגדרנו אותה כתפיסה מאוחרת. הנימוק של הבבלי אינו מנמק את ההלכה שבמשנת ידים, אין בו הסבר לחובת נטילת ידיים, אלא שהספר מטמא את התרומה עצמה. הנימוק מכוון לדברי המשנה המצוטטת בירושלמי: "תמן תנינן אילו פוסלין את התרומה: האוכל אוכל ראשון, והאוכל אוכל שיני, והשותה משקין טמאין, והבא ראשו ורובו במים שאובין, וטהור שנפלו על ראשו ורובו שלשת לוגין מים שאובין, והספר, והידים, והטבול יום..." (שבת פ"א ה"ד, ג ע"ג). הירושלמי מצטט בכך את משנת זבים פ"ה מי"ב. שם נקבע שספר פוסל את התרומה, והטעם לכך הוא הנזק שפרות תרומה גורמים לספר. גם הבבלי וגם הירושלמי רואים ברשימה שבמשנת זבים חלק מגזרות יח דבר, ואינם קושרים את משנת זבים למשנתנו. הניסוח "הספר והידים" עשוי להתייחס ישירות למשנתנו, שהספר מטַמא והידיים טמאות, אבל פרשנות הבבלי מפרשת את משנת זבים לעניין ספר ותרומה, ואילו הירושלמי אינו מפרש את המימרה. שני התלמודים רואים במשנת זבים חלק מרשימת יח דבר, ללא קשר למשנת ידים. ההבדל בין התלמודים הוא שבירושלמי מוצע גם פירוש אחר המנתק את משנת זבים מרשימת יח דבר, וכאמור גם הירושלמי אינו מחבר את משנת זבים למשנת ידים.
כל העדויות שהבאנו מדברות על כך שלאחר השימוש בספרי הקודש יש ליטול ידיים. עד כאן אין להלכה משמעות מעשית רבה. הידיים נחשבות תמיד טמאות והן מטמאות אוכלים, לפיכך אם קרא בספר תורה ונגע בו אסור לו לגעת באוכל ללא נטילת ידיים. ברם גם ללא הלכה זו הרי ידיו טמאות תמיד, ומה החידוש בה? להערכתנו הדרך להבין זאת היא על בסיס ההנחה שיש ליטול ידיים לא רק לפני נגיעה באוכל אלא לפני השימוש (נגיעה) בספר תורה. על כן אם אדם נוטל ידיו וקורא בספר ואחר כך סועד את לבו, וכל הזמן שומר על ידיו, הרי הוא פטור מנטילת ידיים נוספת. אבל לאחר שנקבע שכתבי הקודש מטמאים את הידיים עליו ליטול ידיו אחרי הקריאה, ואז הוא יכול גם לגעת באוכלים. הבבלי קובע כאמור בפשטות שאסור לגעת בספר תורה בידיים חשופות. הלכה זו היא אמוראית, ואין לה מקבילה תנאית. ברם גם בספרות התנאית אנו שומעים על מטפחות הספרים (משנה, כלאים פ"ט מ"ג; מועד קטן פ"ג מ"ב). אמנם המטפחת הכרוכה על הקלף עשויה להיות לכבוד, ולשמירה על הקלף, ברם גם אפשר שהיא קשורה להימנעות מנגיעה בספר בידיים, הימנעות שהבבלי מנסח אותה כהלכה, ואפשר שהיא מרמזת על תפיסה שכשם שהידיים נטמאות על ידי הספר כך גם הן טמאות, ואין לגעת בהן בספר. הספר כמובן אינו נטמא, אך הנגיעה בו בידיים טמאות אינה ראויה. באיגרת אריסטיאס מסופר שהזקנים הבאים לתרגם את התורה (או את התנ"ך) היו נוטלים ידיהם לפני התרגום (פס' 305). גם משפט זה מבטא ומשקף את התפיסה שאין לגעת בידיים טמאות בספר<sup class="footnote-marker">76</sup><i class="footnote">אם כן בעל איגרת אריסטיאס מבטא כבוד וזכות הנהגה לכוהנים, אך דבק בהלכת הפרושים.</i>.
בירושלמי מובא הסבר שונה במקצת לכך שידיים נטמאות על ידי הספר. אגב דיון בנושא המסתעף מהלכות טומאת הידיים התלמוד מוסיף: "...אמר רבי יוסי... כלום גזרו על הספרים שיטמאו את הידים לא מפני קדושתן?!" (סוטה פ"ב ה"ד, יח ע"א). אם כן, הסיבה היא בשל קדושתם של הספרים. אפשר שזה הנימוק במשנתנו, ואפשר שזה נימוק כללי יותר. עוד נציין למדרש מאוחר אחר המציג את ההלכה באופן הפוך: "כי ספרי הקדושים מטמאים את הידים ואת הרגלים, של הרוצים לילך בטומאה. וחיים הם למוצאים בחכמת ה' " (מדרש רבן יוחנן בן זכאי, אוצר המדרשים, עמ' 215)<sup class="footnote-marker">77</sup><i class="footnote">המדרש הוא כתב התקפה נגד הנצרות בכלל, ונגד משיחם ופאולוס בפרט. הוא נכתב כביכול כאיגרת מרבן יוחנן בן זכאי ל"פרפקט" (פקיד רומי בכיר) היהודי שברומא, בשנת 3813 לבריאת העולם (שנת 52 לספירה). המדרש הוא אפוא "פסידו-אפיגרפי", וזאת בסגנון מקובל, גם בימי בית שני וגם בימי הביניים, שבו נכתב חיבור ויוחס לאישיות דגולה קדומה. המחבר וזמנו המדויק אינם ידועים, ברם לפי שימושו בלשון הסוד, "וזכור סוד הנחש",ורמזי האותיות, נראה שמדובר ביצירה מאוחרת, מימי הביניים. עם זאת יש בו גם יסודות קדומים, והוא עדיין מחייב מחקר. בטבילת הרגליים עסקנו במבוא למסכת עירובין ולמסכת זו, והיא כנראה אחת מאותם יסודות קדומים. </i>. הספר הקדוש מטמא אפוא את ההולכים בטומאה, ולא את שומרי הטהרה. זהו אפוא שימוש בהלכה למטרות פולמוס, שלא במשמעות המקורית.
בסופו של הדיון ברור שההחלטה של הפרושים שכתבי הקודש מטמאים את הידיים מבטאת את חביבותה של התורה ומשקפת יחס של הערצה ללימוד התורה. למעשה לימוד תורה מוצג כאן כמקור הקדושה. טומאה בגלל קדושה מופיעה רק עוד לגבי מי חטאת (משנה, כלים פ"א מ"א), ויש בהחלטה על טומאת כתבי הקודש פולמוס סמוי נגד הצדוקים, מעין: "אצלכם" מי חטאת הכי קדושים, "אצלנו" גם כתבי הקודש ולימודם הם בעלי ערך דומה. חז"ל אינם ממעיטים מקדושת מי חטאת אך מדגישים את קדושת כתבי הקודש, כגורם מקביל וזהה. מה עוד שמי חטאת היו נדירים, ולימוד התורה היה יום יומי.

Mishnah 7

<b>המשנה מביאה עוד ויכוח בין צדוקים ופרושים.
<b>אומרים צדוקין קובלין אנו עליכן פרושים שאתם מטהרים את הנצוק</b> – הכוונה להלכה שבמשנה טהרות: "הנצוק, והקטפרס, ומשקה טופח, אינן חבור לא לטומאה ולא לטהרה" (פ"ח מ"ט). "נצוק" הוא מונח טכני לזרם מים המחבר שני כלים, כגון מים הנמזגים מכלי עליון לתחתון, או מגת עליונה (טהורה) לגת תחתונה (טמאה). אם הנצוק הוא חיבור, אזי הטומאה "מטפסת" לכלי העליון, ואם נצוק אינו חיבור הטומאה אינה עולה אלא רק בזרימת המים. הצדוקים סוברים אפוא שנצוק מטמא, ופרושים, הם חכמים של משנת טהרות, סוברים שהנצוק אינו חיבור. ואכן, העמדה הזאת מופיעה במגילת "מקצת מעשי תורה": "ואף על המוצקות אנחנו אומרים שהם שאין בהם טהרה. ואף המוצקות אנם מבדילים בין הטמא לטהור כי לחֹת המוצקות והמקבל מהמה בהם לחה אחת" (B55-B57). כידוע הלכות כתות מדבר יהודה קרובות להלכות הצדוקים, ואחת הראיות לכך היא משנתנו. לעומת זאת משנת מכשירין קובעת: "כל הנצוק טהור חוץ מדבש הזיפין והצפחת, בית שמאי אומרים אף המקפה של גריסין ושל פול מפני שהיא סולדת לאחריה" (פ"ה מ"ט). המשנה סבורה שגם בית שמאי מודים שנצוק אינו מטמא, ורק מקפה (תבשיל דייסה) הוא מטמא, משום שהחומר גולש אחורנית או מתיז.
שאלת הנצוק הייתה אפוא מחלוקת בין הכתות, ובאופן טבעי עמדתם של חכמים ממשיכה את עמדת הפרושים<sup class="footnote-marker">78</sup><i class="footnote">שאלת הנצוק נדונה רבות במחקר, ולא נאריך בה. היא מלמדת עד כמה הייתה שפת הוויכוח מקובעת וכל הצדדים כבר משתמשים באותם מונחים. עם זאת יש לזכור שלמונחים זהים אין בהכרח גם משמעות זהה.</i>. עם זאת עמדתם של הצדוקים נותרה בהלכות יין נסך ששם הנצוק מטמא, לפחות לפי חלק מהדעות (משנה, עבודה זרה פ"ד מ"ח, מד ע"א; בבלי, שם עב ע"ב; נ ע"ב<sup class="footnote-marker">79</sup><i class="footnote">היו ראשונים שהרחיבו את איסור נצוק וקבעו שהוא חיבור גם לעניינים נוספים, ראו למשל ספר הישר לרבנו תם, חלק התשובות, תשג. בבבלי, נזיר נ ע"ב, מתנהל דיון האם יש נצוק לאוכלים. ברור שאם האוכל מוצק ודאי שהוא חיבור, והדיון הוא על מצבי ביניים שונים. </i>). במשנתנו הנצוק אינו מטמא, וזו הלכה פשוטה, אבל בתוספתא: "רבי שמעון בן אלעזר אומר בשם רבי מאיר המזחילה<sup class="footnote-marker">80</sup><i class="footnote">מזחילה היא צינור לניקוז מים מהגג.</i> שהיתה שותה ויורדת משקין, ובא טמא והפסיקן העליונים טמאין מפני שהן גרורין על גבי ידיו, התחתונים טמאין. מקל שהיה מלאה משקין טופחין טמאה, ורבי יהודה אומר משם רבי יהשע כיון שהשיקה למקוה טהורה" (טהרות פ"ט הט"ו, עמ' 671). הסיפא היא הרישא של משנת טהרות. המים הזורמים מהמזחילה הם הם הנצוק של המשנה, ובתוספתא מובאת דעה חולקת שהיא כעמדה הכיתתית. אין זה המקרה הראשון שעמדה המוגדרת ככיתתית חדרה לעולמו של בית המדרש כעמדת מיעוט או כמקרה חריג. במקרה שלנו היא חדרה אפוא גם כהלכה ליין נסך, וגם כדעה שונה מהמשנה. מאחר דאתינו להכא, ייתכן שבית שמאי שציטטנו במשנת מכשירין הם המסתייגים מהלכות נצוק, ולדעתם נצוק הוא מצב ביניים, ורק עורך המשנה עמעם את החידוש שבדבריהם ופירשם לפי העמדה ההלכתית המקובלת.
זאת ועוד; גם במשנת מקוואות רבי יהודה דוגל בעמדה הקרובה לכך שהנצוק הוא חיבור (פ"ז מ"ו). אמנם ניתן לחלק בין המקרים, אך ברור שאי אפשר לנסח שלדעת הפרושים "נצוק תמיד אינו חיבור".
<b>אומרים פרושים קובלין אנו עליכם צדוקים שאתם מטהרין את אמת המים הבאה מבית<sup class="footnote-marker">81</sup><i class="footnote">יש לגרוס "בין הקברות", כפי שמופיע בעדי נוסח טובים כגון כתב יד פרמא (מפ). כך, למשל, במשנה, עירובין פ"ג מ"ג, "בין הקברות" מופיע בכתב יד קופמן, דו, דפ, רא, מל, מיל, מגאד. חילופי הנוסח חוזרים במקומות אחרים שהמונח נזכר בהם, והם אבן בוחן להבחנה בין כתבי יד ארץ-ישראליים לכתבי יד בבליים. עם זאת כמובן אין הכלל עקיב לחלוטין, ולכל כלל יש יוצאים מן הכלל. כך, למשל, כתב יד קופמן הוא באופן כללי כתב יד ארץ-ישראלי במוצאו, אבל במסכת טהרות הוא פחות מדויק וחשוף היה להשפעות של הכתיב המקובל בבבל.</i></b>
בתקופת המשנה והתלמוד לא היו בתי קברות מסודרים ובנויים, אלא כל אחד קבר לעצמו. היו כמובן אזורים שבהם היו קברים רבים זה ליד זה, וזהו "בין הקברות". לעומת זאת בתפוצות היו בתי קברות מרוכזים ומאורגנים, וכך היה המצב גם בימי הביניים, על כן תיקנו מעתיקים "בית הקברות". בארץ ישראל הייתה הקבורה משפחתית ולא קהילתית, וכל משפחה קברה את מתיה בנפרד. הקהילה סייעה לעניים מדין צדקה, אך לא כנוהג שיטתי. עם זאת, גם בארץ ישראל היו מעט בתי קברות מאורגנים. לעתים מתגלות סדרות של מערכות קבורה מרוכזות שסגנון חציבתן דומה, והטענה שאלו הן מערכות קבורה ציבוריות עולה מאליה. ניתן למצוא דוגמאות לכך באזורים שונים, כגון חורבת קורקוש, ואולי גם ועָבּוד בצפון בנימין. הקברים מדרום לתמנה שבצפון הר יהודה ועוד. כך היה המצב גם בכפרי סוריה, אך גם שם היו לעתים נדירות קברות ציבוריים (מק אדם, ערביה, עמ' 159). עיר המתים הגדולה בבית שערים היא דוגמה נוספת לבית קברות מאורגן. גם בספרות חז"ל מצינו רמזים למערכות קבורה אזוריות. ראיה לדבר מן התלמוד הירושלמי; מסופר בו על קבר שהתמוטט בחול המועד וביקשו להתיר את בנייתו מחדש מפני שהוא צורך הרבים (ירו', מועד קטן פ"א ה"ב, פ ע"ב). "צורך רבים" בהקשר זה הוא מונח טכני לצורך ציבור (כל הקהילה). לכאורה ניתן לטעון שהקבר שייך למשפחה גדולה ורבים מבני המשפחה נפגעו והצטערו על ביזיון קברי מתיהם שנפגעו, ברם ההלכה היא שבחול המועד מותר לעסוק ב"צורכי הרבים", ואלו הם צרכים ציבוריים, לא צרכים של אנשים פרטיים רבים. לפיכך נראה שזה היה בית קברות ציבורי. בירושלמי (ברכות פ"ג ה"א, ו ע"א) מובא דינו של מי שמתו "נמסר לרבים", ומשמע שהייתה קיימת אפשרות שה"רבים" יטפלו בקבורה. בהמשך נקבע שם דינו של מי שמתו "נמסר לכתפין" (נושאי המיטה); אלו, כנראה, אינם גוף ציבורי אלא בעלי מלאכה פרטיים. לעומת זאת נראה שבבבל היו קהילות שבהן הייתה "חבורה" מאורגנת שכל עסקי המת הוטלו עליה. רב המנונא שנקלע לדרומתא הופתע מנוהג זה (בבלי, מועד קטן כז ע"ב). ניתן לצמצם עדות זו ולפרשה כראיה לנוהג חריג וייחודי, ברם מסתבר שזה היה הנוהג המקובל בבבל. המונח "בית עלמין" (בבלי, סנהדרין יט ע"א) הוא מונח בבלי, ולפי הסוגיה שם מדובר בבית קברות "גדול", אם כי משמעותו המילולית של המונח אינה בטוחה. גם בתפוצות אחרות היו ליהודים בתי קברות מאורגנים. במצרים הייתה אף אגודת קברנים, וכנראה גם בית קברות מאורגן (כשר, יהודי מצרים, עמ' 316). הקטקומבות (מערכות קבורה תת-קרקעיות) היהודיות ברומא עשויות להצטרף לראיות לבתי קברות ציבוריים.
כאמור, בבית שערים הייתה מערכת מאורגנת ולא צירוף מקרי של משפחות וחבורות פרטיות. לפנינו מעין "אימוץ" של נורמה המקובלת בתפוצות עבור נקברים מהתפוצות ועבור נקברים בודדים גם מארץ ישראל, וראו פירושנו לאהלות פט"ז מ"ג. </i> הקברות</b> – מחלוקת זו עוררה מבוכה רבה במחקר המודרני, וגם בפרשנות הקלסית. כפשוטה הצדוקים מטהרים אמת מים הבאה מבין הקברות, והפרושים מתנגדים לכך. ברם גם לפי ההלכה של חז"ל אמת המים תמיד טהורה שכן אלו מים חיים, והם מחוברים לקרקע, וכל המחובר לקרקע אינו מקבל טומאה. במחקר המודרני נוספה טענה נוספת. הרי הצדוקים מחמירים תמיד בהלכות טהרה, ואין זה סביר שכאן הם מצטיירים כמקלים. אמנם נכון שהצדוקים החמירו בהלכות, וזאת בכל העדויות שבידינו, אך הטיעון שכך היה תמיד, ובכלל החלוקה בין מחמירים "סדרתיים" לבין מקלים "שיטתיים", אינה מוכחת. לצדוקים הייתה הלכה משלהם, ובהחלט ייתכן שבנושא מסוים יחמירו או יקלו בהתאם לשיטתם ההלכתית.
הבעיה של הרקע ההלכתי לטיעון שבמשנה החריפה כאשר התברר שהוויכוח על אמת מים הבאה מבין הקברות לא היה תאורטי. אמת המים לירושלים עברה בין קברות ומעל קברות. לצורך בנייתה נסתמו קברות ואולי פונו, אך קברות בסביבה המשיכו כנראה לתפקד<sup class="footnote-marker">82</sup><i class="footnote">פטריך, אמת המים; קלונר וזיסו, קברות, עמ' 7-9, וספרות נוספת (קלונר וזיסו, שם). החוקרים הכירו את החומר התלמודי ואת משנת ידים והסיקו שאמת המים הייתה טהורה לדעת הכול. </i>. הפירוש המקובל הוא שאין מחלוקת על אמת המים, אלא שהפרושים טענו שלפי שיטת הצדוקים בדבר נצוק היו המים צריכים להיות טמאים. זה הסבר דחוק, והטיעון המוצע חלש מאוד, משום שסביר להניח שגם הצדוקים סברו שהמחובר לקרקע הוא כקרקע, אחרת כל מקווה יקבל טומאה וייפסל. זאת בין אם הוגדר עיקרון זה בצורה משפטית ובין אם היה מובן באופן בלתי משפטי כברור מאליו.
אנו רוצים לפרש את המשנה כפשוטה שאכן היו בין הפרושים מי שהחמירו באמת מים הבאה מבין הקברות. גישה כזאת נמצאת בהלכה המאוחרת. ההלכה במסכת שמחות קובעת: "אין מוציאין אמת המים בין הקברות, ולא יעשה שם שביל, ולא ירעה שם בהמתו, ולא יטייל שם, ולא ילקט משם עצים ועשבים, ואם ליקטן אסורין בהנאה. ואם בשביל הנאת בית הקברות עצמו ליקטן, שורפן במקומם" (שמחות פי"ד ה"א, עמ' 204). הלכה זו אינה מנומקת. האם מדובר בכבוד המת, או באיסור הנאה ממה שנגע במת, או שמא החשש הוא לטומאת המים. גם לא נאמר מהי ההגדרה ההלכתית של "בין הקברות", ובאיזה מרחק מהקבר מותר לאמה לעבור. בנוסחה בתלמוד הבבלי הדברים מוסברים מעט יותר: "האוכל בשר מזוהמא ליסטרון<sup class="footnote-marker">83</sup><i class="footnote">זו כף עץ גדולה שבה היו מסלקים את הפסולת מעל גבי תבשיל. ראו רש"י לשבת קכז ע"ב ועוד. </i>, והשותה מאמת המים העוברת בבית הקברות, והמסתכל בפני המת; ויש אומרים: אף הקורא כתב שעל גבי הקבר" (הוריות יג ע"ב). כאן המימרה מנויה בין דברים שאסורים, אך לא כהלכה, אלא כנוהג של נימוס וכבוד. לכאורה שתיהן הלכות מאוחרות. יתר על כן, הם בניגוד להלכה הנורמטיבית. בקבר סתום הטומאה בוקעת ועולה למעלה, ורק מי שעומד על הקבר טמא. אם הקבר פתוח מהצד (כמו במערות הקבר המוכרות לנו) הטומאה בוקעת דרך הפתח אך מטמאת רק את העומד בפתח, אחר כך הטומאה לכאורה נגוזה.
ברם בספרות התנאים הקדומה אנו שומעים על מגמת החמרה, בניגוד להלכה הנורמטיבית, וזו שוב דוגמה לתחום המטושטש שבין החמרת יתר יוצאת מהכלל, extra purity, לבין הנורמה. המשנה קובעת: "חצר הקבר העומד בתוכה טהור עד שיהא בה ארבע אמות כדברי בית שמאי<sup class="footnote-marker">84</sup><i class="footnote">האות כ בראשית מילה באה להדגשה, כמו "אף אתה אמור לו כהלכות הפסח" (הגדה של פסח).</i> בית הלל אומרים ארבעה טפחים" (אהלות פט"ו מ"ח). חצר הקבר היא שטח חצוב לפני הקבר; "ואיזה הוא חצר הקבר זו הגת שהמערות פתוחות לתוכו" (תוס', אהלות פט"ו ה"ז, עמ' 612). חצר קבר יש רק למערות כוכים. קביעה זו מבוססת על מאות חצרות דומות שנמצאו בחפירות, והיא תמיד בלתי מקורה. לנתון זה חשיבות הלכתית, והיא תיבדק להלן. שיטת הקבורה בכוכים היא הרקע להלכות שלפנינו, והיא הייתה ייחודית לארץ ישראל בתקופת התלמוד. כבר הבבלי, ואחריו חלק מפרשני התלמוד, ניסו להתאים את פרטי ההלכה ופרטים אחרים לשיטות קבורה המוכרות להם ולפיכך התקשו בפרט זה או אחר, ומעט מכך נראה להלן.
בית שמאי אינם אומרים שהעומד במרחק ארבע אמות נטמא, אלא מדברים על כל העומדים בחצר הקבר שהיא בגודל כזה, וכולם נטמאים. אשר לעמדת בית הלל, בפועל אין חצר קבר שהיא רק ארבעה על ארבעה טפחים, שהרי בחצר כזאת אי אפשר להעמיד מיטה, ולא להיכנס דרכה לקבר. למעשה בית הלל קובעים שחצר הקבר תמיד מטמאת, ובית שמאי אומרים שאינה מטמאת אלא אם כן היא גדולה מספיק לשמש מבנה בפני עצמה (אף שאינה מקורה), משום שהטומאה "מרחפת" כביכול החוצה.
מבחינה הלכתית כל ההלכות הללו הן דבר של תמה: הקבר הוא אוהל וחוצץ מפני הטומאה; לקבר יש פתח ודרכו הטומאה בוקעת; אך מעולם לא שמענו שהטומאה הבוקעת עוברת באוויר ומטמאת בטווח מסוים. ודוק, גם בית הלל אינם מתנסחים שהטומאה אינה מטמאת במרחק, אלא קובעים טווח קצר יותר. בפועל טווח קצר כזה הוא למעשה בלתי אפשרי. ועוד, תמוה שאין התנאים נוקטים בשיעור של המרחק של העומד מהקבר אלא בשיעור גודל החצר, וכי למה נתון זה משמעותי? עוד בטרם נחווה דעתנו על הנושא מן הראוי לראות כיצד פירשו את המשמעות ההלכתית קדמונים. בתוספתא שאת ראשיתה כבר ציטטנו שנינו: "ואיזה הוא חצר הקבר? זו הגת שהמערות פתוחות לתוכו. 1. אם יש בה כשיעור הנכנס לתוכה טמא. 2. במה דברים אמורים בזמן שאינה פתוחה לאויר, אבל בזמן שפתוחה, אפילו אינו מרוחק מן השקוף אפילו כל שהוא טהור. 3. ובלבד שלא יגע בשקוף" (פט"ו ה"ז, עמ' 612-613). אם כן המשנה עוסקת בחצר שיש לה גג, אבל אם זו חצר פתוחה, טהור. "כשיעור" הוא כנראה השיעורים שבמשנה, ולדעת התוספתא בחצר פתוחה הנכנס לכל הדעות טהור. כפי שאמרנו, כל החצרות שאנו מכירים הן פתוחות. נמצאנו למדים שהתוספתא מציעה הגבלה (או פרשנות) שאינה רֵאלית. הווה אומר, התוספתא מפרשת (או מטילה מגבלה) ההופכת את ההלכה במשנה להלכה העוסקת במקרה שלמעשה אינו קיים, ומובן מאליו, שהרי לפי ההלכה אם החצר מקורה הרי היא חדר חיצוני, והטומאה בחדר הפנימי והיא בוקעת לחדר החיצוני ובוודאי שהוא טמא לכל אורכו, ללא קשר למידת גודלו של החדר החיצוני.
אנו מציעים לראות בתוספתא לא פרשנות או הבהרה במובן הרגיל אלא ניסיון מלאכותי לתירוץ והרמוניזציה בין המשנה הקשה לבין הכללים ההלכתיים הנורמטיביים. גם הסעיף השלישי מהלך בדרך משפטית רגילה. הנוגע במשקוף טמא, שכן הטומאה בוקעת דרך הפתח והמשקוף הוא גג הפתח. הלכה דומה פגשנו במדרש ספרי זוטא שצוטט בפרק ב (מ"ד): "...הבית שהמת בתוכו מהו? אמר לו טמא [המוסיף ידו על המשקוף מהו? אמר לו טמא]. על הקנה והסיט? וכפר זה בזה..." (ספרי זוטא, יט טז, עמ' 312). הדברים מצוטטים מוויכוח על טומאת גולל, ובתחילה מוסכם שם בין התנאים (רבי אליעזר ורבי עקיבא) שהנוגע במשקוף טמא. אבל בהמשך, בלחץ הדיון השיטתי של רבי עקיבא, רבי אליעזר מסיק שגם הנוגע במשקוף טהור.
נמצאנו למדים שלמעשה חזרה בה התוספתא מהדין במשנה, היא העמידה אותו במקרה בלתי רֵאלי ואפילו אבסורדי מבחינה הלכתית.
הבבלי בסוטה מד ע"א<sup class="footnote-marker">85</sup><i class="footnote">ראו עוד בבלי, בבא בתרא ק ע"א; קושיית הבבלי שם קשה וראו הרשב"ם, תוספות והריטב"א על אתר, וכן ראשונים אחרים. </i> מהלך בדרך הפוכה. לא נעסוק בפרטיה, והעמדות מסוכמות בטבלה. לדידנו חשוב רק שהבבלי חש שהמשנה איננה לפי ההלכה המוכרת לו, וניסה "לפרש" את המשנה על ידי תיקון המקרה.
ההצעות השונות לטומאת סביבות הקבר
הבבלי מעניק למשנה הסבר הלכתי-נורמטיבי, חשש שמא יאהיל. החשש עצמו רחוק ומלאכותי, חצר של ארבע אמות קשה להאהיל עליה, אבל כך יש להלכה מעין תדמית "הלכתית" נורמטיבית. כאמור, כל ההסברים בדבר חצר שיש לה גג אינם רֵאליים ונועדו להעניק אותה תדמית "הלכתית". כן קובע הירושלמי: "רבי שמואל בר נחמן בשם רבי יונתן ורבי ליעזר בן יעקב משם בית שמאי המת מטמא ארבע אמות ברשות הרבים, מפני כבודו" (כלאים פ"ו ה"ב, ל ע"ב). הירושלמי כורך עמדה זו בדברי בית שמאי שבמשנתנו, ומנמק את ההלכה "משום כבודו". בכך הוא מנמק נימוק נורמטיבי הלכה שאין לה הנמקה פורמלית<sup class="footnote-marker">86</sup><i class="footnote">על פסיקת ההלכה כבית שמאי ראו ספראי, הכרעה כבית הלל. </i>.
הפרשנות של התוספתא ושל הבבלי מעידה על מצוקתם של אנשי הלכה המתקשים להבין כיצד הקבר מטמא במרחק ממנו. ברם מגמה זו קיימת בהלכה אף על פי שאין היא מעוגנת בהנחות משפטיות נורמטיביות, וראינו אותה במסכת שמחות ובבבלי, ואף בהלכה המקובלת היום, שהמתקרב לקבר במרחק ארבע אמות טמא. הנימוק ה"אמִתי" איננו מתחום הלכות טומאה, אלא משום כבוד המת. קברות של ימינו הם מעין קופסה סגורה, ולפי ההלכה הטומאה שבה בוקעת ועולה כלפי מעלה בלבד. אף על פי כן, נקבע שהקבר מטמא למרחק.
כמו כן: "קבר שסתם פתחו אינו מטמא מכל סביביו פרץ את פצימיו וחזר וסתמו מטמא מכל סביביו נפרצה בו פרצה אחת של ארבעה טפחים בין מלמעלה בין מלמטה אינו טמא אלא כנגד הפרצה בלבד היה לו פתח אחד לצפון ופתח לו פתח אחד לדרום, טהור דרומי את הצפוני"<sup class="footnote-marker">87</sup><i class="footnote">תוס', פט"ז הי"ד, עמ' 615; בבלי, בבא בתרא יב ע"א; שבת קמו ע"ב. הציטוט הוא לפי התוספתא, בתלמודים ההלכה מובאת בשינוי קל. </i>. המדובר בוודאות גם בבית שמת בתוכו. אם פרץ את פצימיו בטלה ממנו תורת אוהל, והטומאה בוקעת ועולה כלפי מעלה, אבל הוא מטמא את סביביו.
להערכתנו כל המערך ההלכתי סביב אמת המים הבאה מבין הקברות מערב מושגים הלכתיים שעוצבו כנורמות משפטיות רק בשלב מאוחר יותר. נפתח בכך שהמשפט "והכלל אצלינו שהארץ והמחובר לארץ אינו מקבל טומאה בשום ענין מעניני הטומאה, כמו שיתבאר במקומו" (פירוש המשנה לרמב"ם, שביעית פ"י מ"ז) הוא נכון רק באופן כללי<sup class="footnote-marker">88</sup><i class="footnote">הכלל אינו נאמר במפורש, במשנה או בתלמוד, אך משתמע מהלכות רבות. ראו למשל שביעית פ"י מ"ז; אהלות פי"ח מ"א, ועוד הרבה.</i> ויש לו יוצאים מהכלל. דפנות הקבר טמאות מבחוץ לדעת חלק מהתנאים (לעיל פ"ז מ"א), חצר הקבר מטמאת (לעיל) והגולל מטמא ואפילו באוהל, אף על פי שהוא חלק מהבניין (משנה, פרה פ"ד מ"ב והמשך פט"ו מ"ח); עפר חוץ לארץ ועפר בית הפרס מטמאים אף על פי שהם חלק מהקרקע (משנה, אהלות פי"ז מ"ה ועוד); אבן המוצאת מבניין המאהיל על המת טהורה, אבל עפר היוצא מרובד קרקעי החשוד שיש שם מת טמא (משנה, אהלות פי"ז מ"ה), וגם תנור המחובר לקרקע טמא<sup class="footnote-marker">89</sup><i class="footnote">על כך חלקו כנראה חסידים, ולא נרחיב בכך.</i>. זאת ועוד: הכלל שכל המחובר לקרקע כקרקע אמנם מופיע בהקשרים הלכתיים שונים, אך מסתבר שרבי מאיר חולק עליו (שבועות פ"ו מ"ו). עמדה מפורשת שכל המחובר לקרקע אינו כקרקע מופיעה גם בבבלי, ערכין יד ע"א.
אפשר שגם לעניין טהרת המים הוגבל הכלל והוא הוחל על מקווה, אך לדעת ההלכה הפרושית הקדומה לא חל על אמת מים. לאחר שראינו את כל החריגים הרבים מהכלל המשפטי, עלינו להגיע למסקנה שההלכה הקדומה לא קיבעה את עמדתה בכללים משפטיים. כל הלכה נוצרה לגופה, והקביעות השונות הכילו סתירות משפטיות. בשלב מאוחר יותר נוצרו הכללים המשפטיים, ועדיין בדור אושא רבי מאיר טוען שהכלל אינו חל על חלק מהמקרים.
הסתייגות נוספת מאמת המים היא לגבי שימושה להכנת מי חטאת: "אמת המים הבאה מרחוק כשרה, ובלבד שישמרנה שלא יפסיקנה אדם. רבי יהודה אומר הרי היא בחזקת מותרת" (משנה, פרה פ"ח מי"א). המדובר באיסוף מים להכנת מי חטאת, ומי אמת מים אינם מן המובחר אלא מחייבים שמירה. החשש שמא יפסיקנה אדם איננו רב; הרי המים עדיין זורמים בה, ומכאן שלא הופסקה. ברם ניתן לתאר כיצד נשלחת יחידת שמירה לסרוק את האמה כדי לוודא שמימיה כשרים. במשנה הקודמת שם הובעה הסתייגות משימוש במי נהרות באמתלה שהם מי "תערובת", כלומר מלאים בוץ, ומדובר בירדן ובירמוך, ואף במי הירקון. אם אלו אינם צלולים דיים, ומי הכנרת אינם צלולים דיים (משנה, פרה פ"ח מ"י), אין מים צלולים בארץ. אין זאת אלא שכל מערכת ההנמקות היא אמתלה, חכמים רצו מים שקטים ונינוחים, ואף הסתייגו מטבילה בים<sup class="footnote-marker">90</sup><i class="footnote">על טבילה בים הייתה מחלוקת. ראו משנה, פרה פ"ח מ"ח; מקוואות פ"ה מ"ד. רבי מאיר מתיר לטבול רק בים הגדול ואוסר על טבילה לחטאת בכנרת ובים המלח. גם תנאים אחרים רואים בכך טבילה מסוג ב, ואין הם בבחינת מים חיים שבהם צריך המצורע לטבול. למגמת ההסתייגות ראו גם תוס', מקוואות פ"ה הי"א, עמ' 657. אבל היו שהעדיפו את הטבילה בים הגדול, ראו תוס', מקוואות פ"ו ה"ג, עמ' 658; חגיגה פ"ג ה"ג.</i>.
במשנת מקוואות פרק א מופיע דירוג של טיב המים. המים הטובים ביותר הם מים מוכים (מים פושרים או מלוחים – משנה, פרה פ"ח מ"ט) ומים חיים (מקוואות פ"א מ"ח). למי חטאת דווקא מים "מוכים" ומים "חיים" פסולים (משנה, פרה שם שם). נותרנו אפוא עם מי מקוואות כמים העדיפים. מי אמת מים יוגדרו בהלכה כמים זוחלים או זורמים. אין עליהם דיון מפורש בהקשר של מי חטאת, אך כפי שראינו הסתייגו מהם חכמים כמקור למי חטאת, ומן הסתם גם כמקור למי טבילה לקודש.
על רקע כל זה אפשר להבין גם את המחלוקת בין הפרושים לצדוקים. הפרושים הידרו להשתמש במי מקוואות שנאספו ממי גשמים, והצדוקים לא הסתייגו ממי אמות המים.
בפפירוס אוקסירינכוס 840 נמצא קטע של אוונגליון נוצרי ובו ויכוח שנערך כביכול בין ישו לכוהן במקדש. ישו מאשים שם את הכוהן שטבל במי אמת מים, ואילו הוא (ישו) הקפיד וטבל בברֵכה. דומה שהפפירוס מאשר את דברי המשנה שאכן היה ויכוח בין-כיתתי על טבילה במים שזרמו באמת מים.
<b>אומרים צדוקים קובלין אנו עליכם פרושים –</b> ב-<b>מל</b> , <b>מפ</b> ועוד נוסף "שאתם אומרים שורי וחמורי שהזיקו חייבין ועבדי ואמתי שהזיקו פטורין". זו אחת ההלכות הבודדות בתורתם של הצדוקים שיש בה עיסוק בדיני ממונות<sup class="footnote-marker">91</sup><i class="footnote">בתוס', פ"ב ה"כ, עמ' 684, עוד הלכה צדוקית, שלבן ובת זכויות שוות בדיני ירושה, וראו עוד בבבלי, שבת קטז ע"א, שעמדה זאת של שוויון הבת עם הבן מיוחסת שם לנוצרים. </i>. כמובן איננו יודעים מה הכילה ההלכה הצדוקית, וכל שאנו יודעים הוא שחז"ל לא נזקקו להביא הלכות נוספות בתחום זה. אפשר שלא היו כאלה, ואפשר שרק במקרה אין הן נזכרות. אין ויכוח על נזקי שור וחמור שהבעל חייב באחריותם, אבל המחלוקת היא האם הבעל חייב על נזקי עבדו. הצדוקים אומרים שפטור, ופרושים מחייבים שהרי העבד הוא רכוש האדון, ולפיכך אין לו אחריות פלילית. <u></u>
הפרושים עונים: <b>מה אם שורי וחמורי שאיני חייב בהם מצות הרי אני חייב בניזקן</b> – קל וחומר<b> עבדי ואמתי שאני חייב בהן מצות אינו דין שאני חייב בנזקן</b> – הצגת הקל וחומר היא דרך חשיבה פרושית מובהקת. הטיעון הוא שעבד שייך לאדון יותר משור, שהרי האדון אינו חייב במצוות השור אבל חייב בנזקו, קל וחומר עבד שעליו האדון אחראי יותר. הטיעון תמוה, ובמחשבה מעמיקה קצת יותר הוא אפילו אבסורדי. אמנם הבעל חייב במצוות של העבד, אבל העבד הוא אדם, ואדם בכלל חייב במצוות, לעומת זאת השור במהותו פטור ממצוות. צורת טיעון אחרת, אליבא דפרושים, יכולה הייתה להיות שכשם שאני (האדון) חייב במצוות של עבד, כך אני חייב באחריות הפלילית עליו, שכן נזק למישהו שלישי הוא גם עברה על מצווה. אם האדון חייב על מצוות העבד הוא חייב גם בנזק שנגרם עקב עברותיו של העבד. המשנה מציגה, אפוא, קל וחומר שאינו בנוי על היגיון אלא על השוואה מכנית וטכנית בלבד. <b>אמרו להן</b> –צדוקים לפרושים, <b>לא אם אמרתם בשורי וחמורי שאין בהן דעת תאמרו בעבדי ובאמתי שיש בהם דעת שאם אקניטנו ילך וידליק גדישו של אחר ואהא חייב לשלם</b> – הצדוקים מעלים טיעון "הגיוני" המציג את האינטרס של האדון כקודם לזה של הניזוק. העבד יש בו דעת ועל כן יכול ליזום בכוונה נזק לאדם שלישי כדי להזיק לאדונו. מרכיב הדעת, שהוא המבחין בין בהמה לעבד, אינו מוּחל על שאלת החיוב במצוות אלא על החשש שהעבד רוצה להזיק לאדון.
מעבר לשאלת ההיגיון, הצדוקים מדגישים מניע כלכלי מנקודת מבטו של האדון, והפרושים מקלים למעשה על הניזק. הצדוקים היו בני שכבת העשירים, והם פוסקים כך שהם ייהנו מהפסיקה. הפרושים, לעומת זאת, מציגים את הטיעון של האדם הפשוט שהוא הניזק. הטיעון האינטרסנטי של התועלת אינו מועלה, אך קשה להתעלם מכך שהצדוקים מגִנים על עצמם, והפרושים מגִנים לא על עצמם אלא על כלל הציבור. את הטיעון של הצדוקים אפשר היה להציג גם הפוך, על בסיס המישור החברתי: אם העבד פטור מנזקים שהוא גורם להם יכול האדון לרמוז לעבדו לגרום נזק ליריביו ולהתחמק מהאחריות גם אם העבד נתפס<sup class="footnote-marker">92</sup><i class="footnote">בפירושנו לסנהדרין פ"ב מ"ב תשמש משנה זו כבסיס אפשרי לפרשנות הסוגיה בבלי סנהדרין יט ע"א-ע"ב.</i>.

Mishnah 8

<b>אמר מין</b> – כך גם ב-<b>מ</b> , <b>מל</b> , <b>מנ</b> , <b>מפ</b> , <b>פב</b> ועוד. בדפוסים מאוחרים שמעתיקיהם נעדרו כל חוש היסטורי (וכבוד לנוסח שלפניהם) "צדוקי", כמו במשניות הקודמות. להלן נעסוק בזיהויו של מין זה.<b> גלילי קובל אני עליכן פרושין שאתם כותבין את המושל עם משה בגט</b> – הטענה היא נגד התופעה של תיארוך השטרות לפי מספר השנים למושל הרומי. ואכן בשטרות שנמצאו במדבר יהודה השטר מתחיל תמיד בתאריך, והתאריך הוא למניין הנציב המקומי או הקיסר. כך, למשל, בתעודת מורבעת 18: "שנת תרתין לנרון קיסר"<sup class="footnote-marker">93</sup><i class="footnote">ירדני, תעודות , עמ' 15.</i>, ובשטר אחר: "על הפטית אקלס אוילה קורליוס פנסא"<sup class="footnote-marker">94</sup><i class="footnote">נחל חבר מס' 8, ירדני, תעודות, עמ' 60. "הפטת" (או "הפטית") הוא המינוח לתקופת שלטון של נציב, וכן נחל צאלים 7 (ירדני, תעודות, עמ' 96; שם 10, עמ' 124 ועוד). </i>. במקרה, או שלא במקרה, רוב השטרות הם מימי המרד השני (מרד בר כוכבא), והמניין הוא מניין המלכות המורדת (שנה X לגאולת ישראל). מין זה איננו מכיר בשלטון רומי. גישה כזאת אינה מתאימה לצדוקים שהיו בני שכבת הכוהנים העשירים. הוא מתאים לקבוצה המורדת בשלטון, ולא לקבוצת העילית שמטבעם של דברים מקורבת לשלטונות. גישה כזאת מתאימה לקנאים שמרדו בשלטון רומי. אכן מרכז הקנאות בימי בית שני היה בגליל, שם החלו לפעול ראשוני הקנאים בימי הורדוס ומשם היו קנאים ידועים אחרים. אפשר, אפוא, שמדובר במקורבי התנועה הקנאית, בסוף ימי בית שני או אף לאחריו, שמאסו בגלוי בשלטון רומי. הפרושים גם הם לא היו מחסידי השלטון הזר, אבל סברו שיש צורך בתאריך בשטר שכן אחרת תיווצר מהומה משפטית. אם כן יש לגרוס "מין גלילי", ואין הוא נוצרי או צדוקי אלא אחד מקנאי הגליל.
בתוספתא שנינו: היו חתומין על השטר 'באחד בניסן בשמיטה'. ובאו אחרים ואמרו להן היאך אתם חתומין על השטר שהרי אתם הייתם עמנו, אותו היום במקום פלוני, עדותן כשירה, והשטר כשר. שאני אומר שמא איחר זמנו של שטר וכתבו" (מכות פ"א ה"ב).. התיאור הוא כאילו השטר כתוב לפי מניין שנות שמיטה. ברור שבשטר יש תאריך, אבל התביעה היא שהתאריך יהיה לפי שנת השמיטה (ולא לפי שנות מלכות). בבריתא אחת פירוט הפרטים האמורים להיכתב בשטר (ובכל עדות<sup class="footnote-marker">95</sup><i class="footnote">ראו סנהדרין פ"ח מ"א כפי שפירשנו שם. </i>).
גופו של שטר: ביום פלוני, בשבת פלנית, בחדש פלוני, בשנה פלוני ובמלכות פלוני (פי"א ה"ב). המילים שבת פלונית בלתי ברורות. וכי כיצד ניתן לאפיין באיזה שבוע מכתב השטר<sup class="footnote-marker">96</sup><i class="footnote">בתקופה זו עדיין אי אפשר היהל אפיין את השבוע לפי פרשץ השבוע שכן נהגו אופני קריאה שונים, ובארץ ישראל רווח היה מנהג סיום התורה בשלוש וחצי שנים. </i>? וכאמור גם בתוספתא שציטטנו לעיל מופיע תאריך לפי שנות השמיטה. מאוחר יותר, בכתובות קבר מהתקופה האמוראית והבתר אמוראית מופיע מנין שנת השמיטה ואפשר שלכך הכוונה (השנה בשבוע של השמיטה). ברם אם כך היה הסדר צריך להיות יום חודש, שנה ולא יום שנה חודש. יתר על כן תאריך לפי שנו שמיטה מופיע רק בספרות יהודית מאוחרת ולא בספרות תקופת התנאים. כך בכתובות צוער זו שיטת התיארוך המקובלת<sup class="footnote-marker">97</sup><i class="footnote">נוה כתובת; נוה עוד מצבות.</i>, אבל הכתובות הללו הן מהמאה החמישית ועד השישית ומאוחרות למשנה.
ברוב השטרות יהודיים ושאינם יהודיים המניין הוא לפי מספר הימים בחודש, ולפי שנות המלכות הרומית ולא מניין השנים לפי שנות השמיטה. על כל פנים אפילו בשטרות בר כוכבא, הכתובים בעברית או בארמית) שבהם מופגנת שמירת ההלכה בכלל ושמירת שמיטה בפרט<sup class="footnote-marker">98</sup><i class="footnote">ספראי, שמירת הלכה.</i>, אין תאריך לפי מניין השמיטה. כך הוא המסמך שבו מספר העתקים של שטרות חכירה שהנפיק מינהל המרד. החכירה היא עד שנת השמיטה, כדרישת ההלכה, אבל בתאריך השטר מצויינת 'מלכות פלונית' (לפי מניין המרד. כגון: "שנת שתים לגאולת ישראל"). ולא מניין השמיטה.
אם כן הקנאי הגלילי תובע לא לתארך את השטר לפי שם כהונת הקיסר או הנציב הרומי, ואיננו מציע הצעה חילופית. הוא דורש ששם המושל לא יוזכר. בימי המרד הגדול ובימי מרד בר כוכבא, נפתרו הבעיות בצורה פשוטה, התאריך היה לפי בהמלכות המורדת. אבל בימים של שלטון רומי, הייתה תביעה תיאורטית, שלא מומשה לכתיבת התאריך לפי שנות השמיטה. גם בכתובות צוער המאוחרות הרבה יותר, מהמאה החמישית והשישית<sup class="footnote-marker">99</sup><i class="footnote">נוה, כתובות צוער.</i> זה ההבדל בין שטרות הנכרים (הכתובים ביוונית) לבין השטרות היהודיים. השטרות העבריים מונים את השנה גם לפי שמיטה, וגם לפי חורבן הבית, והשטרות הנכריים לפי מנין הפרובינציה ערביה שבה שכנה צוער.
<b>אומרים פרושין קובלין אנו עליך מין –</b> בעדי הנוסח הנ"ל "צדוקי",<b> גלילי שאתם כותבים את השם עם המושל בדף</b> – להלן מציגה המשנה דוגמה לכך,<b> ולא עוד אלא שאתן כותבין את המושל מלמעלן ואת השם מלמטן ויאמר פרעה מי ה' אשר אשמע בקולו לשלח את ישראל<sup class="footnote-marker">100</sup><i class="footnote">פסוק דומה יש בשמות ה א; ה ב. הצירוף פרעה, ה', מופיע בפסוקים נוספים כגון שם ד כב; ח כו ועוד, אך הסיום "ה' הצדיק" מופיע רק בפסוק בשמות ט כז.</i> –</b> בפסוק זה נכתב שם המושל (פרעה) ואחריו שם ה'. נמצאנו למדים שאין מניעה לכתוב את שם המושל ומתחתיו את שם ה', על כן גם בשטרות אין מניעה לכתיבת שם המושל. יש להודות שהתשובה היא מעט ברוח קלילה, אין זה טיעון של ממש. בתורה שם פרעה מופיע כדי להסביר מי לקה ומי נענש, ואילו בשטרות יש מחווה של הוקרה לשלטון הזר. <b>וכשלקה מהו אומר ה' הצדיק</b> – הפסוק המלא הוא "וישלח פרעה ויקרא למשה ולאהרן ויאמר אלהם חטאתי הפעם ה' הצדיק ואני ועמי הרשעים". חכמים מסיימים את הוויכוח על הקנאי הגלילי בציטוט הפסוק שמסתיים במילה "הרשעים". הרשעים הם מי שמעלים טענות מגוחכות בשם תורת ישראל. מותר לכתוב שם מושל זר, ומי שמנסה להיתלות בהלכה כדי לעודד מרדנות הוא בבחינת עָם רשעים.
<b>היחס לשלטון הזר</b> 
הוויכוח מוצג כוויכוח ברוח מעט קלילה. גם הרוח הקלילה יש בה מסר של לגלוג על הטענה של הקנאים. אין היא טענה של ממש, ואין צורך בטיעונים כבדי משקל כדי לסתור פרשנות של הבל.
עם זאת, הוויכוח מעלה שאלה רחבה וכללית יותר של יחסם של חכמים למרידה בשלטון הזר. בספרות חז"ל ניתן למצוא את שתי המגמות. האחת מטיפה להשלמה עם השלטון הזר, והאחרת מתכוונת לנסוך בלב העם עוז ורוח מרד ולחתור לעצמאות, להשמדת האומה הרשעה ולחירות לאומית. יש להניח שגם בתחום זה, כמו בתחומים אחרים, היו מגמות שונות. אפשר גם שבמהלך הדורות חלו שינויים בעמדות החכמים. כך, למשל, בית שמאי הפגינו תמיכה במרד הגדול ובית הלל הסתייגו ממנו, ומדברי רבן יוחנן בן זכאי אנו שומעים התנגדות תקיפה למרד<sup class="footnote-marker">101</sup><i class="footnote">בן, שלום, בית שמאי.</i>. המורדים עצמם מכונים "רוצחן" ו"ליסטים" (משנה, סוטה פ"ט מ"ט, וראו פירושנו לה). חכמים עמלו למנוע את התלקחות הרוחות, כנראה ערב מרד התפוצות (בראשית רבה, סד י, עמ' 712-711). מרד בר כוכבא, לעומת זאת, זכה לעידודם של רוב החכמים, ובעיקר של רבי עקיבא, אחד המנהיגים הנערצים של הדור (ירו', תענית פ"ד ה"ה, סח ע"ד). רבי יוחנן בן תורתא, לעומתו, הסתייג מהמרד (שם), וכן הטיפו רבי אליעזר בן פרטא (בבלי, עבודה זרה יז ע"ב) ו(רבי) פפוס בן יהודה לכניעה זמנית לגזרות הדת (בבלי, ברכות סא ע"ב; תנחומא בובר, כי תבוא ד, עמ' 46; תנחומא, כי תבוא ב).
ניגודי הדעות עולים גם ממעשה אחר המיוחס לרבי חנינא בן תרדיון ולבנו: "ומעשה בבנו של רבי חנינא בן תרדיון שיצא לתרבות רעה, תפשוהו ליסטין והרגוהו, ונמצא תפוש לאחר שלשה ימים. נתנוהו בכרכדות, והניחוהו על גבי המיטה, והכניסוהו לתוך העיר, והיו מקלסין לפניו בכבודו של אביו. וקרא עליו אביו המקרא הזה: 'ונהמת באחריתך בכלות בשרך ושארך, ואמרת איך שנאתי מוסר ותוכחת נאץ לבי, ולא שמעתי בקול מורי ולמלמדי לא הטיתי אזני, כמעט הייתי בכל רע בתוך קהל ועדה', וחזר לתחילת המקרא. ואמו קראה עליו המקרא הזה: 'כעס לאביו בן כסיל וממר ליולדתו', ואחותו קראה עליו המקרא הזה: 'ערב לאיש לחם שקר ואחר ימלא פיהו חצץ' " (שמחות רבה, פי"ב הי"ג, עמ' 200). כל הסיפור תמוה, והוא מתבהר מתוך המקבילה במדרש: "מעשה בבנו של רבי חנינא בן תרדיון שנתחבר ללסטים וגילה רזם והרגוהו, והלך אביו ומצאו במדבר, ופיו מלא עפר צרורות, וקרא עליו הפסוק..." (איכה רבה, ג טז, עמ' 128).
כל הסיפור מסתבר אם הליסטים הללו הם כנופיה של לוחמי חירות (ערב מרד בר כוכבא). הבן הלשין עליהם לשלטון והוצא להורג בידי חבריו לשעבר. האב מזדהה עם הרוצחים, משום שהם אינם סתם רוצחים אלא לוחמי חירות. הסיפור מתאים במיוחד לדמותו של רבי חנינא בן תרדיון המצטייר כקנאי קיצוני ומתנגד תקיף לשלטון הרומי. "ליסטים" כאן הם אפוא לוחמי חירות. עם זאת, מי שהגה את המונח "ליסטים" לא ראה את המורדים כקבוצה של צדיקים, אלא עצם השימוש מעיד על ביקורת מסוימת, כמו גם הביקורת על אלעזר בן דינאי, ממנהיגי הקנאים בשלהי ימי בית שני (משנה, סוטה פ"ט מ"ט, וראו פירושנו לה).
חלק מהעימותים סביב השאלה של מרדנות או ציות מסתתרת במדרשים העוסקים באבות העולם. כך, למשל, "מדבר ביעקב. 'ויחלום והנה סולם מוצב ארצה וראשו מגיע השמימה והנה מלאכי אלהים עולים ויורדים בו' (בראשית כח, יב). אמר רבי שמואל בר נחמן וכי עלת על דעתך שמלאכי שרת היו והלא לא היו אלא שרי אומות העולם. הראהו שרה של בבל עולה שבעים חָוָקים<sup class="footnote-marker">102</sup><i class="footnote">שלבים.</i>, ושל מדי עולה חמשים ושנים חָוָקים, ושל יוון מאה ושמונים חָוָקים, ושל אדום עולה עולה ואינו יודע כמה. אמר לפניו רבון העולמים תאמר שיש לו ירידה... רבי ברכיה ורבי חלבו בשם רבי שמעון בן מנסיא משום רבי מאיר הראהו שרה של בבל עולה ויורד, ושל מדי עולה ויורד, ושל יוון עולה ויורד, ושל אדום עולה ויורד, אמר לפניו רבון העולמים כשם שיש לאלו ירידה כך יש לי ירידה? אמר לו הקב"ה אל תחת, עלה שאת עולה ואין את יורד. ואף על פי כן נתירא ולא עלה" (ויקרא רבה, כט ב, עמ' תרעא-תרעב). המדרש מתרעם על יעקב שאינו מעז לתפוס את המלכות והשלטון בעולם. כנגד זה, במדרש שיר השירים מיוחסת לרבי מאיר דרשה הפוכה: "רבי חלבו אומר ארבע שבועות יש כאן, השביע לישראל שלא ימרדו על המלכיות, ושלא ידחקו על הקץ, ושלא יגלו מסטירין שלהם לאומות העולם, ושלא יעלו חומה מן הגולה. אם כן למה מלך המשיח בא? לקבץ גליותיהן של ישראל. רבי אוניא אמר ד' שבועות השביען כנגד ד' דורות שדחקו על הקץ ונכשלו, ואלו הן, אחד בימי עמרם, ואחד בימי דיניי, ואחד בימי בן כוזבא, ואחד בימי שותלח בן אפרים" (שיר השירים ב א). מדרש זה שימש אבן פינה בהתנגדות לציונות הפוליטית, שהרי הקב"ה עצמו השביע את ישראל לבל ימרדו אף פעם. בן דיניי הוא אותו "רוצחן" שהוזכר במשנה סוטה פ"ט מ"ט. בן כוזבא הוא מרד בר כוכבא. ימי עמרם ושותלח בן אפרים הם אותם בני אפרים שהעזו למרוד במצרים ולעלות בכוח לארץ ישראל, ונהרגו על ידי אנשי פלשת. במדרשים מופיעות עמדות שונות ביחס למרד זה, על כל פנים הדברים מתייחסים לאחת המרידות, בגנות (או בשבח) מרד בר כוכבא או מרד אחר<sup class="footnote-marker">103</sup><i class="footnote">לניתוח העדויות ראו היינמן, אגדות, עמ' 141-137.</i>.
כך גם מחלוקת המדרשים האם יהודה ניגש ליוסף בענווה כדי לפייסו (בראשית רבה, צג ו, עמ' 1154; צג ט, עמ' 1158), או בכעס, תוקפנות ורוגז תוך הכנות למלחמה (בראשית רבה, צג יד, עמ' 1162; צג ו, עמ' 1155). המדרשים המגנים את יעקב שקרא לעשו "אדוני" ומסבירים שקריאה זו גרמה לדחיית המלכות מישראל מבטאים התנגדות ליחס של כבוד לשלטונות, וההתנגדות לברית בין אבימלך לאברהם מבטאת התנגדות דומה. מחלוקת המדרשים פנים רבות לה; לא באנו לסכם את התופעה אלא להציג גישות מרכזיות שאין טעם לפשר ביניהן, והן מבטאות חילוקי דעות, ומן הסתם גם שינויים עקב מאורעות, מרידות ולקחן<sup class="footnote-marker">104</sup><i class="footnote">ראו שרמר, חכמים ושלטון.</i>.
מסכת ידים מסתיימת בדרשת הכתוב. בדרך זו מסתיימות מסכתות רבות בפסוקים הבאים לעורר ולהנעים. לעתים אין הם קשורים למשנה, אך במקרה שלנו הפסוק הוא לב המשנה.

נספח א

<b>במשנתנו מתנהל דיון על עמון ומואב האם בשנת השביעית יפרישו מעשר עני או מעשר שני (פ"ד מ"ג). מהדיון שם משמע שבמצרים הסמוכה לארץ ישראל הרימו בשנת שביעית מעשר עני לטובת עניי ארץ ישראל, וכך החליטו גם לגבי עמון ומואב. אמנם מופיעים שם עוד נימוקים להחלטה, אבל נראה שהתמיכה בעניי הארץ הייתה אחד הגורמים המשמעותיים בהכרעה ההלכתית. זו העדות הקדומה ביותר לתמיכה כספית של בני התפוצות היהודיות בעניי ארץ ישראל. בתולדות ישראל הפכה תמיכה זו למרכיב מרכזי בשלושה תחומים עיקריים:
א. תשתית כלכלית לבני ארץ ישראל. היבט זה מתברר ומתבלט לראשונה במכתביהם של בני הארץ לבני הגולה בתקופת הגאונים<sup class="footnote-marker">310</sup><i class="footnote">גיל, ארץ-ישראל, עמ' 499-492 (סעיף 812).</i>.
ב. תשתית כלכלית לישיבות בארץ ישראל. בתקופת הגאונים הכוונה בעיקר לישיבת ירושלים, בימי הביניים המאוחרים לישיבות השונות בארץ, וכן ליישוב היהודי בכללותו.
ג. ביטוי להגמוניה ולקדושה של ארץ ישראל. היבט זה התערער כבר בתקופת הגאונים. בתקופה זו מי שתרם לישיבת ירושלים ביטא את עליונותה הדתית של ארץ ישראל, ברם כבר בתקופת הגאונים קראו חכמי בבל תיגר על ההיבטים החברתיים והמוסדיים של עליונות זו. מאוחר יותר נשארה ארץ ישראל מרכז מיוחד באופיו, אך ללא הגמוניה משמעותית על התפוצות. למרות דעיכתה של ההגמוניה הארץ-ישראלית נשאר מוסד איסוף התרומות על כנו. חכמי ארץ ישראל שלחו שליחים לתפוצות (שד"ר) ואלו זכו לכבוד, למעמד וכמובן גם לתרומות נכבדות.
בתקופת המשנה והתלמוד אין בידינו פרטים כה רבים על תמיכת בני התפוצות בבני ארץ ישראל. התמונה שלפיה היישוב היהודי בארץ הוא עני ונזקק לסיוע אינה עולה במקורות ארץ ישראל. אי אפשר לקבוע שקהילת ארץ ישראל הייתה ענייה יותר מקהילת בבל, מצרים או רומא, ותחושת הדחק אינה עולה. אמנם נזכרים עניים רבים אך לא תחושה של קרבן מיוחד הנדרש מתושבי ארץ ישראל, אף שמספר המקורות ההיסטוריים מתקופת המשנה והתלמוד, ואיכותם כמייצגי ההיסטוריה הלאומית, עולים בהרבה על מספר המקורות מתקופת הגאונים.
השאלה העולה היא האם בתקופת המשנה והתלמוד היה סיוע כספי מאורגן מהתפוצות לעניי ארץ ישראל. נפתח את דיוננו במקדש.
כידוע מצוות מחצית השקל חלה גם על יהודי התפוצות, וחכמים, כמו גם יוספוס, מספרים על סכומי הכסף הגדולים שנאספו לטובת המקדש בירושלים. את המקורות אספנו במבוא למסכת שקלים. ברם המקדש אינו מתואר כנצרך, להפך, המקדש הוא עשיר ביותר. יהודי התפוצות השתתפו בהחזקתו ובתרומות ללא כל חובה הלכתית. ברם תרומות אלו לא נועדו להחזקת עניי ארץ ישראל או להחזקת היישוב כולו, אלא לקיום המרכז בירושלים. מבחינה חברתית וכלכלית אין זה משנה כמובן מדוע הוזרמו התרומות, ואפילו השאלה למה הן יועדו היא משנית. בפועל התרומות, המתנות ומחצית השקל הן כולן הזרמת הון לארץ ישראל, וממילא סיוע לכלכלתה, אבל מבחינה רעיונית אין הן משרתות את הארץ או את תושביה אלא את היוקרה וההגמוניה של המקדש.
סיוע כספי עקיף היה גם בעצם העלייה לארץ, בעלייה לרגל מהתפוצות ובקבורה בארץ. כל אלו הם ביטויים לקדושת הארץ ויש להם היבט כלכלי, אך לא בכך עסקנו<sup class="footnote-marker">311</sup><i class="footnote">לא נעסוק בשאלה ממתי החלו בני התפוצות להיקבר בארץ, על כך ראו גפני, קבורה; גפני, הארץ. אשר לעלייה לרגל: בימי הבית היא הייתה כמובן רבה ביותר, אך גם לאחר החורבן לא פסקה. אין לנו נתונים כמותיים על עלייה זו, ועל כל פנים תוצאותיה הכלכליות הן משניות. </i>.
לאחר החורבן פסק כמובן זרם התרומות למקדש. האם סייעו בני התפוצות מבחינה כספית למרד בר כוכבא, או לשיקום לאחר החורבן במרידות? על כך אין לנו עדות מהמקורות.
בטרם נמשיך עלינו להזכיר את מסקנותינו בנספח למסכת פאה. חכמים אינם דורשים לעצמם סיוע כלכלי לאורך כל תקופת התנאים. הם עסוקים מאוד במציאת עזרה לעניים, ורואים בתמיכה בעניים את מימושה של מצוות צדקה. רק בתקופת האמוראים עולה התביעה לסיוע כספי לחכמים עצמם, ומתפתח מודל חדש של מצוות צדקה – תמיכה בתלמידי חכמים עניים ובלומדי תורה בכלל. על רקע זה ברור מדוע משנת ידים מדברת על תמיכה בעניים ולא על תמיכה בתלמידי חכמים.
מערכת הקשרים עם התפוצות נבחנה על ידי ש' ספראי<sup class="footnote-marker">312</sup><i class="footnote">ספראי, ארץ ישראל והתפוצות.</i>. ברור שארץ ישראל נחשבה למרכז החיים היהודיים וקיימה עם התפוצות יחסים של הגמוניה ופריפריה. אמנם יהדות בבל ניסתה להשתחרר ממרותה של ארץ ישראל<sup class="footnote-marker">313</sup><i class="footnote">גפני, הארץ.</i>, ברם הניסיונות נעשו בעדינות ולא בצורה בוטה, ומבלי להיכנס לפרטים ניתן לקבוע שלא הייתה קריאה פומבית להינתק מארץ ישראל. ההגמוניה של הארץ התבטאה, לדברי ספראי, בלימוד תורה, בעלייה של חכמים לארץ ישראל ללמוד תורה, בקביעת ראשי חודשים ועיבורי שנים, במוסד השליחות שבמסגרתו הגיעו שליחים לתפוצות וניהלו אותן, בקבורה בארץ, במינוי מנהיגים מקומיים לתפוצות השונות ובתופעות נוספות. האם כבר בתקופה זו נוסד מוסד קבע של תמיכה כספית בתושבי הארץ? האם תושבי הארץ נתפסו כעניים הזקוקים לסיוע? השאלה חשובה הן להבנת ההגמוניה התרבותית של ארץ הקודש והן להבנת חיי הכלכלה של היישוב היהודי בארץ. ספראי במאמרו עוסק בשאלה רק כבדרך אגב.
במסגרת זו הוא מזכיר את מכתבו של הקיסר יולינוס (363-361) שבו הוא מספר בלשון דיפלומטית שהפציר בנשיא להוריד את דמי השליחות. ניתן להבין שהשליחים (אפוסטולים) שנשלחו מארץ ישראל אספו כסף לטובת הנשיאות בארץ (ו/או לטובת בני הארץ), ברם ניתן גם לפרש שהכספים יועדו להחזקת השליחים עצמם, ואכן התלמוד מספר על חכם שביקש להתמנות לשליח כדי לשפר את מצבו הכלכלי האישי: "רבי חייה בר אבא אתא לגבי רבי לעזר, אמר ליה פייס לי לרבי יודן נשייא דיכתוב לי חדא איגרא דאיקר, ניפוק לפרנסתי לארעא ברייתא. פייסיה וכתב ליה. 'הרי שילחנו אליכם אדם גדול, שלוחינו וכיוצא בנו עד שהוא מגיע אצלינו' " (ירו', חגיגה פ"א ה"ח, עו ע"ד; נדרים פ"י ה"ח, מב ע"ב – רבי חייא בר אבא בא לפני רבי אלעזר, אמר לו שכנע את רבי יהודה נשיאה שיכתוב לי איגרת כבוד [המלצה], אצא לפרנסתי לארץ חיצונית [לחוץ לארץ]. שיכנעו וכתב לו...). כמו כן בירושלמי מועד קטן: "שמעון בר בא אתא לגבי רבי חנינה. אמר ליה כתוב לי חדא איגרא דאיקר, ניפוק לפרנסתי לארעא ברייתא. אמר לו למחר אני הולך אצל אבותיך, יהו אומרים לי: נטיעה אחת שלחמדה שהיתה לנו בארץ ישראל, היתרתה לה לצאת לחוץ לארץ?!" (פ"ג ה"א, פא ע"ג). כאן הממליץ המיועד הוא רבי חנינא ראש חכמי הארץ, ולא הנשיא כמו בסיפור הראשון. הבדל נוסף הוא שהנשיא נענה לבקשה (בהמלצת רבי אלעזר), ואילו רבי חנינא מתנגד לכך.
היבט מעניין יש בהלכות הקשורות למצוות התלויות בארץ. כידוע מצוות אלו חלות רק בארץ, אך בנספח למסכת שביעית ראינו שבין חכמי בבל היו שטענו שיש לשמור עליהן, בצורה חלקית לפחות, גם בחוץ לארץ, ואולי אף לאכול את התרומות בטהרה שם, או להביאן לארץ כדי לאכלן בטהרה. חכמי ארץ ישראל הסתייגו יותר מהרמת תרומות ומעשרות בחוץ לארץ, ובמיוחד התנגדו להבאתם לארץ. אחד הנימוקים הוא שמא יצאו הכוהנים מהארץ לחוץ לארץ לאסוף תרומות ומעשרות, ואכן מסופר על כוהן שביקש לרדת מהארץ כדי לאסוף רכוש בחוץ לארץ (ירו', מועד קטן פ"ג ה"א, פא ע"ג). בין השיטים אנו שומעים על העברת מעשרות ותרומות לארץ ישראל, ואחד המודלים המופיעים בתלמוד הבבלי הוא להרים את התרומה ולהעבירה לאכילה בטהרה בארץ ישראל. חשוב לציין שהיזמה לכך אינה באה מצד חכמי הארץ אלא להפך, הם מתנגדים לכך, כפי שהראינו בפירושנו לחלה פ"ד מי"א. מבחינה חברתית חכמי הארץ מעדיפים להדגיש את קדושתה וייחודה של ארץ ישראל יותר מאשר את הרווח הכספי לתושבי הארץ. גם כאן איננו יודעים מה הייתה המשמעות הכלכלית של תופעת העלאת מעשרות ותרומות לארץ.
במאמרו על הקשרים עם התפוצות ספראי מדגיש את נסיעותיהם של חכמים לתפוצות, ברם ברוב הסיפורים והעדויות לא נזכרת גביית כספים למען תושבי הארץ. עדויות על גביית כספים יש רק מסיפורי אמוראים על תנאים: "מעשה בירבי אליעזר ורבי יהושע ורבי עקיבה שעלו לחולת אנטוכיא על עסק מגבת חכמים" (ירו', הוריות פ"ג ה"ז, מח ע"א; ויקרא רבה, ה ד, עמ' קי-קיא). שני חכמי דור יבנה קיימו אפוא מגבית, מן הסתם למען חכמי הארץ או למען תושביה, בחוץ לארץ. סיפור שני הוא באסתר רבה: "עובדא הוה בגברא חד דהוה שמיה ברבוהין, הלכו רבותינו אצלו על עסק מגבת חכמים..." (ב ג – מעשה באדם אחד שהיה שמו ברבוהין, הלכו רבותינו אליו בשביל עסקי מגבת חכמים). גם כאן נראה שהמעשה היה בחוץ לארץ, אבל השם "ברבוהין" עשוי להיות גם מארץ ישראל.
מהי אותה "מגבת חכמים"? אפשר לפרשה כמגבית שמבצעים או יוזמים החכמים כפרנסי ציבור לטובת עניי דורם. ואכן, כמה וכמה ידיעות קיימות כבר בתקופה התנאית על חכמים כפרנסי ציבור. שניים מהבולטים הם רבי אליעזר, הידוע כפרנס עניים<sup class="footnote-marker">314</sup><i class="footnote">רבי אליעזר – ירו', פאה פ"ח ה"ד, כא ע"א; לרבי עקיבא – ראו בהערה הבאה.</i>, וכן רבי עקיבא<sup class="footnote-marker">315</sup><i class="footnote">משנה, מעשר שני פ"ה מ"ט, וראו פירושנו לה, ומקורות אמוראיים רבים; ספראי, רבי עקיבא, עמ' 23; בבלי, קידושין כז ע"א.</i>. שניהם נזכרים כמנהיגיה של אותה מגבת חכמים. תודוס איש רומי, בן דור יבנה לכל המאוחר, מתואר בירושלמי כמי "דהוה משלח פרנסתהון דרבנן" (מועד קטן פ"ג ה"א, פא ע"ד; פסחים פ"ז הי"א, לד ע"א)<sup class="footnote-marker">316</sup><i class="footnote">במקבילה הבבלית, פסחים נג ע"ב, תודוס מתואר כמי ש"מטיל מלאי לכיס של תלמידי חכמים".</i>. הדברים מופיעים רק מפיו של האמורא רבי חנניה, ואילו במקורות התנאיים תודוס מתואר כאיש חשוב אך לאו דווקא כתורם נכבד (תוס', ביצה פ"ב הט"ו ועוד). במדרשי ארץ ישראל נמצא סיפור מלבב על רבי טרפון שנתן כסף לרבי עקיבא לקניית אחוזה בשותפות, רבי עקיבא מכר אותה ונתן כסף לסופרים ולמשנים "ולאילין דילפון באורייתא" (ולאלו שלומדים תורה)<sup class="footnote-marker">317</sup><i class="footnote">ויקרא רבא, לד טז, עמ' תתיב ומקבילות רבות. ראו שינויי נוסח במהדורת מרגליות שם.</i>. ושוב, הסיפור מופיע רק במקורות אמוראיים, והביטוי "אילין דילפון באורייתא" חסר בחלק מכתבי היד העיקריים.
בשנת בצורת אחת נכון היה רבי לסייע ללומדי תורה אך לא לעמי הארץ. מהסיפור ברור שתלמידו, רבי יונתן, התנגד לכך, וגם רבי עצמו, או עורך הסוגיה, מודה בטעות. שוב, הסיפור מופיע רק בתלמוד הבבלי (בבא בתרא ח ע"א), וקשור למאבק בעמי הארץ ולא לתמיכה בתלמידי החכמים. המאבק בעמי הארץ והאיבה אליהם הם מוטיב בבלי בלבד<sup class="footnote-marker">318</sup><i class="footnote">ראו הנספח למסכת דמאי.</i>. אם כן, לא זו בלבד שהסיפור הוא בבלי בלבד, אלא שספק אם הוא שייך לענייננו.
ברם אפשר גם שמגבת חכמים היא מגבית עבור חכמים עצמם, מציאות ותפיסה רעיונית שהתפשטה רק בתקופה האמוראית. ואכן, העדויות למגבת חכמים הן כאמור אמוראיות, אם כי על תנאים.
אם כן, משנתנו היא המקור הבטוח הקדום ביותר למגביות של צדקה עבור בני ארץ ישראל. יתר העדויות פחות ברורות מבחינה כרונולוגית, אבל אפשר לצרפן בזהירות ולראות בכך תמונה כללית של איסוף ממון לטובת עניי הארץ.
בתחום זה מעניינת ההשוואה בין העולם הנוצרי המתפתח לבין הנוהג היהודי. בספרות הפאולינית הקשורה במסעותיו ובשמו של פאולוס מופיע המונח "מגבית הקדושים" (λοεγίας τής είς τοúς άγίοις). "מגבית הקדושים" הייתה מוסד חברתי ורעיון אידאולוגי חשוב בנצרות הקדומה. הוא נזכר באיגרותיו הראשונות של פאולוס (אל הרומיים 15:24-271; אל הקורינתים II 8:4; 9:2). איננו יודעים מה היה היקפה של מגבית זאת ותדירותה, אך לפחות לפי פרשנות אבות הכנסייה הייתה תדירה ושגרתית. אמינותה של עדות זו ראויה לביקורת, ואין זה בתחומי הדיון. "מגבית הקדושים" נועדה לטובת חברי הקהילה הנוצרית בירושלים; מדובר בפעילות שעיקרה בשנות החמישים והשישים של המאה הראשונה, רובה עוד כשהמקדש היה קיים, והייתה הדרך הארגונית לביטוי שלושה ערכים שעמל פאולוס להחדיר בקהילות הנוצריות שייסד:
א. חשיבות הצדקה.
ב. חשיבות התמיכה ב"קדושים", כלומר במנהיגי הכנסייה. אמנם היא מיועדת לעדה בירושלים, אך טומנת בחובה עידוד לכל תמיכה באנשי הכנסייה, כלומר הפניית משאבי הצדקה גם, או אולי בראש ובראשונה, למנגנון הכנסייתי<sup class="footnote-marker">319</sup><i class="footnote">המונח צדקה (διακοννίας) נזכר במפורש באיגרת אל הקורינתים II 9:2.</i>.
ג. הגמוניה וקדימות (Priority) של העדה בירושלים, כבכירת העדות הנוצריות.
אנו נתמקד בעיקר בהיבט השני. ההיבט הראשון נדון בספרות המחקר, וברור שהכנסייה הנוצרית הקדומה אימצה בהתלהבות את התביעות היהודיות לצדקה וגמילות חסדים, וניתן אף לומר שהיא העצימה מגמה זו אף יותר מכפי שיש לה ביטוי בספרות חז"ל. המרכיב השלישי, מרכזיותה של ירושלים, נדון אף הוא במחקר ולא נרחיב בו. שני המרכיבים הראשונים הם חלק מהמסר של הנצרות הקדומה, ואף המאוחרת; המרכיב השלישי מתאים בעיקר לתקופה הפאולינית הראשונה ומאוחר יותר, בתפיסה הפאולינית הראדיקלית, שונה מעמדה של ירושלים, ולא כאן המקום להרחיב בכך. פאולוס עצמו הואשם על ידי אנשי ירושלים בהעדפת התפוצות, בערעור מקומה המרכזי של המסורת היהודית בתוך הנצרות המתחדשת ובזלזול במקדש. "מגבית הקדושים" היא אפוא דרכו לאזן בין האשמות אלו (שאותן הוא הכחיש, אך הן היו נכונות), לבין ההגמוניה והמרכזיות של ארץ ישראל.
מטרתו של דיון זה היא לברר האם פאולוס יצר בעצמו את הרעיון של מערכת תמיכה כספית במנהיגי הכנסייה, או שמא העתיק מודל קיים, ואם אכן היה מודל קיים (בחברה היהודית) מה ניתן ללמוד מהנוהג הנוצרי על אביו מולידו היהודי.
האם הייתה מערכת יהודית קודמת שהייתה עשויה לשמש לפאולוס כמודל? דומה שיש להבחין בין המקדש לבין הנוהגים של חכמים, שעיקר העדויות להן הן מהמאה השנייה ואילך.
כאמור, המקדש גבה כספים שנתרמו בארץ ובחוץ לארץ (מחצית השקל). תרומה זו לבשה אופי של מס, אם כי לפחות בתפוצות היה זה מס "התנדבותי" שקיבלו יהודים על עצמם. הכספים נועדו אך ורק למקדש עצמו, וכמעט לא הייתה דרך (חוקית) להעביר את הכספים לכוהנים עצמם אלא כשכר ישיר עבור שירותים שסיפקו למקדש<sup class="footnote-marker">320</sup><i class="footnote">ראו משנה, שקלים פרק ה. המונח "דרך חוקית" מתייחס להלכה של חז"ל. עדיין יש מקום לטעון שבית המקדש התנהל לפי אורחות הצדוקים שאיננו יודעים מה היו, או שמא היו לו חוקים אחרים המושפעים מהווי המזרח ומהמסורת היהודית הקדומה. שאלה זו מצויה מחוץ לתחום דיוננו.</i>. מצד שני הוזרמו אל הכוהנים מעשרות ותרומות מיהודי הארץ והתפוצות. המתנות הורמו ונשלחו לירושלים, אף שבתורה אין חובה להביאן לירושלים אלא רק לתת אותן לכוהנים וללוויים בלבד. מערכת "מגבית הקדושים" אינה נראית כמבוססת על מודל זה של שליחת תרומות ומעשרות. אין בה כל פרט המאפשר לדמות אותה למערכת המסים שבתורה. גם המינוח שפאולוס נוקט בו שונה מזה שבתורה. לכל היותר יכול היה המקדש להוות מקור השראה כללי, אך לא מודל לחיקוי ארגוני. כאמור בנספח למסכת פאה, בתקופת התנאים לא דרשו חכמים כספים לעצמם, אם כן גם זה לא היה מודל אפשרי שאותו יכול היה פאולוס להעביר לעדה החדשה שיצר.
במדרש תנאים לדברים שנינו: "רבי אליעזר אומר נדרים ונדבות שאדם מביא לבית הבחירה לבו מנדבו לתלמוד תורה. רבי ישמעאל אומר מעשר שני שאדם מביא לבית הבחירה, נכנס ללשכת הגזית ורואה חכמים ותלמידיהן יושבין ועוסקין בתלמוד תורה, לבו מנדבו לתלמוד תורה. דבר אחר 'למען תלמד' להוציא חרש שוטה וקטן. 'כל הימים' בין בארץ בין בחוץ לארץ, 'להביאם' לתלמוד תורה. יכול אין אדם מחוייב בתלמוד תורה אלא משום הבאת מעשר? תלמוד לומר 'ליראה', לא משום הבאת מעשר" (מדרש תנאים לדברים, יד כב, עמ' 78-77). לכאורה זהו מקור תנאי התובע, או מצדיק, תרומה כספית לחכמים, ומעמיד תרומה זו כקרבן, ברם החומר השייך למדרש זה לוקט ממדרש הגדול. אמנם מדרש הגדול מכיל קטעים שלמים מהמכילתא לדברים שאבדה, אך משפט זה מתאים כנראה יותר לתקופה האמוראית. המדרש מצדיק מתן תמיכה לחכמים כתחליף למעשר ולקרבן, וקשה להלום גישה זו לתקופת התנאים. עדויות רבות נוספות הבאנו בנספח לפאה בדבר ההבדל בין התפיסה האמוראית לתפיסה התנאית, וברור למדי שבתקופת התנאים לא תבעו חכמים לעצמם לא את המעשרות, לא מעשר עני ואף לא סתם צדקה או תמיכה כספית.
לעומת כל זאת, העמדה שהציע פאולוס מצדדת בתשלום שכר ותרומות לפחות למנהיגים המרכזיים. יש בכך הכשר אידאולוגי וחברתי למדיניות שחז"ל התנגדו לה. הכרעות אלו של פאולוס חורגות, אפוא, מהמוכר בספרות חז"ל התנאית. מעתה, אפשרויות מספר לשחזור התהליך ההיסטורי:
1. הקהילה הנוצרית פיתחה מודל עצמאי של תמיכה במנהיגי הכנסייה ובעדה הירושלמית. התפיסה בדבר ההגמוניה והחשיבות של העדה הירושלמית הושפעה עמוקות מספרות חז"ל, ואולי אף אפשר לנסחה כאימוץ של המסורת היהודית, ברם התמיכה הכספית והשחרור מעול הפרנסה אינם מתאימים למקובל בחברה היהודית. פאולוס שאף, אפוא, למיסוד הנהגת הקהילות הנוצריות, והקדים את החברה היהודית בהבנת צורכי המיסוד. מאוחר יותר אימצו אמוראי ארץ ישראל ובבל את החידוש הנוצרי כתוצאה מהשפעת הדגם הנוצרי, או כתוצאה מהליכי מיסוד עצמאיים.
2. בחברה היהודית היה הנוהג של תמיכה בחכמים קיים כנוהג מיעוט, או אולי אפילו כדרך המלך. חז"ל התנגדו לכך מסיבות אידאולוגיות, אך התנגדותם לא מנעה את התרומות ואת הסטייה של הציבור וחכמיו מדרך המלך שהם עצמם עיצבו. פאולוס אימץ את הנוהג היהודי בגלוי, בעוד שחכמים אימצו אותו בפועל (ומאוחר יותר) תוך גילוי של הסתייגות אידאולוגית, אך תאורטית.
3. החלוקה בין המקורות האמוראיים והתנאיים מופרזת. אמנם בספרות התנאית לא נשמרו עדויות על תמיכה כספית בחכמים, אך מבחינה מתודולוגית דרך מחקר מפרידה זו אינה מוצדקת. כלומר המקורות האמוראיים שימרו מסורות תנאיות שנשמטו דווקא בספרות התנאית הנחשבת במחקר ל"מקורית" ו"רֵאלית" יותר.
4. כל איסוף המקורות התלמודיים הוא בזבוז זמן ואנרגיה, ומקורות אלו אינם משקפים מציאות היסטורית. פרשנות עקרונית זו מופיעה רבות במחקר, אם כי בשנים האחרונות ירד מעט קרנה בציבור החוקרים.
לא כאן המקום לדיון מתודולוגי מקיף בשלוש האפשרויות האחרונות. נסתפק בכך שאת ההצעה האחרונה יש לדחות לאור הניסיון המצטבר בחקר מקורות תלמודיים כמקור היסטורי. ההצעה השלישית חוזרת לדרך הלימוד המסורתית של מקורות ישראל, והיא עומדת בניגוד לניסיון המדעי המצטבר. להערכתנו, ההסבר הראשון מתאים יותר לתמונה הכללית המוכרת. הווה אומר שפאולוס מציג מודל ארגוני ממוסד הרבה יותר מאשר אפשר להבין מתוך האיגרות ומעשי השליחים. אם חיבורים נוצריים אלו אכן משקפים את ההוויה הנוצרית הרֵאלית, הרי שהקהילות הגיעו לרמת מיסוד גבוהה ביותר כבר בדור הראשון להתפשטות הנצרות בתפוצות. בחברה הרומית הכללית, ובמידת מה גם בחברה היהודית, הייתה ההנהגה בידי שכבות העשירים, על כן ניתן היה לדרוש ששירות ציבורי ייעשה בהתנדבות וללא תשלום. ההחלטה לבזר את ההנהגה בכל שכבות הציבור חייבה פתרון לשאלת מימון חייהם של המנהיגים הבאים מהרובד הכלכלי הפחות מבוסס. פאולוס, כמנהיג חדש ומהפכן, הבין זאת מיד, ואילו חז"ל דבקו במודל הקדום עוד 4-3 דורות, עד שנאלצו לשנות את המדיניות בלחץ המציאות והצורך במיסוד<sup class="footnote-marker">321</sup><i class="footnote">בספרות חז"ל נתפס העיסוק במלאכה כערך רוחני, "מצווה", והחובה להימנע משכר כספי עבור לימוד תורה משתלבת עם היחס למלאכה, כל זאת במסגרת האוטופיה הכלכלית של חכמים. ראו ספראי, הכלכלה, עמ' 314-304. האוטופיה שחז"ל מציגים משתלבת בחשיבה האוטופיסטית ההלניסטית והרומית. בשתי החברות היה תיאור הכלכלה הטבעית מנותק לחלוטין מהמציאות, ואפילו לא התכוונו באמת לחתור אליו. בספרות הנצרות, לעומת זאת, אין הד לאוטופיה כלכלית זו. ניכר שהספרות הנוצרית משקפת אנשים מרובד חברתי נמוך, אלו העובדים בפועל, ולאלה לא היה זמן ומשאבים להתייחס לעבודתם כאל נכס רוחני. הם ראו בחיי העבודה הכרח בלתי רצוי. מן הראוי לפתח ולברר את הטיעונים שבהערה זו.</i>.
בחברה היהודית היה איסוף הצדקה בתקופת התנאים בחוץ לארץ לטובת העניים. מטרתו הייתה לסייע לעניי הארץ (בעיקר בשנת שביעית) ולהבליט את מרכזיותה של הארץ וקדושתה. לפי העדויות היה הרעיון קיים, אך לא היה זה נוהג מקיף אלא תופעה נקודתית. פאולוס אימץ מודל זה, העצים והרחיב אותו, ושינה את יעדי האיסוף מהעניים לטובת אנשי הקהילה בכלל, ובעיקר לטובת מנהיגיה.

נספח ב

<b>הקדמה</b> 
אנו נדרשים למדרש זה במפורט משום שהוא מכיל חומרים הנוגעים לסוגיות שדנו בהן בפירושנו בכלל, ובפירושנו למשנת ידים בפרט. נספח זה נכתב בפועל בידיי בלבד (ז"ס), אבל הוא מהווה תשלום של חוב קדוש למורי ורבי, אבי ושותפי ז"ל. ראשית היכרותי המעמיקה עם המדרש הייתה בסמינר משותף של אבי עם ידידו ושותפו, פרופ' דוד פלוסר. הסיכומים של אותו סמינר שמורים אתי והם כוללים אבחנות פרטניות רבות שחלקן הקטן בא לידי ביטוי במהלך דיון זה. במסגרת הסמינר גם עלתה במלוא חריפותה שאלת התיארוך של המדרש. יחדיו שמענו את פרופ' צוקר מציג את דבריו, ואת טענתו שהמדרש הוא חיבור אנטי-קראי (או כולל פולמוס אנטי-קראי). התפעלנו מהדברים, אבל בסופו של דבר הייתה עמדתם המגובשת של מוריי שהחיבור קדום. אגב העיסוק בשיירי תורת החסידים חזר אבא לא מעט למדרש, וגם אנו בלימודינו המשותפים התמסרנו בהנאה ללימודו והוראתו. במקרה או שלא במקרה אף החלפתי את אחותי חנה בהוראת המדרש, עת שכבה בחולייה האחרון.
ניתוח המדרש וזמנו הוא אפוא חוב קדוש, וגם נדרש להבנת מרכיבים לא מעטים בפירוש המשנה והתפתחות ההלכה.
כבר מראשית המחקר הבחינו חוקרים בכך שתנא דבי אליהו רבה הוא חיבור מיוחד, בהיותו חיבור אישי. המשנה, התוספתא, התלמוד והמדרשים הם יצירות אנונימיות קיבוציות של מספר מחברים רב. חכמים רבים העלו הגיגים וקטעי מחשבה, עורכים גיבשו אותם לחטיבות, ועורכים נוספים גיבשו מהחטיבות השונות חיבור שלם. תנא דבי אליהו הוא חיבור אישי. הוא מגובש, יש לו סגנון ייחודי, ויש בו גם סדר פנימי. הסדר כולל אמנם סטיות מסיבות שונות, לעתים הסטייה מהנושא נובעת מסיבות שבאסוציאציה ולעתים מסיבות בלתי ברורות, אך יש ארגון וחתימת יד אישית<sup class="footnote-marker">322</sup><i class="footnote">ראו למשל אלבוים, תדב"ר. </i>. עם זאת, בסך הכולל הוא איננו מסודר. יש בו גושים ערוכים ולהם תוספות מזדמנות, והוא נראה כאוסף דרשות נפרדות שכל אחת בפני עצמה לא הייתה ערוכה, במובן המודרני של מונח זה.
נפתח בהערה מקדימה שאינה קשורה לנושא התיארוך והרקע של המדרש. באופן כללי המדרש שהגיע לידינו, גם בכתב יד פרמא שבו לא השתמש איש שלום, עורכו ומהדירו של המדרש, משובש ביותר. אבל דומה שאין אלה רק שיבושי מעתיק, אלא חולשה גדולה של המדרש. אין בו סדר נראה לעין. אלבוים עמל לנסות להסביר את העריכה של ששת הפרקים הראשונים<sup class="footnote-marker">323</sup><i class="footnote">אלבוים, שם.</i>, אבל עדיין אין זה סדר של כל הספר, ואמנם הוא חשף גרעינים של קטעים סדורים אך לא סדר שיטתי. היעדר סדר אינו מהותי, גם ספרים אחרים לעתים מסודרים בסדר אסוציאטיבי בלבד, אבל מעבר לכך, הטיעונים במדרש אינם שלמים, הפסוקים לא תמיד שייכים לעניין והקריאה בו משאירה את הקורא תמה. נסתפק כאן בדוגמה אחת מיני רבות:
מה בין אהבה ליראה? משלו משל, למה הדבר דומה? למלך בשר ודם שצריך לצאת למדינת הים, (ביקש למסור את בנו ביד אפיטרופוס הרשע, אמרו לפניו אוהביו ומשרתיו, אדוני המלך אל תמסור את בנך לידי אפיטרופוס הרשע, עבר המלך על דברי אוהביו ומשרתיו ומסר את בנו לידי אפיטרופוס הרשע), והיו לו שני עבדים, אחד אוהב את המלך וירא ממנו, אחד ירא ממנו ואינו אוהבו, האוהב את המלך וירא ממנו עמד ונטע גנות ופרדסים וכל מיני מגדים כולם, והירא לא עשה כלום, עד שבאת לו איגרת ביד שליח. לימים בא המלך, כיון שנכנס לתוך ביתו וראה תאנים וענבים וכל מיני מגדים כולם, סדר לפניו כנגד דעתו של אוהב. כיון שנכנס אוהב לפני המלך, וראה כל מיני מגדים כולם, נתקררה דעתו כנגד שמחתו של מלך. והירא לא עשה כלום. כיון שנכנס המלך לתוך ביתו וראה כל מיני חרבות כולם, סדר לפניו כל מיני חרבות כולם, נזדעזע דעתו כנגד עצבו של מלך. שנאמר 'טרף נתן ליריאיו' (תהלים קיא ה), זו מדת הדין, 'יזכור לעולם בריתו' (תהלים קיא ה), זה עולם הבא ותורה עמו. 'זכר עשה לנפלאותיו חנון ורחום ה' ' (תהלים קיא ד), זה עולם הזה ותורה עמו, 'זכר לעולם בריתו ויזכור לעולם בריתו' זה שכרו של ירא. שכרו של אוהב מנין? תלמוד לומר 'לא יהיה לך אלהים אחרים' וגו' (שמות כ ג–ו), הא למדתה ששכר האוהב שני חלקים ושכר הירא חלק אחד, לפיכך לא זכו אומות העולם שיאכלו אלא עולם הזה בלבד, אבל ישראל זכו שיאכלו שני עולמים, העוהז והעולם הבא" (פכ"ו, עמ' 141-140)<sup class="footnote-marker">324</sup><i class="footnote"> השאלה של אהבה ויראה היא שאלה מרכזית המנסרת בעולמם של חכמים ושל ישו כאחד. כבר המשנה באבות פ"א מ"ג עוסקת בכך. המסקנה שזה שעושה מאהבה נוחל חיי העולם הבא מופיעה באבות דרבי נתן: "[ויהי מורא שמים עליכם] משל לאדם עושה רצון רבו ולבו גס ברצון רבו [אדם עושה רצון אביו] ולבו גס ברצון אביו. לא דומה זה שהוא עושה מאהבה, לזה שהוא עושה באימה ויראה. זה שהוא עושה מאהבה נוחל חיי העולם הבא, וזה שהוא עובד באימה ויראה שהוא נוחל חיי העולם הזה ואינו נוחל חיי העולם הבא. שכן מצינו באבות הראשונים שעבדו באימה ויראה ונחלו חיי העולם הזה וחיי העולם הבא" (אבות דרבי נתן, נו"ב פ"י, עמ' 26). המשל באבות דרבי נתן הוא צורה אחרת של המשל שלנו. גם בו יש שני מתחרים לאהבתו של האב או האדון, האחד עובד מיראה והאחר עובד מאהבה ונוחל עולם הבא. אבל בעל תנא דבי אליהו מוסיף שהעובדים את ה' מיראה הם הגויים, וזו תוספת שאיננה בנוסח הקודם. הכוונה לנוצרים, או אולי לעובדי זרתוסטרא. הדיון בנושא עבודה מאהבה או מיראה רחב ובדרך כלל עדיף העושה מאהבה, כגון מכילתא דרבי שמעון בר יוחאי, כ ו, עמ' 148; ספרי דברים, לב, עמ' 54; בשיר השירים רבה, א א, משמש הפסוק כמרכיב מרכזי בנרטיב של המרטיריום. עם זאת היו אמוראים שהעדיפו שילוב של אהבה ויראה, כגון "עשה מאהבה ועשה מיראה. עשה מאהבה, שאם באת לשנוא דע כי אתה אוהב ואין אוהב שונא, עשה מיראה, שאם באת לבעוט דע שאתה ירא ואין ירא מבעט" (ירו', ברכות פ"ט ה"ה, יד ע"ב ועוד). ראו אורבך, חז"ל, עמ' 370-348, ולא כאן המקום להרחיב. מכל מקום, בעל תנא דבי אליהו מדגיש את האהבה פעמים רבות, וממשיך בכך את שיטת רבי עקיבא. מבחינת המשל זו דוגמה להתפתחות המשל גם מבחינה רעיונית וגם מבחינה ציורית. המשל באבות דרבי נתן חיוור ובתנא דבי אליהו ספרותי יותר, ומסתמך על כך ששומעיו מכירים את המשלים.</i>. שני משלים, ושניהם קטועים. האחד הוא המלך שנתן את בנו לאפיטרופוס רשע; המשל במלואו מופיע להלן פכ"ח עמ' 151-150. המשל השני הוא שני עבדים שהיו למלך, שניהם עשו את שנתבקשו אך אחד השקיע ופיתח והשני רק שמר על הקיים. לכל אחד ממצבים אלו מקבילות (תנא דבי אליהו, טז, עמ' 72); פירשנו אותו בהרחבה במבוא למסכת ידים. העורך כאן מסתמך על כך שקוראיו מכירים בעצם את המשלים והם משלימים את המשל הראשון, ולכן למעשה קטע את המשל הראשון. המשל המשוחזר הוא שהמלך נתן את בנו (תורתו) למי שעובד רק מתוך יראה, וזהו אפיטרופוס רשע.
המחבר מסתמך הרבה על פסוקים, אבל לעתים קרובות אין כל קשר בין הפסוק למסקנה. תופעה זו מתחוללת גם ביתר מדרשי האמוראים וקשה לכמת אותה, אך לפי תחושתי היא קיצונית הרבה יותר במדרש שלפנינו. המשלים שבחיבור הם לעתים קרובות בלתי מוצלחים, ואין התאמה בין המשל לנמשל. כל הסימנים הללו אינם עוזרים למקם את המדרש במקום ובזמן. משל מוצלח אינו קדום או מאוחר אלא הוא רק מוצלח, ומצאנו משלים קדומים נהדרים ומשלים שבהם המשל בקושי מתאים לנמשל והם קדומים<sup class="footnote-marker">325</sup><i class="footnote">ראו המבוא אצל ספראי ונוטלי, משלי חז"ל. </i>.
שאלות המחקר
השאלות המרכזיות הן <b>ממתי</b> המדרש, ואיזה שלב מחשבתי (כרונולוגי) הוא מייצג בהתפתחות חיי הרוח של העם. בנושא זה עסקו רבים, כפי שנמנה להלן. ברם לדעתי הדרך היחידה לבירור אמִתי של הדברים היא דרך בדיקת הרעיונות המרכזיים שבמדרש, וניסיון לתארך מרכיבים אלו בעזרת מפת היצירה היהודית. ייתכן שהמדרש הוא מדרש "מתגלגל" (להלן), או שעריכתו מאוחרת להיווצרות החומר. במקרה זה לא נגלה את זמן העריכה אלא את תקופת היווצרותו של החומר המדרשי המיוחד במדרש. אם כך די לנו בהישג זה, שכן זמן היווצרותו של החומר הוא הנושא המעניין אותנו, הרבה יותר מזמן עריכתו הסופית<sup class="footnote-marker">326</sup><i class="footnote">במחקר ניטש ויכוח האם תנא דבי אליהו זוטא הוא חלק מתנא דבי אליהו רבה, או חיבור מאוחר בהרבה.</i>. השאלה השנייה שנעסוק בה היא מה <b>הרקע</b> הגאוגרפי של המדרש, האם הוא ארץ-ישראלי, בבלי או ממוצא אחר.
המדרשים שבידינו מתחלקים לשתי קבוצות עיקריות. הקבוצה הראשונה כוללת מדרשים שנערכו החל מהמאה הרביעית-חמישית כבראשית רבה, ויקרא רבה, פסיקתא רבתי, פסיקתא דרב כהנא ותנחומא בובר, ועד מדרשים מאוחרים כמדבר רבה ושמות רבה שזמן עריכתם הוא מהאלף השני. זמני העריכה המדויקים שנויים במחלוקת, ולמעשה אין בידינו תאריכים מוחלטים אלא, לכל היותר, נתונים כלליים. עיקר התיארוך מבוסס על דירוג פנימי, מאילו מדרשים אחרים שאב המדרש הנבדק. כך הצליחו חוקרים בבקיאות מופלאה להצביע על שלושה או ארבעה שלבי התפתחות מקובלים, אם כי פרטי התאריכים המשוערים נתונים במחלוקת. כל המדרשים הנידונים, כולל במדבר רבה ושמות רבה, הם מדרשים <b>יצירתיים,</b> כלומר יש בהם גם חומר מדרשי מקורי שאינו שאוב מהמדרשים הקדומים. החומר החדש והחומר שהועבר ממדרשים אחרים נערך עריכה מסודרת והוא אינו מוצג כליקוט אלא כיצירה מדרשית עצמאית. בעזרת שינויי עריכה קלים הטביעו העורכים את חותמם על החיבור, התאימו דרשות ישנות לצורכיהם החדשים ושרשרו את המקורות למסכת ארוכה ולכידה. המדרשים הללו הם יצירות קבוצתיות של כלל החכמים. מופיעים שם חכמים מדורות שונים (רק מדורות תנאים ואמוראים). העורך מצניע את עצמו ואינו מביע את דעתו במפורש, אם כי לעתים צורת העריכה משקפת עמדות חשובות וחידושי מדרש מרתקים.
בדרך כלל מחלקים את המדרשים ה"יצירתיים" הללו בחלוקת משנה לשלוש קבוצות כרונולוגיות. <b>באחת</b> מדרשים כבראשית רבה וויקרא רבה, שהם מקבילים לתלמוד הירושלמי או מעט אחריו ועוסקים בפרשת השבוע לפי הסדר. קבוצה <b>שנייה</b> במסגרת זו כוללת מדרשים דומים העוסקים בהפטרות (בעיקר בפתיחת ההפטרות, או בפתיחת פרשת השבוע). בקבוצה <b>השלישית</b> מדרש תהילים, או פרקי דרבי אליעזר, שעיקרם ארץ-ישראליים, אך משוקעת בהם גם מתורת בבל, וזמנם מהמאות השישית עד השמינית (התאריכים בלתי מבוססים כלל). לקבוצה <b>הרביעית</b> שייכים מדרשים כשמות רבה, במדבר רבה, תנחומא הנדפס ועוד, כולם מאוחרים עוד יותר ומשוקעת בהם הרבה מתורת בבל.
הגל המאוחר עוד יותר של חיבור מדרשים כ"שכל טוב", פסיקתא זוטרתי, "מדרש אגדה" שהוציא בובר, "לקח טוב", ילקוט שמעוני, ילקוט המדרשים שפרסם מאן, ודומיהם הוא במפורש של ליקוטי מדרשים קדומים. יש בהם כמובן שינויי נוסח מהמדרשים הקדומים, ויש גם חומרים מדרשיים חדשים שאין בידינו. אולי היו ואבדו, נשמרו במסורת שבעל פה או אף חודשו על ידי הלקטנים, אבל באופן כללי הם ליקוטים. הם כתובים על ידי מלקט מוגדר (שלעתים אפילו נשמרה זהותו); הליקוטים הללו נעשו בעיקר באירופה – באיטליה או בדרום צרפת.
תנא דבי אליהו שייך באופיו למדרשים היצירתיים. עם זאת, הוא מדרש חריג בנוף מדרשי חז"ל. בניגוד לרוב המדרשים הקדומים הוא כתוב כיצירה אישית <b>בעלת</b> סגנון מיוחד שיש בו ביטויים ותכונות לשון שאינן בכלל ספרות חז"ל. באופן טבעי היה מקום לחשוב שהוא מייצג ספרות מאוחרת לימי חז"ל, ברם אופיו הוא יצירתי לחלוטין. יתר על כן, יש בו גם מדרשים ורעיונות הנדירים בספרות חז"ל הקדומה, ועל רעיונות אלו נשתדל לעמוד להלן.
החלוקה המוצעת אינה מגדירה דיה את כל המדרשים שבידינו, ולא נרחיב בכך.
אם כן, החלוקה הנראית בעינינו היא:
א. מדרשים יצירתיים;
ב. מדרשים לקטניים מאירופה (דרום צרפת ואיטליה).
המדרשים היצירתיים מתחלקים לארבע קבוצות:
1. מדרשים לפרשות השבוע הדורשים פסוק אחר פסוק (בראשית רבה, ויקרא רבה, תנחומא בובר [?]<sup class="footnote-marker">327</sup><i class="footnote">את מדרש תנחומא בובר ניתן לייחס לקבוצה זו או לקבוצה הבאה. הדרשה מתמקדת בפסוק הראשון של הפרשה, אך מעט גם בהמשך הפרשה. </i> ועוד) – תורת ארץ ישראל התלמודית.
2. מדרשים לפתיחת הפרשות או ההפטרות (פסיקתא רבתי, פסיקתא דרב כהנא, תנחומא בובר [?] ועוד) – תורת ארץ ישראל התלמודית והמדרשית, מעט רמזים לשלטון הנוצרי.
3. מדרשים מאוחרים ארץ-ישראליים: פרקי דרבי אליעזר, מדרש תהילים – תורת ארץ ישראל התלמודית, עם מעט מתורת בבל, אזכור מלכות ביזנץ והכיבוש הערבי.
4. מדרשים מאוחרים המלקטים תורת בבל ותורת ארץ ישראל כאחת: שמות רבה, במדבר רבה, שיר השירים רבה, קהלת רבה, אסתר רבה ועוד.
לפי חלוקה זו תנא דבי אליהו שייך לקבוצה השלישית, שכן אין הוא מדרש שיטתי לספר בתנ"ך, אך הוא מדרש מיוחד שאינו נכנס לקטגוריות הספרותיות הללו, ובכלל, לא כל המדרשים מצויים באחת הקטגוריות שנזכרו. כך, למשל, אבות דרבי נתן אופיו מיוחד, וכן מדרשים אחרים. מבחינה היסטורית חשוב לתארך את תדב"ר כדי לנצלו כמקור מידע להתפתחות ההלכה ועיצובה.
בספרו על אבות דרבי נתן הראה קיסטר<sup class="footnote-marker">328</sup><i class="footnote">קיסטר, אבות דרבי נתן.</i> שאבות דרבי נתן הוא "מדרש מתגלגל", כלומר היה לו גרעין ערוך קדום ודרשנים שונים התירו לעצמם להוסיף רעיונות, משפטים, מדרשים וסיפורים נוספים. ואכן בכתבי יד נתגלו תוספות שונות מעין אלו. במקומות שונים נערכו שני הנוסחים של המדרש, וכל אחד מהם המשיך להתגלגל ולהתפתח כעץ הזה שהוא גדל, מוסיף ענפים ומחסירם, בבחינת "מה נטיעה פרה ורבה, אף דברי תורה פרין ורבין" (תוס', סוטה פ"ז הי"א ומקבילות רבות המפתחות את המדרש). דומני שיש להחיל תובנה זו על חלק גדול מהמדרשים האמוראיים. תובנה זו מסבירה טוב את היחס בין תנחומא בובר לתנחומא הרגיל, את הפסקאות המצויות רק בחלק מכתבי היד של בראשית רבה, פסיקתא ופסיקתא דרב כהנא, ואולי גם את מערכת היחסים של "מדרשי הגאולה" השונים. אפשר שגם תנא דבי אליהו הוא מדרש מתגלגל, אם כי הסיכויים לכך מעטים יחסית למדרשים שנזכרו, משום שיש לו סגנון אופייני שקשה לחקותו, ודומה שהוא אחיד. לא נעסוק כאן בתנא דבי אליהו זוטא שסגנונו זהה, אך ייתכן שהוא מנותק מחיבור האב, וודאי לא הנספחים שצירף אליו מרדכי איש שלום, עורך המדרש.
אליהו הנביא?
נפתח בכך שאין שום סיבה להניח שהמחבר מציג עצמו כאליהו הנביא. החיבור אמנם מכונה "תנא דבי אליהו", אך אין להסיק מכך אלא ששמו אליהו. רק בסדר אליהו זוטא מצוטטים משפטים בשם "משם אליהו הנביא אמרו". בתדב"ר אין כלל קשר בין החיבור לאליהו הנביא.
על כל פנים, אין רמז לכך שעורך תדב"ר ראה עצמו כאליהו הנביא. התלמוד הבבלי מצטט את המדרש כ-11 פעמים ומוסיף סיפור העשוי להיות קשור לאליהו הנביא. הבבלי מספר על רב ענן שפעם נמנע מפסק הלכה משום שאחד הצדדים היה קרוב אליו, והוא הפנה אותם לרב נחמן עם המלצה שניתן היה להבינה כהבעת כבוד לאחד הצדדים (כך הבין רב נחמן, אם כי מהסיפור משמע שלא לכך התכוון רב ענן), ואז: "רב ענן, הוה רגיל אליהו דאתי גביה, דהוה מתני ליה סדר דאליהו, כיון דעבד הכי איסתלק. יתיב בתעניתא ובעא רחמי ואתא. כי אתא הוה מבעית ליה בעותי, ועבד תיבותא ויתיב קמיה, עד דאפיק ליה סידריה. והיינו דאמרי: סדר דאליהו רבה, סדר אליהו זוטא" (בבלי, כתובות קו ע"א – רב ענן, היה רגיל אליהו שבא אליו, שהיה מלמד אותו "סדר אליהו". כיוון שעשה כך הסתלק [אליהו הנביא]. ישב [רב ענן] בתענית וביקש רחמים, ובא [אליהו]. כאשר בא הפחיד אותו, ועשה תיבה וישב לפניו, עד שהוציא [למד] את סדרו. וזהו שאומרים: סדר אליהו רבה וסדר אליהו זוטא). אפילו בסיפור אגדי זה לא נאמר שאליהו חיבר את הספרים אלא שיסודם בקודש, ואליהו בא כשליח להורותם ולגלותם. הסיפור מעמיד את אליהו כדואג לעניים, וצריך לומר שרעיון זה בא לידי ביטוי בתדב"ר ובתדב"ז (תנא דבי אליהו זוטא), אך אין בחיבורים עצמם ביטוי לאמונה בדבר מקור שמימי של המדרש. אם כן, אין רמז בר-קיימא שהיה מי שהשתמש במינוח "תנא דבי אליהו" והכוונה הייתה לאליהו הנביא. יש בסיפור ייחוס של רב ענן כמגלה של תנא דבי אליהו. יש בכך גם ביטוי הוקרה לחיבור, וגם תיארוך שלא התקבל בספרות המחקר. צריך לומר שכך הבבלי מתארך גם את המשנה ואומר שהעורך שלה הוא רבי, ואת התוספתא ערך לדעתו רבי חייא, ואת הירושלמי רבי יוחנן. שני הייחוסים האחרונים בלתי סבירים, ונדחו ובצדק על ידי כל החוקרים. עם זאת, התלמוד מעיד שהכיר את שני החיבורים וייחס אותם לרב ענן שאליו התגלה אליהו הנביא.
הסיופר על רבי ענן מסווג בספרות המחקר כלא היסטורי. נרטיב מקובל שאין לו יסוד ריאלי ייהסטורי. יהיה מי שיגדירו מן הסתם כנרטיב עממי. אבל הוספה זו רק מלמדת שהחוקר סבור שחכמים אינם יכולים לספר סיפור לא היסטורי. הנחה זו אין לה בסיס, היא אולי תקווה, אולי אוטופיה, אך לא ניתוח קרק והגיוני.
עם זאת אפילו אם כל הסיפור 'נרטיבי', הוא חייב להישען על נתונים היסטוריים. רב ענן הוא חכם ידוע, ך אגמות מומצאת (לכך גם ראיות נוספות), מייחסים לו תכונות של חסידות מיוחדת ומגע ישיר עם כוחות עליונים (גם לכך מקבילות). בניתוח היסטורי 'קר' אולי לייחוס זה אין כל הצדקה, אך הוא היחה קיים, כלומר כך העריכו אותו ואת דמותו. ספר תנא דבי אליהו היה ידוע, מחברו היה אולי בלתי ידוע והמספר מקשרו לרב חנן. או אף שהיה ידוע שרב חנן הוא חברו. ספר זה לאמחשב לעתיק, לא נחשב לספר כתב אליהו הנביא עצמו, מקורו ארצי, ותכניו מקודשים. אנשי התלמוד הכירו אותו כבר בשלב התלמוד הראשוני. הוא לא נוסף בעריכות מאוחרות אלא היה ידוע. תנאי או אמוראי, אך לא מאוחר לתלמוד הבבלי.
כאמור, בתנא דבי אליהו זוטא מופיע הביטוי "דבי אליהו הנביא" (ארבע פעמים, מהן שלוש בפ"א עמ' 166 ו-168). המימרה הראשונה היא: "משום דבי אליהו הנביא אמרו, לעולם יהא אדם ערום ביראה, ומענה רך בפיו, ומשיב חמה, ומרבה שלום עם אביו ועם אמו ועם רבו ועם חבירו, בשוק אפילו עם גוי, כדי שיהא אהוב מלמעלה ואהוב מלמטה, כדי שיתקבל על הביריות וכדי שיתמלאו ימיו בטובה" (פ"א, עמ' 166<sup class="footnote-marker">329</sup><i class="footnote">ראו עוד תדב"ז, פט"ו, עמ' 197.</i>). מימרה זו מצויה בבבלי כביטוי שבו היה רגיל אביי (ברכות יז ע"א), אם כי בנוסח תדב"ז נוסף שהמימרה היא משום "אליהו הנביא". המימרה מצויה גם בתדב"ר פעמיים, בנוסחים שונים במקצת (פי"ד, עמ' 63; פי"ח, עמ' 104). בעל תדב"ז ציטט אפוא את תדב"ר בשם אליהו הנביא.
המימרה השנייה היא: "משום דבי אליהו הנביא אמרו, לעולם יהא אדם כשור לעול וכחמור למשאוי, כבהמה שהיא חורשת בבקעה, כך יהא אדם עוסק בדברי תורה, שנאמר 'אשריכם זורעי על כל מים' " (פ"א, עמ' 166). מימרה זו מופיעה בשם "תנא דבי אליהו" בבבלי, עבודה זרה ה ע"ב, ומצויה בתדב"ר (פ"ב עמ' 8), אבל במקבילה בתדב"ז (פט"ו, עמ' 198) היא מופיעה ללא ייחוס זה לאליהו הנביא.
המימרה השלישית, גם היא באותו פרק (עמ' 168), היא: "משום דבי אליהו הנביא אמרו, גדולה צדקה, שמיום שנברא העולם ועד עכשיו כל הנותנה הרי הוא משתבח, וקולט עצמו מדינה של גיהנם. שנאמר 'אשרי משכיל אל דל ביום רעה ימלטהו ה' ' (תהלים מא ב), אין יום רעה אלא יום דינה של גיהינם, שנאמר 'הסר כעס מלבך והעבר רעה מבשרך' (קהלת יא י), ואומר 'אשרי שומרי משפט עושה צדקה בכל עת' (תהלים קו ג)". חלק ממימרה זו מצוי בתלמוד הבבלי (בבא בתרא י ע"א); משפט זה איננו בתדב"ר, ולא ברור מדוע הוא מיוחס דווקא לאליהו הנביא.
המימרה הרביעית היא: "אמר אבא אליהו זכור לטוב וזכור לברכה, מעיד אני עלי שמים וארץ, שכל תלמיד חכם שקורא לשם שמים ושונה לשם שמים, ואוכל משלו נהנה משלו, ואין נהנה משל ציבור כלום, עליו הכתוב אומר..." (תדב"ז פט"ו, עמ' 197). הביטוי "מעיד אני עלי" הוא ממטבעות הלשון האופייניות לתדב"ר<sup class="footnote-marker">330</sup><i class="footnote">הסגנון מצוי במדרשי הלכה, בבבלי ובירושלמי, אך בעל תדב"ר משתמש בו 8 פעמים.</i>. המימרה מופיעה בתדב"ר פ"ה, עמ' 26, ומשם ליקטה העורך של תדב"ז.
על כל פנים, לכל היותר ניתן לטעון שעורך תדב"ז כבר חשב שעורך תדב"ר הוא אליהו הנביא, אבל למעשה טיעון זה אינו מבוסס. הייחוס לנביא איננו בשניים מארבעת המקרים, במקרה השני הוא עשוי להתבסס על הבבלי, ובעיקר – בתדב"ז מצויים עוד קטעים הבנויים על תדב"ר, ותוספות שאולי נכללו פעם בתדב"ר, ולא על כולן נאמר שהן מיוחסות לאליהו אלא רק על ארבע מימרות בלבד.
אדרבה, אליהו הנביא מופיע בתדב"ר ומתגלה לפני חכמים, אך אין כל סימן שהוא העורך. העורך מספר: "פעם אחת היו רבותינו יושבים ואומרים מהיכן אליהו בא?... עד שהן יושבין ואומרים בא אליהו ועמד לפניהם" (פי"ח, עמ' 97). החיבור כולו ערוך ומסוגנן בצורה אישית, ואילו היה העורך מייחס עצמו לאליהו הנביא היה כותב "באתי לפניהם". מימרה זו מופיעה גם בתדב"ז פי"ח, עמ' 199, ללא שינוי. כן נזכר אליהו בגוף שלישי בתדב"ר, פ"ה עמ' 22.
אם כן אין קשר מקורי מוכח בין תדב"ר לאליהו הנביא; זה ייחוס מאוחר שצמח מן הסתם רק לאחר שהחיבור היה קיים. הייחוס הזה מופיע בסדר אליהו זוטא, אך כבר בבבלי, וזו הרמיזה השנייה לכך שהבבלי כבר הכיר את הספר ופיתח מסורות נס על גילויו לרב ענן, ועל ייחוסו המקודש.
אזכורי המדרש בספרות חז"ל
הכינוי "דבי אליהו" מופיע רק במקורות בבליים: בבבלי עצמו (11 פעמים, כולל שתי מקבילות), במדרש רות זוטא (ג ו), במדרשים מאוחרים וילקוטים וכן באליהו זוטא. ברשימה זו חריגים מדרשי ארץ ישראל. מדרש תהילים (קלו י) מביא את המדרש מתדב"ר פט"ו. מדרש תהילים הוא מדרש ארץ-ישראלי מאוחר. יש בו מעט מתורת בבל, ואם המינוח "דבי אליהו" הוא בבלי טבעי הוא שמדרש שיש בו מתורת בבל יזכיר את שמו.
גם בעל בראשית רבה מזכיר את חיבורנו: "תני אליהו<sup class="footnote-marker">331</sup><i class="footnote">כך בכל עדי הנוסח; בכתב יד מ: תני דבי אליהו. המדרש מצוי גם במדרש שמואל, יב ג, ואיננו יודעים אם השתמש בתנא דבי אליהו או בבראשית רבה. </i> רומי רומי השיטה התנופפי התנופפי ברוב הדרייך המחושקה בריקמי זהב המחוללה בדביר ארמון המעולפת מבין שני הכרובים" (בראשית רבה, נד כח, עמ' 581). המדובר בשיר קדום ששרו הפרות הבאות משדה פלשתים. המדרש מצטט את חיבורנו בפי"ב, עמ' 58, אם כן חיבורנו היה ידוע גם בארץ ישראל, אם כי במידה מועטת למדי. עוד נדגיש שהשיר המצוטט הוא אופייני לשלב הקדום ביותר של הפיוט, ללא א-ב, ללא חרוזים וללא משקל, אך בשפה פיוטית. קשה לאחר את חיבורו של פיוט כה פשוט מעבר למאה הרביעית שבה החלו לפעול הפייטנים הגדולים שחיברו פיוטים עם משקל, חרוזים, רמזים למדרשים ויתר המאפיינים של הפיוט היהודי<sup class="footnote-marker">332</sup><i class="footnote">ראו מירסקי, מחצבתן; מירסקי, פיוט.</i>.
הרֵאליה בחיבור
המחבר מתאר לעצמו שהפֵרות גדלים שישה חודשים בחורף ושישה בקיץ (פ"ב, עמ' 9). זה תיאור בלתי רֵאלי ובלתי מתאים לחבל ארץ כלשהו. לפנינו קטע בלתי רֵאלי שאינו מסייע למקם את המדרש במקום מסוים.
המחבר מתאר יישוב שיש בו שישים בתים (פ"ט, עמ' 48). הכפר היהודי בתקופה הרומית-ביזנטית היה גדול בהרבה; הכפרים הגדולים היו בני 100-90 דונם (בגליל)<sup class="footnote-marker">333</sup><i class="footnote">ראו ספראי, הקהילה, פרק המבוא. </i>, כלומר יישוב שבו 2000 מבני מגורים. המונח "בית" שבתדב"ר אינו מוגדר, אבל איך שלא נפרשו המספר שישים קטן מכדי לתאר את היישוב הארץ-ישראלי בתקופה הרומית והביזנטית. על גודלם של כפרי בבל איננו יודעים דבר.
המחבר מציע משל: "מיכן אמרו המבעט ביסורין כופלין (אות) [אותן] עליו. משלו משל, למה הדבר דומה, לבעל הבית שהיה לו פרה מבעטת ונתן בה חבל של עשר אמות והיתה מבעטת, ונתן בה חבל של עשרים אמות והיתה מבעטת ושל ארבעים אמות והיתה מבעטת, עד שנתן בה חבל של חמשים אמה, שנאמר כי כפרה סוררה וגומר (הושע ד טז), הא למדת כל המבעט (באסורין) [ביסורין] סימן רע לו"<sup class="footnote-marker">334</sup><i class="footnote">פ"ב, עמ' 9. המשל הוא הפרה המבעטת בייסורים (בחבל הקושר אותה) ולכן מקבלת כעונש חבל ארוך יותר, כך גם בן אדם המבעט בייסורים נענש. הדרשן היה מעוניין במסר של הנמשל ושגה בהבנת המשל, או נכון יותר בחר במשל לא מוצלח לנמשל הרצוי. החבל הקשור לפרה לא נועד לשמש כעונש אלא למנוע את בריחתה. לנוכח סירובה קושר אותה בעליה בחבל ארוך יותר, וכך מאפשר לה חופש תנועה רב יותר. אם כן הפרה המבעטת בייסוריה מרוויחה, ולא מפסידה. יתר על כן, נאמר בנמשל שהמבעט בייסורים סימן רע לו; אין כאן עונש נוסף אלא גינוי בלבד, ולכך אין מקבילה במשל. יתר על כן, המשפט סותר את הרישא המדברת על עונש נוסף. אם כן הנמשל אינו מתאים למשל, ובנוסף לכך הכיר בעל הנמשל את סיפור המשל ממקור אחר, והביא אותו שלא לעניינו. מקרה כזה של טעות בהבנת המשל חושפת את ההרכבה שביצע העורך בין משל שאינו מתאים ושטעה בהבנתו לבין הנמשל.</i>.<b> בעל תנא דבי אליהו לא הבין את המשל הקדום. המשל הזכיר את הארכת החבל לפרה. הדבר נעשה כדי לתת לה חופש רב יותר, ואילו הדרשן ראה בכך עונש לפרה. גם במקרה זה נראה שהדרשן הכיר את סיפור המשל ממקור אחר, בלתי קשור לנמשל, והעביר אותו להקשר הנוכחי תוך אי הבנה של המשל.</b>
תמונה זו של אי הבנת הרֵאליה אינה מאפיינת את ספרות חז"ל. הנתון אינו עוזר להבנת הרקע הגאוגרפי או הכרונולוגי של החיבור.</b> 
המחבר מכיר בכך שפעם, כשישראל היו על אדמתם, חגגו יום טוב אחד, וכעת בגלות "הרי אני עושָה יום אחד ושמים [ושלש] ואין אחד כתיקונו" (פכ"ח, עמ' 149). המחבר רומז כנראה לשני ימים של יום טוב, ולספק בקביעת החודש, ואולי גם לשלושה ימים של ראש השנה ושבת. אבל גם אפשר להבין ש"אני" (כנסת ישראל) חוגגת חגים רבים אבל אף לא אחד כתקנו, מהיעדר סנהדרין שתקדש את החודש. כך או כך, איש ארץ ישראל לא היה מתלונן על כך, הרי הנשיא והסנהדרין מחשבים, מורים ומבצעים את עיבור בשנה וקידוש החודשים. המחבר מכיר רק הוויה שבחוץ לארץ, ואולי גם היעדר סנהדרין פעילה.
המחבר מזכיר את בית המקדש חרב וכותל אחד עומד, ושם ה' קובע טבעת. הרעיון של טבעת הנעוצה בכותל במקדש מופיע כידוע בקוראן המוסלמי וקשור במערך אגדי שלם שחלקו הגדול מופיע באגדה התלמודית הבבלית. עד כמה שידיעתי מגעת זה האזכור הראשון של הטבעת, ואולי הוא אזכור רֵאלי. המדובר בטבעת שאליה, לפי המסורת המוסלמית, קשר מוחמד את בהמת הרכיבה הפלאית שלו. הטבעת האגדית שכנה אי אשם במסגד "הקיצון" (אל אקצה), והועברה לכותל המערבי רק בראשית המאה העשרים עת התעורר המאבק על הבעלות על הכותל המערבי של היום<sup class="footnote-marker">335</sup><i class="footnote">הכותל המערבי של היום התפנה רק במאה השש עשרה, ועד אז התכנסו היהודים בפינות אחרות סביב הר הבית. כמובן לא כאן המקום להרחיב בכך. </i>. הופעת הטבעת בכותל המקדש עשויה להיות קודמת לאסלאם, או לאחריו ומושפעת ממנו. שאלה זו קשורה לשאלה רחבה יותר – מי המקור של האגדות המופיעות בספרות חז"ל ובאסלאם הקדום כאחד<sup class="footnote-marker">336</sup><i class="footnote">על כך ניטשת מחלוקת מדעית (ובמקצת גם "פוליטית"), ראו לאחרונה מגן, דוד. </i>.
המחבר מתאר בכמה משלים מלך שמסר את בנו או את אחוזתו לאפוטרופוס (פכ"ו עמ' 141-140; פכ"ח עמ' 150). זו מציאות המשקפת את ארץ ישראל הרומית-ביזנטית בלבד. בימי הביניים השתנה המבנה האגררי, אבל עדיין אפשר שמחבר מאוחר ישתמש במשל כזה שהכיר מספרות חז"ל לדורותיה.
משל אחר: "משל למלך בשר ודם שקידש את האשה, והיתה נראית לו באחת מעיניה<sup class="footnote-marker">337</sup><i class="footnote">גינצבורג פרסם קטע המיוחס לתנא דבי אליהו רבה ובו הלכה מפורשת שאישה חייבת לכסות את כל פניה (גנזי שעכטער, ב, עמ' 198). ברם אין זה קטע מתנא דבי אליהו, כפי שהראה ליברמן, מחקרים, עמ' 89-70. במאמרו אסף ליברמן ראיות נוספות לכיסוי הפנים או אחת מהעיניים (שם, עמ' 79).</i>, והיה אוהבה אהבה יתירה ושמח בה ומשתוקק בה. אומר מעתה, כשתראה בשתי עיניה על אחת כמה וכמה" (פ"ו, עמ' 29)<sup class="footnote-marker">338</sup><i class="footnote">משל דומה בסגנון ספרותי אחר מובא במדרש זוטא לשיר השירים, ד ט. המשל רחוק, וכולו מדגים בסך הכול מצב של "על אחת כמה וכמה". שטרן, משלים, רואה בכך סימן לאיחור כרונולוגי, ברם לדעתנו אין כאן כל עדות כרונולוגית אלא משל פחות מתאים ופחות יפה. </i>. הדרשן רואה לפניו נשים המכסות עין אחת ברעלה, כפי שנהוג במזרח המסורתי גם היום. בארץ ישראל התנאית לא נהגו לכסות עין אחת (משנה, שבת פ"ח מ"ג; תוס', שם פ"ח ה"ז והל"ג), אבל בספרות התלמודית נחלקו האם נהוג שאישה תצא ועינה האחת גלויה, או שהדבר מגונה ביותר (בבלי, שבת פ ע"א; ירו', שם פ"ח ה"ג, יא ע"ב). לפחות אחד מהמעדיפים עין אחת גלויה הוא בבלי במוצאו, אבל שתי העמדות מופיעות בירושלמי, וכנראה הנוהג היה מוכר גם בארץ ישראל האמוראית.
זמנו של החיבור
סקירת המחקר
שאלת זמנו של תנא דבי אליהו העסיקה רבות את החוקרים<sup class="footnote-marker">339</sup><i class="footnote">הסקירה הטובה ביותר היא זו של בראודה במהדורתו לתנא דבי אליהו (בראודה וקפשטיין, תדב"ר). אלא שבראודה הסתפק בסקירה אובייקטיבית, ואילו הסקירה שלנו מלווה בהערכותינו את טיב הנימוקים, בקבלתם או בדחייתם.</i>. כבר איש שלום במהדורתו הקדיש לשאלה זו פרק במבוא, אם כי לא הגיע למסקנות ברורות. את סקירת המחקר מן הראוי להתחיל במבוא הארוך של איש שלום למהדורתו. איש שלום קיבל את הבבלי כפשוטו כעדות היסטורית. כאחד מראשוני חכמת ישראל הוא פקפק, כמובן, בכך שאליהו הנביא כתב את החיבור, אבל קיבל כהיסטורית את העדות שהציבור היהודי קיבל את הספר מרב ענן. כפי שכבר אמרנו, ייחוס זה שבתלמוד יש מקום להטיל בו ספק, שכן הבבלי מייחס גם את חיבור הירושלמי לרבי יוחנן שהיה אמורא חשוב, אולי הנפוץ ביותר בירושלמי, אבל ודאי לא עורכו. בהמשך המחקר חוקרים כבר נמנעים מלהזכיר את הבבלי כעדות. גם אני מטיל ספק בייחוס זה, אבל הוא מעיד שהבבלי כבר מכיר את הספר וכבר העניק לו פרשנות מקודשת, כלומר הספר כבר נחשב למקודש. אמנם ייתכן שכל הסיפור חדר לבבלי מאיזו תוספת סבוראית, אך למען האמת אין לכך כל נימוק וסיבה.
איש שלום מזכיר עוד שתי עובדות ידועות. <b>האחת</b> היא שבחיבור עצמו אומר המחבר שהעולם יעמוד 6000 שנה, ומהאלפיים האחרונות עברו יותר משבע מאות שנה (פ"ב, עמ' 6). אם נניח שעומד לפניו הלוח העברי שלנו המבוסס על ברייתא של סדר עולם, אזי הספר נכתב בשנת 4700 לפי הלוח היהודי, כלומר במאה העשירית. המימרה עצמה מקורה בבבלי (עבודה זרה ט ע"א; סנהדרין צז ע"א), שם היא ללא תאריך מדויק, וברור שלפנינו עדכון של המימרה כפי שתיקן אותה מעתיק היצירה. תאריך זה של המאה העשירית נראה על פניו מופרך ביותר. בעל תשובות הגאונים הרכבי (סימן מה) מסביר זאת במפורש (תוך כדי הסברת הסוגיה בעבודה זרה ט ע"א שבה מובא המשפט) וטוען שתפקיד המעתיק לתקן בכל פעם את השנה. לפני הגאון המשיב היה הנוסח (בגמרא) שעברו תרמ"ט שנה מהאלף השישי. אם כן מספר זה עשוי לתארך את כתב היד שממנו הועתק הטופס הנוכחי של תדב"ר, ותו לא. ואכן בפכ"ט, עמ' 163, נקוב תאריך שונה, 900 לחורבן, שאינו רחוק מהתאריך הקודם אבל גם לא זהה לו<sup class="footnote-marker">340</sup><i class="footnote">ראו עוד סבתו, סנהדרין, עמ' 342. שם תאריך המימרא הוא 619. תופעה דומה יש בסוף סדר עולם זוטא </i>.
העובדה<b> השנייה</b> היא שהתלמוד הבבלי ובעל מדרש תהילים מצטטים, כידוע, את "תנא דבי אליהו", ובבבלי מובא סיפור על רב ענן שהמדרש מיוחס לו. איש שלום מנה תשעה ציטוטים<sup class="footnote-marker">341</sup><i class="footnote">איש שלום, תדב"ר, עמ' 46-44.</i> מתוך האחד עשר שבתלמוד<sup class="footnote-marker">342</sup><i class="footnote">יש להוסיף את נידה עג ע"א וסנהדרין צז ע"א, שכל אחד מהם הוא מקבילה לאחד הציטוטים הקודמים.</i> (לעיל). השאלה היא האם התלמוד מצטט את החיבור שלפנינו, או שמא להפך, הוא מצטט את דברי תנא כלשהו ובעל המדרש שלנו ליקט לתוך מדרשו את הציטטות הללו. אותה שאלה תישאל על מדרש תהילים ובראשית רבה המצטטים את "דבי אליהו". כך או כך, ברור שהבבלי הכיר יצירה ערוכה בשם "תנא דבי אליהו". היא הוכרה גם בארץ ישראל, לפחות בתקופה הביזנטית (זמן עריכתו של מדרש בראשית רבה). מכיוון שכבר הדגשנו את אופיו המיוחד והלכיד של סגנון המדרש שלפנינו הרי שקשה לטעון שהיה מדרש (חיבור, ברייתא) כזה קדום, והוא שימש תשתית למדרש המפותח שלנו. לכך נשוב כמובן בהמשך.
אורבך ומרגליות טענו שתנא דבי אליהו הוא חיבור קדם-אמוראי, או ליתר דיוק מהדור הראשון של תקופת האמוראים<sup class="footnote-marker">343</sup><i class="footnote">אורבך, תנא דבי אליהו; מרגליות, תנא דבי אליהו; גרינץ, תדב"ר; בראנד, תדב"ר.</i>. הטיעון המרכזי היה העובדה שבתדב"ר נזכרים רק שמות תנאים, ובתדב"ז גם מעט אמוראים, אך לא חכמים שפעלו לאחר רבי יהושע בן לוי<sup class="footnote-marker">344</sup><i class="footnote">רוב החכמים המופיעים בלשון "אמר רבי" הם באליהו זוטא: רבי יוסי, רבי שמעון, רבי ינאי, ריש לקיש, רבי יוחנן (פעמים מספר). באליהו רבה מופיעים רק תנאים: רבי עקיבא, רבי שמעון, אלעזר בן מתיא. החכם האחרון הוא מתלמידי רבי עקיבא, ראו תוס', ברכות פ"ד הי"ח.</i>. אפשטיין טען שהמחבר הכיר את המשנה, אך לא את התלמודים, ודבריו על רדיפות של עובדי האש (הפרסים) מלמדים שהוא משקף את ימי הפרסים בסוף המאה החמישית<sup class="footnote-marker">345</sup><i class="footnote">אפשטיין, מבוא, עמ' 767-762. ראו עוד פ"ב, עמ' 9, שם ניתן לפרש את הדרשה כנוגדת את התפיסה של שני אלים.</i>. לעומתם טען צוקר שיש בחיבור רמזים לפולמוס נגד קראים<sup class="footnote-marker">346</sup><i class="footnote">צוקר, רס"ג, עמ' 219-205.</i>. חלק גדול מהרמזים הללו שנויים בפרקים טו-טז של תנא דבי אליהו, אותו פרק שממנו ציטטנו קטע במבוא למסכתנו (ידים) ובמבוא למסכת נידה. מאז חוזרים במחקר על עמדותיו של צוקר, אך ללא דיון נוסף. כל הטיעונים שמנינו משכנעים ביותר, אך אינם יכולים לדור בכפיפה אחת.
הרמזים לזמנו של החיבור
מעתה עלינו לבחון את הדברים בשנית. האזכורים לקראים אינם מפורשים. המדובר באנשים המוגדרים "יש בו מקרא ואין בו משנה" (פט"ז, עמ' 74-72, פעמים מספר). חלק מהטענות שאנשים אלו מעלים הן אכן טענות קראיות מובהקות, כלומר הלכות שבהן הקראים נבדלים מהרבניים. ברם מתוך הדוגמאות לטיעונים של אישים אלו, רק לשניים מקבילות קראיות של ממש. למקרים האחרים אין מקבילות קראיות, וצוקר בזהירותו מציין <b>שאפשר</b> שהיו אלו הלכות קראיות. הטענות הן:
1. הקב"ה אינו מנהיג את עולמו למעשה (פ"ו, עמ' 71);
2. למה דברי תורה חביבין;
3. מי קודם, ישראל או תורה;
4. למה לא נקבע קץ לגלות;
אורבך ומרגליות טענו שתנא דבי אליהו הוא חיבור קדם-אמוראי, או ליתר דיוק מהדור הראשון של תקופת האמוראים<sup class="footnote-marker">347</sup><i class="footnote">אורבך, תנא דבי אליהו; מרגליות, תנא דבי אליהו; גרינץ, תדב"ר; בראנד, תדב"ר.</i>. הטיעון המרכזי היה העובדה שבתדב"ר נזכרים רק שמות תנאים, ובתדב"ז גם מעט אמוראים, אך לא חכמים שפעלו לאחר רבי יהושע בן לוי<sup class="footnote-marker">348</sup><i class="footnote">רוב החכמים המופיעים בלשון "אמר רבי" הם באליהו זוטא: רבי יוסי, רבי שמעון, רבי ינאי, ריש לקיש, רבי יוחנן (פעמים מספר). באליהו רבה מופיעים רק תנאים: רבי עקיבא, רבי שמעון, אלעזר בן מתיא. החכם האחרון הוא מתלמידי רבי עקיבא, ראו תוס', ברכות פ"ד הי"ח.</i>. אפשטיין טען שהמחבר הכיר את המשנה, אך לא את התלמודים, ודבריו על רדיפות של עובדי האש (הפרסים) מלמדים שהוא משקף את ימי הפרסים בסוף המאה החמישית<sup class="footnote-marker">349</sup><i class="footnote">אפשטיין, מבוא, עמ' 767-762. ראו עוד פ"ב, עמ' 9, שם ניתן לפרש את הדרשה כנוגדת את התפיסה של שני אלים.</i>. לעומתם טען צוקר שיש בחיבור רמזים לפולמוס נגד קראים<sup class="footnote-marker">350</sup><i class="footnote">צוקר, רס"ג, עמ' 219-205.</i>. חלק גדול מהרמזים הללו שנויים בפרקים טו-טז של תנא דבי אליהו, אותו פרק שממנו ציטטנו קטע במבוא למסכתנו (ידים) ובמבוא למסכת נידה. מאז חוזרים במחקר על עמדותיו של צוקר, אך ללא דיון נוסף. כל הטיעונים שמנינו משכנעים ביותר, אך אינם יכולים לדור בכפיפה אחת.
5. נטילת ידיים אינה חובה, שכן אינה מן התורה (פט"ז, עמ' 72)
6. שחיטה אינה מן הצוואר (פט"ז, עמ' 72)
7. דם אדם מותר באכילה (עמ' 73);
8. חֶלֶב בהמת חולין מותר באכילה;
9. גזל של אח מותר;
10. איש זה רימה נכרי (פט"ז, עמ' 74);
11. מי חמורה יותר, הבת או בת הבת (שם, עמ' 75);
12. מי חמור יותר, זב או נידה;
13. טיעון עקרוני נגד החובה לציית למשנה (תנא דבי אליהו זוטא, פ"א, עמ' 172-171).
לכאורה הרשימה מרשימה, עם כל זאת עדיין יש מקום לטוען לטעון שאמנם הקראים הציגו בנושאים אלו הלכה שונה, אך אין היא ייחודית לקראים ולא הם מקורותיה. ממבט קרוב הרשימה משכנעת עוד פחות. שני הנושאים הראשונים אינם קראיים, לא במובהק ואפילו לא במשתמע. קל וחומר הנושא הרביעי. הקראים היו מהמתאבלים על ציון (כת "אבלי ציון") וייחלו לבוא הגאולה, והשאלה המועלית (למה לא נקבע קץ לגלות בית שני) היא שאלה שכל מאמין שואל את עצמו. השאלה השנייה, למה דברי תורה חביבין, גם היא אינה קראית. גם הקראים עסקו בלימוד תורה (לשיטתם), ואין כאן טיעון המאפיין קראים. במקרה שנדון בגוף המבוא למסכת ידים (5) הטענה היא נגד רחיצת ידיים. ברם במבוא למסכתנו ראינו כי טענה כזאת העלה גם חנוך בן הנד, וה"סופרים" וה"פרושים" מעלים אותה נגד תלמידי ישו. יתר על כן, ריבוי המימרות בספרות האמוראית נגד המזלזלים בנטילת ידיים הוא עדות לכך שאכן רבו המזלזלים. מכאן שלא כל פולמוס נגד נטילת ידיים הוא בהכרח קראי, ולא כל טיעון בעד נטילת ידיים הוא פולמוס אנטי-קראי. הלכות 7, 9 אינן הלכות קראיות, וכל בר דעת יודה שאין זה סביר שהיו הלכות קראיות שנשכחו, שהרי איש לא יאמר שדם אדם מותר באכילה. הטענה מושמת בפי מי שאין בו מקרא, אך למעשה היא טענה פנימית של המאמינים בתורה שבעל פה. אם דברים שהם מובנים אינם בתורה מכאן שהתורה אינה שלמה, ויש להשלימה בעזרת דברי חכמים (דרשות, טיעונים וכו'). הוויכוח כולל, אפוא, קטעים שמביאים את הכופרים בתורה שבעל פה לידי אבסורד. הלכות 6, 12, לעומת זאת, הן אכן קראיות, כפי שהראה צוקר, אך ייתכן שהיו גם טענות קדומות כאלה.
ה"מלחמה" נגד הקראים גרמה להידוק השורות ולחיזוק התפיסה שכל ההלכה היא מן התורה. התגובה לטיעונים הקראיים הייתה בדרך כלל שכל מסורת ההלכה היא אמִתית. כלומר הדרשות הן פשט התורה, והלכות חכמים נובעות מפרשנות פשט הכרחית של התורה. עיון בקטעים שצוקר רואה בהם תשובה לקראים מראה שזה שלא למד משנה אינו כופר. בתנא דבי אליהו זוטא (פ"א, עמ' 172-171) טוען זה שאין בו אלא מקרא שכל מה שאינו בתורה אינו מחייב. התשובה הדתית לו היא זו הניתנת בקטע אחר בתנא דבי אליהו רבה (פט"ז, עמ' 72). לפיכך נראה שניתן לנו לראות בשני הקטעים אותו חיבור ואותה מציאות, כפי שנפרשה להלן<sup class="footnote-marker">351</sup><i class="footnote">מעמדו של תנא דבי אליהו זוטא מחייב מחקר נפרד. היו שראו בו חלק מתנא דבי אליהו, בזכות הסגנון האישי, והיו שראו בו נספחים מאוחרים. לפי טיעוננו לפחות קטע זה הוא בוודאי חלק מספרות תנא דבי אליהו.</i>.
התשובה של המחבר מתנא דבי אליהו רבה וזוטא מפתיעה בפתיחותה ובהבנתה העמוקה את התהליכים שעיצבו את התורה שבעל פה. נציע את שני הקטעים כפי שהובאו גם במבוא למסכתנו: "בא חבירו וישב כנגדו, אף בזה יש בו מקרא ואין בו משנה, אמרתי לו, בני רחיצת ידים מן התורה, אמר לי, רבי לא נאמרה לנו מהר סיני, אמרתי לו, בני דברים הרבה יש לנו וחמורין הן, ולא צרך הכתוב לאמרן, לפיכך הטילן על ישראל. אמר, הן יבדילו אותן, כדי להרבות את שכרן, מנין, תדע לך שכן, כשהיו ישראל במדבר וסבובים במדבר אמר לו הקב"ה למשה, 'לך אל העם וקדשתם' וגו' (שמות יט י), ושנו חכמים (במשנה), 'וקדשתם' בטבילה, ולמדנו רחיצת ידים מן התורה ממשה ואהרן ובניו, שנאמר 'וידבר ה' ' וגו' 'ועשית כיור נחשת' [וגו'] ו'רחצו ממנו משה' וגו', 'בבואם אל אהל מועד' וגו' (שמות ל יז עד כ), אבל בישראל מהו אומר, 'והתקדשתם והייתם קדושים' (ויקרא יא מד), מיכן היה רבן גמליאל אוכל חולין בטהרה, אמרו, לא לכהנים בלבד ניתנה קדושה אלא לכהנים וללוים ולישראל כולן, שנאמר 'וידבר ה' ' וגו' 'דבר אל עדת בני ישראל ואמרת אליהם קדושים' וגו' (ויקרא יט א ו-ב), מיכן אמרו, כל המזלזל ברחיצת ידים סימן רע לו, עליו הוא אומר, 'והיה כשמעו את דברי האלה' וגו' 'לא יאבה ה' סלוח לו' וגו' (דברים כט יח ו-יט), הא למדת שכל המבעט בנטילת ידים סימן רע לו" (תנא דבי אליהו, טז, עמ' 72).
על הטענה שאין רחיצת ידיים מן התורה המחבר עונה בטיעון המורכב משלושה טיעוני משנה. הראשון: "לא צרך הכתוב לאמרן", כלומר ההלכות שלא נכתבו בתורה היו ידועות בזמן התורה אך לא נזכרו מסיבות מקריות, ובעיקר משום שהן פשוטות. ברם בהמשך מודגשים מרכיבים אחרים. המרכיב השני הוא דרשת הכתוב "וקדשתם", שהוא הטלה של חובת טהרה על כלל ישראל ולא רק על הכוהנים, והמרכיב השלישי הוא שהנטילה היא המשך של נטילת הידיים והרגליים של כוהנים. התשובה לטענה שנטילת (רחיצת) ידיים אינה מן התורה היא שאכן נטילת ידיים אינה מן התורה (כלומר אינה נלמדת בדרשה ואינה נרמזת בתורה). המחבר סבור שכך הדבר לגבי מצוות רבות וחמורות. הן לא נאמרו במפורש, והקדוש ברוך הוא הטיל על ישראל לחדשן ולעצבן, זאת כדי להרבות את שכרם של ישראל. המחבר מסביר שיש לנטילת ידיים שורשים במקרא, וההלכה העקרונית היא מהתורה, אך נטילת ידיים עצמה היא חידוש שהוטל על חכמים לחדש. היסודות המקראיים הם:
1. יש חובה לקדש את ישראל.
2. חכמים הגדירו ש"קדושה" היא טהרה.
3. חובת נטילת ידיים ורגליים מוטלת על הכוהנים במקדש.
4. כל ישראל צריכים לנהוג טהרה ככוהנים (זה שוב חידוש של חכמים).
על כן, כמו שכוהנים נוטלים ידיים ורגליים כך ישראל צריכים ליטול ידיים, אבל אין זה דין תורה אלא הרחבה ברוח מצוות התורה, אך פיתוח של חכמים.
ההשלמה של המדרש מצויה בקטע אחר המצוי בתדב"ז: "פעם אחת הייתי מהלך בדרך ומצאני אדם אחד, ובא אלי בדרך מינות, ויש בו מקרא ואין בו משנה. אמר לי, מקרא ניתן לנו מהר סיני, משנה לא ניתן לנו מהר סיני. ואמרתי לו, בני, והלא מקרא ומשנה מפי הגבורה נאמרו, ומה בין מקרא למשנה? משלו משל, למה הדבר דומה? למלך בשר ודם שהיה לו שני עבדים, והיה אוהבן אהבה גמורה. ונתן לזה קב חיטין ולזה קב חיטין, לזה אגודה של פשתן ולזה אגודה של פשתן. הפקח שבהן מה עשה, נטל את הפשתן וארגו מפה, ונטל את החיטין ועשאן סולת, ביררה טחנה, ולשה ואפה, וסידרה על גבי השלחן, ופרס עליה מפה. והניחה עד שלא בא המלך. והטפש שבהן לא עשה ולא כלום. לימים בא המלך בתוך ביתו ואמר להן, בניי, הביאו לי מה שנתתי לכם, אחד הוציא את [פת] הסולת על גבי השלחן ומפה פרוסה עליו, ואחד הוציא את החיטין בקופה, ואגודה של פשתן עליהן. אוי לה לאותה בושה, אוי לה לאותה כלימה. הוי אומר איזה מהן חביב? זה שהוציא את השולחן ואת [פת] הסלת עליו. אמרתי לו, בני, אם אמצאך בתוך משנת חכמים יעשו דבריך בדאין? אמר לו, הין. אבל, אמרתי לו, בני, כשאתה יורד לפני התבה בשבת כמה אתה מתפלל? אמר לי, שבע, אמרתי לו, ושאר הימים, [אמר לי], תפילה כולה. כמה בני אדם קורין בתורה בשבת? אמר לי, שבעה. במנחה בשבת? בשיני ובחמישי כמה? אמר לי, שלשה שלשה. ועל שבעת המינים כמה אתה מברך? אמר לי, שתים, ברכה לפניהם וברכה לאחריהם. ועל שאר המינים, ברכה אחת, וברכת המזון שלש, והטוב ומטיב ארבע. אמרתי לו, בני, וכי יש לנו אילו מהר סיני? והלא אינן אלא מתוך משנת חכמים. אלא כשנתן הקב"ה תורה לישראל, לא נתנה להן אלא כחיטים, להוציא מהן סולת, וכפשתן להוציא ממנו בגד, ניתנה בכלל ופרט, ופרט וכלל, [וכלל ופרט וכלל]..." (תנא דבי אליהו זוטא, פרשה ב, עמ' 171).
המקשן אינו מתמקד בנטילת ידיים אלא בכל מצוות התורה שבעל פה, וטוען שאינן מפי הגבורה. בתחילה הדרשן "מיתמם" וטוען שהן ניתנו מהר סיני, אך לאחר מכן מתברר הטיעון. בהר סיני אכן לא ניתנו מצוות התורה שבעל פה. אדרבה, המלך (הקב"ה) השאיר לחכמים לפתח אותן מתוך דברי התורה. אדם חכם אינו אוכל חיטים אלא לחם, ואינו צורך פשתן אלא בגדים. התורה שבכתב היא חומר גלם שהעבדים הנאמנים (חכמים) צריכים לפתח. כלי הפיתוח הם, בין השאר, המידות שהתורה נדרשת בהן, והדרשן מצטט כמה מהן.
אם כן, הקב"ה לא מסר את כל המצוות ולא ניסח אותן כיוון שהותיר תפקיד זה לחכמים<sup class="footnote-marker">352</sup><i class="footnote">מן הראוי להעיר שהמשל על העבד הפיקח מופיע רבות במקורות וגם בברית החדשה, וכבר עמדנו על כך. במדרש תנא דבי אליהו עצמו ניתן תפקיד הפיתוח דווקא לנשים (תנא דבי אליהו רבה, י, עמ' 51).</i>. הנימוק "כדי להרבות את שכרן" הוא ניסוח אחד, ובאופן כללי יותר הנימוק הוא שהתפקיד הוטל על חכמים. דרשה זו היא אחד המקורות לתפיסה שתיארנו שלפיה "דברי סופרים" הם באמת חידוש של חכמים; אין הם שונים מדברי תורה בטיבם ובאופיים אך הם יצירה מחודשת של חכמים.
יש בטיעון זה בעצם השלמה עם הטענה הקראית, אכן לא כל התורה שבעל פה היא מסורת. על חכמים הוטל לפתח את התורה, כמו שעל העבד לפתח את גבעולי הפשתן שקיבל מהאדון, לזרוע חיטים ולאפות לחם. זה טיעון מהפכני גם בחברה הדתית של ימינו, וכתשובה לקראים זו תשובה ממש מכשילה. תשובה כזאת משאירה את הפתח לטענה שחכמים שגו בפיתוח ההלכות, וכי הקראים צודקים בטענתם שהם יודעים ומסוגלים לבצע את מלאכת הפרשנות טוב יותר מהרבנים. זאת ועוד. הטיעון אינו מתאים לקראים, שכן אלו למעשה לא התנגדו לפרשנות תורה, וגם לא לעצם הדרשות, אלא שלהם הייתה פרשנות אחרת, ולשיטתם לכל פרשן חופש מחשבה, מעין "שבעים פנים להלכה". הטיעון שבקטע אינו סותר את טענות הקראים, אבל הוא סותר את הטענות נגד כלל תורה שבעל פה, כל תורה, גם זו הקראית. הוויכוח, אפוא, אינו עם הקראים. לפיכך מובן מדוע אי אפשר לראות במדרש תשובה לקראים אלא תשובה פנים-רבנית, למי שבעצם משוכנע בסמכותם של חכמים אך מקשה על פרטים ממנה.
זה שיש בו רק מקרא מכונה "בא בדרך מינות" (עמ' 171), אבל מההמשך (עמ' 172) מתברר שהוא משמש כשליח ציבור בתפילת שבת; בתפילה, גם לדעתו, שבע ברכות ובקריאת התורה במנחה ובימי שני וחמישי יש שלושה קרואים בלבד, והוא מקפיד על הלכות ברכת המזון של חז"ל. אם כן "מין" זה אינו קראי, אורחותיו הן אורחות חכמים, או ליתר דיוק האורחות המקובלות בחברה היהודית (בימי התלמוד, אך גם מאוחר יותר), הוא חלק מהקהילה, אלא שהוא מדבר בדרך מינות, ומבחינה מחשבתית מעלה טענות של כפירה. המחבר טוען כנגד המתווכח עמו שגם הוא למעשה מאמין ומקיים את משנת חכמים. קטע זה, על שני סעיפיו (ההצהרה בדבר מקור תורה שבעל פה והטיעון שגם המין מקיים את דברי המשנה), אינם הולמים את הקראים, אלא קבוצה אחרת של מי שדבקו בתורה בלבד.
כמו כן: "פעם אחת הייתי עובר ממקום למקום, מצאתי אדם אחד שיש בו מקרא ואין בו משנה. אמר לי, רבי אומר לפניך דבר אחד, ושמא תקפיד עלי? מתיירא אני. אמרתי לו, אם אתה שואלני בדברי תורה מפני מה אקפיד עליך? אמר לי, רבי מפני מה הוא אומר 'נותן לחם לכל בשר' (תהלים קלו כח), ואומר 'נותן לבהמה לחמה' וגו' (שם תהלים קמז ט), אין אדם מכין הוא לו?<sup class="footnote-marker">353</sup><i class="footnote">הטיעון מעיד על כפירה בהשגחת הבורא על העולם. ה' אינו נותן לחם, ולכן אין על מה להודות לו. הרעיון שפיתוח הלחם הוא משימה שהטיל בורא עולם על האדם, ולשם כך חננו בדעת, משתלב בטיעון המבוסס על אותה דוגמה בדבר תפקידם של חכמים, ראו לעיל. </i> אמרתי לו, בני לא זהו דרך ארץ שאדם עושה בידו (הקב"ה) [והקב"ה] מברך כל מעשה ידיו. שנאמר יברכך ה' אלהיך בכל מעשה ידך (דברים יד כט), יכול יהא יושב ובטל, ת"ל 'אשר תעשה' " (פט"ו, עמ' 70). טענתו של מי ש"אין בו מקרא" אינה קראית אלא היא שאלה פנים-יהודית. יתר על כן, אם יש לחשוד בשואל במינות הרי זה בגלל טענתו שהעולם כמנהגו נוהג ואין הקב"ה מתערב בנעשה בעולם, על כן הלחם אינו מעשה ה' אלא מעשה אדם. אין זו תפיסה קראית, ואין לה קשר עם קראים.
תנא דבי אליהו גם מדגיש שכל הנביאים "לא הוסיפו על מה שכתוב בתורה" (פט"ו, עמ' 82). אפשר לראות בכך סיסמה רבנית, חלק מן הפולמוס נגד הקראים, ברם מימרה זו עומדת בפני עצמה.
כנגד זה ניתן להעלות סדרת טענות המצביעות על כך שהתפיסות האמוראיות המקובלות לא חדרו לתנא דבי אליהו. דוגמה לכך ניתנה במבוא למסכת, שם הודגש שתנא דבי אליהו אינו מציג את נטילת הידיים כחידוש של חכמים. עם זאת, תפיסת המונח "מן התורה" היא תפיסה שכמעט ואיננה במקורות התנאיים והיא רווחת יותר במקורות האמוראיים.
בספרות חז"ל לדורותיה מופיעה רשימה של החיבורים שמצפים שיהודי ילמד. ברשימות התנאיות המרכיבים הם מקרא ומשנה, ולעתים נדירות יותר גם הלכות ואגדות. במקורות האמוראיים נוסף גם ה"תלמוד". השלישייה "מקרא, משנה ותלמוד" מופיעה כבר מעט במקורות התנאיים המאוחרים. כך, למשל, בספרי דברים ניתן למצוא את שתי השרשרות. תנא דבי אליהו מגלה סימני קדמות, שכן התלמוד מופיע בו מעט.
החיבורים שיהודי צריך לעסוק בהם
ברור שתדב"ר משקף את סוף ימי התנאים, וליתר דיוק רובו תנאי ויש בו מעט דברי אמוראים. תדב"ז מתוארך לאותה תקופה בערך כמו תדב"ר, אבל יש בו יותר משקע חסידי, של "דרך ארץ".
הזיכרונות הקדומים בתנא דבי אליהו 
בתנא דבי אליהו נשתמרו כמה זיכרונות קדומים. באחד הקטעים החכם שואל את חבריו "מה נשתנה עמרי" שזכה לבן שימלוך אחריו. תשובתו מפתיעה: "רבותיי שכרו שיתר עיר גדולה שבישראל, (שהיתה בדעתו) והיתה בדעתו שכשם שירושלים למלכי יהודה כך שמרון למלכי ישראל, שנאמר ויקן את ההר שמרון וגו' (מלכים א טז כד), ואומר בן אדם שתים נשים וגו' ושמותן אהלה הגדולה ואהליבה אחותה (יחזקאל כג ב ו-ד), שכרו שיתר עיר גדולה שבישראל" (פ"י, עמ' 48). עמרי זכה משום שבנה עיר בישראל, את שומרון. קשה שלא לראות בכך רמז להורדוס שבנה את שומרון וערים נוספות וזכה למלכות ארוכה, ולבנים ובני בנים יורשים.
רמז שני הוא במדרש אחר: "שוב מעשה באדם אחד, שהיה מתחרט בעצמו שלא קרא ושלא שנה. פעם אחת הייתי עומד אני והוא בבית הכנסת, כיון שהגיע העובר לפני התיבה אצל קדושת השם, הגביה את קולו, וענה אחריו בקול קדושת השם. אמרו לו, מה ראיתה שהגבהתה את קולך, אמר להם, לא דיי שלא קריתי ושלא שניתי, אלא עכשיו שניתן לי רשות, לא אגביה את קולי ותשוח נפשי עלי? אמרו, לא יצאת אותה שנה ולא שנת ולא שילשה, עד שעלה אותו האיש מבבל לארץ ישראל, עמדו ועשאוהו ממונה של קיסר, ומינוהו על כל בירניות שבארץ ישראל, ונתנו לו מקום, ובנה לו עיר, וישב בה כל ימי חייו, והניחה לבניו ולבני בניו עד סוף כל הדורות" (פי"ד, עמ' 66<sup class="footnote-marker">357</sup><i class="footnote">במקבילה בבמדבר רבה, ד כ, נוסף "וקראו לו קילוני", כלומר הוא הקים קולוניה, מונח רומי להתיישבות עירונית. ממקבילה זו עולה ש"קדושת ה' " היא אמירת "קדוש קדוש קדוש ה' צבאות" בברכות קריאת שמע או בקדושה, כמקובל היום (מתי נוסדו אמירות אלו איננו יודעים).</i>). הסיפור נראה אגדי ביותר, אך מזכיר את הסיפור של בני שבט זמאריס. בני השבט היהודי-בבלי הסתבכו במלחמה בין הפרסים לרומאים ומכיוון שתמכו ברומאים והפרסים ניצחו – נאלצו לעזוב את מקומם. המצביא הרומי לא ידע מה לעשות בהם והעבירם לטיפולו של הורדוס. הורדוס יישב בהם את הגולן והטרכון והם הפכו למשענתו הצבאית באזור, והשתלבו בהנהגת ממלכות אגריפס הראשון והשני. האיש הוא כנראה ראש השבט שזכה להקים עיר, ולראות בנים ובני בנים בארץ.
שתי העדויות אינן מתארכות את החיבור. ברור שתדב"ר מאוחר הרבה לימי הורדוס (לפחות 200 שנה), אבל עצם זכירתן של מסורות קדומות מונעת את האפשרות שלפנינו חיבור אנטי-קראי מהמאה השביעית או מאוחר יותר.
הציטוטים 
המחבר מצטט כתבים שונים בלשון "שנו חכמים", "מכאן אמרו". חלק מהציטוטים הם ממשניות, חלקם ברייתות או מימרות אמוראיות וחלקם ממקורות שאינם מוכרים לנו. חוסר השיטתיות בולט, והוא מעיד לדעתנו על מצב שבו הספרות והמינוח טרם נקבעו. לו היה תנא דבי אליהו חיבור מאוחר מהמאה השמינית היו למקורות השונים מונחי ציטוט ברורים: ציטוט למשנה, ציטוט לתלמוד וכן הלאה.
הקשר לבבל 
כבר אפשטיין ואפטוביצר<sup class="footnote-marker">358</sup><i class="footnote">אפטוביצר, תדב"ר.</i> אספו ראיות לקשר העמוק שיש בין תורת בבל לתנא דבי אליהו. הקשר מתבטא באזכור רב של בבל, ובאמירות מפורשות. הזיקה שבין התלמוד הבבלי לתנא דבי אליהו בולטת. הזיקה המרכזית מתבטאת בכך שהתלמוד מצטט מימרות המצויות בתנא דבי אליהו בלשון שמצטטים בה ברייתות. מעבר לכך, מרבית המקבילות לדברים שבתנא דבי אליהו הם מהבבלי, אם כי פה ושם יש גם מקבילות לירושלמי. דוגמאות רבות לכך אסף איש שלום, אף שלא הבחין במשמעות הזאת של רשימת המקבילות שהביא ולא עמד על הקשר המיוחד בין המדרש לתורת בבל<sup class="footnote-marker">359</sup><i class="footnote">איש שלום, תדב"ר, עמ' 59-49.</i>. מעבר לכך, בחיבורנו מצויים מעשים רבים שהרקע להם בבלי, כגון "...אמרו, לא יצאת אותה שנה [ולא שינתה] ולא שילשה, עד שבא עזרא והעלה את ישראל מבבל, והעלה אתו כהן עמהם, לא נכנס אתו כהן לבית עולמו, עד שראה כהנים גדולים ופירחי כהונה מבניו ומבני בניו עד חמשים שנה, ואחר כך נכנס אותו כהן לבית עולמו, ועליו הכתוב אומר..." (פי"ח, עמ' 90), וכן: "פעם הייתי מהלך בתוך גולה של בבל..." (פי"ח, עמ' 100), וכן: "פעם אחת היו רבותינו (וחכמים) יושבים ואומרים [מהיכן אליהו בא], מהן היו אומרים מזרעה של רחל, ומהן היו אומרים מזרעה של לאה, עד שהן יושבין ואומרים בא אליהו ועמד לפניהם, אמר להן, רבותיי, אני איני אלא מזרעה של רחל. לא כך כתוב ביחוסו של בנימין, 'ועדשה ואליה וזכרי בני ירחם', אמרו לו, לא כהן אתה? לא כך אמרתה לאשה אלמנה, אך עשי לי משם עוגה וגו' (מלכים א יז יג), אמר להן, אתו תינוק משיח בן יוסף היה, ורמז רמזתי לעולם שאני יורד תחלה לבבל ואחר כך יבא משיח" (פי"ח, עמ' 98-97). עמדה כזאת, שהמשיח יתגלה תחילה בבבל, היא עמדה בבלית מובהקת המתאימה רק לבני בבל. ואכן כבר עמד גפני על כך שבתלמוד הבבלי התפתחה תפיסה שבבל שנייה לארץ ישראל, והיא כמעט מהווה תחליף לה<sup class="footnote-marker">360</sup><i class="footnote">גפני, הארץ.</i>.
כפי שנדגיש להלן, אם תדב"ר התחבר בימי הביניים (מאה שביעית ואילך) יש לצפות לתלות מלאה בתלמוד הבבלי, אבל הרעיונות של קדושת בבל לא התפשטו בתפוצות (מחוץ לבבל גופא). איננו מוצאים אותם בספרות ימי הביניים, וביטוי כפי שציטטנו לא יכול להיאמר אלא מפי בן בבל.
רעיונות קדומים נוספים מצא איש שלום בנוסחה "אבינו שבשמים", אך לדעתנו אין בכך הוכחה. אמנם זו נוסחה קדומה מימי בית שני, אך נהגה גם מאוחר יותר, ובכלל אין היא מופיעה בתדב"ר כתפילה אלא כפתיחה לדרשה. כך גם לגבי ראיה אחרת שהוא מביא. עולמו של העורך מחולק לשתי ממלכות (פי"ח, עמ' 113); לדעת איש שלום הכוונה לפרס ורומי, אבל החלוקה לשתיים יכולה לשקף תקופות רבות: יוון מול פרס, רומי מול פרס, אסלאם מול נצרות, או כל הצעה אחרת. קשה לראות בכך בסיס לתיארוך<sup class="footnote-marker">361</sup><i class="footnote">אותו רעיון מופיע גם בבראשית רבה, עו ג, עמ' 900, אבל בבראשית רבה החלוקה היא לשני מרכזים יהודיים.</i>.
המחבר עצמו מציג את עצמו כמי שהיה ביבנה, בירושלים או ברומי, אך גם בתוך "גולה של בבל" (פי"ח, עמ' 101-100), אבל כל אלו הם שמות ספרותיים. מבחינה זאת הכתיבה היא מעט פסידו-אפיגרפית, כלומר מתיימרת להציג את המחבר כדמות שאיננה הוא עצמו. הרקע הרֵאלי למקומו וזירת פעילותו מתגלים רק בהערות אגב, כגון "פעם אחת הייתי מהלך בכרך גדול שבעולם, והייתה שם תשחורת, ותפסוני והכניסוני בבית המלך, וראיתי שם מטות מוצעות וכלי כסף וכלי זהב שמונחין, אמרתי 'אל נקמות ה' אל נקמות הופיע' (תהלים צד א), בא אלי חָבָּר אחד ואמר לי, סופר אתה, אמרתי לו, מה שהוא, אמר לי, אם תאמר לי דבר זה שאני אומר [לך] לך לשלום, אמרתי לו, אמור, אמר לי [ומפני מה ברא אלוה שקצים ורמשים. אמרתי לו], אלהים דיין הוא, אלהים קדוש וצדיק וחסיד ואמת הוא לעולם ולעלמי עולמים..." (פ"א, עמ' 5), וכן: "ואתם אומרים אש אלוה הוא, אינה אלא כשבט שניתנה לתשמיש לבני אדם על הארץ" (שם, עמ' 6). הוויכוח הוא עם חַבָּר כוהן זורואסטרי המאמין שהאל "הטוב" (אהורה-מזדה) ברא את הטוב והאל "הרע" ברא את הרע. בהמשך אומר החבר במפורש: "אמר לי, אתם אומרים אש אינה אלוה מפני מה כתיב בתורתכם אש תמיד?...". אלוה של אש הוא אלוהי הפרסים, דת שחדלה מלהיות ממסד ודעכה לאחר הכיבוש המוסלמי. אלוהי האש שולב גם בתוך האגדה על נמרוד ואברהם (פ"ו, עמ' 27).
על טענות אלו של אפשטיין, שעליהן כבר עמדו איש שלום ואפטוביצר, לא ניתנה תשובה.
אפשטיין צעד צעד נוסף ותיארך את החיבור לתקופת הגזרות שעברה על יהדות בבל, זאת בגלל קטעים מספר שהמחבר מתלונן בהם על מצבם הקשה של בני ישראל. ברם תלונות כאלו מופיעות בכל הספרות היהודית, והן לא חייבות להיות ממוקדות בתקופה מסוימת אלא מועברות מחיבור אחד למשנהו. גם מה שאנו מכנים "תור זהב" עלול להיתפס אצל בני התקופה כתקופת שִעבוד וקושי. לפיכך אנו נמנעים מלנסות לתארך את החיבור בצורה מדויקת יותר מאשר אמצע תקופת האמוראים.
רקע ארץ-ישראלי 
עד עתה ראינו סדרת ראיות הקושרת את המחבר לבבל ולתורתה, או לתפוצה אחרת. ברם בחיבור גם עדויות למציאות ארץ-ישראלית. בארץ ישראל המונח הרווח לבית הלימוד הוא "בית המדרש". המונח "ישיבה" אינו נזכר ולא נהג בארץ ישראל. בבבל, לעומת זאת, נהגה הישיבה. אין זה רק הבדל במינוח. בית המדרש היה גוף בלתי פורמלי של חבורת לומדים, ובמות הרב התפזרה החבורה<sup class="footnote-marker">362</sup><i class="footnote">ראו המבוא הכללי לפירוש המשניות.</i>. הישיבה, לעומת זאת, הייתה גוף גדול וממוסד, ובמות ראש הישיבה נבחר לו ממלא מקום בצורה מסודרת. בתנא דבי אליהו מופיע בדרך כלל המונח "בית מדרש". המונח "ישיבה" מופיע פעם אחת בהקשר של ישיבה של מעלה: "כשם שיושבין בבתי כנסיות ובבתי מדרשות ובכל מקום פנוי להם, קורין לשום שמים ושונין לשם שמים ויראה בלבבם, ומחזקין דברי תורה על פיהם כדי שלא ישכחו דברי תורה מפיהם ומפי בניהם לעולם ולעולמי עולמים, שנאמר ואני זאת בריתי אותם אמר ה' (ישעיה נט כא), אבל פושעיהם של ישראל אינן כן, אלא בקטנותם רכים ובזקנותם קשים, (לרכין) מה שכרן, שמעלין ושורפין אותן בבית המדרש הגדול ובישיבה גדולה" (פ"ג, עמ' 14). בשמים ישיבה גדולה, אבל כאן בעולם הזה יש בתי מדרש. ביתר האזכורים מופיע בית המדרש, ובכך משתקף הנוהג הארץ-ישראלי: "עתיד הקב"ה לישב בבית מדרש שלו..." (פ"א, עמ' 4); "לעולם ישכים אדם וישנה בשבת וילך לבית הכנסת ולבית המדרש..." (שם שם), וכן: "מפני מה זכה יעקב אבינו לחיים שלא בצער ושלא ביצר הרע בעולם הזה ממה שעתיד [ליתן] לצדיקים לעתיד לבא, מפני שהיה בבית המדרש מקטנותו ועד זקנותו בקי במקרא" (פ"ו, עמ' 29), וכן: "פעם אחת הייתי יושב בבית המדרש (גדול) [הגדול] שבירושלים לפני חכמים, אמרתי להם, רבותיי מה..." (פ"י, עמ' 49), וכן: "פעם אחת הייתי יושב בבית המדרש (גדול) [הגדול] בירושלים לפני חכמים, אמרתי להן, רבותיי עפר אני תחת כפות רגליכם אומר לפניכם דבר אחד... ועוד אמרתי בפניהם דבר, רבותיי עתיד הקב"ה לישב בבית המדרש (גדול) [הגדול] וצדיקי עולם...." (פ"י, עמ' 51). השם ירושלים הוא כמובן ספרותי, אבל מקום הלימוד הוא בית המדרש. כמו כן: "עיר קטנה שבישראל, ועמדו ובנו להם בית הכנסת ובית המדרש, ושכרו להם את החכם, ושכרו להן מלמדי תינוקת, אף עיר אחרת קרובה לה כיון שראו עמדו אף הן ובנו בית הכנסת ובית המדרש ושכרו להן מלמדי תינוקת, נמצאו בתי מדרשות רבים בישראל" (פי"א, עמ' 54). מקור זה מעיד, כפי שהראינו לעיל, על אידאולוגיה המקובלת יותר בבבל, אבל הרקע החברתי הוא ארץ-ישראלי. כן נזכר בית המדרש כמקום ללימוד במקורות נוספים (פי"ד, עמ' 63 ו-64 [פעמים מספר], ועוד). כן מזכיר המחבר כבדרך אגב את החבורה, שהיא גרעין הלימוד הארץ-ישראלי: "משה וחבורתו... חבורתו של רבי מאיר" וכו' (פ"ז, עמ' 36).
השפה 
הציבור היהודי דיבר באופן כללי עברית וארמית. בעבר היו חוקרים שסברו שהעברית נהגה בבית המדרש בלבד והייתה שפה מתה, אך היום ברור שעד המאה הרביעית היו גם העברית וגם הארמית שפות דיבור חי אלא שבכל מגזר תרבותי בחרו לדבר בשפה אחת. שטרות נכתבו בארמית והלכות בעברית, וכן הלאה. תנא דבי אליהו כתוב עברית. המשנה ומדרשי ההלכה התנאיים כתובים עברית; המדרשים האמוראיים והתלמודים כתובים בתערובת עברית וארמית, כאשר ההלכות והמימרות ההלכתיות הן בעברית ואילו הסיפורים, הדיונים וקטעי הקישור בארמית. לעומת זאת מדרשים כתובים עברית מופיעים רק בתקופה המאוחרת (כפרקי דרבי אליעזר, פסיקתא רבתי וכיוצא באלו). חדירת הארמית לבית המדרש באה בעקבות ירידת העברית ועליית הארמית כשפת הדיבור העיקרית של היישוב היהודי בארץ. המדרשים המאוחרים הכתובים עברית הם מלאכותיים ובאו "לשחזר" את השפה הקדושה, לפיכך גם רוב הכתובות השמיות בקברות הן בארמית ולא בעברית, להוציא קטעי תפילה וברכות. השפה עשויה, אפוא, ללמד על תיארוך מאוחר של החיבור.
עוד נבהיר: העובדה שהמשנה נכתבה בעברית והתלמוד בשפה מעורבת אינה מלמדת איזו שפה נהגה יותר בבית המדרש<sup class="footnote-marker">363</sup><i class="footnote">הסברנו זאת בנספח למסכת שקלים. בכלל, בחברה דו-לשונית קשה לדבר על "שפה שלטת".</i>, אלא זו בחירה של העורך להציג כך את פני הדברים. מדוע בחר אפוא מחבר תדב"ר בעברית? או משום שזמנו מאוחר כמדרשים המאוחרים (כדעת צוקר), או ההפך, משום שהוא רואה עצמו כמשנה או תלמוד ולכן מציג את הדברים בעברית.
שפה נוספת שנהגה בארץ ישראל הייתה היוונית. שפתו של תנא דבי אליהו בולטת במיעוט היוונית שבה<sup class="footnote-marker">364</sup><i class="footnote">עם זאת מעט יוונית משוקעת בעברית, כגון "הגמון" (פי"א, עמ' 54), וכן למשל המילה "קודיר" או "כסדור" (פי"ח, עמ' 95) שמוצאה מהתואר "קוויסטור" הלטיני. מילים אלו חדרו עמוק לעברית ולארמית של התקופה, וספק אם נחשבו כמילים זרות. בפ"ח, עמ' 39, דרשה בנויה על יוונית: "ואין כירה האמור כאן אלא לשון שלום, כאדם האומר לחבירו שלום עליך מרי כירי, לכך נאמר ויכרה להם כרה גדולה". הדרשה בנויה על השפה היוונית, וברור שאומרה לא ידע יוונית. מרי כירי (קירי) פירושו "אדוני"'. "מרי" בארמית משמעו אדוני, ו"קירוס" פירושו אדון ביוונית. מי שהציע את הדרשה לא ידע מילה יוונית נפוצה זו. הוא אינו תושב ארץ ישראל, וגם לא של כל ארץ אחרת דוברת יוונית.</i>. ייתכן שזו עדות נוספת למקור הבבלי של החיבור, ואולי אכן רצה המחבר לדמות את ספרו לתפילות או לתנ"ך הכתובים בעברית?
התוכן הרעיוני של החיבור
כפי שנראה להלן, בסדרת נושאים שבהם נבדלו בני ארץ ישראל מבני בבל המחבר שלנו תומך בעמדת בני בבל. לקביעה כזאת נדרש דיון בערכי היסוד של החיבור. בחיבור הנדון סדרת עמדות מיוחדות המבדילות אותו משאר ספרות חז"ל. לא נוכל לעסוק בכל הנושאים, ונסתפק בכמה דוגמאות.
ייחוס 
כפי שסיכמנו במבוא למסכת קידושין חכמים הסתייגו מעיסוק יתר בייחוס, אך בציבור, ובמיוחד בציבור הכוהנים, נחשב הייחוס למשאב כבוד וכוח<sup class="footnote-marker">365</sup><i class="footnote">ראו גם ינקלביץ, ייחוס.</i>. נושא הייחוס היה חשוב הרבה יותר לחכמי בבל מאשר לחכמי ארץ ישראל. לבעל תנא דבי אליהו עמדה קיצונית בנושא. נישואים בין כוהנים לישראלים וללוויים הם נישואי תערובת ממש, עברה לכל דבר: "משלו משל, למה הדבר דומה, למלך בשר ודם שהיה יושב על כסאו, וכלי של זהב מונחת לפניו, והיו עליה תאנים, וענבים, ורימונים, אגוזים, תמרים, וגרוגרות, ותפוחים, ואתרוגים. וישב עליהן וביררן והניחן תאנים בפני עצמן, גרוגרות בפני עצמן, אתרוגים בפני עצמן. ועד שנפנה לכאן ולכאן באתה הרוח ובללה אילו באילו. ושוב ישב עליהן ובררן, והניחן תאנים בפני עצמן, ענבים בפני עצמן, רמונים בפני עצמן, אגוזים בפני עצמן, תמרים בפני עצמן, גרוגרות בפני עצמן, תפוחים בפני עצמן, ועד שנפנה לכן ולכן באתה הרוח ובללה אלו באלו. שנו חכמים במשנה, עשרה יוחסין עלו מבבל, כהנים לוים וישראלים, גירי חללי וחרורי, ממזירי ונתיני, שתוקי ואסופי (קידושין ריש פ"ד), (האם) [הא אם] הניח הקב"ה ידו מישראל שנים שלשה דורות זה אחר זה, מתערבין במעשיהן והוין כשאר עממין, ואתם קפויי טובה בני קפויי טובה, מפני מה אין אתם מודים ומשבחים ומברכים (לאביהם) [לאביכם] שבשמים, שתפס אתכם בשתי ידיו על שני זרועותיו והוא זהיר בכם שלא תבואו לידי <b>פסול</b> ? שנאמר אני ה' הוא שמי וגו' (ישעיה מב ח), מפני מה אתם עושין דרכים <b>מכוערין</b> ודברים שאינן ראויים, ומבעטים אתם בייסורין הבאים עליכם, אבל מה אעשה כבר גזרתי עליכם שאתם בניי ועבדיי, שנאמר כי לי בני ישראל עבדים..." (פי"א, עמ' 55).
נישואי תערובת כאלו הם "פסול" ודבר "מכוער", ביטויים השמורים בדרך כלל לעברות על דיני עריות ממש.
כמו כן: "נשא אדם בת תלמיד חכם אפילו מת [או] גולה הווין לו לבסוף בנים תלמידי חכמים. נשא אדם בת עם הארץ, אם מת או גולה סוף הווין לו בנים עמי הארץ, משל לענבי הגפן בענבי הסנה, וענבי הסנה בענבי הגפן, הרי זה דבר מכוער ואינו מתקבל. אבל ענבי הגפן בענבי הגפן, וענבי הסנה בענבי הסנה, דבר טוב ומתקבל, וזה הוא מנהגו של עולם" (פ"ו, עמ' 30)<sup class="footnote-marker">366</sup><i class="footnote">הקטע הוא בבלי מובהק ומבטא אידאולוגיה בבלית בשבח נישואים עם מיוחסים ובגנות עם הארץ, שני נושאים שנדגיש להלן.</i>.
בעל תנא דבי אליהו מאמץ בנושא זה את עמדת חכמי בבל, ובולט בדרישה שהייתה מקובלת בציבור וחכמים הסתייגו ממנה במקצת.
שכר על לימוד תורה 
בארץ ישראל נמנעו מתשלום על הוראת תורה. המורים בבתי הספר קיבלו אמנם שכר (דל), אך המממן הייתה הקהילה ולא הורי הילדים<sup class="footnote-marker">367</sup><i class="footnote">ספראי, הקהילה, עמ' 60-58.</i>. לעומת זאת בבבל שילמו ההורים את שכר הלימוד. בעל תנא דבי אליהו יודע לספר על בעלי בתים "ונותנין שכר ומלמדין בניהם תורה" (פי"ט, עמ' 112), כמנהג בבל.
בנספח למסכת פאה ראינו כי בארץ ישראל הסתייגו בדרך כלל מתשלום ישיר לחכמים (במסגרת צדקה), ובבבל חכמים מדברים הרבה יותר בשבח הנוהג לממן את החכמים. במקרה זה ההבדל אינו חד וגם בארץ ישראל יש ביטויים המצדדים, ואף דורשים, מתן צדקה לתלמידי חכמים. בעל תנא דבי אליהו מצפה מציבור שומעיו לתרום למען תלמידי חכמים (פכ"ו, עמ' 139), וכן: "מי שיש לו תלמיד חכם בשכונתו, ויודע בו שהוא קורא לשם שמים ושונה לשם שמים. והיה זנו, ומכלכלו ומפרנסו, נמצא מקיים את תלמיד החכם את אשתו ואת בניו, ואת כל הקורין ושונין עימו, עליו הוא אומר 'פדה בשלום נפשי', שאין לך סם חיים למלאך המות אלא מדת צדקה בלבד" (פי"א, עמ' 52). עם זאת המחבר דורש מתלמיד חכם ליהנות מיגיעו ונוקט עמדה המסתייגת מהישענות על הצדקה: "[מי] שהוא קורא לשם שמים, ושונה לשם שמים, <b>ואוכל משלו ונהנה מיגיעו</b> עליו הוא אומר, 'יגיע כפיך כי תאכל אשריך וטוב לך', אשריך, בעולם הזה, וטוב לך, לעולם הבא, ואומר 'מה יפית ומה נעמת אהבה בתענוגים'. במה דברים אמורים בזמן <b>שנהנה משלו,</b> מעיד אני עלי את השמים ואת הארץ, שכל תלמיד חכם שהוא קורא לשם שמים ושונה לשם שמים <b>ואוכל משלו ונהנה מיגיעו</b> עליו הוא אומר, 'לא ראיתי צדיק נעזב וזרעו מבקש לחם', ולא עוד אלא בני ביתו יריאין ממנו, והקב"ה אוהבו אהבה גמורה ביותר" (פ"ה, עמ' 26).
בקטע אחר הוא נוקט עמדת ביניים: "מעיד אני עלי את השמים ואת הארץ, שכל תלמיד חכם שאוכל משלו ונהנה מיגיעו, ואינו נהנה משל ציבור כלום, הרי הוא בכלל אשרי, וכל שלחן שאין תלמיד חכם נהנה ממנו אינו מבורך" (פי"ח, עמ' 91). אם כן תלמיד חכם צריך לאכול מיגיעו ובעלי הבתים צריכים להזמינו, לכל אחד תפקיד דתי משלו. עמדת ביניים אחרת יש בקטע נוסף: "אמרו כל תלמיד חכם שמרבה בעסק, ואינו מתפרנס ממנו הרבה, סימן יפה לו. מפני שהקב"ה אוהב תורתו ואינו מעשירו, שמא יעשר ויפשע מדברי תורה. וכל תלמיד חכם שמרבה מלאכה (בתורה) ואין מכניס ממנה פירות הרבה סימן יפה לו..." (פ"ג, עמ' 13). תלמיד חכם נדרש לעסוק במשהו ולהתפרנס, אך לא "להיסחף" בכך. משפט זה מבוסס על מסכת אבות: "הווי מעט עסק ועסוק בתורה" (אבות פ"ד מ"י לפי כתב יד קופמן<sup class="footnote-marker">368</sup><i class="footnote">בכ"י קופמן זו מ"ט.</i>). אם כן, תלמיד חכם משובח הוא הנהנה מיגיעו ואינו מרוויח הרבה, אבל הציבור נדרש לעזור.
היחס לעמי ארצות 
נושא נוסף שנחלקו בו בני ארץ ישראל ובני בבל היה היחס לעמי הארצות שאינם שותפים בבית המדרש. בארץ ישראל ביטויי הגנאי אליהם מוצנעים, והאווירה הכללית היא של יחד. במקורות בבל, לעומת זאת, מצויים ביטויים חריפים ביותר נגד עמי הארץ<sup class="footnote-marker">369</sup><i class="footnote">עמד על כך לראשונה כהן, חכמים, בהערה קצרה.</i>. גם בנושא זה מצטרף תנא דבי אליהו לחכמי בבל, אף על פי שהוא שופע ביטויי אהבה לכלל ישראל, כגון "אשריהן ישראל בכל מקומות מושבותיהן..." (פ"ה, עמ' 25), או "בית ישראל אני כפרתן בכל מושבותיהן..." (פכ"ט, עמ' 159). אבל בבואו לחיי החברה המחבר נוקט נימה אחרת:
כגון "יתן אדם את בתו לתלמיד חכם" (פ"ו, עמ' 30)<sup class="footnote-marker">370</sup><i class="footnote">השוו בבלי, פסחים מט ע"ב, שם מרוכזים דברי נאצה נגד עמי הארץ.</i>; "ישא אדם בת תלמיד חכם אפילו לקחה בדמים, ומניין? תדע לך שכן, צא ולמד מדרך ארץ, נשא אדם בת תלמיד חכם, אפילו מת [או] גולה הווין לו לבסוף בנים תלמידי חכמים. נשא אדם בת עם הארץ, אם מת או גולה סוף הווין לו בנים עמי הארץ. משל לענבי הגפן בענבי הסנה (בענבי) [וענבי] הסנה בענבי הגפן הרי זה דבר מכוער ואינו מתקבל, אבל ענבי הגפן בענבי הגפן וענבי הסנה בענבי הסנה דבר טוב ומתקבל, וזה הוא מנהגו של עולם" (פ"ו, עמ' 30). המחבר מניח שבן עם הארץ יגדל עם הארץ, והסיכוי שישדרג עצמו בטל בשישים.
רעיון זה עולה גם מקטע אחר: " 'קול ה' בכח קול ה' בהדר' (תהלים כט ד), משלו משל, למה הדבר דומה, למלך בשר ודם שהיו לו בנים גדולים, מהן בעלי תורה, מהן בעלי משנה, מהן בעלי משא ומתן, שוב נשא אשה אחרת ענייה, והיו לו בנים ממנה, שיגרן למקרא ולמשנה וללמד דרך ארץ, היה יושב ומצפה ואומר מתיי יהיו כבניי הגדולים, לימים בא אצלם, לא מקרא בידם ולא משנה בידם ולא דרך ארץ בידן..." (פ"ב, עמ' 12). מאישה ענייה אין סיכוי שיצאו בנים תלמידי חכמים. נימה זו נדירה בספרות חז"ל, בדרך כלל בית המדרש ראה עצמו כפתוח לכול וגם לבני עניים סיכוי ללמוד תורה. סיפורו של רבי עקיבא על דרכו לבית המדרש הוא חלק ממסע הסברה המיועד לבני פשוטי העם, שגם הם מוזמנים לבית המדרש, ויש להם סיכוי להתפתח בו. אך נימה זו מופיעה במקבילות נדירות: " 'בלב נבון תנוח חכמה' – זה תלמיד חכם בן תלמיד חכם, 'ובקרב כסילים תודע' – זה תלמיד חכם בן עם הארץ" (בבלי, בבא מציעא פה ע"ב). נבון עדיף מחכם. אמנם בימינו יימצאו כאלה שהדימוי לא ימצא חן בעיניהם, ואכן דימוי זה, שלבן עם הארץ אין סיכוי לטפס במעלות בית המדרש, שנוי גם הוא במחלוקת גם בתוך ספרות חז"ל, ולא נרחיב בכך<sup class="footnote-marker">371</sup><i class="footnote">המימרה בבבלי היא עמדת ביניים בין אלו הסבורים ששערי תורה פתוחים לכול ואינם תלויים בייחוס לבין הסבורים שבן עם הארץ אינו מוזמן לבית המדרש, בין אם מרצונם של חכמים (שאינו ראוי לכך) ובין שזו תוצאת המציאות. בית המדרש פתוח, אך ראשם ולבם של בני עמי הארץ סגור. ראו בן שלום, תלמוד תורה. התרגום האנגלי של בראודה למימרה בתדב"ר מנסה לעמעם טיעון עיליתני זה ומתרגם "ענייה" כ- "of humble origins". ברם גישה כזאת, שאין דברי תורה נמסרים אלא לעשירים, קיימת במקורות, כגון "לענין התלמידים דרש רבן גמליאל הזקן ארבעה דברים: דג טמא, דג טהור, דג מן הירדן, דג מן הים הגדול דג טמא כיצד? בן עניים שלמד מקרא ומשנה הלכות ואגדות ואין בו דיעה. דג טהור כיצד? זה בן עשירים שלמד מקרא ומשנה הלכות ואגדות ויש בו דיעה. דג מן הירדן כיצד? זה תלמיד חכם שלמד מקרא ומשנה מדרש הלכות ואגדות ואין בו דעת להשיב. דג מן הים הגדול כיצד? זה תלמיד חכם שלמד מקרא ומשנה מדרש הלכות ואגדות ויש בו דעת להשיב" (אבות דרבי נתן, נו"א פ"מ, עמ' 127).</i>. המחלוקת הגלויה היא מימי בית שמאי ובית הלל, כאשר בית הלל הם הפותחים את לימוד התורה לכול<sup class="footnote-marker">372</sup><i class="footnote">"שבית שמאי אומרים אל ישנה אדם אלא למי שהוא חכם ועניו ובן אבות ועשיר. ובית הלל אומרים לכל אדם ישנה" (אבות דרבי נתן, נו"א פ"ג, עמ' 14). אבל במקבילה בנוסח ב (פ"ד): "לכשרים".</i>, והסיפור על תחילת לימודו של הלל הוא עצמו הדגמה לדרך זו. היהדות הרבנית קיבלה ללא עוררין את עמדת בית הלל (למרות המקורות המעטים המצדדים בדרך המגבילה). מבחינתנו זו ראיה נוספת לקדמותו של תדב"ר, וקשה להאמין שבמאות השישית ואילך עדיין היה מי שתמך בגלוי בדרך מגבילה זו החוסמת את הנגישות של הציבור כולו לבית המדרש.
היבט נוסף: " 'בנקיון כפי' וגו' (תהילים כו ו), 'לשמע בקול תודה' וגו' (שם כו ז), 'אל תאסוף עם חטאים' וגו' (שם כו ט), מיכן אמרו, ירבה אדם סעודתו עם תלמידי חכמים כדי שילמד מהן דברי תורה, ואל ירבה אדם סעודתו עם עמי הארץ, שלאחר שעה מספרין עליו לשון הרע" (פי"ג, עמ' 59). רצוי לא לסעוד עם עמי הארץ משום שמאחורי הגב הם מדברים בגנות חבריהם. בהמשך שם: "מיכן אמרו, כל האוכל לחם עם עמי הארץ ומרבה עמהם בסעודה אין דבריו נשמעין, ולסוף מחלוקת בא על ידו, שנאמר 'מנשה את אפרים' (ישעיה ט כ). הא למדת שכל האוכל עם עמי הארץ על השולחן ומרבה עמהם בסעודה אין דבריו נשמעין ולסוף מחלוקות באות על ידיו, שנאמר 'מנשה את אפרים'. מיכן אמרו, כל האוכל עם עמי הארץ, ומרבה עימהם בסעודה, כעובד עבודה זרה. ואם תלמיד חכם [הוא] מזלזל [את תורתו], ומחלל את שמו של אביו [שבשמים]. ומאלמן את אשתו ומייתם את בניו ואינו ממלא את ימיו, וקושר שם רע לו ולבניו ולבני בניו עד סוף כל הדורות" (שם, עמ' 61). למען האמת, המחבר מציג תביעות סותרות. תלמיד חכם אסור לו לאכול עם עמי הארץ, אבל כל אחד מהציבור צריך להזמין תלמיד חכם לשולחנו. דומה שעם הארץ אינו סתם אדם מהציבור, אלא קבוצה מיוחדת של עבריינים.
כמו כן: "ישמור אדם דברים בלבבו שלא <b>יאכל עם עמי הארץ</b> על השולחן, ולא ירבה עמהם בסעודה בכל מקום. מפני שעמי הארץ ממעטין במעשרות ובשביעית, והכתוב אומר, 'מה לתבן את הבר נאום ה' ' (ירמיה כג כח), ואמרו חכמים 'כל עוף למינו ישכון ובן אדם לדומה לו'..." (פי"ג, עמ' 59). הנימוק ההלכתי הוא טכני ואפשר היה להתגבר עליו, אבל הקטע כולו מדיף ניחוח רע של התבדלות וריחוק. מה לתבן אצל הבר?
מצוות התלויות בארץ ()
בבבל כמעט לא שמרו על המצוות התלויות בארץ. אמנם בנספח למסכת שביעית עמדנו על סדרה של חריגים, אבל התמונה הכללית היא שתרומות שהורמו לא היו טהורות, ומעשרות לא הופרשו כלל. בעל תנא דבי אליהו מתאר מציאות של הרמת תרומה. כך שואלים את יחזקאל בן בוזי (בבבל) האם כוהן רשאי להאכיל עבד בתרומה; יחזקאל מתיר זאת, אך אוסר אם העבד נמכר לאחרים. לכאורה מדובר בבבל, אבל למעשה יש כאן משל, ובני ישראל טוענים שמשום שגלו דינם כעבד שנמכר והם משוחררים ממצוות (כשם שעבד כוהן שנמכר לאחר מודר מתרומה). משפט זה עדיין משאיר עמומה את השאלה האם השאלה על התרומה רֵאלית. אבל בסיפור אחר המחבר מספר על כוהן אחד שנפלה שרפה בנכסיו, ומתברר שחטאו היה שהאכיל את בהמתו תרומה (פי"ד, עמ' 67-66). בהמשך אומרים חכמים: "וכי תרומה שאין לה אוכלין [וקדשים שאין להן אוכלין] כלום הולכים אלא לשריפה, אלא עשית שלא כדין" (שם, עמ' 67). אם כן, בסביבתו של בעל תדב"ר מפרישים תרומה אבל כבר אין אוכלים אותה. ההלכה המופיעה בתדב"ר מחמירה, שכן לפי המשנה מותר להאכיל בהמה כרשיני תרומה (משנה, תרומות פי"א מ"ט) משום שכרשינים הם מאכל בהמה והם מאכל אדם רק בשעת הדחק (המשך הקטע, וראו תרומות פ"ט מ"ג). אם כן בגלל המקרים של שעת דחק התירו האכלת בהמה בתרומה, וההלכה בתדב"ר אינה מדקדקת דקדוק זה אלא קובעת איסור כללי בהאכלת בהמה בכל תרומה שהיא. המשפט בתדב"ר משקף, אפוא, נוהג חסידי. אם נצרף את שני הטיעונים שהצגנו הרי שהלכה זו בתדב"ר מייצגת נוהג חסידי של חוץ לארץ (בבל), שכן בארץ ישראל המשיכו לשמור טהרה, וכוהנים אכלו תרומה כל ימי התלמוד<sup class="footnote-marker">373</sup><i class="footnote">העדות האחרונה לנתינת תרומה לכוהן בארץ ישראל, וממילא גם לשמירת טהרה, היא בספרות המעשים (ניומן, מעשים, מעשה נב, עמ' 140; מעשה כט, עמ' 128, וראו המבוא למסכת תרומות). ספרות זו נערכה אי שם בין המאות השישית והשמינית ואי אפשר לדייק יותר ולקבוע עד מתי נהגה המצווה במלואה, וכאמור אי אפשר להעמיד את הקטע בכך שהתרומה ניתנה לכוהן.</i>. מי שנמנע מאכילת תרומה (בגלל היותו בחוץ לארץ) התיר לעצמו להאכיל את הבהמה בתרומה, שכן התרומה אינה ממש תרומה, ומצד שני בהמה אינה צריכה להיות בטהרה (אין טהרה לבהמה). בעל תדב"ר מתנגד לנוהג לא-הלכתי כזה.
עוד אומר המחבר: "מיכן אמרו, יעשה אדם תורתו בשמחה ותחשב לו לצדקה, <b>יפריש אדם תרומתו בשמחה ותחשב לו לצדקה, יתן אדם מעשרותיו בשמחה ותחשב לו לצדקה,</b> שנאמר 'כי אמרתי עולם חסד יבנה' (תהלים פט ג), אין העולם מתגדל אלא בצדקה, שנאמר 'בצדקה' " (פכ"ח, עמ' 143). דומה שכאן כבר קשה לראות מציאות בבלית. מעשרות לא הרימו בבבל מסיבות שונות (בין השאר בגלל העלות הכספית).
כמו כן: "ישמור אדם דברים בלבבו שלא <b>יאכל עם עמי הארץ</b> על השולחן, ולא ירבה עמהם בסעודה בכל מקום. מפני שעמי הארץ ממעטין במעשרות ובשביעית, והכתוב אומר 'מה לתבן את הבר נאום ה' ' (ירמיה כג כח), ואמרו חכמים 'כל עוף למינו ישכון ובן אדם לדומה לו...' " (פי"ג, עמ' 59). עסקנו בקטע זה לעיל וראינו שהפן האידאולוגי של ריחוק ובידול מעמי הארץ הוא בבלי במקורו, אבל הטיעון שאינם שומרים מעשרות ושמיטה הוא ארץ-ישראלי באופיו. טיעון כזה אינו תופס בבבל, מה עוד שאפילו חסידי בבל לא שמרו מעשרות ושביעית.
אם כן יש לתנא דבי אליהו גם זיקה לארץ ישראל, בצד זיקתו המרכזית לבבל.
ייסורים 
בדרך כלל הספרות ההלכתית והמדרשית מכירה בעוני כמגבלה. אדם צריך כמובן ללמוד תורה ולעסוק בתורה למרות עוניו, אבל העוני עצמו הוא מצב רע ובלתי רצוי. כנגדו העושר הוא טוב, שכר ראוי. אמנם אין הוא מטרה כשלעצמו, אך הגון וטוב לשאוף לו במגבלות ההלכתיות. בנצרות הקדומה, לעומת זאת, נחשב העוני למעלה, ורק לפני עניים פתוחה הדרך למלכות שמים. העוני כעיקרון חיובי קשור כמובן לסיגופים, ייסורים שאדם מביא על עצמו וכן הלאה. הממסד היהודי דחה בדרך כלל את דרך הסיגופים כאידֵאל; עמדנו על כך במבוא למסכת יומא, והנושא נדון בספרות. אורבך הדגיש מאוד פן זה, וכנגדו כתב פרדה וטען שיש ביהדות התקופה עדויות לרצון לסיגופים, להרבות בתעניות, התבודדות וכו'<sup class="footnote-marker">374</sup><i class="footnote">אורבך, אסקטיזם; פרדה, אסקטיזם.</i>. שני החוקרים צודקים: אורבך תיאר את הקו הממסדי הקנוני, ההלכה הרווחת בפי חכמים, ופרדה תיאר נימות של סיגופים, או מקרים נקודתיים של סיגוף וצום, שהכול נהגו בהם, והרחבה של מגמה זו אצל יחידים. בין היחידים המצטיינים ברדיפת העוני הם החסידים שראשיהם (חוני המעגל, חנינא בן דוסא, החסיד של כפר אימי ועוד) היו עניים מבחירה ובהכרה. תנא דבי אליהו חריג בנוף הספרותי של תקופת המשנה והתלמוד בכך שהוא מציג את הייסורים והעוני כאידֵאל רצוי: "מפני שהקב"ה אוהב תורתו ואינו מעשירו שמא יעשיר ויפשע מדברי תורה. וכל תלמיד חכם שמרבה מלאכה ואין מכניס ממנה פירות הרבה סימן יפה לו. מפני שהקב"ה אוהב את תורתו" (פ"ב, עמ' 13). כדי להוכיח את אהבתו הקב"ה מונע עושר מתלמיד חכם. כמו כן: "אלו בני אדם שהן משכינים את עצמן ואת בשרן על העפר כדי ללמוד תורה" (פ"ה, עמ' 18), וכן: "כל גוים הנשארים בארץ לימות המשיח, הולכין (לבתיהן) לארץ ישראל, ומביאים בר לחם ומזון לתוך בתיהם של ישראל, (מעשרין) [ומעשרין] אותן עושר גדול. שנאמר 'ואשרו אתכם כל הגוים' (מלאכי ג יב), ואומר 'ושלמתי לכם את השנים אשר אכל הארבה הילק והחסיל והגזם חילי הגדול וגו' ' (יואל ב כה), אילו ארבע מלכיות שנשתעבדו בהן בישראל, וכל כך למה, כדי ליתן להן שכרן. משלו משל, למה הדבר דומה? למלך בשר ודם שכעס על בנו, תפסו בידו והכניסו לבית רבו. עמד רבו והכהו מכות גדולות בפני אביו, לאחר שפנה יום, בא (רבו) [הבן] ונשתטח לפני אביו, אמר לו, בני, אף על פי שהיכיתיך מכות גדולות, אינן אלא מכות קטנות הן, כך ישראל מתייסרין במעשיהן ואינן אלא ייסורין קלין, לכך נאמר 'ושלמתי לכם את השנים' וגו' " (פי"ח עמ' 113). אם כן, הייסורים הם ברכה משום שכך ניתנת לריבון העולמים האפשרות לנקום בנכרים המשעבדים. זה נימוק שונה מההנמקה הרגילה לצורך בייסורים שלפיה סיגופים הם התנערות של האדם מהבלי העולם הזה והם מובילים את האדם לעבודה שלמה ורוחנית יותר, שכן המסתגף אינו "מבזבז" את זמנו על הבלי העולם הזה<sup class="footnote-marker">375</sup><i class="footnote">לא קבענו בכך שאנו סבורים שהסברים אלו "נכונים", אלא שהם ההסברים שבהם משתמשים הסגפנים בכל הדתות ובכל הדורות.</i>. הנימוק כאן הוא שהסיגופים יחייבו כביכול את ריבון העולמים לגמול למסתגף כל טוב, אם לא עכשיו – אז בעתיד, ולא נרחיב בכך.
כמו כן בהמשך שם: "דבר אחר 'קומי רוני בלילה', אין רננה זו אלא הודאת הייסורין. כאי זה צד, עשה אדם כל מה שעשה, באו עליו ייסורין לטובתו ולהציל מידיו כל מה שעשה" (פי"ח, עמ' 96), וכן בהמשך שם: "אפילו עני שבישראל ויש בו [חכמה] נח לו להקב"ה יותר מאחאב מלך ישראל, שנאמר 'טוב ילד מסכן וחכם' וגו' (קהלת ד יג), ואומר 'תפילה לעני כי יעטף' (תהלים קב א)" (פי"ח, עמ' 98). תפיסת העוני כאידֵאל יכולה להיווצר גם בתקופת המשנה והתלמוד וגם אחרי התלמוד. כך, למשל, היא אומצה בחוגיהם של חסידי אשכנז במאה ה-11 בגרמניה. אבל כפי שנראה להלן תופעה זו מתקשרת למגמה החסידית שבתדב"ר, והיא מעידה על תקופת המשנה או על תקופת התלמוד הקדומה כמועד מתאים לחיבור מערכת דתית זו.
<b>אהבה רבה</b> 
בימי הבית ובימי התנאים בירכו ברכה אחת לפני קריאת שמע. לדעתנו הייתה זו ברכת "אהבה רבה"<sup class="footnote-marker">376</sup><i class="footnote">ראו המבוא למסכת ברכות ופירושנו לברכות פ"ד מ"ה.</i>. כבר בתקופת התנאים הונהגו הברכות שלפני קריאת שמע ואחריה. הפתיחה הנהוגה כיום, "ברכו את ה' המבורך", אמנם נזכרת במשנה, אך שם היא משמשת בקריאת התורה בלבד, ורק המדרשים המאוחרים (הבתר-אמוראיים) מזכירים אותה בהקשר של קריאת שמע<sup class="footnote-marker">377</sup><i class="footnote">ראו פירושנו לברכות פ"ז מ"ג.</i>. בבבלי ברכות מובאת מחלוקת מהי הברכה שלפני קריאת שמע: "אמר רב יהודה אמר שמואל: 'אהבה רבה'. וכן אורי ליה רבי אלעזר לרבי פדת בריה, 'אהבה רבה'. תניא נמי הכי: אין אומרים 'אהבת עולם' אלא 'אהבה רבה'. ורבנן אמרי: 'אהבת עולם', וכן הוא אומר 'ואהבת עולם אהבתיך על כן משכתיך חסד' " (יא ע"ב)<sup class="footnote-marker">378</sup><i class="footnote">ראו פירושנו לברכות פ"א מ"ד.</i>. אם כן הדעה הראשונה היא שאומרים את ברכת "אהבה רבה", וכנראה זו הדעה הרווחת, אבל קיים גם נוסח שני שבו הברכה מתחילה במילים "אהבת עולם". עד כאן נוסח בבל. אבל במדרש תהילים מוצגת עמדת ארץ ישראל: "אמר רבי יהושע בן לוי אלו שבע מצות שבקריאת שמע, יוצר, <b>ואהבה רבה,</b> שמע, והיה אם שמוע, ויאמר, אמת ויציב, וגאל ישראל..."<sup class="footnote-marker">379</sup><i class="footnote">מדרש תהילים, פ"ו א, עמ' כט; מאן, קטעי גניזה, עמ' 291.</i>. אם כן בארץ ישראל הנוסח היה "אהבה רבה", נוסח המתאים גם לתוכן התפילה הקדום<sup class="footnote-marker">380</sup><i class="footnote">כפי שהראינו במבוא למסכת ברכות.</i>, ובבבל היה הנוסח הרווח "אהבה רבה" אך היו גם שאמרו את הנוסח "אהבת עולם". גאוני בבל מציעים כפשרה לומר בבוקר "אהבה רבה" ובערב "אהבת עולם"<sup class="footnote-marker">381</sup><i class="footnote">שערי תשובה נז, סדר רב עמרם גאון, ועוד. </i>. ההבדל בין הנוסחאות חוזר בסידורי התפילה מתקופת הגאונים (בעיקר בקטעים מגניזת קהיר).
בסדר אליהו רבה נאמר: "...שנאמר 'מרחוק ה' נראה לי ואהבת עולם אהבתיך על כן משכתיך חסד' (ירמיה לא ב), לא נאמר אהבה רבה אלא אהבת עולם, ושמא תאמר אהבה שאהב הקב"ה אהבת שלש שנים היא, או אהבת עשר שנים היא, או אהבת מאה שנים היא, אינה אלא אהבה לעולם ולעולמי עולמים, לכך נאמר ואהבת עולם אהבתיך" (פ"ז, עמ' 31). די ברור שהדרשן מתייחס לנוסחאות התפילה ומקבל את הנוסח הבבלי. יתר על כן, קביעה זו מונעת גם את תיארוך החיבור לתקופה של המאה השביעית ואילך, שכן אז כבר התקבלה הפשרה הבבלית כנוסח רגיל ואיש לא היה קובע בפשטות "לא נאמר אהבה רבה".
<b>פוליגמיה</b> 
כידוע, לפי ההלכה מותר לשאת יותר מאישה אחת. עם זאת כבר הראו חוקרים בעבר שחכמים הסתייגו מריבוי נשים, והסתייגות זו הייתה חזקה יותר אצל אמוראי ארץ ישראל מכפי שהייתה אצל אמוראי בבל. שרמר הקדיש לנושא דיון ארוך, ולאחר איסוף ראיות רבות ודיון בהן הגיע למסקנה שריבוי נשים היה אפשרות נוכחת בעולמם של חז"ל, תנאים ואמוראים, בארץ ישראל ובבבל. בפועל אמנם הייתה תופעה זו מצומצמת, אך מצב זה רגיל בחברות פוליגניות<sup class="footnote-marker">382</sup><i class="footnote">עיינו הגדרתו של שרמר, זכר ונקבה, עמ' 183 הע' 1.</i>, ולרוב אין ריבוי הנשים בחברות אלה נחלת כל השכבות החברתיות ורק העילית יכולה להרשות לעצמה ריבוי נשים. לדעתו כל העדויות שבשתיקה לכך שהחברה היהודית הייתה מונוגמית אינן מוכיחות כי החברה התנגדה לריבוי נשים או כי לא הייתה זו אפשרות קיימת ולגיטימית. כמו כן, שרמר מציע לקרוא אחרת חלק מהמקורות שהובנו על ידי החוקרים שלפניו כמסתייגים מריבוי נשים<sup class="footnote-marker">383</sup><i class="footnote">שרמר, שם, עמ' 218-183, וראו עוד פרידמן, נישואין.</i>. גם שרמר מסכים כי האפשרות הפוליגמית מקובלת הייתה יותר על חכמי בבל, וכנראה גם נפוצה יותר.
אנו מסכימים באופן כללי עם מסקנותיו, אם כי אנו מסתייגים מהן בשני תחומים. הראשון הוא שנכון שמרבית העדויות מקבלות את ריבוי הנשים כעובדה, אבל אין להתעלם מכמה מקורות המלמדים על הסתייגות מכך, ואת רובן כבר אסף שרמר. אמנם אפשר לתרצן בדוחק, אך אין צורך בכך. גם בחברה פוליגמית ייתכן שיהיו חוגים שיסתייגו מריבוי נשים.
רוב העוסקים בשאלה של ריבוי נשים לא הפרידו באופן מלא בין עמדתם של חכמים לבין המקובל בציבור, ובמקביל אף לא בין ההלכה הפורמלית לאידאולוגיה של חכמים. שרמר מדגיש את ההבחנה הראשונה (בין הלכה לנוהג החברתי), ואנו מסכימים עם דבריו המאלפים וראיותיו הרבות. אך אנו חולקים עליו בנקודה נוספת. להערכתנו חכמי ארץ ישראל הסתייגו מנשיאת שתי נשים. מימרות בשבח המונוגמיה מוכיחות מגמה זו<sup class="footnote-marker">384</sup><i class="footnote">לאיסופן ראו שרמר, שם, עמ' 210-218.</i>. ואכן שרמר מרכז שמונה דוגמאות לאישים מימי בית שני ותקופת חז"ל שנשאו שתי נשים<sup class="footnote-marker">385</sup><i class="footnote">שרמר, שם, עמ' 198.</i>, אך רק באחת מהן מדובר בחכם (רבי אליעזר). גם במקרה זה העדות מבוססת רק על נוסח כתב יד ליידן של הירושלמי: "אמר רבי אבהו: מעשה באשתו שלרבי ליעזר שהיתה דוחקת בו לשאת את בת אחותו" (יבמות פי"ג ה"ב, יג ע"ג), ברם בגיליון כתב היד ובנוסח הדפוס שבעקבותיו: "מעשה באמו...". כידוע, דפוס ונציה של הירושלמי התבסס אמנם על כתב יד ליידן, אך לצורך ההדפסה נעשתה התקנה של כתב היד לדפוס, וככל הנראה השתמש המתקין בכתבי יד נוספים שלא תמיד הגיעו לידינו, ועל כן אין לדחות את נוסח הדפוס כשיבוש<sup class="footnote-marker">386</sup><i class="footnote">זוסמן במבואו לירושלמי, מהדורת ירושלים, עמ' כג-כד והערות 145, 148 ו- 150 שם.</i>. יתר על כן, באבות דרבי נתן (נו"א פט"ז, לב ע"א) מופיע נוסח אחר שממנו יוצא שרבי אליעזר נשא את בת אחותו בזקנותו, ואולי אף לאחר שהתאלמן, מבלי שאף אחת הפצירה בו לעשות זאת. בכל אופן, אף אם נוסח הירושלמי אמין, הרי שזו עדות אמוראית (רבי אבהו) על אירוע תנאי שהתרחש לכאורה כמאה וחמישים או מאתיים שנה קודם לכן, ויש להתייחס אליו בהסתייגות. אף העדות השנייה ברשימתו של שרמר, המתייחסת לחוגי חכמים ונשענת על מקורות חז"ל, אינה חזקה מבחינה היסטורית: "מעשה בבתו של רבן גמליאל שהיתה נשואה לאבא אחיו, ומת בלא בנים, וייבם רבן גמליאל את צרתה" (בבלי, יבמות טו ע"א). אולם סיפור זה אינו מוכר לנו מחוץ לבבלי, ואף הדמות אינה מזוהה ממקורות אחרים<sup class="footnote-marker">387</sup><i class="footnote">ועיינו בשינויי הנוסח אצל ליס, יבמות, עמ' קנא.</i>.
שרמר מרכז את כל המידע שחלק זעיר ממנו הבאנו, אך אינו מסיק את המסקנה המתבקשת. כמעט כל הסיפורים בספרות חז"ל עוסקים בחכמים, ואף על פי כן כל העדויות על ריבוי נשים מתייחסות למי שאינם חכמים, מכאן שחז"ל הסתייגו מריבוי נשים. אנו מציעים, אפוא, להבחין בין ההלכה ובין מגמות אידאולוגיות "מחמירות" (על הגברים, בדיני צניעות, או מקלות בדיני חברה ומשפחה) שרווחו בבית המדרש עצמו. עוד מן הראוי להעיר שהממצא הארכאולוגי אינו מעיד על תופעת פוליגמיה. בכל כתובות הקבר נזכרים רק אישה ובעלה, ואף לא פעם אחת מוזכרות שתי נשים לאותו בעל. יתר על כן, סגנון קברי המקמר נועד לזוג, ולא מצינו סגנון קבורה שיהא ייחודי למשפחה של בעל ושתי נשים. עם זאת, סגנון הקבורה במערות עשוי היה לאפשר קבורת משפחה פוליגמית. נראה, אפוא, שגם בציבור לא רווחה הפוליגמיה, וחז"ל הסתייגו ממנה, אף שאפשרו אותה להלכה. כאמור, בבבל צידדו בפועל במנהג זה יותר מאשר בארץ ישראל. בארץ ישראל לא נאסר הדבר, אבל היה פחות מקובל.
לתנא דבי אליהו עמדה ייחודית בנושא: "ועוד אמרתי בפניהם דבר, רבותיי עתיד הקב"ה לישב בבית המדרש [הגדול] וצדיקי עולם יושבין לפניו, ואומר להן, בניי אתם בשר ודם, בניי אתם, נשא אדם אשה טובה ומיופה שמח בה ומשתוקק בה, שינה<sup class="footnote-marker">388</sup><i class="footnote">נבל, וכן "צמחים ששנו", ראו פירושנו לתענית פ"ג מ"א. </i> יופיה יבקש לישא עליה אשה אחרת, אבל אין אתם כן, אתם לי מתחלה לעולם ולעולמי עולמים" (פ"י, עמ' 51). ברור שנשיאת אישה שנייה נתפסת כפעולה שלילית המעידה על תוצאה של אבדן וקלקול מערכת היחסים עם הרעיה הקבועה. כמו כן: "מי שיש לו שתי נשים, לאחת מקיים שארה כסותה ועונתה, לאחת [אינו] מקיים, עונש גדול יש שם, וכל שאינו מודה בדברים הללו ואינו רוצה בתוכחות, עליו הכתוב אומר 'מסיר אזנו משמוע תורה' (משלי כח ט), ושנו חכמים במשנה, המחלל שם שמים בסתר נפרעין הימנו בגלוי" (פי"ד, עמ' 68). אם כן, נשיאת שתי נשים הוא נוהג פסול. גם יעקב אבינו מתחרט בלבו ותמה האם העובדה שנשא שתי נשים אינה הסיבה לעונש שבא עליו במעשה יוסף (פ"ו, עמ' 30-29). שתי נשים הן אפוא עילה לעונש, אם כי לא בכך חטא יעקב.
אמנם המחבר מכיר מציאות של שתי נשים: "דרכו של איש שישא עשר נשים ויהיו לו בנים נימולין, ואין דרכה של אשה שתינשא אפילו (שני) [לשני] בני אדם" (פ"ח, עמ' 43), אך הוא מתנגד לכך, וכן הוא מאשים: "מפני מה בעלי בתים של ישראל נעצרים על בנים?... אלא מפני שיש להן טינא בלבבן, ונושאין נשים בלא פרייה ורבייה, אמרתי לו, בני הרבה [בעלי] בתים יש לנו וחמרין הן ואין להן אלא אשה אחת ונעצרין על הבנים מהיות להן בנים" (פי"ח, עמ' 99<sup class="footnote-marker">389</sup><i class="footnote">ראו עוד פ"י, עמ' 51, שם פוליגמיה מוצעת כאפשרות שבעצם אינה ראויה. </i>). הזקן שהוא מתווכח אתו מכיר את הנוהג להרבות בנשים ומתנגד לו. המחבר מציע פתרון אחר, כדי שירבו תפילה לפני ה'. זה הפתרון הדתי של המחבר, אבל הרעיון שעצם הנישואים הפוליגמיים הם מכשלה אינו מתבטל על ידי טענה זו. בנקודה זו המדרש משקף את מסורת ארץ ישראל יותר מאשר את עמדת התלמוד הבבלי.
<b>סיפורי קידוש ה'</b> 
הפרקים האחרונים במדרש תדב"ר מוקדשים לסיפורי קידוש ה', כולל נוסח קדום למדרש עשרת הרוגי מלכות (פכ"ח עמ' 147 ואילך). כדרכו של המדרש, בתוך שרשרת הסיפורים שזורים רעיונות נוספים. סוגה זו זכתה לדיון מתודולוגי של בויארין<sup class="footnote-marker">390</sup><i class="footnote">בויארין, מרטיריום.</i>, והוא הראה כיצד סיפורי קידוש ה' שבמסורת היהודית נוצקו בתבניתם (תבנית ראי) של סיפורי המרטיריום הנוצרי. מבנה זה מכתיב תיארוך כרונולוגי של הספרות היהודית למאה החמישית לפחות, לאחר שהתפתחו סיפורי המרטיריום הנוצריים. סיפור עשרת הרוגי מלכות בתנא דבי אליהו הוא יחסית קדום (בתוך שרשרת המסורות של הסיפור הזה), שכן אין בו רשימה מלאה של החכמים שנהרגו, וגם חסר בו המספר של עשרה הרוגים. למען ההבהרה, ואולי בניגוד לבויארין, מעשה הגבורה עצמם משקפים לדעתנו אירועים היסטוריים, אבל הצורה הסיפורית – הפרזת המעשים והחדרת הערכים של נקמה בגויים – היא מאוחרת. התיארוך שאנו מציעים לחיבור (אמצע תקופת האמוראים בבבל, מאה רביעית) מתאים מבחינה ספרותית להתפתחותם של סיפורי המרטיריום, שכן אוסף המדרשים בתדב"ר קודם למערכת המפותחת יותר של סיפורי קידוש ה' במדרש עשרת הרוגי מלכות ומקבילותיו. לו היה המדרש מתחבר באירופה במאה השמינית ואילך היינו פוגשים במדרשנו מערך סיפורים מפותח (מבחינה סיפורית ואידאולוגית) הרבה יותר.
לימוד תורה מול צדקה ומול מעשה (חסידות)<b> </b> 
לימוד תורה על כל היבטיו הוא מהערכים המכוננים של תורה שבעל פה. כמעט בכל המדרשים הוא מופיע וחוזר עשרות פעמים. אין בכך כל תימא, שכן לימוד התורה נחשב בעיני חכמים לערך מרכזי, ולמעשה הוא עיקר תפקידם הציבורי וההצדקה לקיומם. הוא גם הסיבה המרכזית ללמוד את דבריהם הכתובים באותם חיבורים. גם בתנא דבי אליהו מופיע הרעיון עשרות רבות של פעמים. המילה "תורה" עצמה מופיע יותר מ-500 פעמים במדרשנו, בנוסף למאות אזכורים שלה בצורות שונות. גם כאשר המדרש מציין ערך אחר, לעתים קרובות הוא משווה אותו עם "תורה", כגון "...אלא אהבה חמורה מן התורה, ומלכות שמים בצדה אהבה. 'שמע ישראל ה' אלהינו ה' אחד' [וגו'], (דברים ו ד)" (פכ"ח, עמ' 140). מתוך עשרות העדויות בחרנו קטע אחד מפרשת הפתיחה של החיבור: "מיכן אמרו, לעולם ישכים אדם וישנה בשבת, וילך לבית הכנסת ולבית המדרש, יקרא בתורה וישנה בנביאים, ואחר כך ילך לביתו ויאכל וישתה, לקיים מה שנאמר 'לך אכל בשמחה לחמך ושתה בלב טוב יינך' (קהלת ט ז), לפי שאין לו מנוחה להקב"ה אלא עם עושי תורה בלבד, שנאמר 'ואת כל אלה ידי עשתה' (ישעיה סו ב). מיכן אמרו כשיקרא אדם יהא תופס בידו, כדי שלא תשיגנו בושה וכלימה, בשעה שאומרים לו, עמוד וערך מקרא שקריתה, עמוד וערך משנה ששניתה" (פ"א, עמ' 4). כמו כן: "הרי למוד שקיבל עליו עול<sup class="footnote-marker">391</sup><i class="footnote">הביטוי "עול תורה" הוא נוסח המקובל בבבלי. במדרשי ארץ ישראל התורה אינה נתפסת כעול, ראו פירושנו לאבות פ"ג מ"ה. אבל המעתיקים הוסיפו את המילה "עול" בהשראת תלמודה של בבל המוכר, לפיכך לא מנינו סימן זה כאות להשפעה בבלית על מדרשנו.</i> תורה ועול מצוות" (פ"ב, עמ' 8); "ויהגה בדברי תורה תמיד, מיד רוח הקדש שורה עליו, ותורתו מתוך מעיו... וירבה בישיבה<sup class="footnote-marker">392</sup><i class="footnote">מונח זה אינו משקף מציאות בבלית, וראו להלן. ירבה בישיבה, כי לימוד תורה אינו בעמידה אלא בישיבה. אין הכוונה למוסד הישיבה שבו נדון להלן.</i> וימעט בסחורה, מיד הוי רוח הקדש מתוך מעיו ו'מלתו על לשוני' " (פ"ב, עמ' 8); "אשרי אדם שמשחק עצמו בדברי תורה ויושב וחורש בהן כבהמה החורשת בשדה" (פ"ב, עמ' 8); "שכרן של צדיקים שמשחקין את עצמן בדברי תורה" (פ"ב, עמ' 8); "תורה מאירה מסוף העולם ועד סופו" (פ"ג, עמ' 17), וכן במאות משפטים נוספים<sup class="footnote-marker">393</sup><i class="footnote">וכן פ"ד עמ' 18 פעמים מספר; פט"ו, עמ' 71.</i>.
כדוגמה אחרונה תשמש לנו סדרת מדרשים מפרק כה. הפסוקים עוסקים, לפי פשוטם, בצדקה. העורך מגייס את מצוות הצדקה ומעניק לה פרשנות ויישום של לימוד תורה: "א. דבר אחר 'הלא פרוס לרעב לחמך', אין לחם אלא דברי תורה, שנאמר 'הנה ימים באים נאם ה' והשלחתי רעב' וגו' (עמוס ח יא), מיכן אמרו, יש בו באדם דברי תורה יפרנס לאחרין, כדי שתרבה חכמתו בידו, ומוסיפין לו עליה. כל העושה כן אינו נמנע מטובה העתידה לבוא עליהן לישראל לימות המשיח... אבל יש בו באדם דברי תורה ואין מפרנסה לאחרים, לסוף שחכמתו מתמעטת בידו, ואין מוסיפין לו עליה. עליו הוא אומר, 'מונע בר יקבוהו לאום' (משלי יא כו). ב. 'ועניים מרודים תביא בית', כאי זה צד? יש בו באדם דברי תורה, <b>ויסורין</b> באין עליו, לבו מתיישב עליו. אין בו באדם דברי תורה, יסורין באין עליו, לבו מתמרמר עליו. כאי זה צד יעשה? יצדיק עליו את הדין... ג. אשרי אדם שיש בו תורה ויושב וקורא ושונה במקום צנוע במקום סתר. אצל מי מלינין אותו? הוי אומר אצל הקב"ה. שנאמר 'יושב בסתר עליון בצל שדי יתלונן' (תהלים צא א). ד. כשם ששישראל משימין עצמן יחידים בעולם הזה ואין עמהן זר, שנאמר 'מושיב יחידים ביתה מוציא אסירים בכושרות' (תהלים סח ז), אין אסירים אלא תלמידי חכמים, שמוסרין עצמן למקרא ולמשנה למדרש הלכות ואגדות... ה. 'כי תראה ערום וכיסיתו', כאי זה צד? אם ראיתה אחד ממי שאין בו תורה, הכניסהו בביתך ולמדיהו קריית שמע ותפילה, ולמדיהו פסוק אחד או הלכה אחת, זרזיהו במצוות, לפי שאין ערום בישראל אלא מי שאין בו דברי תורה, ודומה למי שעומד ערום..." (פכ"ה, עמ' 138-137). כך ממשיך המדרש להלל את העיסוק בדברי תורה, אלא שבהמשך המדרש מצטרפים ללימוד התורה גם גורמים נוספים, ונרחיב בהם להלן.
במקביל ללימוד תורה המדרש מדגיש שני רעיונות שלדידו הם מגבילים את לימוד התורה, או לפחות מתחרים על אותם משאבים. הראשון שבהם הוא החסידות.
כפתיחה עלינו להציג חסידות מהי. בחסידים עסק בהרחבה ספראי בסדרת מאמרים<sup class="footnote-marker">394</sup><i class="footnote">ספראי וספראי, חסידים; ספראי, משנת חסידים; ספראי, חסידות. אנו עסקנו בכך בפירושנו לברכות.</i>. לדעתו החסידים הם חבורה של אישים שמייחסים להם חסידות מיוחדת ומעשי נסים<sup class="footnote-marker">395</sup><i class="footnote">בין הדמויות הבולטות: חוני המעגל, חנינא בן דוסא, אבא חלקיה ואחרים.</i>. החסידים פועלים בדומה לאנשי הקודש המוכרים גם בחברה הנוצרית בכלל, ובחברה הנוצרית הכפרית בסוריה בפרט. הם מרפאים חולים, מורידים גשמים ומחלצים את בני העם מצרות שונות. הם אמנם נזכרים בספרות חז"ל, אך עם זאת אין הם חכמים לכל דבר. יש להם הלכות מיוחדות. כך, למשל, במשנת ברכות (פ"ה מ"ה) מסופר על חנינא בן דוסא שאינו מפסיק בתפילתו אפילו כשנחש כרוך על עקבו, בניגוד להלכה, משום שהוא סומך על הנס, ובמקביל אינו מקבל את הנחיית חכמים באשר לפיקוח נפש. במקום אחר נאמר שיש לחסידים גם משנה מיוחדת, "משנת חסידים", באשר להסגרת אנשים לשלטונות (ירו', תרומות פ"ח ה"ד, מו ע"ב ועוד). לעתים הם מתוארים כמי שאינם שומרים את פרטי ההלכות כפי שדרשו חז"ל (אבות דרבי נתן, נו"א פי"ב; נו"ב פכ"ז, עמ' 56), ואין הם מכונים בדרך כלל בתואר "רבי", אם כי עדי נוסח תנייניים השתבשו בכך. נוהגים מיוחדים שלהם מובלטים במקורות<sup class="footnote-marker">396</sup><i class="footnote">ראו בעיקר ספראי וספראי, חסידים. </i>. חכמים מכירים בכוחם כמחוללי נסים, ואף אינם נמנעים מלפנות אליהם בעת צרה וצוקה. עם זאת בספרות נמצאת ביקורת על החסידים, והסתייגות מהם וממעשיהם שזורה בהערצה להם ולכוחם.
החסידים מתוארים כמי שמקפידים מאוד בעיקר בדינים שבין אדם לחברו, מרבים בתפילה ודוגלים בעניות כאידאולוגיה. תופעת החסידים הייתה בשיאה בתקופת התנאים ואילו בתקופת האמוראים הידיעות עליהם מתמעטות, ומצד שני עולה דמותם של חכמים מספר המתוארים כחכמים-חסידים, כגון רבי פנחס בן יאיר ורבי יהושע בן לוי. אלה כבר חכמים לכל דבר, אלא שמיוחסת להם התנהגות "חסידית". את העדויות על החסידים יש לקרוא וללמוד מזווית מיוחדת. החסידות מהווה נתיב אלטרנטיבי לעבודת ה', נתיב שחכמים העדיפו על פניו את נתיב עבודת ה' של קיום פרטני ונורמטיבי מדוקדק של מצוות<sup class="footnote-marker">397</sup><i class="footnote">מרכיב זה מודגש אצל ספראי וספראי, שם.</i>. על כן המסורות על החסידים יש בהן גם ביקורת סמויה. המדיניות הכללית היא לא לפקפק בכוחם של חסידים אלא להדגיש שלימוד תורה הוא תנאי לחסידות, כפי שנדגיש להלן. אנו מציעים לקרוא חלק גדול מאזכורי החסידים כחלק ממגמה זו. עם זאת, ספרות חז"ל משמרת גם ידיעות אותנטיות ומסורות חסידיות שאין עמהן פולמוס נגדי. זאת אחת העדויות למידה שבה ספרות חז"ל משקפת קבוצות שהיוו אופוזיציה מסוימת לדרכם של חכמים ולמנהיגותם.
כל הידיעות, המעשים וההלכות שנשתמרו על אותם החסידים מהוות חלק מספרות חכמים. הגם שניתן לזהות פרקים ממשנת חסידים שנשתקעה לעתים כלשונה בתוך הספרות<sup class="footnote-marker">398</sup><i class="footnote">ספראי וספראי, שם. ראו למשל משנה, סוטה פ"ט מט"ו ופירושנו לה. </i>, עדיין אין זה קולם העצמאי של החסידים עצמם. לעומת זאת לספרות הסוד הדים בספרות חז"ל, אך גם נמצאו כתביהם של אנשי הסוד עצמם<sup class="footnote-marker">399</sup><i class="footnote">ראו הנספח למסכת חגיגה. </i>, ואינה דומה ספרות עצמאית לספרות מעובדת בידי השכבה המתחרה והמנצחת. קשה להבחין במתחים, וקשה עוד יותר לאבחן ולהעריך את מלוא משמעותם החברתית כשבידינו רק הראי הרבני. עם כל זאת, מן החומר שנשתמר ניתן לייחד לקבוצה זו כמה מילות מפתח וכינויים המאפיינים את חבריה; שני הכינויים הרווחים הם "חסידים" ו"אנשי מעשה". ביטויים מובהקים אחרים המאפיינים אותם הם "יראי חטא" ו"דרך ארץ"<sup class="footnote-marker">400</sup><i class="footnote">ספראי, דרך ארץ.</i>. בהקשרים מסוימים אין ספק שאכן אלו ביטויים מאפיינים. הפולמוס התנהל בימי הבית ובדור יבנה, אז גם פעלו האישים המוכרים על ידינו כחסידים מובהקים<sup class="footnote-marker">401</sup><i class="footnote">ובנוסף לכך חסידים כאבא חלקיהו שאיננו יודעים לתארך את ימי פעילותם.</i>. ספרות חז"ל משקפת את התקופה שאחרי הפולמוס; ה"תפקידים" החברתיים של החסידים עברו לידיהם של חכמים, אם כי היו חכמים ששימרו אופי חסידי במידת מה כפנחס בן יאיר, מאחרוני התנאים, ורבי יהושע בן לוי, האמורא המפורסם. בבית המדרש התקבלה מעין פשרה או עמדה משולבת שלפיה שני הערכים (תורה ומעשים טובים = יראת חטא = דרך ארץ) חשובים. הצירוף של תורה ומעשים טובים תדיר ביותר<sup class="footnote-marker">402</sup><i class="footnote">ב-70% מהמקרים התורה קודמת, ובחלקם המעשים או דרך ארץ קודמים.</i>, ואינו מהווה רמז לעמדות חסידיות בדווקא. הם משמשים גם בלשון בית המדרש כתכונות חשובות, שלא בהקשר החברתי המובהק של החסידים.
אנו כוללים כעמדות חסידיות משפטים או קטעים שיש בהם:
• הדגשה שדרך ארץ (מעשים) קדמה לתורה, או מהווה בסיס לה;
• מקורות השוללים במודגש את עדיפות אחד הערכים. מקורות כאלה מלמדים על מתיחות ועל פולמוס פנימי. גם אם מסקנתם שיראת חטא, למשל, בלי תורה אינה בעלת ערך, הרי שעצם הדיון מעיד על מודעות ל"תחרות" בין שני הערכים.
שתי מימרות תדגמנה היטב את הבעיה. הראשונה מופיעה בדיון אמוראי בתלמוד הבבלי משמו של רבי שמואל בר נחמני הארץ-ישראלי: "אוי להם לשונאיהן של תלמידי חכמים שעוסקין בתורה ואין בהן יראת שמים" (בבלי, יומא עב ע"ב). מימרה זו אינה נראית חסידית אלא מכוונת נגד לימוד תורה "אינטלקטואלי", שאיננו דתי. המימרה השנייה, מימרתו של רבי הושעיא הארץ-ישראלי: "כל מי שהוא יודע ואין בידו יראת חטא אין בידו כלום, כל נגר שאין בידו ארגלייא שלו אינו נגר, שקפליות (חנות-אוצר) של תורה ביראת חטא, שנאמר: 'יראת ה' היא אוצרו' " (שמות רבה, מ א)<sup class="footnote-marker">403</sup><i class="footnote">למדרש זה גם מקבילות בשמם של תנאים (אבות דרבי נתן, נו"א פכ"ב).</i>. דומה שמימרה כזאת, אף על פי שהיא מאוחרת, היא שריד עלום ממשנת חסידים התוקפת את עולמם של חכמים, עולם של תורה שאין בו יראת חטא.
הצירוף "אנשי מעשה" מופיע רק בהקשר חסידי: "משמת רבי חנינא בן דוסא בטלו אנשי מעשה, משמת רבי יוסי קטנותא פסקו חסידים" (משנה, סוטה פ"ט מט"ו). גם הביטוי "חסיד" היה מן הסתם בראשיתו "חסיד" מעין אלו שעליהם אנו מדברים. עם זאת, עקב השימוש הרב בתואר, והמשקע המקראי, נראה שתואר זה כבר הוסב גם על סתם אנשים המקפידים במצוות.
בתנא דבי אליהו רבה מופיע לעתים הצירוף של תורה ודרך ארץ או תורה ומעשים טובים, וכן גם צירופים אלו בצורה עצמאית ללא המונח "תורה", אך בכך המדרש שלנו משתלב במערכת המדרשית הרגילה. הביטוי "ירא חטא" איננו בתנא דבי אליהו רבה ולכן אנו פטורים מלדון במשמעותו המדויקת<sup class="footnote-marker">404</sup><i class="footnote">הביטוי מצוי בתנא דבי אליהו זוטא פעמיים; בשני המקרים כנראה אין הביטוי משמש במשמעות החסידית, ולשני האזכורים מקבילות.</i>, ברם במקביל יש בתנא דבי אליהו רבה משקע של מסורות המבטאות מתח בין התורה למעשים הטובים. לדעתנו אלו משקפות עמדות חסידיות. אי אפשר להגדיר את החיבור כחסידי משום שיש בו גם דרשות רבות בשבח לימוד תורה, אבל יש בו (בהם) גם עמדות חסידיות רבות.
המסר החסידי בא לידי ביטוי בסדרת משלים: "מיכן אמרו, יש בו באדם דרך ארץ ומקרא בלבד, מוסרין לו (שני מלאכים) [מלאך אחד] לשמרו, שנאמר 'הנה אנכי שולח מלאך' וגומר (שמות כג כ), קרא אדם תורה נביאים וכתובים, מוסרין לו שני מלאכים לשמרו, שנאמר 'כי מלאכיו יצוה לך' וגומר (תהלים צא יב), קרא אדם תורה נביאים וכתובים ושנה משנה מדרש הלכות ואגדות ושימש חכמים, הקב"ה משמרו בעצמו. משלו משל, למה הדבר דומה..." (פי"ח, עמ' 100). אנו מזהים במדרש משקע חסידי (דרך ארץ) משום שיש בו דירוג שבו דרך ארץ מתקשרת עם עמי הארץ, והיא מופיעה כדרגה הנמוכה ביותר בסולם ההיררכי. גם עמי הארץ הם יודעי מקרא בלבד, והמדרש רואה בכך התקדמות חשובה, בדרך לתורה האמִתית. בקטע זה בסופו ברור שלימוד תורה הוא העיקר.
כמו כן: "שלשה עציבין ושלשתן בחזקת כשירין הן. עמי הארץ שיש בהן דרך ארץ ושאר [מצוות], מרחיקין את עצמן מן העבירה ומן הגזל ומן דבר מכוער. ובני אדם שבאו לידי מקרא ומשנה ואין להם לב. וחכמים ותלמידיהם שמוסרין את עצמן במקרא במשנה במדרש בהלכות (באגדות) [ובאגדות]<sup class="footnote-marker">405</sup><i class="footnote">בעלי מקרא בלבד, או בעלי משנה בלבד, נמשלו ל"עיוורים וחרשים". המדרג המופיע במדרש הוא המדרג הרגיל של שלבי הלימוד. לעתים הוא מפורט פחות. במקורות תנאיים כמעט לא נזכר ה"תלמוד" כשלב בלימוד, משום שטרם הוגדר, ובמקורות אמוראיים נוסף התלמוד כמרכיב קבע בשלבי הלימוד. בתנא דבי אליהו מופיעים שני ההרכבים (עם תלמוד ובלעדיו), וזו אחת הסיבות לתיארוך המוקדם שאנו מציעים לחיבור זה.</i>, עליהם הוא אומר 'החרשים שמעו' (ישעיה מב יח). משל למלך בשר ודם שיש לו בנים ועבדים הרבה, רובן פסחים, רובן אילמים, רובן סומין. בהם בעלי מקרא, בהם בעלי משנה, בהן בעלי משא ומתן. ויש לו למלך עסק ומלאכה עמהן, כשהוא רוצה לעשות חשבון <b>אינו הולך</b> אצל בעלי משנה ואצל בעלי מקרא (ואצל) [אלא אצל] פקחין שבהן, ועל אילו הוא אומר 'החרשים שמעו', ועל אילו ואילו הוא אומר 'והולכתי עורים בדרך לא ידעו' " (פט"ו, עמ' 69). משל זה קובע בבירור שהפיקחים אינם תלמידי החכמים, אלה הם בבחינת "חרשים" ו"עיוורים". ראויים מהם הם עמי הארץ שיש בהם דרך ארץ ושאר מצוות. לעומת זאת בקטע אחר: "בקשו רחמים על בעלי בתים שבישראל (שבשביל) [בשביל] דרך ארץ שיש להן. על אחת כמה וכמה שיש בהן דברי תורה. בקשו רחמים על שעוסקין עם הצבור לשם שמים, שמשלם להן הקב"ה שכר דרך ארץ בעולם הזה, וקרן קיימת להן לעולם הבא, שאין בעלי בתים שבישראל נעקרין מן העולם ויורדין לארץ אלא בשביל גסי הרוח" (פי"ח, עמ' 103). דרך ארץ היא מאפיין של האנשים הפשוטים ("עמי הארץ" או "בעלי בתים"), והיא מספיקה בשלב ראשון. אך נתבעת גם ידיעת תורה כהשלמה לה. עוד אנו שומעים ש"דרך ארץ" היא ניגודה של "גסות רוח".
כמו כן: "אשרי אדם שמעשיו מרובין מחכמתו. למה הוא דומה? לרגל זו שהיא מונחת במנעל ומוצלת מכל צער ויגון, שנאמר 'מה יפו פעמיך' וגומר (שיר השירים ז ב), 'מה חמוקי ירכיך בסתר'... וכך אמר להן הקב"ה לישראל, פעמים יש תורה על אחת כמה וכמה, הא יש בכם דרך ארץ..." (פי"ז, עמ' 84). למסקנה אחרת מגיע העורך במדרש אחר: "...מה תורה עשיתה, ומה מעשים טובים עשיתה? שנאמר 'כי הנה יוצר הרים' וגומר (עמוס ד יג), מיכן אמרו, שני עמלין הן, אחד (ביטל) [עמל] בדברי תורה, ואחד עמל בדרך ארץ<sup class="footnote-marker">406</sup><i class="footnote">המונח "דרך ארץ" כשלעצמו עשוי להתפרש גם כעיסוק בצורכי העולם הזה, אבל בהקשר זה "דרך ארץ" מקביל ל"מעשים טובים". ראו ספראי, דרך ארץ.</i>, הרוצה שיעמל בדרך ארץ נותנין עליו עמל דרך ארץ, ועליו הכתוב אומר, 'כי אדם לעמל יולד' (איוב ה ז)<sup class="footnote-marker">407</sup><i class="footnote">הדרשן סבור שתלמיד חכם ראוי שלא יעמול לפרנסתו. זו תפיסה שהתנאים התנגדו לה, ובספרות האמוראית תמכו בה. התמיכה של הבבלי ברעיון זה חזקה בהרבה מהתמיכה שלו הוא זוכה במקורות ארץ-ישראליים. </i>, למה הוא דומה, (לנר) [לנוד] שנתמלא מים, נשפך והלך לו, לאחר שעה אין בו (בנר) [בנוד] כלום. והרוצה שיעמול בדברי תורה נותנין עליו עמל דברי תורה, ועליו הכתוב אומר 'נפש עמל עמלה לו' (משלי טז כו)" (פי"ד, עמ' 63-62). במשל זה מעשים טובים הם מקבילה לתורה, והם (המעשים) צריכים להיות מרובים מהחכמה. אבל מי שחדל מלעמול בדרך ארץ לא נותר לו דבר, ואילו העמל בתורה נהנה מכך לעולם. במשל זה העדיפות ניתנת ללימוד התורה, או לעמל בתורה, אבל הדרך הרצויה היא שמעשיו יהיו רבים מחכמתו (תורתו).
כמו כן: "מיכן אמרו, יעשה אדם מעשים טובים, ואחר כך ישאל תורה מלפני המקום. יעשה אדם מעשה צדיקים וכשרים, ואחר כך ישאל חכמה מלפני המקום" (פ"ו, עמ' 31). מעשים טובים הם התנאי לתורה. רעיון זה חוזר פעמים מספר (כגון פי"ח עמ' 91), ונראה שיש בו הכוונה ערכית ברורה. אנו נחזור למקור זה להלן.
הצגה אחרת של סולם עדיפויות מופיעה בקטע אחר. לפי המדרש שם דוד מתלונן שצבאו לא זכה להרוג אלא 800 לוחמים פלשתים ולא אלף כהבטחתו של ה': "אחד מכם ירדף אלף" (יהושע כג י). ה' עונה לו: "אף על פי שאין בכם דברי תורה אלא דרך ארץ ומקרא בלבד, ורדפו מכם חמשה מאה וגו' (ויקרא כו ח), אבל אם תעשון את התורה ותעדיפון את התורה איש אחד מכם ירדוף אלף, אבל אתה עשיתה רצוני (לא) [ולא] עשית כל רצוני, 'רק בדבר אוריה החתי' (מלכים א טו ה) לפיכך חסר מאתים" (פ"ג, עמ' 16). דרך ארץ מופיעה שוב עם ידיעת המקרא, הנחשבת אלמנטרית. יש בה מעלה גדולה, אך השלמות היא רק בלימוד התורה. ניכר כאן מתח מסוים בין שני הנתיבים לעבודת ה'; שניהם חשובים, ושניהם מרכיבים של שלמות דתית. רעיון זה מופיע בקטעים נוספים שציטטנו, וכן: "אפילו שאין בידו של אדם אלא דרך ארץ ומקרא בלבד, שכרו מונח לפני. בלבד שיהא שמור מן העבירה, אפילו שאין בידו של אדם לא מקרא ולא משנה, אלא משכים ומעריב לבית הכנסת ולבית המדרש. וקורא קריית שמע בעבור (שמו) [שמי] הגדול, ומתפלל תפילה בעבור (שמו) [שמי] הגדול, שכרו מונח (לפניו) [לפני] ובלבד שיהא שמור מן העבירה" (פ"ב, עמ' 13). אין כאן אמירה של הסתייגות מתלמוד תורה, אלא הבטחת שכר לדרך ארץ (בצירוף חינוך אלמנטרי לתורה). המדרש מכוון עצמו "להרגיע" את עמי הארץ שאין בהם תורה, ולהתוות להם נתיב דתי שיש בו שכר מלא, מבלי לשלול כמובן את לימוד התורה. כמו כן: "אשרי אדם שמעשיו מרובים מחכמתו... וכך אמר להן הקב"ה לישראל, פעמים יש תורה על אחת כמה וכמה הא יש בכם דרך ארץ" (פי"ז, עמ' 84). תורה חשובה, אך נדרשת השלמה של דרך ארץ.
סולם העדיפויות מופיע בקטע אחר: "אילו עמי הארץ שיש בהן דרך ארץ ושאר המצוות, מרחיקין עצמן מן העבירה ומן הגזל ומן דבר מכוער. אמר רבי שמעון כל היושב ואינו עובר עבירה נותנין לו שכר (ועושה) [כעושה] מצוות. דבר אחר 'בם עור', אילו חכמים ותלמידיהם, שמוסרין את עצמם במקרא במשנה במדרש בהלכות ובאגדות, עליהן הוא אומר 'אשרי תמימי דרך' (תהלים קיט א), ואומר 'האל תמים דרכו' [וגו'] (תהלים יח לא)" (פט"ו, עמ' 68). גם כאן לימוד תורה הוא התכלית, אך עמי הארץ רשאים להסתפק בדרך ארץ ובמקרא, ובכך יזכו לשכר מלא. שכרם של תלמידי החכמים דומה לאלו של בעל בתים שאינם לומדים אך יש בהם דרך ארץ.
בהמשך שם: "שלשה עציבין ושלשתן בחזקת כשירין הן. 1. עמי הארץ שיש בהן דרך ארץ ושאר [מצוות], מרחיקין את עצמן מן העבירה ומן הגזל ומן דבר מכוער. 2. ובני אדם שבאו לידי מקרא ומשנה ואין להם לב, 3. וחכמים ותלמידיהם שמוסרין את עצמן במקרא במשנה במדרש בהלכות (באגדות) [ובאגדות] עליהם הוא אומר 'החרשים שמעו' (ישעיה מב יח)" (שם). אלו שלושה טיפוסים של בני אדם, והאחרונים, שהם תלמידי חכמים הלומדים בלבד, נקראים "החרשים שמעו". ובהמשך שם: "משל למלך בשר ודם שיש לו בנים ועבדים הרבה, רובן פסחים, רובן אילמים, רובן סומין, בהם בעלי מקרא, בהם בעלי משנה, בהן בעלי משא ומתן, ויש לו למלך עסק ומלאכה עמהן, כשהוא רוצה לעשות חשבון אינו הולך אצל בעלי משנה ואצל בעלי מקרא (ואצל) [אלא אצל] פקחין שבהן" (פט"ו, עמ' 69). בעלי מקרא ומשנה (הטיפוס השלישי) אינם נחשבים בעיני המלך. מי נחשב? הפיקחים שיש להם לב, סתם בני אדם שאינם חוטאים ושיש בהם דרך ארץ. ברור שדרך ארץ כאן היא במובן החסידי, יש בהם מעשי חסידות. אלו הם הפיקחים, ולא תלמידי חכמים מסורים שהם בחזקת "חרשים".
רעיון השילוב מוצג בצורה שונה במקצת במקור הבא: " 'ואומר הוציא עם עור ועינים למו' (ישעיה מג ח), אילו עמי הארץ שיש בהן דרך ארץ ושאר המצוות, מרחיקין את עצמן מן העבירה, ומכל דבר מכוער. 'וחרשים ואזנים למו', אילו חכמים ותלמידיהם שמוסרין את עצמן (במשנה) במקרא [במשנה] במדרש בהלכות בהגדות. ועל אלו ואלו הוא אומר 'לפקוח עינים עורות' וגו' (ישעיהו מב ז)" (פט"ז, עמ' 82). חכמים מלומדים המוסרים עצמם על דברי תורה יש להם אוזניים, אך הם כחרשים משום שאין בהם דרך ארץ. עמי הארץ שיש בהם דרך ארץ שקולים כמותם, והם בחזקת עיוורים שיכולים לראות ואינם מסתכלים. אלו אלו יש בהם מעלה טובה, אך רחוקים משלמות. קשה שלא לראות בכך מסר משולב של תורה וחסידות.
מסקנה זו עולה גם מהמשפט: "אמר לו הקב"ה, בני מפני מה לא בללת מעשיך בדברי תורה, שאין שמן אלא תורה, ואין שמן אלא מעשים טובים" (פ"ז, עמ' 37)<sup class="footnote-marker">408</sup><i class="footnote">למדרש זה מקבילה במדרש ויקרא רבה (ג ז, עמ' עג). קטע זה הוא כולו הוספה הלקוחה מתנא דבי אליהו, כפי שהראה כבר מרגליות במהדורתו לתנא דבי אליהו. הוא מהווה עדות להמשך הפיתוח ("המדרש המתגלגל") של ויקרא רבה. ראו עוד במדבר רבה, יג טז.</i>.
לסדרת מסורות זו ראוי לצרף את המימרה שדרך ארץ קדמה לתורה. מימרה זו מצויה בתדב"ר פ"א, עמ' 1, אך יש לה גם מקבילה במדרש ויקרא רבה<sup class="footnote-marker">409</sup><i class="footnote">ויקרא רבה, ט ג, עמ' קעט.</i>.
מקרה גבולי יותר הוא בהמשך הדרשה מפרק כה שהבאנו קודם, והעוסק בשבח לימוד התורה:
1. 'לאמר לאסורים צאו' (ישעיה מט ט), אילו עמי הארץ שיש בהן דרך ארץ ושאר מצוות ומרחיקין עצמן מן עבירה ומן גזל<sup class="footnote-marker">410</sup><i class='footnote"'>ובדרך אחרת: "אין אסירים אלא תלמידי חכמים שמוסרין עצמן למקרא ולמשנה למדרש הלכות ואגדות. 'לאמר לאסורים צאו' (ישעיה מט ט), אילו עמי הארץ שיש בהן דרך ארץ ושאר מצוות ומרחיקין עצמן מן עבירה ומן גזל" (פכ"ו, עמ' 138). לימוד תורה חשוב מדרך ארץ. </i>. 'לאשר בחשך הגלו' (ישעיהו שם), אילו תלמידי חכמים שהן דרין במקום שאין ראוי להם... 2. 'מבשרך לא תתעלם' (ישעיה נח ז), כך אמר לו הקב"ה לאדם זה, בני, ימים שנתתיך על פני האדמה, עשה מעשים טובים ותלמוד תורה, (והחזק) [והרחק] עצמך מן העבירה ומדבר מכוער, לכך נאמר ומבשרך לא תתעלם. 3. דבר אחר, מי שיש לו תלמיד חכם בשכונתו, ויודע בו שקורא לשם שמים ושונה לשם שמים. וזנו מכלכלו ומפרנסו. נמצא מקיים אותו תלמיד, ואת אשתו ואת בניו ואת כל אשר לו ואת כל הקרובין עמו במשפחה, לכך נאמר ו'מבשרך לא תתעלם' " (פט"ו, עמ' 139).
הדרשה הראשונה (1) משבחת את עמי הארץ שהם חסידים (יש בהם דרך ארץ) ומגנה תלמידי חכמים שאינם גרים במקום מתאים. איננו יודעים לפרש למי מכוון רמז זה. גם הדרשה השנייה (2) מדגישה את שילוב התורה והמעשים, ואילו הדרשה האחרונה היא דרשה בולטת בשבח לימוד התורה בלבד, ומסיבה את מצוות צדקה מעניים לעבר תלמידי החכמים תוך שימוש בטעון של צדקה, ולא של הפצת לימוד תורה.
נראה שלרשימה זו אפשר לצרף גם את הדילמה המדרשית, תורה וישראל – מי קודם למי: "אמר לי, רבי שני דברים יש לי בלבבי, ואני אוהבן אהבה גדולה, תורה וישראל, אבל איני יודע אי זה מהן קודם? אמרתי לו, דרכן של בני אדם שאומרים, תורה קדומה לכל, שנאמר 'ה' קנני ראשית דרכו' (משלי ח כב)<sup class="footnote-marker">411</sup><i class="footnote">המשפט המקורי משמעו שתורה נבראה לפני העולם, אך הדרשן מעביר זאת לשאלה של עדיפות, מי חשוב יותר, ישראל או התורה. </i>, אבל הייתי אומר, ישראל קדושים [קודמין], שנאמר 'קודש ישראל לה' ראשית תבואתו' (ירמיה ב ג)" (פט"ו, עמ' 71). המחבר מציג את מסקנתו כאילו היא עמדה אופוזיציונית. הוא מתנגד לכך שתורה קודמת לכול, ומערער על ההגמוניה של לימוד התורה. עם זאת, תפקידם של ישראל ללמוד תורה.
גם בתנא דבי אליהו זוטא הד לתפיסות החסידיות, וכך מסופר על ריבון העולמים: "והראהו (למשה) דור דור וחכמיו, דור דור ונביאיו, דור דור ודורשיו, דור דור ופרנסיו, דור דור ואנשי מעשה" (תדב"ז ו, עמ' 183). הרשימה כוללת למעשה חלק מקבוצות המנהיגות הדתית, והחסידים הם אחת הקבוצות הללו. למדרש זה סדרת מקבילות ארוכה. באבות דרבי נתן (נו"א פל"א, עמ' מו) נזכרים החסידים, ובכל יתר המקבילות החסידים נעדרים<sup class="footnote-marker">412</sup><i class="footnote">סדר עולם רבה, פ"ל; בבלי, סנהדרין לח ע"ב; עבודה זרה פה ע"א; בראשית רבה, כד, עמ' 231; ויקרא רבה, כו ז, עמ' תרז; במדבר רבה, כג ה; דברים רבתי, ואתחנן, ועוד.</i>. ללמדך שמי שגרס כאן גם "דור דור וחסידיו" הדגיש, או רצה להדגיש, שחסידים הם חלק משכבות ההנהגה, בניגוד ליתר מדרשי ארץ ישראל<sup class="footnote-marker">413</sup><i class="footnote">בתנא דבי אליהו זוטא פ"ו, עמ' 183, חסרים החסידים ומופיעים במקומם "אנשי מעשה". זו תוספת ייחודית לתנא דבי אליהו זוטא. גם בתדב"ז, כאמור, שרידים מספרות חסידית. המשל הוא איגרות המלך, והנמשל הוא דורות המנהיגים הנשלחים לעם ישראל, כל אחד בדורו, כפֵרות. ברם כל יתר הפרטים, כולל המסקנה שהמלך צדיק ואוהב שלום וכו', אינם נקשרים לנמשל. המלכה במשל היא משה, וזה דימוי רחוק. ברם המשל כולו הולם לנמשל, והוא כתוב בפירוט ספרותי רב מהרגיל. המשל בא אפוא ממסורת סיפורית בפני עצמה ונקשר לנמשל בקשר רופף ביותר. המדרש מדגיש את אנשי המעשה, ומכאן שהוא משמר מסורות חסידיות.</i>.
וברוח דומה: " 'כאהלים נטע ה' ' (במדבר כד ו), 1. אילו בתי מדרשות.... ד"א אל תיקרי כאהלים אלא כאוהלים, משלו משל, למה הדבר דומה, למלך בשר ודם שעשה סעודה לכל גדולי מלכות שעוברין עליו. 2. 'כארזים עלי מים' (במדבר שם), אילו גסי הרוח שבישראל, שבשביל גסי הרוח שבישראל שיש בהן [דברי תורה]. 3. על אחת כמה וכמה (מזלזלין) [המזלזלין] עצמן בדברי תורה, שנאמר 'יזל מים מדליו' (במדבר שם ז). 4. 'וזרעו במים רבים' (שם), אילו בעלי בתים שבישראל, שבשביל דרך ארץ שיש בהן, על אחת כמה וכמה הן ובניהן ובני בניהן" (פי"ט, עמ' 117). לפנינו מבנה ריבועי רגיל הנפתח בטוב ביותר (יושבי בית המדרש). בדרך כלל במבנה כזה השניים הבאים הם בינוניים (גסי רוח עם תורה, ועוד יותר גסי רוח המזלזלים בתורה), והפרט האחרון הוא הרע ביותר. ברם במקרה זה המבנה לא נשמר. סעיף 3 עוסק ברעים ביותר (גסי רוח המזלזלים בתורה), ואילו סעיפים 2, 4 הם אלו שיש בהם מידה אחת – גסי רוח לומדי תורה, ועמי הארץ שיש בהם דרך ארץ. דרך ארץ היא ההפך מגסות רוח, ויש לומדי תורה שהם גסי רוח. עצם המודעות לטיפוס אפשרי כזה שתורתו קיימת אך אין הוא בעל דרך ארץ מלמדת על מתיחות וניגוד אפשרי בין שתי התכונות הנערצות של האיש השלם. גם כאן דרך ארץ מתקשרת לעמי הארץ.
פעם נוספת שמעומתים בה דרך ארץ מול תורה היא בקטע קטוע: "אמר לי, רבי שני פעמים גלו ישראל, אחד בבית ראשון ואחד בבית אחרון, מפני מה [ראשון] ניתן (זיין) [זמן] ובא, אחרון לא ניתן להן (זיין) [זמן], אמרתי לו, בני יושבי (בבית) [בית] ראשון אף על פי שהיו עובדי עבודה זרה היה בהן דרך ארץ, ומה היא דרך ארץ שהיתה בהן, צדקה וגמילות חסדים" (פט"ו, עמ' 71). בבית ראשון היה החורבן קל יותר (הוא נמשך זמן קצר יחסית שנקבע מראש), ואילו בבית שני היה החורבן ארוך יותר. הדרשן מוצא את ההבדל בכך שבבית ראשון הייתה בהם "דרך ארץ"<sup class="footnote-marker">414</sup><i class="footnote">זאת למרות המשתמע מדברי הנביאים שדווקא בבית ראשון היו עברות חמורות בתחום החברתי. אך אין שואלין על הדרשה.</i>, אבל בדרשה לא נאמר מה היה בבית שני. ברור שלא הייתה שם "דרך ארץ", והכוונה מן הסתם לחוסר האחדות והיריבות הפנימית, ברם חסר הצד השני המתבקש של המשוואה. בבית שני הייתה תורה, אך לא דרך ארץ.
נראה שמתוך סקירת המקורות הללו ניתן להציע מסקנות אחדות:
1. נושא דרך הארץ והעימות, או המתיחות, מי חשוב ממי ומי קדם למי, דרך ארץ או תורה, תופס מקום של ממש בתנא דבי אליהו.
2. למרות האחידות הלשונית אין למדרש עמדה אחידה בנושא. באותו סגנון מוצעות שלוש דרכים. <b>הראשונה</b> מניחה בפשטות ששתיהן חלקים של אותו עולם רוחני אחיד. <b>השנייה</b> קובעת שדרך ארץ היא שלב למתחילים בלבד, ולימוד התורה הוא הפסגה. <b>השלישית</b> רואה בדרך ארץ עיקר, ולימוד תורה שאינו מלווה בדרך ארץ או במעשים טובים אינו מספיק. לשלוש עמדות אלו נוספות עמדות ביניים, כגון שדרך ארץ היא מדרגה גבוהה אך לא מספיקה. יש קטעים שבהם דרך ארץ בלבד היא דרך המלך לציבור ומספיקה, ויש שבהם דרך ארץ מוצגת כהתחלה ששכרה בצדה, אך לא שכר מלא. בכך לא מיצינו את הגוונים השונים.
3. דרך ארץ מתקשרת בעיקר למי שלא למד, או למי שלמד מקרא בלבד. ללומדי מקרא בלבד נקדיש דיון להלן.
4. המחבר חש אהדה רבה לעמי הארץ שיש בהם דרך ארץ. היבט זה ייבחן להלן.
ניתן לסכם שבחיבור שלפנינו שקיעים רבי עניין מתורת החסידים הקדומים. אין מדובר בקטע אחד או שניים אלא במכלול שלם שנכלל בחיבור ונבלל יחד עם התפיסה ה"רגילה" ש"תלמוד תורה כנגד כולם". קשה להאמין ששקיעין כאלה מתורת ארץ ישראל יכולים היו לפרות ולהשתרש בחיבור בבלי מאוחר, אלא יש לראות בהם עדות לקשר ישיר עם שרידיה של החסידות הארץ-ישראלית שפרחה במאה השנייה, עד שנבלעה כזרם לגיטימי בתוך בתי המדרש, תוך איבוד אופייה המהפכני והחתרני.
תורת הסוד 
בתנא דבי אליהו מצויים רמזים מספר לתורת הסוד. הרמזים הללו מתבארים רק מתוך ההשוואה לעולם המונחים המצוי בחיבורי תורת הסוד (ספרות היכלות). ריכוז מימרות מצוי בפ"ז, עמ' 31 ואילך. אלבוים<sup class="footnote-marker">415</sup><i class="footnote">אלבוים, תדב"ר.</i> עמד על עצם הרעיון וריכז כמה מהעדויות הבולטות. לא נאסוף כאן את כל הראיות לקשרים עם תורת הסוד משום שלדעתנו הקשרים עם תורת הסוד אינם מסייעים לתיארוך החיבור. נסתפק בקביעה שהקטעים החשובים אינם מרוכזים רק בפ"ז אלא פזורים לאורך רבים מפרקי החיבור (כגון פ"ד, עמ' 17; פט"ו, עמ' 69-70; פי"ז, עמ' 84<sup class="footnote-marker">416</sup><i class="footnote">ריכוז גדול של מימרות כאלה מצוי בפרק יז.</i>; פי"ח, עמ' 103; פי"ח, עמ' 110; פ"כ, עמ' 121<sup class="footnote-marker">417</sup><i class="footnote">כאן, למשל, התלמיד מחמד ומצפה ומתאווה לדברי תורה, והחכם אומר לו להתמסר ללימוד. זו ציפייתו של איש הסוד שבזכות מאמציו בתורת הסוד יזכה ללימוד תורה ולהישגים אינטלקטואליים מזהירים, ראו הדיון בתפיסה זו בנספח למסכת חגיגה. </i>; פכ"ה, עמ' 139; פכ"ט, עמ' 162; פל"א, עמ' 161; פרטי הבריאה: פל"א, עמ' 160<sup class="footnote-marker">418</sup><i class="footnote">זיהוי הקטעים נעשה על פי עיסוקם במעשה בראשית (כגון פ"ב, עמ' 10) או מעשה מרכבה, וכן על פי הלשונות האופייניות לתורת הסוד: מצפה, מחמד, מתאווה, מניית כמויות של מלאכים וכו'.</i> ועוד). כפי שהראינו בנספח למסכת חגיגה אנו מעריכים שבין חוגי חכמים היו שעסקו בתורת הסוד, בעיקר ברבדים האינטלקטואליים. התורה שמופיעה בכתב בספר אותיות דרבי עקיבא ובספרות היכלות מופיעה גם בספר הרזים מהתקופה האמוראית או הבתר-אמוראית בארץ ישראל. הביטויים הקדומים שלה חבויים בתוך מדרשי האמוראים, אך העורכים השתדלו להשרישם ולהטמיעם בתוך ספרות בית המדרש. הופעתם בתנא דבי אליהו עשויה להיות העדות הקדומה להם, או עדות לקשרים ולקרבה של תנא דבי אליהו לספרות היכלות. כך, למשל, הביטוי "חדרי חדרים" האופייני לתורת הסוד: "משל למלך בשר ודם שהיה יושב על כסאו והיו עבדיו עומדים לפניו, ונתן עיניו במי שהוא אוהבו, תפסו בידו והכניסו בחדרי חדרים שלו. לכך נאמר 'משכני אחריך נרוצה', כנסת ישראל אומרת לו, הביאני הקב"ה בחדרי חדרים שלו ולא הביא לכל אומה ומלכות, לכך נאמר 'הביאני המלך חדריו' " (פ"ז, עמ' 32). העבד האהוב מוכנס לחדרי החדרים, כלומר לתורת הסוד, אבל כל ישראל מוזמנים לשם ולא רק בודדים.
אבל בקטע אחר מיועדים חדרי החדרים לתלמידי חכמים בלבד: "דבר אחר 'הביאני המלך חדריו', כשם שיש לו (הקב"ה) [להקב"ה] חדר חדרי חדרים בתורתו, כך יש להן לתלמידי חכמים. לכל אחד ואחד חדר חדרי חדרים בתורתו. ואם ראיתה ייסורין שהן ממשמשין ובאין עליך, רוץ לדברי תורה, ומיד הייסורין בורחין ממך, שנאמר 'לך עמי בא בחדריך' (ישעיה כו כ), לכך נאמר 'הביאני המלך חדריו' " (פ"ז, עמ' 32). מחבר תדב"ר מדמה שכל חכם עוסק בתורת הסוד, אך הוא מצניע את הדבר וכלפי חוץ אין הדבר ניכר. חדרי החדרים גם מונעים ייסורים, אבל זו כבר טענה אחרת שאינה מענייננו. כמו כן: "כך תלמידי חכמים דומין בעולם הזה בדברי תורה, כיון שקראו את המקרא ושנו את המשנה ומתק עליהם, הקב"ה מרחם עליהם ונותן בהם חכמה ובינה ודיעה והשכל ומעשים טובים ותלמוד תורה" (פי"ח, עמ' 91)<sup class="footnote-marker">419</sup><i class="footnote">כעין זה גם בהמשך, עמ' 92.</i>. אם כן, שיא הלימוד הוא "בינה ודעת והשכל".
בטרם נמשיך בנושא הסוד והופעותיו בתנא דבי אליהו, עלינו להתמקד במונח "בינה" ולהבהירו. המונח "בינה" הוא אחד המונחים החוזרים במדרש שלפנינו (קרוב לשלושים פעמים), והוא בא בדרך כלל בצירוף עם חכמה והשכל, כגון במקור האחרון שהבאנו. הבינה כאן מצטרפת ומשלימה את ה"חכמה", שהיא הכינוי הרווח לידע התורה. כמו כן: "אפילו אומות העולם מכירין בחכמה בבינה בדיעה בהשכל ומגיעין לגופה של תורתך, היו אוהבין (אותן) [אותך] אהבה גמורה בין כשהוא טוב (להלן) [להן] ובין כשהוא רע להן, לכך נאמר 'על כן עלמות אהבוך' " (פ"ז, עמ' 37), וכן: "...מהן בעלי מקרא מהן בעלי משנה ומהן בעלי משא ומתן, מהן חכמים מהן נבונים ומהן יודעי [בינה] ודבר בעיתו" (פי"ד, עמ' 92), או: "לא נתן הקב"ה חכמה בינה דיעה והשכל אלא לקדש שמו הגדול, שנאמר 'וימררוהו ורובו' וגו' 'ותשב באיתן קשתו' וגו' (בראשית מט כג וכד)" (פי"ח, עמ' 104), וכן מקורות נוספים. אין במדרש עצמו הבהרה מהי ה"בינה", אך לדעתנו ניתן ללמוד את מהות הבינה בעזרת מדרש אחר, אותיות דרבי עקיבא, שהוא חלק מכתבי הסוד.
בעל מדרש אותיות דרבי עקיבא קובע במפורש: "שאלמלא בינה אין כול העולם כולו מתקיים אפילו שעה אחת, שנאמר: 'הבו לכם אנשים חכמים ונבונים'. באותה שעה אמר להם הקדוש ברוך הוא לישראל בני הבו עליכם בעלי בינה להיות ראשים עליכם, מיד הלך משה והיה מחזיר בכל משכנות של ישראל וביקש בני אדם בעלי בינה ולא מצא... מכאן אתה למד שגדולה בינה לפני הקדוש ברוך הוא יותר מן התורה, שאילו אדם קורא תורה ושנה משנה ומדרש הלכות ואגדות שמועות ותוספות מושלות ומעמדות וכל סדרי מדרשות ואין בו בינה אין תורתו שווה כלום, שנאמר: 'ובינת נבוניו תסתתר' "<sup class="footnote-marker">420</sup><i class="footnote">ורטהימר, בתי מדרשות ב, עמ' 358.</i>. ציטטנו קטע זה במלואו שכן יש בו פנים לנושאים החשובים בדיוננו, וניתן להסיק הימנו מסקנות מספר:
• הבינה היא משאב הכוח החשוב ביותר; יש בה שילוב של ידע וכושר נפשי. השולט במשאב זה הוא הראוי לשלטון בחברה.
• בינה חשובה מתורה.
• המחבר מכיר בכך שהשלטון אינו מצוי בפועל בידי בעלי הבינה הראויים לכך, וכבר משה הסתפק במועט המצוי, מן הסתם בבעלי תורה בלבד.
• הדרשן התבסס על אותו פסוק שהיווה גם בסיס למחלוקת בין רבי אלעזר המודעי ורבי יהושע האם הדיינים חייבים להיות עוסקים בתורה<sup class="footnote-marker">421</sup><i class="footnote">מכילתא דרבי ישמעאל, מסכתא דעמלק ב, עמ' 199. </i>, כפי שהראינו במקום אחר<sup class="footnote-marker">422</sup><i class="footnote">ספראי וספראי, פרנסים.</i>. רק התלמוד הבבלי דורש למנות כפרנסים רק תלמידי חכמים. יש להניח שמדרש אותיות דרבי עקיבא נערך אף הוא בבבל, ולכך ראיות נוספות<sup class="footnote-marker">423</sup><i class="footnote">אחת מהן נזכיר להלן.</i>, על כן איננו יודעים האם דבריו אלה משקפים את דעותיהם של חוגי המסתורין גם בארץ ישראל. רבי אלעזר המודעי דורש שדיינים יהיו גם עוסקים בתורה, והוא דורש גם: "ואתה תחזה מכל העם – אתה תחזה להם באספקלריא כמחזית זו שחוזין בה המלכים, אנשי חיל אלו בעלי אבטחה... אנשי אמת כגון רבי חנינא בן דוסא וחבריו, שונאי בצע אלו ששונאין ממון עצמם" (מכילתא דרבי ישמעאל, עמ' 198; מכילתא דרבי שמעון בר יוחאי, יח כא, עמ' 133). רבי יהושע, החולק, מדגיש שדיינים זקוקים לכישורים ארציים יותר: "אנשי חיל – אלו עשירים", אך גם הוא קובע ש"אנשי אמת – אלו בעלי אבטחה" (שם). אם כן, גם רבי אלעזר המודעי רומז לכך שיש להטיל את תפקיד הדיינות לא על חכמים רגילים אלא על אנשי מעשה כרבי חנינא בן דוסא, סגפנים ה"שונאים ממון עצמם" ו"בעלי אבטחה", מינוח לא ברור הרומז לסגולות נפשיות מיוחדות. מדרש אותיות דרבי עקיבא מקטב ומקצין עמדות אשר כבר הונחה להן תשתית רעיונית בספרות חכמים.
• ה"בינה" משמשת בדרשות תחליף לתורה. המשפט שציטטנו לעיל, "אלמלא בינה אין כל העולם כולו מתקיים אפילו שעה אחת", בא להחליף משפט דומה מעולמה של תורה: "אלמלא תורה לא נתקיימו שמים וארץ"<sup class="footnote-marker">424</sup><i class="footnote">תנא דבי אליהו, פי"ח, עמ' 105; בבלי, פסחים סח ע"ב; נדרים לב ע"א; דברים רבה, ח ה, עמ' 105.</i>.
• כל הקטע כתוב בסגנון הרגיל בספרות חכמים, ויש לו קשר הדוק מבחינה ספרותית ומבחינת התוכן עם דרשות מקובלות. חלקן משולבות במדרש, וחלקן נדרשות בצורה שונה המבליטה את המיוחד בתפיסתו של חוג אנשי המסתורין. כך, למשל, הרעיון שמשה לא מצא דיינים העונים על כל הדרישות מופיע גם בספרות התנאית<sup class="footnote-marker">425</sup><i class="footnote">ראו למשל ספרי דברים, טו, עמ' 24; דברים רבה, א ז.</i>; ההדגשה שמשה לא מצא אנשים נבונים מופיעה רק בתלמוד הבבלי (עירובין ק ע"ב; נדרים כ ע"ב). אך בספרות חכמים עדיין אין למונח "בינה" משמעות מיסטית<sup class="footnote-marker">426</sup><i class="footnote">ראו למשל ספרי דברים, יג, עמ' 22: "נבון דומה לשולחני עני..." – חכם עדיף מנבון.</i>.
במדרש אותיות דרבי עקיבא יש ביטוי ברור לכך שה"בינה" היא בסיס כוח ומעמד, והיא הידע הרלוונטי. עמדה זו מנוסחת ומובעת בסגנון רבני, הרגיל בספרות חכמים, תוך שימוש בעולם הסמלים המקובל בספרות זו. מן הראוי להדגיש שמדרש אותיות דרבי עקיבא בכללותו מקורב לספרות חכמים, ורוב המימרות שבו מקובלות בספרות המדרשית ואף מוכרות בה. עם זאת, הקטע שציטטנו מלמד שהדמיון הוא בעיקרו צורני ומבני. מבחינת תוכנם של הדברים יש בהם התרסה כנגד עולמו של בית המדרש, אך ברור גם שהלימוד המסורתי הוא המודל שאליו שואפים אנשי הסוד, והוא המצע האינטלקטואלי שלהם, אם כי עליו הם חולקים.
בנספח למסכת חגיגה עמדנו על גישות שונות של אנשי הסוד כלפי התורה של בית המדרש. ראינו כי רבים ראו בבית המדרש את הנתיב לתורת הסוד, או לפחות ציפו שחכמים יהיו אלו העוסקים בה. לעיל ראינו עמדה זו מיוצגת ומשתקפת בתדב"ר, אבל גם ציטטנו את דברי בעל אותיות דרבי עקיבא. בעל מדרש אותיות דרבי עקיבא קובע במפורש שהבינה חשובה מלימוד תורה, והיא למעשה תנאי לה. בלי בינה התורה אינה שווה כלום. עם זאת אין בדבריו טענה שניתן ללמוד בינה בלי תורה; הבינה היא משאב חשוב יותר, אך לא נאמר שתורה אינה חשובה. אדרבה, התורה חשובה ומשמשת נקודת התייחסות להערכת הבינה החשובה ממנה. עד כאן עמדה <b>אחת</b> .
עמדה <b>שנייה</b> היא זו השוללת כליל את חשיבות הלימוד, והיא כוללת נימה פולמוסית. הרז מתגלה דווקא לפחוּת שבחבורה ולמי שלא למד, ונעלם מגדולי התורה וראשי החבורה. כך, למשל, רבי ישמעאל מספר ש"נעשה דבר זה על ידי רבי אליעזר וענה ולא האמינו, ונעשה על ידי רבי עקיבא ולא האמינו, וחזר ונעשה על ידי ולא האמנתי, עד שהבאתי כס אל אחד (או: כסיל) והושווה כמוני וחזר ונעשה על ידי הרועים ונעשו כמונו"<sup class="footnote-marker">427</sup><i class="footnote">היכלות רבתי, מ ד, ורטהימר, בתי מדרשות א, עמ' 135. לחילופי נוסח ראו: שפר, ספרות מרכבה, עמ' 136-137.</i>. במקום אחר קורא איש הסוד: "תנו לי חמשה רועי צאן ואני נותן להם תורה בדבר הזה"<sup class="footnote-marker">428</sup><i class="footnote">ראו שפר, שם, פסקה 657, עמ' 245.</i>. הרעיון חוזר גם בקטעים שפרסם גרינולד<sup class="footnote-marker">429</sup><i class="footnote">גרינולד, קטעים, עמ' 363-364.</i>. בשעה שרועי הצאן מוזמנים לקבל ולדעת את הרז, אזי הפחותים שבבני אדם מסוגלים וראויים לו. הדרשן אינו מייחס חשיבות לרועי הצאן בהכרח, אך קובע במפורש שהרז לא נועד רק לחכמים ומתנגד למונופול של יודעי התורה. התורה אינה תנאי לבינה, והיא אפילו מזיקה לקליטה מלאה של הבינה. עמדה <b>שלישית</b> רואה בסוד השלמה לתורת בית המדרש, וכך גם רואים את הדברים חכמים עצמם בספרות חז"ל. לימוד הסוד הוא המיצוי המרבי של תלמוד התורה, ובלשונו של אורבך: "קיימת השלמה מלאה בין עולם הרזים והסודות ובין עולמה של הלכה"<sup class="footnote-marker">430</sup><i class="footnote">אורבך, תורת הסוד = אורבך, חז"ל, עמ' 510.</i>. רק תלמיד אשר קרא, שנה ולמד את כל הספרות ההלכתית והמדרשית הרגילה רשאי לרדת במרכבה ולצפות. כך, למשל, כבר המשנה קובעת שרק מי שהוא "חכם ומבין מדעתו" ראוי ללמוד פרק בהלכות מרכבה (משנה, חגיגה פ"ב מ"א), ורבי זירא מגדיר זאת: "אין מוסרין ראשי פרקים אלא לאב בית דין ולכל מי שלבו דואג בקרבו" (בבלי, חגיגה יג ע"א)<sup class="footnote-marker">431</sup><i class="footnote">"מבין מדעתו" הוא ככל הנראה בעל "בינה", בעל יכולת הבנה בענייני סוד, ראו לעיל.</i>.
בקטע הקודם קישר תדב"ר את חדרי החדרים עם כל חכם, אבל יש בו גם מקום לדעה ההפוכה: "מעיד אני עלי את השמים ואת הארץ, בין גוי ובין ישראל, בין איש ובין אשה, בין עבד ובין שפחה קוראין את המקרא הזה, 'צפונה לפני ה' ', זוכר הקב"ה עקידת יצחק בן אברהם" (פ"ז, עמ' 36; ויקרא רבה, ב יא, עמ' נא)<sup class="footnote-marker">432</sup><i class="footnote">כפי שהערנו לעיל, כל הפרשה במדרש ויקרא רבה מועברת מתדב"ר. תפיסה זו של שוויון נכרים ונשים חוזרת גם ללא קשר לתורת הסוד: "מעיד אני עלי את השמים ואת הארץ, בין גוי ובין ישראל, בין איש ובין אשה, בין עבד בין שפחה – הכל לפי מעשה שעושה כך רוח הקודש שורה עליו" (פ"י', עמ' 48).</i>. אם כן, המשפט בתורה "צפונה לפני ה' " העוסק במקורו בקרבנות מתפרש בכל הקטעים הללו כרמז לסוד ה"צָפוּן", והוא פתוח לפני נכרים כיהודים, גברים כנשים. כמו כן: "אפילו אומות העולם מכירין בחכמה בבינה בדיעה בהשכל ומגיעין לגופה של תורתך, היו אוהבין (אותן) [אותך] אהבה גמורה בין כשהוא טוב (להלן) [להן] ובין כשהוא רע להן, לכך נאמר 'על כן עלמות אהבוך' " (פ"ז, עמ' 37)<sup class="footnote-marker">433</sup><i class="footnote">ראו עוד פי"ד, עמ' 65.</i>. אילו היו אומות העולם עוסקים בגוף התורה, כלומר ב"בינה ובהשכל" שהם מונחי הסוד, היו אוהבים את השם. אגב כך אנו שומעים שמצד אחד תורה פתוחה לפני הגויים (לפחות דרך הסוד שבה), ומצד שני נלמד שיש "תורה" ויש "גופה של תורה" שאליו מגיעים דרך הבינה בלבד. בנספח למסכת חגיגה עמדנו על תפיסה זו שלפיה הסוד (ה"רז") הוא הדרך היחידה להגיע לגוף התורה ולמלוא הבנתה הנסתרת מעיני הלומדים תורה "יבשה".
סדר העדיפות של המחבר מוצע בפרק ו. קודם כל "יעשה אדם מעשים טובים ואחר כך ישאל תורה מלפני המקום"<sup class="footnote-marker">434</sup><i class="footnote">בהמשך הקטע חכמה מחליפה את התורה. </i> (פ"ו, עמ' 31), אחר כך "יתפוש אדם דרך ענוה וישאל בינה מלפני המקום" (שם שם). אין לדבר על העמדה המרכזית של המחבר; הוא מביע עמדות שונות, וראינו כמה מהן. בפרק זה הוא מביע עוד עמדה המדרגת את שלושת הערכים המרכזיים: חסידות (מעשים טובים), תורה, בינה.
אם כן, בתנא דבי אליהו מצינו לא רק את הערצת הסוד אלא בדרך כלל באה בו לידי ביטוי העמדה השלישית: ה' חונן את עמו בחכמה ובינה כאחת. זו העמדה הרווחת (השלישית), אבל גם מצאנו את העמדה הראשונה שהבינה חשובה מהתורה. אמנם התורה חשובה, אך הבינה חשובה ממנה.
במדרשנו באה לידי ביטוי עמדה נוספת: "רבי אליעזר הגדול אומר, כרמו של הקב"ה בית ישראל אל תציץ בו, ואם הצצת בו אל תרד לתוכו, ואם ירדת לתוכו אל תהנה ממנו, ואם נהנית ממנו אל תאכל מפירותיו, ואם הצצת וירדת ונהניתה ואכלתה מפירותיו סופו של אותו [איש] ליכרת מן העולם" (פ"ח, עמ' 43). אם כן אין להציץ לכרמו של הקב"ה (לפרדסו), ואם הצצת אל לך לרדת לתוכו, וודאי וודאי שאסור ליהנות ממנו. זו בעצם הגישה המסורתית של חז"ל, שתורת הסוד קדושה מכדי להילמד על ידי כל אדם (משנה, חגיגה פ"ב מ"א, וראו פירושנו לה)<sup class="footnote-marker">435</sup><i class="footnote">לַמימרה מקבילה באבות דרבי נתן, נו"ב פל"ג, שם היא מיוחסת לרבי עקיבא ועוסקת בסתם כרם של חול. איננו יודעים איזה משני החיבורים הללו הוא המקור למימרה. רבי אליעזר הוא אחד החכמים הבודדים בדור יבנה שאין ממנו מימרות בתורת הסוד. </i>, וזהו עיקר סיפור הירידה לפרדס שאסורה על כל אדם אלא אם כן הוא רב גדול וחשוב כרבי עקיבא<sup class="footnote-marker">436</sup><i class="footnote">כך מפרש את הסיפור הלפרין, יורדי מרכבה.</i>.
מצד אחד המחבר מטיף ללמוד את מעשה בראשית: " 'והוא גלי עמיקתא ומסתרתא' (דניאל ב כב), זה עומק המרכבה. ומסתרתא, אילו מעשה בראשית" (פי"ז, עמ' 85); שני אלו נועדו לגילוי, אבל מצד שני המחבר ממליץ: "לפיכך הייתי אומר, אפילו ישב אדם ועוסק במעשה מרכבה, ובכל מידות טובות בעולם. יניח את הכל וילך לבית הכנסת ולבית המדרש, ולכל מקום שמחדשין בו תורה. שבישיבת בית הכנסת ובית המדרש שמחה מתחדשת לו בכל יום תמיד" (פי"ח, עמ' 94). אם כן תורת הסוד אינה מספקת, ובמקום מעשה מרכבה צריך אדם להתמקד בעשייה העיקרית ובמקור השמחה, הלוא הוא לימוד תורה.
ייתכן שבתנא דבי אליהו מצוי ציטוט של אחד מספרי הסוד הקדומים: "שנו חכמים במרכבה, אם חזית גבר דשביט ודברור ודבררן עיניה, דע דהוא ביש וחטא קדם אלה" (פכ"ט, עמ' 162). "שנו חכמים" הוא הביטוי הקבוע לציטוט משנה או מקור אחר, לעתים תנאי ולעתים ברייתא שאנו מכירים מהבבלי בלבד. כאן הציטוט הוא בארמית, מכאן שהחיבור "מרכבה" היה כתוב ארמית כמו הקמעות שבידינו. פירוש הקטע בעייתי<sup class="footnote-marker">437</sup><i class="footnote">וראו בבלי, ברכות נח ע"ב. שמואל אמר שאינו יודע מה הוא שביט, והמחבר אומר שמי שיודע הוא חוטא, וזו מימרה נגד עיסוק במעשי כוכבים.</i>. הנוסחה משובשת, ובכתב היד היחיד שבידינו *** את זה עלי להשלים, תשאיר שלוש נקודות
אם כן, מותר לנו להסיק שלמחבר קשרים רבים עם חבורת אנשי הסוד והוא הושפע מתורתם. עם זאת, כמו בכל הנושאים האחרים הוא סותר את עצמו בשתיים מהשאלות הדתיות העיקריות הקשורות ליחס שבין חבורת אנשי הסוד לחבורת הלומדים בבית המדרש העוסקים בהלכה ובאגדה. המחבר עצמו מעריץ גדול של לימוד התורה המסורתי, אך יש בדבריו ביטוי גם לקריאות המהפכניות שחשוב יותר להרבות בחסידות ובלימוד סוד. הוא עצמו נעוץ בבית המדרש, אך משקף גם חברות אחרות שנבלעו בתוך בית המדרש אף על פי שהשיח שלהן היה שונה. כמו בנושאים אחרים אין למחבר תורה סדורה והוא מטיף בהבלטה ללמוד תורה סתם, אך גם לעסוק בסוד.
טרם נערך מחקר מקיף על הסוציולוגיה של חברת אנשי הסוד, אבל בשלב מקדים זה ברצוננו להעיר שבספרות הסוד שבידינו (ספרות היכלות) מצויות גם נימות חסידיות, גם נימות של התייחסות קיצונית ליוחסין, גם אגדות על עשרה הרוגי מלכות וכמובן גם נטייה לסגפנות ולהלכה עממית. ייתכן, אפוא, שהמשך המחקר בתחום זה ימקד וירחיב את הזיקה שבין תדב"ר לספרות הסוד הבבלית הקדומה.
האפשרות שהמדרש נערך במאות השישית-שמינית 
כפי שראינו, המדרש שלנו מעוגן במציאות בבלית. לכאורה עדיין ניתן לטעון שהוא משקף חברה יהודית בראשית ימי הביניים, בבבל או באירופה (איטליה). בתקופה זו ייתכן שתורת בבל המשתקפת בחיבור היא התורה המקובלת, אך פה ושם ניכרת עדיין השפעה ארץ-ישראלית. הטיעון שבחיבור מצוי פולמוס אנטי-קראי מתקשר להצעה כזאת. אמנם הקראים לא פעלו באיטליה, אך ייתכן שהמחבר הכיר כתבי פולמוס נגדם ושיבץ אותם בחיבורו, או שהחיבור נערך במזרח באחת הארצות שבהן פעלו הקראים. תיארוך כזה יתאים מאוד לקשרים בין תורת הסוד הבבלית (אותיות דרבי עקיבא) לתדב"ר, שכן אז יימצא ששני החיבורים צמחו באותה סביבה. מקור נוסף אשר יתבאר היטב לפי תֵאוריה זו הוא המשפט שלעשו "נתנו לו את הר שעיר שאין גשמי ברכה פוסקין ממנו לעולם" (פי"ד, עמ' 65). תיאור זה אינו מתאים להר שעיר שבדרום-מזרח ארץ ישראל. זה מקור שניתן להבינו טוב יותר כמתייחס לאיטליה, שהיא מעונו של עשו הרעיוני. זאת כנגד כל הטענות לקדמותו של החיבור כפי שהעלינו.
כנגד זאת, כל העדויות על הקשרים עם תורת החסידות הולמים יותר חיבור קדום, וכן סדרת ראיות נוספות שהעלינו לעיל. קשה להניח שבאירופה הייתה צומחת, בשולי בית המדרש, תֵאוריה הדוחקת את רגלי לימוד התורה ממרכז הבמה לטובת מעשים טובים ונוהגי חסידות דומים.
זאת ועוד. תנא דבי אליהו מצוטט הרבה בילקוט שמעוני ובבראשית רבתי<sup class="footnote-marker">438</sup><i class="footnote">בראשית רבתי, וישב, עמ' 186; מקץ, עמ' 206.</i> אבל לא בשכל טוב, מדרש אגדה לבובר, מדרש מאן ויתר המדרשים שנכתבו באירופה. יתר על כן, גם בספרות הגאונים המדרש אינו מצוטט<sup class="footnote-marker">439</sup><i class="footnote">בתשובות הגאונים הרכבי, מה, שציטטנו לעיל, מפורש הבבלי בעבודה זרה ט ע"א ולא חיבור תדב"ר.</i>. אילו היה המדרש בבלי מאוחר היו הגאונים אמורים להכיר אותו הרבה יותר טוב.
ההלכה בתנא דבי אליהו 
תדב"ר ממעט לעסוק בהלכה ממש, אבל לנוכח העובדה שהלכות מעטות בלבד כלולות בו מפתיע הוא שחלק גדול מהן אינו תואם את ההלכה המוכרת לנו.
נידה – המחבר מזכיר את שבעת הנקיים כהלכה לכל דבר, ומזכיר מונח מיוחד: "ימי ליבונך". המעשה מופיע גם בבבלי, שבת יג ע"ב (בשם תנא דבי אליהו), שם נזכר המינוח החריג "ימי ליבונך"<sup class="footnote-marker">440</sup><i class="footnote">"ימי ליבונך" עשויים להיות הימים שאחרי גמר הדימום ועד סוף שבעת הנקיים.</i>, אך אין שם הד להלכה שאישה צריכה לשבת שבעה נקיים אחרי נידתה (כמו שיושבת אחרי זיבתה). ההלכה של שבעה נקיים<sup class="footnote-marker">441</sup><i class="footnote">שבעה ימים בהם צריכה להיות האשה טהורה לאחר תקופת הנידה. התורה מדברת על שבעת ימי טומאה לכל נידה, ללא קשר לאורך נידתה (ובתנאי שאיננו יותר משבעה ימים). ואילו ה'תקנה' היא שהיא טמאה בימי הדימום ועוד שבעת ימי טהרה. </i> מופיעה בבבלי כמנהג, ובמפורש שלא כהלכה; האמורא (רבי זירא) תולה את המנהג ב"בנות ישראל", ולדעתנו זו הסתייגות קלה מהחומרה. בירושלמי ההלכה של 'שבעה נקיים' מופיעה ללא הדגשה שזה מנהג, וללא קישור לבנות ישראל, ובתנא דבי אליהו ההלכה מוצגת כהלכה לכל דבר.
המחבר מניח שנידה טובלת שבעה ימים, והזב טעון עשר טומאות ושבע טבילות ונידה לא כל שכן (פט"ו, עמ' 75). עשר טומאות משום שיש סולם של עשר טומאות וזב וזבה הם החמורים מכולן (משנה, כלים פ"א מ"א), אבל על שבע טבילות שמשמען טבילה בכל יום לא שמענו. שמענו על טבילה ביום הראשון (משנה, פרה פ"א מ"א וראו פירושנו לה; ברכות פ"ב מ"ו וראו פירושנו לה), אבל שבע טבילות הן החמרה גדולה וצדיקות יתר שאין לה מקבילה.
אבלות – המחבר קובע שדיני אבלות הם שלושה ימים לבכי ומספד, שבעת ימי אבל ושלושים לתספורת (פ"ד, עמ' 18). מספרים אלו חוזרים בהלכה (משנה, מועד קטן פ"ג מ"ה; שמחות פ"ו ה"ח, עמ' 139<sup class="footnote-marker">442</sup><i class="footnote">ההלכה שגזל גוי אסור חוזרת במקורות מאוחרים, כגון שכל טוב לבראשית ג כו; הלכות גדולות כא ועוד. עסקנו בכך בהרחבה בפירושנו למכשירין פ"ב מ"ח.</i>), אך החלוקה המשוכללת מופיעה רק כאן.
נגעים – המחבר מזכיר ארבעה מראות נגעים, וכן שבעים ושניים נגעים. על מספר הנגעים יש מחלוקת במשנץ נגעים ((לכל נגע צבע מיוחד), ושתי הדעות הללו (ארבע, ושבעים ושנים) הן חלק מהדעות בספרות התנאית (יחד עם דעות נוספות). דנו בכך בפירושנו למשנת נגעים פ"א מ"א. מעניין שאפילו בהלכה אין המחבר חושש להציע דעות שונות (מחלוקת) מבלי לנסות לפשר או להכריע ביניהן.
השולח עולתו ממדינת הים – המחבר מצטט משנה בשקלים פ"ז מ"ג.
שותפות עם גוי – המחבר קובע שאין לעשות שותפות עם הגוי (פ"ח, עמ' 45). זו ספק הלכה ספק אמירה דתית-לאומית. כהלכה זו גישה מחמירה שאינה מקובלת בהלכה. בבבלי מוצגת התנהגות כזאת כנוהג מיוחד של צדקות יתר (מגילה כח ע"ב<sup class="footnote-marker">443</sup><i class="footnote">אבל בבבלי, סנהדרין סג ע"א, התביעה מוצגת בצורה חד-משמעית יותר בשם אביו של שמואל.</i>), והא ראיה שההלכות עוסקות בסדרי הפרשת מעשרות מיבול משותף עם הנכרי (תוס', פאה פ"ב ה"ט; פ"ג הי"ב ועוד הרבה). המחבר גם אוסר לאכול עם הנכרי (פ"ט, עמ' 46). גם זו אינה הלכה, אבל אפשר לצפות לאמירה כזאת ברמה הלא-הלכתית<sup class="footnote-marker">444</sup><i class="footnote">ראו עוד פי"ט, עמ' 116, שם מאיים המחבר על המתקרב אל הנכרי בנישואי תערובת. ניכר שהמחבר מדבר על סכנה רֵאלית של התבוללות. לתחושת חשש זו שותפים כמובן כל חיבורי התורה שבעל פה לתקופותיהם.</i>.
תפילה – אין להתפלל ברבים או בין נשים (פ"ט, עמ' 46). גם זו הלכה בלתי מוכרת<sup class="footnote-marker">445</sup><i class="footnote">ראו הערת איש שלום המפנה לברכות ג ע"א.</i>. אמנם אסור להתפלל בפני הערווה, אך האמירה כאן כללית הרבה יותר. כידוע בתקופת המשנה והתלמוד לא הייתה עזרת נשים<sup class="footnote-marker">446</sup><i class="footnote">ספראי, עזרת נשים. דעה זו איננה מקובלת על כל החוקרים אך בינתים איש לא יצא נגדה בפומבי, ולא התגלה ממצא ארכיאולוגי מפריך.</i>, מתקן זה נבנה רק בראשית ימי הביניים. האמירה של תדב"ר אינה הלכתית אלא מסמנת מגמה שהלכה והחמירה. גם כאן המחבר נוקט אפוא עמדה של "צדיקות יתר". בכלל המחבר מתהדר בהקפדה על צניעות האישה, שלא תצא מביתה (פי"ח, עמ' 92)<sup class="footnote-marker">447</sup><i class="footnote">הפסוק משמש במדרשים המאוחרים (שלבים ג-ד ברשימה שבתחילת הנספח) לעניין צניעות, ראו מדרש תהילים, קכח; ילקוט מדרשים מאן, ט, עמ' פ; במדבר רבה, ח). בתדב"ר הרעיון מודגש ביתר שאת.</i>. כן מחמיר תדב"ר עם האישה באיסור התייחדות (פי"ח, עמ' 101).
עמי הארץ – אין לאכול עם עמי הארץ שאינם מקפידים על מעשרות ותרומה (פי"ג, עמ' 59; שם, עמ' 61). חשוב לציין שכל עניין הטהרה, שהוא הסיבה המרכזית המוצגת במקבילות לאיסור, אינה מופיעה, והסברנו זאת לעיל.
תרומה – אין להאכיל בהמה תרומה לא בארץ וגם לא בחוץ לארץ (פי"ד, עמ' 67). זו החמרה מההלכה המתירה להאכיל מאכל בהמה לבהמה. כפי שאמרנו, המשפט מתאר מציאות בבלית ומחמיר בהלכות תרומה.
גזל גוי – גזל גוי אסור (פט"ו, עמ' 75; פכ"ו, עמ' 149). זו הלכה ידועה ואין בה חידוש: "רבי שמעון אומר מנין שגזל העכו"ם גזל, תלמוד לומר 'אחרי נמכר' " (ספרא, בהר, פרק ט ה"ב). רבי שמעון הוא המחמיר ביחסו החריף אל הנכרים<sup class="footnote-marker">448</sup><i class="footnote">אבל בילקוט שמעוני הדובר הוא רבי שמעון חסידא, מכאן פתח לראות זאת כמידת חסידות ולא כהלכה (ברוח הבבלי). בספרות הגאונים בדרך כלל גזל הגוי אסור, אבל בתשובות הגאונים שערי צדק, חלק ד א:ו, משמע שהשואל סבר שהאיסור נובע מחשש חילול השם, ולא מדיני ממונות, והמשיב מתקן אך לשונו פושרת.</i>, וכן משמע מתוס', בבא קמא פ"י הט"ו. אבל במדרש תנאים, לג ג, מובאת גם הדעה שגזל גוי פטור. בבבלי, בבא מציעא פז ע"ב, מובאות שתי הדעות, אך מניתוח הסוגיה נראה שהרעיון שגזל גוי פטור מובא יותר כטיעון דיאלקטי מאשר כהלכה. המדרש מנוסח בעקבות הניסוח בספרא.
בעל קרי – בעל קרי חייב טבילה (פט"ז, עמ' 78). זו הלכה ידועה, ואין בה חידוש.
חיוב נידה בטבילה – (שם, עמ' 79). זו הלכה ידועה ואין בה חידוש.
ירושת הבת – המחבר מביא (פכ"א, עמ' 122) את המשנה (כתובות פי"ג מ"ג; בבא בתרא פ"ט מ"א) ולא את התקנות המאוחרות יותר בנושא. זה מצב יוצא דופן שבו מובאת ההלכה הקדומה ולא התקנות המאוחרות (עישור נכסים – תוס', כתובות פ"ו ה"ג).
פריעת בית השחיטה ואיסור גיד הנשה – אין בכך חידוש, והמחבר מביא דרשה לשיטתו (פכ"ד, עמ' 131). הדרשה מצויה גם בבבלי, חולין צד ע"א.
אב אינו קודם לאם בכיבוד אב ואם – אין בכך חידוש (פכ"ד, עמ' 134).
לסיכום 
תנא דבי אליהו הוא מדרש בעל אופי מיוחד שאינו משתלב בהתפתחות הכללית של המדרשים. לדעתנו התלמוד הבבלי כבר הכיר את המדרש, אולי לא במלוא הנוסח שלפנינו, וייתכן שיש במדרש שלפנינו תוספות. אבל הסגנון של המדרש אחיד, לפיכך הסבר זה קשה.
מספר ההלכות מועט, אבל בחלקן יש חידושים וחומרות של צדיקות יתר מופלגת. דומה שלפנינו פן שונה של בית המדרש, אולי פן עממי יותר, הכולל בלימוד השוטף את תורת הסוד ומרכיבים חסידיים ואנטי-למדניים, ואף הלכות עממיות. לא עממיות של זלזול, אלא של צדיקות יתר עממית. הפן העממי הוא המקור לסתירות הפנימיות ולמשלים והפסוקים הלא מתאימים. החיבור התחבר בבבל או בקרבתה, תוך התעלמות מהרֵאליה של בבל, אך יש בו השפעות ארץ-ישראליות. לדעתנו הוא נערך באמצע תקופת האמוראים, מובן אפוא מדוע יש בו גם השפעה ארץ-ישראלית, יותר מכפי שיש בתלמוד הבבלי כולו שכבר נערך בימים שבהם טושטשה ההגמוניה הארץ-ישראלית. אמנם זיהינו פרטים מספר העשויים להעיד על תקופת חיבור מאוחרת יותר למדרש, חלקם הציע צוקר וחלקם עלו תוך כדי דיון, אך סימני הקדמות, הקשר לבבל בדווקא ויתר העדויות מתאימים יותר לאמצע תקופת האמוראים.
שאלתזמנו של החיבור מהותית. אך חשובות הרבה יותר הן העמדות המיוחדות שבחיבור. יש בחיבור קול שונה בספרות חז"ל יותר חסידי ופחות למדני. השאלה היא למתי מתאים יותר לתארך קול כזה. לאחר חתימת התלמוד או שמא לפני התגבשותו? הראיות לכאן ולכאן אינן רבות. ההלכה בתקופה שבין חתימת התלמודים לבין התגבשות הספרות האמוראית הוא תקופה נעלמת בתולדות ישראל. לדעתנו תנא דבי אליהו אינו שייך למכלול הבתר תלמודי, אך צמכיון שבמכלול כולךו טרם בובדד וטרם נחקר, המסקנה שלנו היא מסקנת ביניים בלבד.

ביבליוגרפיה

<b><i>אבות דרבי נתן, מהדורת שכטר, ש"ז, וינה, תרמ"ז.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.</i>
אביגד, העיר העליונה – אביגד, נ', 1980, העיר העליונה של ירושלים: פרשת החפירות הארכיאולוגיות ברובע היהודי של העיר העתיקה בירושלים, ירושלים.
<i>אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אהבת ציון וירושלים, ראטנער, ד', וילנא, תרס"א-תרע"ג.
אווסביוס, מהדורת מלמד – מלמד, ע"צ, תרצ"ג, האונומסטיקון של אבסביוס, ירושלים.</i>
אווסביוס, מהדורת נוטלי וספראי –Notley, R.S. and Safrai, Z., 2005, <i>Eusebius, Onomasticon</i>, Boston-Leiden.
אווסביוס, מהדורת קלוסטרמן – Klostermann, E., 1966, <i>Eusabius das Onomastikon der Biblischen Orstnamen</i>, Hildesheim.
אונא, וי"ו שי"ן – אונא, א', תשכ"ה, "ו' ו-ש' המתחלפות במשנה", סיני נו, עמ' ח-יב; תש"ם, סיני פז, עמ' קה-קיח.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.</i>
אור שמח, רבי מאיר שמחה הכהן, ירושלים, תשמ"ב.
אורבך, אסקטיזם – אורבך, א"א, תשכ"א, "אסקזיס ויסורים", בתוך: אורבך, א"א (עורך), ספר היובל ליצחק בער, ירושלים, עמ' 68-48.
אורבך, חז"ל – אורבך, א"א, תשל"א, חז"ל אמונות ודעות, ירושלים.
אורבך, תורת הסוד – אורבך, א"א, תשכ"ז, "המסורות על תורת הסוד בתקופת התנאים", בתוך: אורבך, א"א (עורך), מחקרים בקבלה ובמדע הדתות מוגשים לג. שלום, ירושלים, עמ' 28-1.
אורבך, תנא דבי אליהו – אורבך, א"א, תשמ"ח, "לשאלת לשונו ומקורותיו של ספר 'סדר אליהו' ", בתוך: אורבך, מעולמם של חכמים, ירושלים, עמ' 433-418.
איגרת אריסטיאס – בתוך: ספרים חיצוניים, מהדורת כהנא, א', עמ' א-עא.
<i>איכה רבה, מהדורת באבער, ש', וילנא, תרנ"ט.</i>
איש שלום, תדב"ר – ראו תנא דבי אליהו.
אלבוים, תדב"ר – אלבוים, י', תשמ"א, "בין מדרש לספר מוסר: עיונים בפרקים א-ו ב'תנא דבי אליהו' ", מחקרי ירושלים בספרות עברית א, עמ' 154-144.
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, עריכת המשנה – Albeck, Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אלון, משפט עברי – אלון, מ', תשל"ג, המשפט העברי, ירושלים.
אליצור, מקוואות – אליצור, י', תשנ"ט, "מקוואות לטבילת ידים", קתדרה 91, עמ' 172-165.
<i>אסתר רבה, קושטא, רע"ד או ר"פ.</i>
אפטוביצר, תדב"ר – Aptowitzer, A., 1955, "Seder Elia", in: Baron, S.A. and Marx, A. (eds.), <i>Jewish Studies in Memory of George Alexander Kohut</i>, New York, pp. 5-59.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים – אפשטיין, י"נ, תשמ"ג, פירוש הגאונים לסדר טהרות, ירושלים (תרפ"א-תרפ"ד, ברלין).
<i>ארבעה טורים, רבי יעקב ברבי אשר, מהדורת וארשה, תרמ"ב.</i>
אתינאיוס, חכמי הסעודה – Athenaeus, 1927-1941, <i>Deipnosophistae</i>, Gulick, C.B. (ed. and tr.), London-Cambridge, Mass. .
באומגרטן, משקין – Baumgarten, J.M., 1995, "Liquids and Susceptibility to Defilement in 4Q Fragments", <I>JQR</I> 85, pp. 91-101.
בויארין, מרטיריום – בויארין, ד', תש"ס, "משהו על תולדות המרטיריון בישראל", בתוך: בויארין, ד' ואחרים (עורכים), עטרה לחיים: מחקרים בספרות התלמודית והרבנית לכבוד פרופסור חיים זלמן דימיטרובסקי, ירושלים, עמ' 27-3.
בורקט, דת הלניסטית – Burkert, W., 1985, <i>Greek Religion</i>, Cambridge.
בות, דיני טהרה – Booth, R.P., 1986, "Jesus and the Laws of Purity", <I>JSNTS</I> 13, Sheffield.
ביכלר, בית הלל – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), 1905, <i>Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch</i>, Budapest, pp. 21-30.
ביכלר, נטילת ידיים – Büchler, A., 1909-1910, "The Law of Purification in Mark 7.1-23", <i>ExpTim</i> 21, pp. 34-40.
בלומנר, קדמוניות – Blümner, H., 1911, <i>Die Römischen Privataltetumer</i>, München.
בן שלום, בית שמאי – בן שלום, י', תשנ"ד, בית שמאי ומאבק הקנאים נגד רומי, ירושלים.
בן שלום, תלמוד תורה – בן שלום, י', תשמ"ח, "תלמוד תורה לכל או לעילית בלבד", בתוך: אופנהיימר, א' ואחרים (עורכים), בתי-כנסת עתיקים, ירושלים, עמ' 115-97.
בנקס, ישו – Banks, R., 1975, <i>Jesus and the Law in the Synoptic Tradition</i>, Cambridge.
בעל המאור על הרי"ף, הודפס בתלמוד ש"ס וילנא.
בראודה וקפשטיין, תדב"ר – Braude, W.G. and Kapstein, I.J., 1981, <i>Tanna Debe Eliyyahu – The Lore of the School of Elijah, </i>Philadelphia.
בר-אילן, כוהנים – בר-אילן, מ', תשמ"ב, הפולמוס בין חכמים לכהנים בשלהי ימי הבית השני, עבודת דוקטור, אוניברסיטת בר-אילן, רמת גן.
בר-אילן, רחיצת רגלים – בר-אילן, מ', תשנ"ב, "רחיצת רגלים לפני התפילה, השפעה איסלאמית או מנהג יהודי", מחנים 2, עמ' 169-162.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
בראנד, תדב"ר – בראנד, י', תשל"ג, "סדר תנא דבי אליהו רבה וזוטא (זמנו ומחברו)", בתוך: לוריא, ב"צ (עורך), זר לגבורות, ירושלים, עמ' 617-597.
בראשית רבה, מהדורת טהעאדאר-אלבק, הוצאת צילום, ירושלים, 1965.
ברודי, תשובות הגאונים – ברודי, י', תשנ"ד, תשובות רב נטרונאי בר הילאי גאון, יוצאות לאור על פי כתבי יד ודפוסים ראשונים, ירושלים.
ברנרד, פירוש – Bernard, J.H., 1985, <i>A Critical and Exegeticl Commentary on the Gospel According to St. John, New International Critical Commentary</i>, Edinburgh.
גודבלאט, נשיא – גודבלאט, ד', תשמ"ד, "התואר 'נשיא' והרקע הדתי אידיאולוגי של המרד השני", בתוך: אופנהיימר, א' ואחרים (עורכים), מרד בר-כוכבא, מחקרים חדשים, ירושלים, עמ' 132-113.
גודבלאט, נשיאות – גודבלאט, ד', תשמ"ח, "ראשיתה של הנשיאות הארצ-ישראלית המוכרת", מחקרים בתולדות עם ישראל וארץ ישראל ד, עמ' 101-89.
גודמן, המעמד השליט – Goodman, M., 1987, <i>The Ruling Class of Judaea</i>, Cambridge.
<i>גיאוניקה – </i>Ginzberg, L., 1968, <i>Geonika</i>, New york (Second edition)<i>.</i>
גיל, ארץ-ישראל – גיל, מ', תשמ"ג, ארץ-ישראל בתקופה המוסלמית הראשונה, א-ג, ירושלים.
גילת, המושגים – גילת, י"ד, תשכ"ט, "מדאורייתא לדרבנן", בתוך: מלמד, ע"צ (עורך), ספר זכרון לבנימין דה פריס, ירושלים, עמ' 93-84.
גילת, משנת ר' אליעזר – גילת, י"ד, תשכ"ב, משנתו של ר' אליעזר בן הורקנוס ומקומה בתולדות ההלכה, תל אביב.
גילת, תענית בשבת – גילת, י', תשנ"ב, "תענית בשבת", בתוך: גילת, פרקים בהשתלשלות ההלכה, רמת גן, עמ' 122-109.
גינצבורג, גנזי שעכטער – גינצבורג, י"ל, תרפ"ט, גנזי שעכטער, א-ג, ניוארק.
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
גפני, ארץ ישראל – גפני, י', תשמ"ד, "מעמדה של ארץ ישראל בתודעה היהודית בעקבות מרד בר כוכבא", בתוך: אופניהיימר, א' ורפפורט, א' (עורכים), מרד בר כוכבא – מחקרים חדשים, ירושלים, עמ' 232-224.
גפני, הארץ – Gafni, I., 1997, <i>Land, Center and Diaspora, </i>Sheffield.
גפני, ישיבה – גפני, י', תשל"ח, "ישיבה ומתיבתא", ציון מג, עמ' 37-12.
גפני, קבורה – גפני, י', תשל"ז, "העלאת מתים לקבורה בארץ – קוים לראשיתו של המנהג והתפתחותו", קתדרה 4, עמ' 133-120.
גרוסברג, מקוואות – גרוסברג, א', תש"ס, "מקוואות לטבילת ידים במצדה", קתדרה 95, עמ' 171-165.
גרין, אנשי קודש –Green, W.S., 1979, "Palestinian Holy Men: Charismatic Leadership and Rabbinic Tradition", <i>Aufstieg und Niedergang der Römischen Welt</i> 2(19/2), pp. 619-647.
גרין, לוקס – Green, J.B., 1997, <i>The Gospel of Luke, The New International Commentary on Luke, </i>Grand Rapids.<i></i>
גרינולד, כוהנים וסוד – גרינולד, א', תשמ"ז, "מקורן של מסורות כוהניות ביצירתה של המיסטיקה של המרכבה ושל שעור קומה", מחקרי ירושלים במחשבת ישראל ו, עמ' 120-65.
גרינולד, קטעים – גרינולד, א', תשכ"ט, "קטעים חדשים מספרות ההיכלות", תרביץ לח, עמ' 364-363.
גרינולד, ראיות יחזקאל – גרינולד, א', 1973, "ראיות יחזקאל", טמירין א, עמ' 161-139.
גרינץ, ספר יהודית – גרינץ, י"מ, תשי"ז, ספר יהודית, ירושלים.
גרינץ, תדב"ר – גרינץ, י"מ, 1969, "על זמנו של תנא דבי אליהו", סיני סה, עמ' 237.
דה פריס, המושגים – דה פריס, ב', תשכ"ב, "המושגים דאורייתא ודרבנן בהתפתחותם", בתוך: דה פריס, תולדות ההלכה התלמודית, תל אביב, עמ' 95-69.
דה פריס, יצירת מושגים – דה פריס, ב', תשכ"ב, "יצירת מושגים והשפעתם", בתוך: דה פריס, תולדות ההלכה התלמודית, תל אביב, עמ' 156-142.
דוגלס, טהרה וסכנה – Douglas, M., 1966, <i>Purity and Danger: An Analysis of the Concepts of Pollutionand Taboo</i>, London.
דלבי, סעודה - Dalby, A<i>., 1996, Siren Feasts, A History of Food and Gastronomy in Greece</i>. London.
דקדוקי סופרים – ראו רבינוביץ.
היינמן, אגדות – היינמן, י', 1974, אגדות ותולדותיהן, ירושלים.
היכלות רבתי – ראו ורטהימר, בתי מדרשות.
הירשפלד, רמת הנדיב – Hirschfeld, Y., 2000, <i>Ramat Hanadiv Excavations Final Report of the 1984–1998 Seasons</i>, Jerusalem.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
הלפרין, יורדי מרכבה – Halperin, D.J., 1980, <i>The Merkaba in Rabbinic Literature</i>, New Haven.
הלצר, ספר יהודית – הלצר, מ', תשמ"ז, עכו – " 'Ωκίνά' בספר יהודית ובעיית לשון כתיבת הספר", ארץ ישראל יט, עמ' 247-246.
<i>הרינגטון, טהרת חולין – </i>Harrington, H.K., 1995, "Did the Pharisees Eat Ordinary Food in a State of Purity?", <I>JSJ</I> 26, pp. 42-54.
הרן, הסופר – הרן, מ', תשמ"א, "מלאכת הסופר בתקופת המקרא: מגילות הספרים ואביזרי הכתיבה", תרביץ נ, עמ' 87-65.
<i>וידר, התגבשות – וידר, נ', תשנ"ח, התגבשות נוסח התפילה במזרח ובמערב, ירושלים.</i>
ויזר, סעודה – Visser, M., 1991, <i>The Rituals of Dinner: The Origins, Evolution, Eccentricities and Meaning of Table Manners</i>, London.
ויס, פוגמא – Weis, P.R., 1956-1957, "A Note on PUGMHI", <I>NTS</I> 3, pp. 233-236.
ורטהימר, בתי מדרשות – ורטהימר, א', תשל"ב, בתי מדרשות, א-ב, ירושלים.
ורמן ושמש, הנסתרות וגילוין – ורמן, כ' ושמש א', תש"ן, "הנסתרות וגילוין", תרביץ סו, עמ' 482-471.
<i>חדושי הר"ן על מסכתות מגילה ומועד קטן, ירושלים, תשכ"ו.</i>
חילופי מנהגים – מהדורת לוין, ב"מ, תשמ"ז, אוצר חילוף מנהגים בין בני ארץ ישראל ובני בבל, בני ברק; מהדורת מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
חכלילי, אמנות יהודית – Hachlili, R., 1988, <i>Ancient Jewish Art and Archaeology in the Diaspora</i>, Leiden .
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
טוב, נוסח המקרא – Tov, E., 2001, <i>Textual Criticism of the Hebrew Bible</i>, Minneapolis.
<i>טור שלחן ערוך – ראו ארבעה טורים.</i>
טלמון, מגילת אסתר – טלמון, ש', תשנ"ו, "האם נודעה מגילת אסתר בקרב עדת 'באי הברית החדשה'?", ארץ ישראל כה, עמ' 382-377.
יוסף בן אפרים קרו – בתוך ארבעה טורים.
יוספוס, מהדורת מסון – Masson, S. (ed.), 2000, <i>Flavius Josephus, Translation and Commentary</i>, Leiden.
יוספוס, מהדורת תקרי – Thackery, H.St.J and Marcus, R., 1934, Josephus, London.
יוספוס, נגד אפיון בתרגומו של שמחוני – שמחוני, י"נ (מתרגם), 1968, קדמות היהודים [נגד אפיון] חיי יוסף, רמת גן.
<i>ילקוט המכירי, ישעיהו ומשלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.</i>
ינקלביץ, ייחוס – ינקלביץ, ר', תשמ"ג, "משקלו של הייחוס המשפחתי בחברה היהודית בא"י בתקופת המשנה והתלמוד", בתוך: שטרן, מ' (עורך), אומה ותולדותיה, ירושלים, עמ' 162-151.
ירדני, תעודות – ירדני, ע', 2000, אוסף תעודות ארמיות עבריות ונבטיות ממדבר יהודה וחומר קרוב, ירושלים.
<i>יתרון האור, פערלמן, ר' יי"ל, הודפס במשניות מהדורת וילנא.</i>
כהן, חכמים – Cohen, S.J.D., 1992, "The Place of the Rabbi in Jewish Society of the Second Century", in: Levine, I.L. (ed.), <i>The Galilee in Late Antiquity,</i> pp. 157-173.
כשר, יהודי מצרים – כשר, א', תשל"ט, יהודי מצרים ההלניסטית והרומית ומאבקם על זכויותיהם, תל אביב.
לוי, מילון – Levy, J., 1924, <i>Woerterbuch ueber die Talmudim und Midrashim</i>, Vienna.
לחם שמים, רבנו יעב"ץ, ירושלים, תשי"ח.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, רשות – ליברמן, ש', תשנ"א, מחקרים בתורת ארץ ישראל, ירושלים, עמ' 202-200.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur judisch- Hellenistechen Gesschichte", <I>HUCA</I> VIII-IX, pp. 257-351.
לינדרס, מזון טהור – Lindars, B., 1988, "All Foods Clean: Thoughts on Jesus and the Law", in: Lindars, B. (ed.), <i>Law and Religion</i>, Cambridge, pp. 61-72.
ליס, יבמות – ליס, א' (עורך), תשמ"ג-תשמ"ט, מסכת יבמות (מהדורת מכון הש"ס השלם), ירושלים.
<i>לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.</i>
מאן, קטעי גניזה – Mann, J., 1971, <i>The Bible as Read and Preaced in the old Synagogue</i>, New York.
מגיד משנה – מגיד משנה על הרמב"ם, הודפס על גיליון משנה תורה לרמב"ם.
מגילות מדבר יהודה –Balliet, M. et al. (eds.),<i> Discoveries in the Judean Desert</i> (<I>DJD</I>), 1953-1995, Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית; נעם, מגילת תענית.
מגן ואחרים, ארץ בנימין – Magen, Y., 2004 (ed.), <i>The Land of Benjamin</i>, Jerusalem.
מגן, דוד – Maghen, Z., 2008, "Davidic Motifs in the Biography of Muhammad", <I>JSAI</I> 35, pp. 91-139.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מורקהרדט, החיים הפרטיים ברומא – Marquardt, J., 1879, <i>Das Privatleben der Römer</i>, Leipzig.
<i>מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.</i>
מילגרום, תהילים – Milgrom, J., 1991, <i>Leviticus 1-16, Anchor Bible</i>, Doubleday.
<i>מילון בן יהודה – בן יהודה, א', 1959, מילון הלשון העברית, ירושלים - תל אביב.</i>
מיליקובסקי, נטילת ידיים – Milikowsky, Ch., 2000, "Reflections on Hand-Washing, Hand Purity and Holy Scripture in Rabbinic Literature", in: Poorthuis, M.J.H and Schwartz, J. (eds.), <i>Purity and Holiness: The Heritage of Leviticus</i>, Leiden, pp. 149-162.
מילר, אימפריה – Millar, F., 1987, "Empire, Community and Culture in the Roman Near East: Greeks, Syrians, Jews and Arabs", <I>JJS</I> 38, pp. 164-193.
מילר, פאול מסמוסטה – Millar, F., 1971, "Paul of Samoasta, Zenobia and Aurelian the Church, Local Culture and Political Allegiance in Third-Century Syria", <I>JRS</I> 61, pp. 1-13.
מירסקי, מחצבתן – מירסקי, א', 1969, מחצבתן של צורות הפיוט, ירושלים.
מירסקי, פיוט – מירסקי, א', 1985, יסודי צורות הפיוט: צמיחתן והתפתחותן של צורות השירה הארץ-ישראלית הקדומה, ירושלים.
<i>מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, אפשטיין, י"נ ומלמד, ע"צ, ירושלים, תשט"ו.
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.
מסכת דרך ארץ, מהדורת היגער, מ', ירושלים, תרצ"ח.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.</i>
מסמכי מדבר יהודה – <i>DJD – Discoveries in the Judean Desert</i>, 1953-1995, Balliet, M. et al. (eds.), Oxford.
מק אדם, ערביה – MacAdam, H.I., 1985, <i>Studies in the History of the Roman Province of Arabia, BAR</i> 295, Oxford.
מקובי, טקס – Maccoby, H., 1999, <i>Ritual and Morality</i>, Cambridge.
מקובי, שטיפת כוס – Maccoby, H., 1982, "The Washing of Cups", <I>JSNT</I> 14, pp. 3-15.
מקמילן, שינויים – MacMullen, R., 1990, <i>Provincial Languages in Roman Empire Changes in the Roman Empire</i>, Princeton, pp. 32-40.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
מרגליות, מועדים – מרגליות, מ', תש"ד, "מועדים וצומות בארץ ישראל ובבבל בתקופת הגאונים", <i>ארשת</i> א, עמ' רד-רטו.
מרגליות, סדר אליהו – מרגליות, מ', 1953, "לבעיית קדמותו של ספר סדר אליהו", בתוך: קאסוטו, מ"ד ואחרים (עורכים), ספר אסף, ירושלים, עמ' 390-370.
משורר, אוצר – משורר, י', תשנ"ח, אוצר מטבעות היהודים: מימי שלטון פרס ועד מרד בר-כוכבא, ירושלים.
משנה שלמה, מהדורת ורטהימר, ש"א, ירושלים, תשנ"ב.
נוה, הכתב – Naveh, J., 1971, "Hebrew Texts in Aramaic Script in the Persian Period?", <I>BASOR</I>, pp. 27-32.
נוה, התפתחות הכתב – Naveh, J., 1970, "The Development of the Aramaic Script", <i>Proceedings of the Israel Academy of Sciences and Humanities</i> 5,1, Jerusalem.
נוה, כיבוש טוב – נוה, י', תשמ"ה, "כיבוש טוב מאין כמוהו", תרביץ נד, עמ' 382-367.
נוה, כתובת – Naveh, J., 1975, "An Aramaic Inscription from El-Mal: a Survival of 'Seleucid Aramaic' Script", <i>Israel Exploration Journal</i> 25, pp. 117-123.
נויסנר, החברות – Neusner, J., 1960, "The Fellowship in the Second Jewish Commonwealth", <I>HTR</I> 53, pp. 125-142.
נויסנר, טהרה – Neusner, J., 1994, <i>Purity in Rabbinic Judaism: A Systematic Account</i>, Atlanta.
נויסנר, טומאת מדף – Neusner, J., 1978-1979, "Scripture and Mishna: The Exegetical Origins of MADDAF", <I>PAAJR</I> 46-47, pp. 99-111.
נויסנר, סדר טהרות – Neusner, J., 1974, 1977, <i>History of the Mishnaic Law of Purities</i>, 22 vols., Leiden.
ניומן, מעשים – ניומן, ה', תשמ"ז, המעשים לבני ארץ – ישראל ורקעם ההיסטורי, עבודה לתואר שני, האוניברסיטה העברית, ירושלים.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
<i>סמית, טרימלכיו – </i>Smith, M.S. (ed.), 1975, <i>Petroni Abitri, Cena Trimalchonis</i>,<i> </i>Oxford<i>.</i>
סנדרס, ההלכה עד למשנה – Sanders, E.P., 1990, <i>Jewish Law from Jesus to Mishna</i>, London and Philadelphia.
סנדרס, ישו ויהדותו – Sanders, E.P., 1965, <i>Jesus and Judaism</i>, London and Philadelphia.
ספר האשכול, מהדורת אלבק, ח', ירושלים, תשד"ם; מהדורת אויערבך, צ"ב, האלברשטאט, תרכ"ו.
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר יהודית, מהדורת גרינץ, י"מ, ירושלים, תשי"ז.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי ונוטלי, משלי חז"ל – ספראי, ז' ונוטלי, ר"ס, 2011, משלי חז"ל: האוסף השלם, ירושלים.
ספראי וספראי, הגדת חז"ל – ספראי, ש' וספראי, ז', תשנ"ח, הגדת חז"ל, ירושלים.
ספראי וספראי, חסידים – Safrai, Ch. and Safrai, Z., 2004, "Rabbinic Holy Men", in: Poorthhuis, M. and Schwartz, J. (eds.), <i>Saints and Role Models in Judaism and Christianity</i>, Leiden, pp. 59-78<i>.</i>
ספראי וספראי, פרנסים – ספראי, ז' וספראי, ח', תשנ"ח, "חכמים במאבק על הנהגת הקהל", בתוך: ספראי, ז' ושגיא, א' (עורכים), בין סמכות לאוטונומיה, תל אביב, עמ' 280-261.
ספראי וספראי, שביעית – ספראי, ש' וספראי, ז', 2008, משנת ארץ ישראל – מסכת שביעית, ירושלים.
ספראי, אנשי מעשה – ספראי, ש', תשמ"ה, "חסידים ואנשי מעשה", ציון נ, עמ' 154-133 (= ספראי, בימי הבית, ב, עמ' 539-518).
ספראי, ארץ ישראל והתפוצות – ספראי, ש', תשנ"ד, "ארץ ישראל והתפוצות", בתוך: ספראי, בימי הבית, א, עמ' 310-294.
ספראי, בימי הבית – ספראי, ש', תשנ"ד, בימי הבית ובימי המשנה, א-ב, ירושלים.
ספראי, בית כנסת – ספראי, ש', תשנ"ד, "בית כנסת", בתוך: ספראי, בימי הבית, א, עמ' 132-105.
ספראי, דרך ארץ – ספראי, ש', תשנ"א, "מובנו של המונח 'דרך-ארץ' ", תרביץ ס, עמ' 162-147.
ספראי, הכלכלה – Safrai, Z., 1994, <i>The Economy of Roman Palestine</i>, London.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: ספראי, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), <i>מחקרי תלמוד</i>, ירושלים, עמ' 38-11 (= ספראי, בימי הבית, ב, עמ' 578-548).
ספראי, הלכה עוקרת מקרא – Safrai, Ch., 1999, "Halakha overrules Tora" (German), in: Denker, J. et al. (eds.), <i>Hoeren und Lernen in der Schule des Names, Festschrift für Bertold Klappert, </i>Neukirchner, pp. 54-73.
ספראי, הקהילה – ספראי, ז', תש"ן, הקהילה היהודית ומוסדותיה בתקופת המשנה והתלמוד, ירושלים.
ספראי, חסידות – Safrai, S., 1977, "The Pharisees and the Hasidim", <i>Sidic</i> X2, pp. 12-16.
ספראי, משנת חסידים – ספראי, ש', תשל"ג, "משנת חסידים בספרות התנאים", בתוך: והנה אין יוסף, קובץ לזכרו של יוסף אמוראי (ללא שם עורך), תל אביב, עמ' 152-136 (= ספראי, בימי הבית, ב, עמ' 517-501).
ספראי, עזרת נשים – ספראי, ש', תשנ"ד, "האם היתה קיימת עזרת נשים בבית-הכנסת בתקופה העתיקה", בתוך: ספראי, בימי הבית, א, עמ' 168-159.
ספראי, רבי עקיבא – ספראי, ש', 1970, עקיבא בן יוסף: חייו ומשנתו. פרקי הלכה ואגדה מלוקטים ומבוארים בצירוף מבוא, ירושלים.
<i>ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש.
ספרי זוטא לדברים, מהדורת כהנא, מ"י, ירושלים, תשס"ג.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל.</i>
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
פויריאר, טהרה – Poirier, J.C., 2003, "Purity Beyond the Temple in the Second Temple Era", <I>JBL</I> 2, pp. 247-265.
פויריאר, נטילת ידיים – Poirier, J.C., 1996, "Why Did the Pharisees Wash Their Hands?", <I>JJS</I> 46, pp. 217-233.
פורסטנברג, טהרת ידיים – פורסטנברג, י', תשס"ה, טהרת ידיים ואכילת חולין בטהרה – פרק בתולדות ההלכה התנאית, עבודה לתואר שני, האוניברסיטה העברית, ירושלים.
פטריך, אמת המים – פטריך, י', תשמ"א, "אמת-המים מעיטם לבית-המקדש והלכה צדוקית אחת", קתדרה 17, עמ' 23-11.
פירוש הגאונים לסדר טהרות – ראו אפשטיין, פירוש הגאונים.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פליישר, קריאת שמע – פליישר, ע', 2007, "קריאת שמע של ערבית כמנהג ארץ ישראל, בין הלכה קדומה למנהג מאוחר", בתוך: גולינקין, ד' ואחרים (עורכים), תורה לשמה, מחקרים במדעי היהדות לכבוד פרופסור שמא יהודה פרידמן, ירושלים, עמ' 302-268.
פליקס, ספיחים – פליקס, י', תשמ"ז, <i>ירושלמי שביעית</i> ב, ירושלים, עמ' 416-385.
פליקס, שביעית – פליקס, י', תש"מ-תשמ"ז, ירושלמי שביעית, א-ב, ירושלים.
<i>פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד.
פסיקתא רבתי, מהדורת איש שלום, מ', וינה, תר"מ.</i>
פפירוסי אוקסירינכוס – Grenfell, B.P. and Hunt, A.S. (eds.), 1898, <I>POX</I> – <i>The Oxyrhynchus Papyri</i>, London.
פרדה, אסקטיזם – Fraades, D., 1986, "Ascetical Aspects of Ancient Judaism", in: Green, A. (ed.), <i>World Spirtuality: An Encyclopedic History of the Religious Quest</i> 13, New York, pp. 253-188.
פרידמן, נישואין –Friedman, M.A., 1980, <i>Jewish Marriage in Palestine</i>, Tel Aviv and New York.
פרידמן, רגל רדופים – פרידמן, מ"ע, 2007, "רגל רדופין, וכלה רדופה להגיד שבחה בבית אביה", בתוך: גולינקין, ד' ואחרים (עורכים), תורה לשמה, מחקרים במדעי היהדות לכבוד פרופסור שמא יהודה פרידמן, ירושלים, עמ' 341-303.
פרקר, טהרה – Parker, R., 1983, <i>Miasma: Pollution and Purification in Early Greek Religion</i>, Oxford.
צוקר, רס"ג – צוקר, ש', תשי"ט, על תרגום רס"ג לתורה, פרשנות הלכה ופולמיקה בתרגום התורה של ר’ סעדיה גאון: תעודות ומחקרים, ניו יורק, עמ' 219-205.
צ'ריקובר ואחרים, פפירוסי מצרים – Tcherikover, V.A. et al., 1957, 1960, 1964, <i>Corpus Paptrorum Judaicarum</i> I-III, Cambridge.
קדושין, תדב"ר – Kadushin, M., 1932, <i>The Theology of Seder Eliahu; a Study in Organic Thinking</i>,<i> </i>New York<i>.</i>
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט.
קולב, הרומאים - Kolb, P., 2006, <i>Die Römer bei uns</i>, München 2006
קיסטר, אבות דרבי נתן – קיסטר, מ', 1993, אבות דרבי נתן: עיונים בבעיות נוסח, עריכה ופרשנות, ירושלים.
קלוונס, טומאה – Klawans, J., 1995, "Notions of Gentile impurity in Ancient Judaism", <i>AJS Review</i> 20, pp. 285-312.
קלוונס, טומאה וחטא – Klawans, J., 2000, <i>Impurity and Sin in Ancient Judaism</i>, Oxford.
קלונר וזיסו, קברות – קלונר, ע' וזיסו, ב', תשס"ג, עיר הקברים של ירושלים בימי הבית השני, ירושלים.
קלרק, מנהגים יהודיים<i> – </i>Clarke, W.M., 1992, "Jewish Table Manners in the CenaTrimalchonis",<i> Classical Journal</i> 87, pp. 257-263.
קנוהל, טהרה – קנוהל, א', תשס"ז, התגבשות הלכות טבילה ומקוואות מן המקרא ועד סוף תקופת התלמוד, עבודה לתואר שני, אוניברסיטת בר-אילן, רמת גן.
קצוף, רומא – קצוף, ר', 2007, "הלכות רבי אליעזר ברומא העתיקה", בתוך: גולינקין, ד' ואחרים (עורכים), תורה לשמה, מחקרים במדעי היהדות לכבוד פרופסור שמא יהודה פרידמן, ירושלים, עמ' 357-344.
קרויס, ארכאולוגיה –Krauss, S., 1966, <i>Talmudische Archaeologie</i>, Hildesheim, 3 vols. .
קרויס, מילון – Krauss, S., 1899, <i>Griechische und Latiniusche Lehnwoerter Talmud, Midrash und Targum</i>, Budapest.
קרוס וטלמון, מקרא –Cross, F.M. and Talmon, S. (eds.), 1975, <i>Qumran and the history of the Biblical Text</i>, Cambridge, MA..
ר"ן בפירושו לרי"ף, הודפס בתלמוד ש"ס וילנא.
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רגב, אינדיבידואליזם – Regev, E., 2000, "Pure Individualism: The Idea of Non-Priestly purity in Ancient Judaism", <I>JSJ</I> 31, pp. 176-202.
רגב, טהרה – Regev, E., 2000, "Non-Priestly Purity and its Religious Aspects according to Historical Sources and Archaeological Findings", in: Poorthius, M.J.H.M. et al. (eds.), <i>Purity and Holiness: The Heritage of Leviticus</i>, Leiden, pp. 321-374.
רוזנטל, הלכה – רוזנטל, ד', תש"ן, "הלכה ארץ ישראלית בתלמוד הבבלי, פרק בעריכת התלמוד", הקונגרס העולמי למדעי היהדות 10, ג1, עמ' 92-85.
רוזנטל, כתובת – רוזנטל, א"ש, 1974, "הכתובת מגבעת המבתר", פרקים, ספר השנה של מכון שוקן ב, עמ' 373-335.
רוזנטל, מסורת – רוזנטל, א"ש, 1994, "מסורת-הלכה וחידושי-הלכות במשנת חכמים", תרביץ סג, עמ' 374-321.
<i>רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן.</i>
ריינך, תמונות – Reinach, S., 1897-1904, <i>Répertoi͗re de Reliefs Grecs et Romains</i>, I-III, Paris.
ריכטר, ריהוט - Richter, G.M.A. 1959, A Handbook of Greek Art, London
ריץ, מילון – Rich, A., 1893, <i>A dictionary of Roman and Greek Antiquities :with Nearly 2000 Engravings on Wood from Ancient Originals Illustrative of the Industrial Arts and Social life of the Greeks and Romans,</i> London.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שטרן, משלים – Stern, D., 1994, <i>Parables in Midrash: Narrative and Exegesis in Rabbinic Literature</i>, Cambridge, Mass..<i></i>
שיפמן, טבול יום – Schiffman, L.H., 1994, "Pharisaic and Sadducean Halakha in Light of the Dead Sea Scrolls – The Case of TEVUL YOM", <I>DSD</I> 1, pp. 285-289.
שכטר, קטעי גניזה – Schechter, S., 1898, "Genizah Fragments", <I>JQR</I> X, p. 636.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח.
שפירא, הדחת רבן גמליאל – שפירא, ח', תשנ"ט, "הדחת רבן גמליאל – בין היסטוריה לאגדה", ציון סד, עמ' 38-5.
שפירא, סנהדרין – שפירא, ח', תשס"ז, "בית הדין ביבנה: מעמד, סמכויות ותפקידים", בתוך: חבה, י' ורנדזינר, ע' (עורכים), עיונים במשפט עברי ובהלכה; דיין ודיון, רמת גן, עמ' 334-305. ‬
שפר, ספרות מרכבה – שפר, פ', 1981, סינופסיס לספרות מרכבה, טיבינגן.
שרידי ירושלמי – ראו גינצבורג, שרידי ירושלמי.
שרמר, זכר ונקבה – שרמר, ע', תשס"ד, זכר ונקבה בראם: הנישואים בשלהי ימי הבית השני ובתקופת המשנה והתלמוד, ירושלים.
שרמר, חכמים ושלטון – שרמר, ע', תשס"ז, "מדרש והיסטוריה: כוח האל ותקוות גאולה בעולמם של התנאים בצל האימפריה הרומית", ציון עב, עמ' 36-5.
תא-שמע, מקדש מעט – תא-שמע, י"מ, תשנ"ה, " 'מקדש מעט' – הסמל והממשות", בתוך: אליצור, ש' ואחרים (עורכים), כנסת עזרא – ספרות וחיים בבית הכנסת; אסופת מאמרים מוגשת לעזרא פליישר, ירושלים, עמ' 364-351.
תא-שמע, ערבית – תא-שמע, י"מ, תשנ"ט, "תפילת ערבית רשות או חובה?", בתוך: תבורי, י' (עורך), מקומראן עד קהיר; מחקרים בתולדות התפילה, ירושלים, עמ' קמא-קנד.
תבורי, סעודה – תבורי, י', תשנ"ה, "סעודת הפסח מחוץ למקדש", מחקרי חג 6, עמ' 27-16.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד.
<i>תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.</i>
תרגום השבעים – Rahlfs, H. (ed.), 1935, <i>Septuaginta</i>, Stuttgart.
<i>תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב.
תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.</i>
תרגום ניאופיטי – Dies-Macho, A., 1968-1979, <i>Targum Palestinese</i> I-IV, Madrid.
<i>תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, י"ד, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.</i>
תשובות רב שר שלום, מהדורת וינברג, ר"ש, ירושלים, תשל"ו.