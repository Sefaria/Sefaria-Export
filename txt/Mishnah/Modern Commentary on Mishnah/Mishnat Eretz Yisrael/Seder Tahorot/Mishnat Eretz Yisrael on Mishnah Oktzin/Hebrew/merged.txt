Mishnat Eretz Yisrael on Mishnah Oktzin
משנת ארץ ישראל על משנה עוקצין
merged
https://www.sefaria.org/Mishnat_Eretz_Yisrael_on_Mishnah_Oktzin
This file contains merged sections from the following text versions:
-Kvutsat Yavne, 2020-2021
-https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה עוקצין

פתח דבר

<b>מקורות</b> 
אין בתנ"ך מקורות הקשורים למסכת עוקצין.
<b>תוכן המסכת</b> 
מסכת עוקצין היא המסכת האחרונה בסדר טהרות ובש"ס כולו. כיאה למסכת אחרונה בסדר היא קטנה (המסכתות מסודרות פחות או יותר לפי גודלן). כל המסכת עוסקת בדיני חיבור של פֵרות. המשמעות של חיבור היא בכמה תחומים:
1. אם טמא נגע בחיבור לפרי – כל הפרי טמא.
2. אם הפרי טרם הורטב, והחיבור נגע במים – הוכשר כל הפרי לקבל טומאה.
3. אם היזה על החיבור – הפרי נטהר.
4. רק מה שהוא חיבור נמדד עם האוכל להוות כשיעור (איור 1), ואם מה שמבחינה רֵאלית מחובר אבל אין הוא "מחובר" מבחינה הלכתית, אין הוא מצטרף עם האוכל להוות כשיעור.
<b>איור 1.</b> שום. פליקס, כלאים, עמ' 84.
חיבור אינו מונח פיזי אלא מונח הלכתי, כשם ש"רשות הרבים" או "כרמלית" הם מונחים פיזיים שקיבלו משמעות הלכתית. כך "רשות הרבים" מבחינה מילולית היא מקום השייך לרבים, אבל בדיני שבת משמעות המונח היא שטח מוקף קירות ובדיני טהרות משמעו שטח שמתרכז בו ציבור גדול.
דיני "חיבור" נדונו במסכתות הקודמות, כל אחד במקומו. ריכוז הדיון על "חיבור" במסכת אחת מחייב חזרות ברמת הכללים, ומן הסתם גם בדוגמאות. ההגדרה הכללית של חיבור היא כפולה. קודם כול מדובר במה שמחובר מבחינה טבעית לכלי, לירק או לפרי. מה שמנותק ודאי איננו חיבור. הכלל השני הוא שהחיבור נחוץ <b>לצורך</b> המלאכה בכלי, ובפֵרות "צורך" הוא או הדרך להחזיק בפרי או הנוהג להגיש את הפרי עם החיבור לנוי, או לשמירה על איכות הפרי. צורך זה מוגדר במסכת כ"יד". במסכתות אחרות ראינו שידית של כלי, למשל, נחשבת לחיבור, אך רק אותו אורך הנחוץ להחזקת הכלי, ולכל כלי ביקוע אורך ידית משלו. בידית ארוכה יותר החלק המיותר אינו נחשב לחיבור. כלומר מוט עץ של קרדום<sup class="footnote-marker">1</sup><i class="footnote">ראו משנה, כלים פ"ט מ"ז ופירושנו לה. </i> שהוא יחידה אחת, או חבל של מיטה<sup class="footnote-marker">2</sup><i class="footnote">משנה, כלים פי"ט מ"ב ומקבילות שהבאנו בפירוש המשנה שם.</i>, חלקו "חיבור" מבחינה הלכתית וחלקו אינו חיבור מבחינה הלכתית, אף על פי שבפועל שני החלקים מחוברים לכלי באותה מידה. אם כן "ידית" היא מונח טכני, ו"יד" היא מונח הלכתי שנגזר ממנו אבל מובנו רחב יותר, והוא לאוכל ולא לכלי עבודה.
באוכל תעלה גם השאלה האם הגרעין נחשב למחובר. בהקשר זה המשנה מציגה כלל: חיבורי אדם אינם חיבור. הכלל שחיבורי אדם אינם חיבור מוצג ככלל בסיסי מוסכם (משנה, אהלות פ"ג מ"ד; תוס', עוקצין פ"א ה"ז, עמ' 687). אבל הכלל צר מאוד, הרבה פחות ממשמעותו המילולית. כך, למשל, ידית של כלי עבודה היא חיבור כמו שהזכרנו לעיל, וכן חבל שמסרגים בו את המיטה (משנה, כלים פי"ט מ"א-מ"ב), ואלו הם בוודאי חיבורי אדם, ובכל זאת נחשבים ל"חיבור". הכלל הוא כנראה חלקי ביותר, ומדבר על חיבורים זמניים מאולתרים ולא על חיבורים מסיביים (תקניים).
מסכת עוקצין מצטרפת אפוא למסכתות מעילה וקינים בכך שהיא במידה מסוימת "מלאכותית" כמותן, כלומר מסכת שלמה המוקדשת לנושא רוחב ואגב כך מלקטת חומר המצוי בעריכה דומה או שונה במסכתות אחרות. אמנם יש במסכת עוקצין גם ניסוחים חדשים, אך בעיקר הרחבות בנושאים שכבר נדונו. כאמור, הלכות חיבור נדונו אך ללא הניסוחים הייחודיים של "יד" ו"שומר". גם השאלה כיצד מודדים את נפח ה"כזית" או ה"כביצה", עם הגרעין או בלי (פ"ב), נדונה במשפט קצר ביומא פ"ח מ"ב, וכאן (במסכת עוקצין) היא נדונה בהרחבה. פרק ג עוסק במחשבה והכשר, והנושא מסוכם בקצרה במשנה הראשונה של מסכת טהרות. המסכת מפרטת אפוא נושאים שנזכרו בקצרה מספקת במקומות אחרים, ומפרטת בהם פירוט רב, ובמידת מה מיותר. מה שמאפיין את המסכת הוא אפוא פירוט רב מהרגיל במקבילות<sup class="footnote-marker">3</sup><i class="footnote">כך, למשל, בדיני גרעין (פ"ב מ"ב אצלנו) יש פירוט רב מהרגיל, וכן בפרק א בעניין הגבעול.</i>. כנגד זה אין במסכת שום עיסוק בבעיות האחרות של גמר מלאכה או הכשר. הדבר יובלט בפירושנו לפ"א מ"ה.
הפירוט מוביל לאבחנות שאינן במשניות אחרות, כגון המינוח "יד" ו"שומר" (פ"א מ"א). התביעה למעך את החלל חריגה בעולם ההלכתי של המשנה (פ"ב מ"ח), וגם ההגדרה המרחיבה שמה ש"כנגד האוכל" הוא אוכל (פ"א מ"ב) היא הרחבה הנובעת מהעיסוק וההתמקדות בפרטים.
<b>תבניות ספרותיות</b> 
במהלך המסכת נזכרים כ-82 צמחים, ובאופן טבעי ההשוואה למסכת היא מסכת כלאים שבה נזכרים יותר ממאה צמחים. רק כחמישית מהצמחים במסכת שלנו מצויים גם במסכת כלאים, הווה אומר שאין זיקה ספרותית בין שתי המסכתות. עם זאת, במהלך הפירוש נראה שמשנתנו משתמשת בתבניות ספרותיות, כלומר רשימות של צמחים המופיעים יחדיו. איננו יודעים על איזה רקע נוצרה הרשימה הספרותית; לעתים היא נוצרה על רקע הלכה מסוימת. כך, למשל, הסיאה, האזוב והקורנית (פ"ב מ"ב), רשימה שנוצרה כנראה במסגרת הלכות שביעית (פ"ח מ"א) או במסגרת הלכות מעשרות (פ"ג מ"ט). בשתיהן הרשימה משקפת צמחי תבלין שאינם אוכל, אך במסכת שלנו אותה רשימה באה להדגים כלל בוטני אחר ("כנגד האוכל"). הרשימה אצלנו איננה "מתאימה", כלומר הצמחים הללו אינם דוגמה טובה לכלל, אך המחבר השתמש ברשימה מוכרת שהַתאמתה חלקית בלבד. רשימת הצמחים בפ"א מתאימה במידת מה לזו שבמשנת כלאים (פ"א מ"ב-מ"ג). כך משנתנו בפ"א מ"ו מתאימה לכלאים פ"א מ"ד (בשתי המסכתות זו רשימת עצים), אבל במסכת כלאים הם עצים דומים שאף על פי כן הם כלאיים זה בזה, ואילו אצלנו זו רשימת העצים שלפרותיהם עוקצין המצטרפים לאוכל. ברור שאצלנו הבחירה ברשימה זו היא רק משום שהרשימה הייתה מן המוכן, אך בפירושנו לכלאים תמהנו על מידת ההתאמה של המשנה לכלל שהיא רוצה להדגים (האם אפרסק דומה במשהו לשקד?). נראה, אפוא, שעורכי שתי המסכתות שיבצו במשנה רשימה מוכנה אף על פי שהתאמתה לנושא חלקית. עדות ברורה לכך מצאנו ברשימה של המנתה, הפיגם וירקות השדה (פ"א מ"ב); רשימה זו מופיעה פעמים מספר בספרות התקופה, ואף במקור מחוץ למשנה, ותמהנו על הרקע המקורי להיווצרותה, אבל ודאי שהיא לא נוצרה במסגרת מסכת עוקצין. כמו כן, התרד והאכרוב (פ"א מ"ד) הם קבוצה המופיעה גם בערלה (פ"ג מ"ז) ובכלאים (פ"א מ"ג).
תופעת השימוש בתבניות בולטת כאשר הבחירה נפלה על תבנית שאינה מתאימה במאה אחוז. כך, למשל, בפ"ג מ"ב נזהה רשימה לא מתאימה, וכן בפ"ג מ"ו. בפ"ג מ"ה הרשימה מתאימה אך לקוחה ממסכת מעשר שני, ובפ"ג מ"ד נחשוד בהעברה מכנית.
אנו נוטים לראות בכל הרשימות הללו, או לפחות בחלקן, קבוצות ספרותיות שנוצרו בחברה, או במסגרת יצירה ספרותית לא הלכתית, שמנתה סוגי צמחים ושמות מקומות. יצירה זו שייכת לעולם התרבותי שמחוץ לבית המדרש, וחכמים עשו בה שימוש, לעתים שימוש מדויק ולעתים השתמשו בקבוצות כדוגמה בלבד, ואולי אף כדוגמה דחוקה במקצת.
במקביל היו גם קבוצות הלכתיות, כלומר משניות קדומות ששובצו בעוקצין וגם במסכת אחרת. זו תופעה הרגילה בכל הש"ס. כך, למשל, המשנה המונה את דיני כוורת (פ"ג מ"י) מצויה גם בשביעית (פ"י מ"ז).
<b>מונחים ייחודיים</b> 
במסכת שלנו מצויים כמה מונחים מיוחדים, חלקם טכניים וחלקם חידוש הלכתי. בין החידושים ההלכתיים שכבר מנינו לעיל מצויים המונחים "יד" ו"שומר" (פ"א מ"א). "יד" במשמעות של ידית הכלי המחוברת לו מופיעה במקורות מקבילים כמו "יד הבדיד" או "יד הקרדום" (כלים פכ"ט מ"ז) ועוד, אבל המונח "שומר" במשמעות זו הוא יחידאי. גם המשך המסכת אינו נזקק למונח זה, וכן המונח "כנגד האוכל" המצוי רק במשנה ובתוספתא עוקצין. בפירושנו לפ"א מ"ב נזכיר עוד שני מונחים ייחודיים: "סל עליון" ו"עד חלל", שניהם מונחים ייחודיים לתוספתא עוקצין, וכן "הטמא בטומאתו והטהור יאכל" (פ"ב מ"ט). ייחוד נוסף יש בכך שהמשנה (פ"ב מ"ט) אינה משתמשת במונח "עציץ שאינו נקוב", וגם במשנה הבאה לא נעשה שימוש במונח הברור, "עציץ נקוב". כמו כן, בפ"א מ"ג המונח "מלעין" ייחודי למשנתנו ולתוספתא עליה, וכן נראה שהמשנה בפ"ג מ"א משתמשת במונח אחר מאשר המשנה בטהרות (פ"ח מ"א). מונחים ייחודים יש כמעט בכל מסכת, אבל במסכת עוקצין מספרם רב יחסית לגודלה הצנום של המסכת.
אם נצרף את כל התופעות המיוחדות שעמדנו עליהן מתגבשת תמונה שמשנת עוקצין נערכה לאחר עריכתן של משניות אחרות (כלאים, שביעית, טהרות ועוד) ובידי עורך אחר מזה של המשניות הרגילות. כמובן איננו יכולים לקבוע שמשנתנו נערכה אחרי עריכתן הסופית של כל המשניות האחרות; ייתכן שהיא מאוחרת רק לעריכה ראשונית שלהן. ואכן במסכתות כלים וטהרות עמדנו על כך שכנראה הייתה עריכה קדומה למסכתות אלו<sup class="footnote-marker">4</sup><i class="footnote">ראו במבואות למסכתות אלו.</i>, וייתכן שעוקצין רק מאוחרת לעריכה הראשונה הזאת, אבל מכל מקום היא שלב נוסף ומאוחר קצת יותר מסתם המשנה. כך אנו מסבירים גם את השימוש הלא מדויק בקבוצות הספרותיות של צמחים, תופעה שעמדנו עליה לעיל.
<b>התוספתא לעוקצין</b> 
כידוע הוצגו במחקר שתי גישות עיקריות ליחס בין עריכת המשנה לעריכת התוספתא. אפשטיין וגולדברג ראו בתוספתא שלב מאוחר לעריכת המשנה. התוספתא מתבססת על המשנה ועל עריכתה. פרידמן, לעומת זאת, הראה שהמשנה מתבססת על התוספתא, בעיקר על חומרים שבה, אך גם על עריכתה<sup class="footnote-marker">5</sup><i class="footnote">את הדיון סקרנו במבוא הכללי לפירוש המשניות.</i>. לדעתנו בדרך כלל אכן המשנה קודמת לתוספתא והתוספתא נערכה סביב המשנה. קריאת התוספתא כטקסט עצמאי פשוט בלתי אפשרית. יתר על כן, לעתים אף הצענו שפירושי התוספתא למשנה אינם מקוריים אלא נוספו הגדרות וטקסטים שנועדו להסביר את המשנה או את עריכתה. ברם לעתים אכן המשנה משתמשת בתוספתא. פרידמן ריכז כאמור דוגמאות מרשימות לכך. במסכת שלנו נראה שאכן לעתים המשנה מתבססת על התוספתא, כגון פ"ב מ"ד שבה המשנה מסתמכת על עריכתה של התוספתא, או שהתוספתא היא תירוץ לקושי עריכתי במשנה. בפירושנו לפ"ב מ"ה נצטט את התוספתא המפרשת ש"לפקל" זה "לקלף". פירוש זה איננו רֵאלי והוא מצביע על תוספתא מאוחרת המבארת טקסט קודם, שכבר אינו מוכר, ומסבירה אותו בצורה לשונית מצומצמת ולא מדויקת. לעומת זאת בפ"ג מ"ח התוספתא היא המקור למשנה. תופעה מיוחדת נראה בפירושנו לפ"ג מי"א. שם נגיע למסקנה שהתוספתא מגיבה <b>על משנה קדומה</b> אחרת שלא השתמרה בידינו. בכך נוסף נדבך נוסף לטענה שאי פעם הייתה עריכה קדומה של מסכת עוקצין או של חלק ממנה.
בדיון הכללי צריך לזכור שני נתונים שלא כאן המקום להרחיב בהם:
1. לפחות חלקים מהתוספתא נערכו גם כיצירה עצמאית, מקבילה למשנה או אולי לפני המשנה.
2. לפני העורך של התוספתא היה שפע של חומר, ולא תמיד עלה בידו להביא את החומרים בסדר הגיוני כלשהו. טיעון כזה העלינו גם באשר לעריכת המשנה.
אם יזכנו החונן לאדם דעת נרחיב בכך אחרי שנסיים את פירושן של כל המשניות בש"ס.
<b>משנת עוקצין והתלמודים</b> 
כפי שנראה בפ"ב מ"ב לא הבבלי ולא הירושלמי מראים שהם הכירו את החומר במסכת שלנו, וכן נראה בפירושנו לפ"א מ"ה; פ"ב מ"ב; פ"ג מ"ז. כפי שהראינו במסכתות האחרות, ובעקבות זוסמן, שני התלמודים לא הכירו את משניות טהרות, או לא הכירו בהן, והמשניות שהזכרנו מצטרפות לראיות הללו.
בתלמוד הבבלי יש כמה אזכורים למסכת עוקצין. בסיפור אחד תמה רב פפא במה אנו (אמוראי בבל בזמנו) נופלים מאמוראי בבל הקדמונים, שהרי אנו לומדים את כל שש המסכתות, בניגוד לרב יהודה. במסגרת זו הוא מצטט כדוגמה משנה מעוקצין שבה התחבט רב יהודה<sup class="footnote-marker">6</sup><i class="footnote">בבלי, תענית כד ע"ב; ברכות כ ע"ב, והשוו סנהדרין קו ע"א.</i>, ברם המשנה מצויה כידוע במסכת טהרות (פ"ב מ"א). על כך כבר תהו חוקרים ולהם ולנו אין פתרון הולם, חוץ מהטיעון הכללי שבעריכה הקדומה שעמדה לפני אמוראי בבל נכללו משניות עוקצין, או חלק מהן, בתוך טהרות. על דרך ההשערה ניתן אולי לומר שמסכת עוקצין שנכללה במסכת טהרות כללה פרק אחד או כמה היגדים שהורחבו, בצורה מלאכותית במקצת, למסכת שלמה. השערה כזאת מבוססת על האמור לעיל<sup class="footnote-marker">7</sup><i class="footnote">במחקר הוצעו השערות נוספות שאין להן בסיס, ולא מנינו אותן. </i> ומשתלבת בו.
בבבלי, הוריות יג ע"ב, מובא סיפור על ניסיון "מרד" של רבי מאיר ורבי נתן ברבן גמליאל. המרד מבוסס על "מארב" אינטלקטואלי שטמנו שני החכמים לנשיא במטרה לשאול אותו שאלות במסכת עוקצין שאותה הוא, מן הסתם, אינו מכיר. אם הסיפור משמר מסורת מלאה על מה שהיה, הרי שיש ללמוד ממנו שכבר בדור אושא קיימת הייתה מסכת ערוכה בשם זה, ובדרך כלל נמנעו מללמדה. ברם לדעתנו צודק גודבלאט בטענתו שכל סיפור המרד אינו היסטורי<sup class="footnote-marker">8</sup><i class="footnote">גודבלאט, הקשר.</i> אלא משקף את הישיבה הבבלית, ואכן אין לסיפור מקבילות לא בספרות התנאים ולא בספרות הארץ-ישראלית. מעתה, שתי אפשרויות לפנינו. אפשרות אחת היא שכל הסיפור, על כל פרטיו, הנו אגדי ואינו היסטורי. הוא בנוי על ההנחה שהניחו אמוראי בבל שתנאי ארץ ישראל פועלים באותה מסגרת לימודית המוכרת להם, אך אין הוא סיפור היסטורי. גודבלאט מעדיף אפשרות זו, ולפי תפיסה זו הכירו אמוראי בבל מסכת בשם עוקצין, אך רק בודדים עסקו בה.
אפשרות שנייה היא שאכן רבי מאיר ורבי נתן ניסו להדיח את רבן גמליאל וגרעינו של הסיפור היסטורי, אך פרטיו אינם היסטוריים אלא אמוראי בבל סיפרו אותו במונחים ודוגמאות של ימיהם<sup class="footnote-marker">9</sup><i class="footnote">רבי נתן אכן אינו מופיע במשנה (ראו פירושנו לברכות פ"ט מ"ה; שקלים פ"ה מ"ב; אבות פ"ד מ"ט), אבל הוא מופיע יותר מ-60 פעמים בתוספתא, הווה אומר שעורך המשנה התעלם מדבריו בכוונה. ייתכן שעל רקע זה צמח הסיפור הבבלי המסביר את הרחקתו של רבי נתן, ובעיקר את העובדה שאין הוא מופיע בשמו במשנה. אבל לדעתנו אכן התעלם העורך משמו של רבי נתן עקב אותו ניסיון התנגדות, והסיפור יש בו גרעין היסטורי. כך או כך, כל הפרטים בסיפור משקפים את הווי אמוראי בבל.</i>. כך או כך, האזכור של מסכת עוקצין ותיאורה כמסכת "נידחת" משקף את הווי הישיבה הבבלית ונראה היסטורי לחלוטין. כלומר גם אם המעשה לא התרחש כלל, "לא היה ולא נברא אלא משל היה", עדיין הוא נכתב על רקע המציאות שהמחבר הכיר, כלומר הוא משקף את מצב הלימוד בישיבת בבל, את הדרישות מחכם ואת מעמדה של מסכת עוקצין. הרי לא מקרה הוא שהמחבר בחר במסכת עוקצין כ"חומר לבחינה" ולא את מסכת בבא קמא.
<b>סדר המשנה</b> 
פרקים א ו-ג נפתחים שניהם בכלל ריבועי. כלל ריבועי הוא כלל שיש בו ארבע הלכות. בדרך כלל יש בו שני מרכיבים, וארבעת המקרים הם:
א-א
א-ב
ב-א
ב-ב
פרק א מתחיל ב"יד" ו"שומר", ופרק ג ב"הכשר" ו"מחשבה". עריכה זו אינה ייחודית למסכת שלנו ומהווה מעין סימן היכר של העורך ואות לעריכה מלוכדת של המשנה. לפי דרכנו, כפי שהצענו במבוא הכללי לפירוש המשניות, כללים משוכללים הם מאוחרים יחסית ונוצרו לאחר שבוררו הפרטים המרכזיים. פרק א מתחיל, כאמור, בכלל, אך המשך המשניות מתנסח בכלל ריבועי אחר ששתי צלעותיו הן: 1. טמא ומטמא (או מיטמא ומטמא), 2. מצטרף. אל העריכה הזאת צורפה פתיחה המנוסחת, כאמור, בניסוח אחר. גם משנה ה כתובה באותו ניסוח של "יד ושומר", לפיכך צריך לראות בפתיחה ובמשנה ה השתלה לתוך גוש המשניות הערוך הנע סביב הציר של טמא, מיטמא ומצטרף. יחידה זו של "מיטמא, מטמא ומצטרף" נמשכת עד פ"ב מ"ד, והיא <b>היחידה הראשונה</b> במסכת. מן הראוי להדגיש שכמו במסכת מכשירין, הכלל הפותח מאוחר למשניות האמורות להדגים אותו. המשניות העוסקות בפרטים אינן מתייחסות לכלל, והכלל הוא השתלה מאוחרת.
מהמשנה בפ"ב מ"ה עד מ"ז באותו פרק מתחילה יחידה <b>נוספת,</b> קטנה, שהמינוח שלה הוא חיבור / אינו חיבור. משנה ז בפרק ב שייכת ליחידה של "מצטרף", ומשנה ח שוב משתמשת במינוח של "חיבור", ברם כפי שנראה בפירושנו משנה זו חורגת מדיני חיבור, אך קשורה למשנה הקודמת שכן בשתיהן מדובר על מיעוך ומדידת גודל.
אם כן, לפנינו שתי יחידות ארוגות יחדיו. הסדר שקבע העורך לעצמו הוא כנראה סדר הפעולות: כבישה עם עלים (העלים לצורך, או ליופי – מ"א), גרעינים ועצמות (מ"ב), קליפות (מ"ג-מ"ד), חותך (מ"ה), מרסק (מ"ו), עלים הנאכלים (מ"ז-מ"ח) ושורשים (בעציץ – מ"ט-מי"א).
היחידה <b>השלישית</b> (פרק ג) עוסקת בכלל המרובע של מחשבה והכשר. היחידה בנויה ממקורות שונים, חלקם נזהה במהלך הדיון וחלקם שונים זה מזה בעניינם. כך, למשל, מ"ה לקוחה ממסכת מעשר שני והדוגמה שבה עוסקת במעשר שני, משנה יא לקוחה ממסכת שביעית ומשניות א, ג מטהרות. ההבדלים ניכרים בכך שמשניות אלו מדברות כל אחת על העניין שלה, ורק בעקיפין ניתן ללמוד ממנה על ההצטרפות. למעשה היחידה הזאת היא לקט של משניות הערוכות סביב הכלל ההלכתי של מיטמא ומצטרף. סדר הפרק הוא שוב לפי הנושאים המציאותיים ולא לפי כללי ההלכה. המשנה מתחילה בכלל, אחר כך חיתוך בשר וחיתוך ירקות (מ"ב), מכאן עוברת לסוגי מאכלים, בעיקר מתוך ההיבט של טומאת אוכלין: נבלת בהמות (מ"ג), ירקות שוליים (מ"ד-מ"ה), פֵרות שוליים (מ"ו-מ"ז), דגים (מ"ח), חלב (מ"ט) ודבורים (כוורת – מ"י-מי"א).
אם כן מסכת עוקצין מגובשת סביב נושא אחד, אך היא אקלקטית מאוד ויחידות המשנה שלה מלוקטות מנושאים אחרים. הסידור של היחידות הוא לפי מציאות רֵאלית, וזאת על חשבון הסדר ההלכתי ואחידות העקרונות והניסוח ההלכתיים.
<b>עדי הנוסח</b> 
ראו במבוא למסכת כלים.





Chapter 1



Mishnah 1

<b>הפרק עוסק בחיבורים לצורך טומאת אוכלין. נושא זה נדון באריכות במסכת טבול יום. שם כבר נקבע הכלל שכל מה שחיבור לאב הטומאה הוא חיבור גם לטבול יום (פ"ג מ"א), ומשנתנו מפרטת מהם חיבורים לטומאה באוכלין. טומאת אוכלין מתמקדת בחיבורים שנעשו במהלך הבישול (שהוא מוקד הבעיה של טבול יום), ואילו משנתנו בירקות ובפֵרות שנקטפו וטרם בושלו.
<b>למשנה מבנה ריבועי.
<b>כל שהוא יד ולא שומר</b> – המשנה משתמשת בשני מונחים, "יד" ו"שומר". כפשוטה יד היא הגבעול המחבר את הפרי לצמח ומשמש כידית של האוכל, ו"שומר" הוא הקליפה, החלק החיצוני של הפרי השומר על הפרי. "יד" במשמעות של ידית הכלי המחוברת לה מופיעה במקורות מקבילים, כמו יד הבדיד או יד הקרדום (כלים פכ"ט מ"ז) ועוד. אבל המונח "שומר" במשמעות זו הוא יחידאי. <b>מיטמא</b> – הוא נחשב לאוכל, וכאוכל הוא נטמא כאשר נגעה בו טומאה,<b> ומטמא</b> – אם הוא נטמא על ידי אב הטומאה (שרץ או מת) הוא ראשון לטומאה, ומטמא את הנוגע בו להיות שני לטומאה. <b>ולא מיצטרף</b> – ל"מצטרף" עשויות להיות שתי משמעויות הלכתיות: האחת שהוא מצטרף אל הפרי להוות ביחד כזית<sup class="footnote-marker">1</sup><i class="footnote">או כל מידה אחרת שהיא תנאי לטומאה.</i> והאחרת שהוא מהווה חיבור לטומאה. כלומר, אם נגעה טומאה ביד כל הפרי טמא, ואם נגעה הטומאה בפרי היד טמאה. המשנה עוסקת אפוא בשלוש משמעויות: מטמא אחרים, נטמא על ידי אחרים ומצטרף. המשנה בטבול יום מדגישה שידות האוכלים הם חיבור (פ"ג מ"א). אמנם אין כאן פירוש דווקא למשנתנו, אבל דומה שמותר לראות בשתי המשניות עיסוק באותו נושא.
למשנה מבנה ריבועי, כאשר הצלע הראשונה חסרה (0 בטבלה). באופן רגיל משניות ריבועיות מתחילות בשני הבינוניים, אחריהם הטוב ביותר ואחר כך הרע ביותר (כגון אבות פ"ה מ"י ואילך). במקרה שלנו אין רע וטוב, אך יש הגדרות הלכתיות: זהה עם הפרי או אינו זהה עמו. השורה הרביעית חסרה משום שהיא מיותרת ומובנת מעצמה. אם נשבץ אותה בסוף המשנה, נקבל את המבנה הספרותי הרגיל.
המבנה הריבועי של המשנה:
<b>שומר אף על פי שאינו יד מיטמא ומטמא ומצטרף</b> – השומר הוא ממש חלק מהפרי, והמשנה אינה מפרידה בין קליפה שהיא אכילה, כקליפת הבוטן או האבטיח, לבין קליפה שממש אינה אכילה, כקליפת השקד. <b>לא שומר ולא יד לא מיטמא ולא מטמא</b> – שכן אינו אוכל, וודאי שאינו מצטרף. הוא אינו "חיבור" משום שאינו נחוץ לפרי. ככלל, אין הוא בבחינת חלק מהאוכל. הכוונה לענף שעליו גדל הפרי.
בבבלי, חולין קיח ע"א, מובאת סדרת דרשות לאישוש ההלכות שבמשנה. בהמשך שם (קיח ע"ב) מוצגות שאלות מרמה שנייה, כגון "אמר רב: יש יד לטומאה ואין יד להכשר, ורבי יוחנן אמר: יש יד לטומאה ולהכשר", כלומר האם היד והשומר הם חיבור גם לעניין הכשר טומאה (שאם נרטב הפרי גם היד הוכשרה לקבל טומאה או שיש להרטיבה ממש), ומהו שיעור היד (קיט ע"א).
לאחר שנקבעו העקרונות המשנה ממשיכה בטיפול בסדרת דוגמאות.

Mishnah 2

<b>שרשי השום –</b> לשום שורשים דקים כשערות ומעליהם מצויה הפקעת, שהיא החלק הנאכל (איור 2. בשום תיבלו מאכלים שונים, וכנראה הוא נאכל גם כמאכל עיקרי. <b>והבצלין</b> – הבצל בן זמננו),
<b>איור 2.</b> בצל. מתוך דנין, אנציקלופדיה, באדיבות המחבר.
<b>והקפלוטות</b> – משנת כלאים מזכירה את הכרישים ואת כרישי השדה (פ"א מ"ב). כריש הוא כריתה תרבותית המכונה כיום בשפתנו ובאנגלית "פורי"; "כריש שדה" הוא זן של כריש הגדל בצורה לא תרבותית, בחוץ, ללא זריעה ואיסוף המאפיינים חקלאות מתוכננת. הירושלמי מזהה את כרישי השדה עם הקפלוטין. במשנת נדרים נקבע שמי שנודר "מן הכרישין מותר בקפלוטות" (פ"ו מ"ט), אם כן קפלוטות קרובים לכרישין, אך הם מין שונה במקצת. התוספתא שם מוסיפה שיש מקום שקוראים לקפלוטות כרישין (פ"ג ה"ו), נמצאנו למדים שהשמות עברו בירקות קרובים מזה לזה. ממשנת שביעית (פ"ז מ"א) משמע שהכרישין נמנים עם הירקות הנשמרים, כלומר הם גידולי תרבות (וחייבים בשביעית). לעומת זאת נראה שהייתה מחלוקת באיזו מידה נחשבים כרישי השדה לירק נשמר (להלן פ"ג מ"ב).
מהתוספתא משמע שקפלוטות הם צמח שיש לו שורש עבה וקיים<sup class="footnote-marker">2</sup><i class="footnote">משנה, תרומות פ"ט מ"ו; פ"י מ"י; תוס', פ"ט ה"ג. </i>, ושיש לו בצל, בערך בגודל של הבצל הרגיל<sup class="footnote-marker">3</sup><i class="footnote">"אף ראשי לפתות וראשי קפלוטות עשו אותן כתבשיל שהוא מצטמק ויפה לו" (ירו', פ"ב ה"ג, מא ע"ג, וכן שבת פ"ג ה"א, ה ע"ד; ערלה פ"ב ה"ד, סב ע"ב).</i>. זמן ההבשלה הוא בקיץ, מעצרת ועד חנוכה<sup class="footnote-marker">4</sup><i class="footnote">ירו', דמאי פ"ב ה"א, כב ע"ג; השוו ירו', שביעית פ"ו ה"ד, לז ע"ג.</i>. ברם כל זה אינו מאפשר לזהות את כרישי השדה או את הקפלוטים במדויק. במשנת כלאים (פ"ב מ"ח) נאמר שאין לזרוע חרדל ליד ירקות, ובתוספתא מבואר: "אין מקיפין חרדל חריע אלא לחיסית בלבד, דברי רבי מאיר. רבי יהודה אומר לכל מקיפין חרדל חריע חוץ מן התבואה. רבן שמעון בן גמליאל אומר לערוגיות קטנות של ירק מקיפין אותן חרדל חריע" (כלאים פ"ב ה"ה; ירו', כלאים פ"ב ה"ח, כח ע"א). התוספתא מסבירה מהם מיני חיסיות: "אילו הן מיני חוסית: הלוף, והשום, והבצלים, והקפלוטות, רבי יהודה אומר אין לך מיני חוסית אלא קפלוט בלבד"<sup class="footnote-marker">5</sup><i class="footnote">תוס', תרומות פ"ט ה"ג. התוספתא מסבירה את המשנה שם, פ"י מ"י. </i>. כולם ירקות נמוכים שעליהם גדולים והפקעות שלהם גדולות וניתנות לאכילה, ועל כן ההבדל בינם לבין החרדל נראה לעין, ואין חשש שהצופה יסבור כי הם כלאיים. ייתכן גם שההסבר נעוץ במנהגי הזריעה שאיננו מכירים. את החרדל נהגו לזרוע בשולי השדות, או שהוא גדל שם מעצמו, ואם הגידול הוזנח התפשט החרדל במהירות והשתלט על שדה המזרע; אולי נהוג היה לזרעו ליד ירקות מסוימים (ירקות החיסית) ולא ליד ירקות אחרים. אם כן הלכה זו קשה לגופה, ואינה מסייעת להבין לא מדוע התירו לסמוך חרדל לחיסיות ולא מהו הקפלוט. מכל מקום ברור שהקפלוט הוא ממיני הבצל ושיש לו פקעת שנוהגים לאכלה.
<b>בזמן שהן לחין</b> – לא נאמר מה דינם, אבל מן ההמשך עולה שלדעת רבי מאיר הם מצטרפים, וכן מפורש בתוספתא (פ"א ה"א, עמ' 686). <b>והפיטמה שלהן בין לחה בין יבישה</b> – מצטרפת לפרי. הפטמה היא כנראה החלק המחבר את ה"פרי" (כלומר את פקעת השורש הנאכלת) עם עמוד התפרחת. היא נחשבת לחלק מהפקעת המכונה כאן "פרי". <b>והעמוד</b> – עמוד התפרחת. כל אלה כשהם לחים ניתנים לאכילה. יתר על כן, הסרתם תגרום לתלישת קליפת הפרי, והם בבחינת שומר ויד כאחד. <b>שהוא מכוון כנגד האוכל</b> – לכאורה יש לפרש שהוא המשך ישיר (באותו ציר) עם הפקעת והוא מצטרף. ברם לפירוש זה אין משמעות, שכן תמיד העמוד צומח מהפקעת.
הביטוי "כנגד האוכל" הוא ייחודי למשנה ולתוספתא עוקצין. הוא מתבהר מתוך התוספתא המשתמשת במונח בסדרת הלכות (פ"ב ה"א-ה"ד, עמ' 687). בסוף הסדרה מופיע המשפט המבהיר. התוספתא קובעת: "עצם שיש עליו בשר, וכן המוח שבראש שבקולית – כנגד האוכל מצטרף, שלא כנגד האוכל אין מצטרף. איזה הוא כנגד האוכל, אם יש שם חלל עד חלל, אם אין שם חלל אינו טמא אלא סל<sup class="footnote-marker">6</sup><i class="footnote">הר"ש לפ"ב מ"ב גורס "חיסום".</i> העליון בלבד" (פ"ב ה"ד, עמ' 687). את העצם עצמה אין אוכלים, אבל אם יש עליה מעט בשר היא מצטרפת לבשר עצמו. כל זאת בתנאי שהוא "כנגד האוכל", והברייתא מסבירה שאם יש שם חלל, כלומר שטח ריק בין הבשר שעל העצם לבשר הבהמה, אין הוא מצטרף. "כנגד" הוא אפוא צמוד לדבר מה. משפט זה הועבר בשגגה לכל הברייתות. הסל העליון הוא, מן הסתם, החלק הנמוך של העצם או הקרוב לבשר. "סל עליון" ו"עד חלל" הם שני מונחים ייחודיים לתוספתא עוקצין, וכן המונח "כנגד האוכל" שהוא ייחודי לדיני עוקצין (משנה ותוספתא).
<b>ושרשי החזרין</b> – הוא הדין לשורשי החזרת. החזרת היא החסה שלנו. משנת כלאים מזכירה את ה"חזרת וחזרת גלים" (פ"א מ"ב), והתלמודים מזהים אותה עם החסה<sup class="footnote-marker">7</sup><i class="footnote">ירו', פסחים פ"ב ה"ו, כט ע"ג; בבלי, פסחים לט ע"א. ראו דיוננו בפסחים פ"ב מ"ו. </i>. החזרת היא אחד הירקות המוצעים למרור. הירושלמי מפרש את החזרת כחסה אגריון (άγριον). משמעות המילה ביוונית היא שדה, כלומר חסה בר בניגוד לחסה תרבותית. החזרת הייתה ירק נפוץ וקשה להניח שהתחבטו בזיהויו ולשם כך צריך היה להביא את שמו היווני של הירק. נראה, אפוא, שלפנינו חלק מאותה מערכת כללית המציגה זיהויים של השמות היווניים לירקות במשנה. רעיון זה העלינו והבאנו לו ראיות במבוא למסכת כלאים.
<b>והצנון והנפוס</b> – גם שני ירקות אלו מופיעים במשנה כלאים פ"א מ"ה, ובפ"א מ"ג הצמד הוא לפת ונפוס. בירושלמי כלאים (פ"א ה"ה, כז ע"א) נאמר שצנון ונפוס הם כלאיים זה בזה (איור 3)). משנת כלאים מזכירה את הבצלצול (פ"א מ"ג).
בירושלמי מתורגם הבצלצול בתור "פלגולה"<sup class="footnote-marker">8</sup><i class="footnote">ראו פירושנו לכלאים פ"א מ"ג.</i> או "פלל גולה", ובלשון הבבלי "פוגלא" (ברכות לו ע"א; שבת קח ע"א ועוד). הפוגלא הוא הצנון, כפי שברור מהסוגיה בתלמוד הבבלי: "...צנון סופו להקשות ומברכינן עליה בורא פרי האדמה, ולא היא, צנון נטעי אינשי אדעתא דפוגלא" (ברכות לו ע"א; עירובין כח ע"ב). צנון נוטעים בשביל הפוגלא. אם כן הפוגלא הוא השורש של הצנון שצורת בצל לו. מתחילת המשפט משמע שהכוונה אכן לשורש (שסופו להקשות) ולא לעלי הצנון הירוק שאינם מתקשים. הפוגלא נזכר פעמים מספר בתלמוד הבבלי ובמקורות ארץ ישראל, ונראה שהיה זה השם המקובל בארמית המדוברת<sup class="footnote-marker">9</sup><i class="footnote">ירו', שבת פ"ט ה"ד, יז ע"א; עבודה זרה פ"ב ה"ג, מא ע"א ועוד.</i>. פליקס פירש שהצמח נקרא פוגלא משום שיש לו שורש בצלי כמו הפוגלא. בעקבות לאו הוא זיהה את הבצלצול עם הבצל האשקלוני (איור 4). הנפוס נזכר במשנת כלאים (פ"א מ"ג), והוא איננו כלאיים עם הלפת, מכאן שהוא ממיני הלפת. כל הירקות שברשימה הם מינים שיש להם פקעת הנאכלת. במסכת כלאים הצמד הוא הלפת והנפוס – שניהם מיני כרוב; כרוב הלפת וכרוב הנפוס<sup class="footnote-marker">10</sup><i class="footnote">למסורת הזיהוי הבבלית ראו אלבוים, זיהוי, בערכו. חלק מהפרשנים סברו שהוא מסוגי הצנון, "אל-פגל אל-נבאטי – הפוגל הנבטי" (כך בפירוש רש"ג). "נבטי" היה הכינוי לחקלאות הערבית המסורתית בימי הביניים, וכן בפירוש הרמב"ם. פירוש זה בא בהשפעת הצמד צנון ונפוס, ברם ממשנתנו ברור שלנפוס קווי דמיון ללפת מחד גיסא, ולצנון מאידך גיסא. ראשונים אחרים סברו שהוא גזר, צמח שלא הוכר בתקופת התלמוד (רבי נתן אב הישיבה, רבי אשתורי הפרחי ועוד).</i>. בירושלמי נוסף דינם של הצנון והנפוס הנזכרים כצמד במסכת כלאים פ"א מ"ה ובמשנתנו<sup class="footnote-marker">11</sup><i class="footnote">ירו', כלאים פ"א ה"ה, כז ע"א, וראו במבוא למסכת כלאים.</i>. אגב כך אנו שומעים שבכלאיים הילכו לעתים אחר העלים ולעתים אחר הפרי. כלומר, לא היה כלל
<b>איור 3א.</b> שום מתוך ויקיפדיה, ערך שום.
קבוע מתי פרי הוא כלאיים ומתי אינו כלאיים, ומושג ה"מין" היה גמיש. במשנתנו עניין המין והכלאיים אינו משמעותי, ובכל זאת הצנון והנפוס מופיעים יחדיו כמיני ירקות.
<b>דברי רבי מאיר</b> – לא נאמר מה סבור רבי מאיר, וברור שלפנינו השמטה. <b>רבי יהודה אומר שורש צנון גדול מצטרף</b> – השורשים הגדולים של הבצל מצטרפים,<b> והסיב שלו</b> – שורשים דקים שיש להם צורת סיב דק. ההבדל הוא שהשורשים הדקים רחוקים יותר מהפרי.<b>אינו מצטרף</b> – כי הם כבר אינם קשורים לחלק הנאכל. רבי יהודה מקבל אפוא את אחד הפרטים ברשימה של רבי מאיר ומסייג אותו. השאלה היא האם רבי יהודה חולק על רבי מאיר או לא. התשובה נעוצה במשמעות המונח "כנגד האוכל". כפי שראינו, משמעותו החלק הקרוב ל"פרי" (לפקעת הנאכלת). אם כן גם רבי יהודה מסכים שהחלק הקרוב לפקעת מצטרף, אלא שלרבי יהודה דוגמה אחרת והגדרה אחרת. נמצאנו למדים ששני התנאים קרובים זה לזה, ואולי אף זהים. אותו רעיון מופיע בדברי שניהם, אך הדוגמאות שונות. רבי מאיר נוקט בסגנון מופשט יותר, ורבי יהודה נותן דוגמאות. כן יש הבדל בסוג הירק הנדון ובמספר הפריטים. אבל גם הצנון וגם הבצל הם ירקות פקעת שיש ביניהם דמיון צורה, והא ראיה שהצנון נקרא בצלצול (לעיל) והבצל והבצלצול אינם כלאיים זה בזה (משנה, כלאים פ"א מ"ג).
שינוי הניסוח מלמד על תופעה היסטורית-ספרותית. כל תנא שנה את הלכתו בבית מדרשו, ובשלב ראשון טרם נקבע ניסוח אחיד. עורך המשנה שנה את שני המונחים כאילו הם מחלוקת, אבל אין כאן מחלוקת אלא כל אחד ניסח על דעתו, והעורך לא רצה לוותר על הניסוח השונה. הר"ש למשנתנו מסביר "שאדם חייב לומר בלשון רבו", ובשפתנו: העורך לא ערך ואיחד את המשנה אלא הביא את שני הניסוחים המקבילים. אמנם בדרך כלל סגנון שבו התנא הראשון (ת"ק או "חכמים") אומר ניסוח סתמי ואחר כך נאמר "רבי פלוני אומר..." הוא סגנון של מחלוקת, אך לפעמים אין אלו אלא ניסוחים שונים. בדרך זו ביארנו, או הצענו לבאר, משניות וברייתות אחרות שבהן אפשר היה להבין שאכן במחלוקת עסקינן<sup class="footnote-marker">12</sup><i class="footnote">כגון משנה, פרה פ"ז מ"ט; כלים פט"ו מ"א; תוס', פרה פ"ז ה"ג, עמ' 636; משנה, פרה פי"א מ"ז (והתוספתא שם פי"ב ה"ח, עמ' 640); סוטה פ"ח מ"ז; גיטין פ"ט מ"ג ואולי גם ערכין פ"ט מ"ג; תוס', כלים בבא מציעא פ"א ה"ח, עמ' 579 (בניגוד להגהת הגר"א); משנה, כלים פט"ז מ"ו; תוס', כלים בבא מציעא פ"ז ה"ג, עמ' 586, כפי שפורשה במשנה, כלים פי"ז מי"ב; כלים פכ"א מ"ג; פכ"ח מ"ז; זבחים י"ב מ"א; תוס', זבחים פי"ג הי"ב, עמ' 499; משנה, מנחות פ"ה מ"ח; טהרות פ"ג מ"ג; מקוואות פ"ה מ"ה; פ"ו מ"י; מכשירין פ"ב מ"ח; טהרות פ"ב מ"ו, ועוד. רוב הדוגמאות הן מסדר טהרות. </i>.
מן הסתם ניתן היה להביא דוגמאות נוספות או אחרות לירקות כאלה שהגבעול שלהם מטמא ומצטרף. אבל הדוגמאות במשנתנו מבוססות על הרשימה במסכת כלאים שממנה ברר המחבר את דוגמאותיו. עד עכשיו נמנו רק צמחים שהם מ"משפחת" החיסיות, המנויים בפרק א בכלאים לעניין אחר. שאלה זו של קבוצות ספרותיות של פרות וירקות נצטרך לבחון בהמשך פירושנו.
<b>שרשי המינתא<sup class="footnote-marker">13</sup><i class="footnote">בחלק מעדי הנוסח "מיתנא". זה חילוף פונטי, והוא אבי הנוסח ניניא שבבבלי להלן, ונענע של היום. חילופי הנוסח משמרים אפוא מסורת הגייה שונה, ואינם רק שגיאות מעתיק.</i> והפיגם –</b> ברוב עדי הנוסח המנתא היא הנענע של ימינו המשמשת כתבלין. הפיגם גם הוא רב-שיח הנקרא היום פיג'ם ומשמש כתבלין. יהודי המזרח מכנים אותו "רודה" (איור 5). <b>ירקות שדה</b> – קשה לדעת האם ירקות השדה שייכים למשפט הבא (ירקות שדה [ו]ירקות גינה) או לסוף הרשימה הקודמת (שרשי המינתא והפיגם [ו]ירקות שדה). בחלק מעדי הנוסח המילה כתובה ב-וי"ו, אבל זה לא יבהיר את המשמעות. סביר שבהגדרת ירקות כ"שדה" הכוונה לירקות שגדלו בר, ולכאורה הם המין הכללי הכולל גם את המינתא והפיגם.
בכתב יד פרמא לעוקצין, הנחשב לכתב היד הטוב ביותר לטהרות, במקום "מינתא" נכתב "אמיתה", והיא הזיהוי הערבי לנענע, כלומר חילוף הנוסח הוא ממש פרשנות. בתוספתא לעניין אחר נאמר: "חבילי איזוב, הסיאה והקורנית שהכניסן לעצים, אין אוכל מהן בשבת. למאכל בהמה, אוכל מהן קוטים קוטים ואוכל, ובלבד שלא יקטום בכלי. מולל ואוכל, ובלבד שלא ימלול ביד, דברי רבי יהודה. וחכמים אומרים מולל בראשי אצבעותיו ואוכל, ובלבד שלא ימלול בידו הרבה כדרך שעושה בחול, וכן בחמתא וכן בפיגם, וכן בשאר כל התבלין" (תוס', שבת פי"ד הי"א). החמתא היא כמובן האמיתה הנזכרת לעיל כנוסח אחר למילה מינתא. הבבלי מצטט ברייתא זו: "חכמים אומרים: מולל בראשי אצבעותיו ואוכל, ובלבד שלא ימלול בידו הרבה, כדרך שהוא עושה בחול. וכן באמיתא, וכן בפיגם, וכן בשאר מיני תבלין. מאי אמיתא? – ניניא (נענא<sup class="footnote-marker">14</sup><i class="footnote">כך גורס רבנו חננאל שם, וכן פירש בעל פירוש הגאונים לטהרות למשנתנו.</i>). סיאה, אמר רב יהודה – צתרי. אזוב – אברתא. קורנית – קורניתא שמה. והא ההוא דאמר להו: מאן בעי קורניתא, ואישתכח חשי? אלא: סיאה – צתרי, אזוב – אברתא, קורניתא – חשי" (שבת קכח ע"א). לפנינו תרגום לארמית של סדרת צמחי תבלין. אמיתא היא המינתא ומכונה כאן ניניא<sup class="footnote-marker">15</sup><i class="footnote">ראו עוד בבלי, עבודה זרה כט ע"א. גם שם מופיעה רשימת תבלינים הקרובה לרשימה של משנתנו ולרשימה שבברית החדשה, אבל אינה זהה לה. </i>, ובלטינית היא אנטום (להלן). תרגום השמות מצטרף לתופעה כללית של תרגום מילים ומונחים של המשנה לארמית, ועמדנו על כך במקום אחר<sup class="footnote-marker">16</sup><i class="footnote">ספראי, תרגום המשנה.</i>. לענייננו חשוב שלפני הבבלי עמד מקור ערוך שמנה את הסיאה, האזוב והקורנית יחד עם האמיתה. ייתכן שהמקור מנה רשימת צמחי תבלין. במקרה זה הכירו חכמי בבל את הרשימה המתורגמת ובה עסקו, אולי שלא בזיקה למשנה עצמה. אפשרות אחרת היא שהרשימה התייחסה לתוספתא, שגם בה מנויים כל השמות הללו. אם כך, הרי שזו עדות יחידאית למדי של רשימת פירוש מילים (תרגום) לתוספתא.
בברית החדשה מוצגים הסופרים והפרושים כמי שמעשרים "את המנתה (̀ηδúσμον, בלטינית mentam) ואת השֶבֶת (`άνητον, בלטינית anethum) ואת הכמון (κúμινον, בלטינית cyminum)" ואינם ממלאים את מצוות החסד והאמונה. הווה אומר שהמחבר הכיר נוהג לעשר את המנתה, השֶבֶת והכמון, אך ראה בכך מצווה קלה, בבחינת חומרה בלבד<sup class="footnote-marker">17</sup><i class="footnote">מתי כג 23; לוקס יא 42. המתרגם הסורי מתרגם את hduomon כנגעה, את anhton כשבתא ואת הפיגם שבלוקס כפגנא. השלישייה שבברית החדשה היא אפוא קבוצה ספרותית שהייתה מוכרת כקבוצה. </i>. בלוקס הירקות הם "מנתה פיגם (πήγανον, בלטינית rutam, הוא הרודה שהזכרנו לעיל) וירק (λάχανον, בלטינית omneolus)". בדיוננו למשנת שביעית פ"ט מ"א ראינו כי ההלכה פטרה כנראה את השבת ואת המנתה ממעשרות ומפאה, אך העדות של הברית החדשה מעידה על אנשים המחמירים על עצמם ומפרישים מעשרות גם מירקות זניחים אלו. הוא הדין במתן פאה מירק. ההלכה פטרה, אך היו שהחמירו על עצמם שלא ברצון חכמים<sup class="footnote-marker">18</sup><i class="footnote">ראו פירושנו לפאה פ"א מ"ד ולפסחים פ"ד מ"ח, וראו עוד בנספח למסכת כלאים.</i>, כפי שנראה להלן.
הצירוף שבלוקס זהה לצירוף שבמשנתנו, אלא שבלוקס סתם "ירקות" במקום ירקות השדה. סתם ירקות חייבים במעשר, אבל ירקות השדה פטורים שכן אין הם שייכים לאיש ואינם בעלי ערך כספי של ממש. העורך (הקדום או המאוחר) הכיר אפוא רשימה זהה לזו שהביא עורך משנתנו, אך מבלי ידיעת הרקע ההלכתי קיצר את המילה הארוכה. זו דוגמה חשובה המוכיחה שרשימות צמחים היו קיימות בעולם היהודי הקדום, למטרות הלכתיות וכנראה גם למטרות אחרות, ועורך המשנה ועורך החיבור הנוצרי ציטטו אותה רשימה. מה מקורה של הרשימה? בברית החדשה ובשביעית היא מובאת לעניין מעשרות ואצלנו היא לעניין שורשי הצמח, האם הם יד ושומר. ברור שבמשנתנו השימוש ברשימה הוא משני, שהרי "ירקות סתם" אינו יכול להיות אחד מפרטי הרשימה, הרי כל הרשימה מונה ירקות מסוימים. יתר על כן, אם אכן בכל הירקות השורש הוא יד ושומר מדוע נמנו לעיל פרטים מסוימים? ובכלל, כל האבחנה בין ירקות שדה לירקות גינה אינה חשובה; הרי תלוי מה צורת הירק ולא היכן גדל. מכוח טיעונים אלו נראה שהפרטים הידועים לנו על הרשימה הם:
1. הייתה רשימה כללית שנוסחה אולי לעניין מעשרות או לעניין שָבָּת, או סתם רשימת תבלינים.
2. משניות שונות עשו ברשימה שימוש למטרותיהם. ייתכן שאחד משימושי המשנה היה רשימה כזאת שנוסחה לעניין מעשרות, או שזו הייתה מטרת הרשימה המקורית (מס' 1).
3. לוקס ומתי השתמשו ברשימה אף על פי שאינה מתאימה למטרותיו של הסיפור במאה אחוז (הוספת ה"ירקות"), מכאן שהם הכירו אותה כבר כיחידה שלמה (כבר במאה הראשונה לספירה).
4. מחבר משנתנו השתמש ברשימה גם הוא שלא במדויק.
זה מקרה נדיר שמוכח בו שהיו רשימות קדומות, עוד מימי הבית, שמחברי הברית החדשה הכירו אותן כחלק מאוצר ידיעותיהם ביהדות. התופעה הספרותית של הרשימות מחייבת אפוא בירור שיטתי הרבה יותר; מסתבר שלא כולן נוסחו לצורכי הלכה אלא חלק היו רשימות תרבותיות שהאוכלוסייה המשכילה הכירה, ובעלי ההלכה עשו בהן שימוש.
<b>ירקות גינה</b> – ירקות תרבות שגדלו בגינה, בדרך כלל בהשקאה ובעיבוד אינטנסיבי<sup class="footnote-marker">19</sup><i class="footnote">ראו הנספח למסכת עירובין.</i>, בניגוד לירקות שדה או "אגריון". <b>שעקרן לשתלין</b> – הם נעקרו כדי שיישתלו מחדש. הירקות לא נועדו למאכל, אבל הם בבחינת אוכל לכל דבר. הדוגמה המובהקת לכך הם הבצלים: ניתן לאכול אותם או לשתול אותם בקרקע ולקבל זרעים.
במשנה נמצאת עדות מעניינת למשתלה של ירקות. במקורות חז"ל ישנם רמזים לקיומן של משתלות עצי פרי, וכך נאמר במשנה: "העוקר שתלים מתוך שלו ונטע לתוך שלו – פטור. לקח במחובר לקרקע – פטור. לקט לשלוח לחברו – פטור. רבי אלעזר בן עזריה אומר אם יש כיוצא בהם נמכרים בשוק הרי אלו חייבין" (מעשרות פ"ה מ"א). החקלאי מכין, אפוא, משתלה לשתילים רכים במקום מוגן וקרוב למקור מים; לאחר שהשתילים הרכים מתפתחים ומתחזקים הוא מעתיק את השתילים אל המטע. במקרה השני שהמשנה עוסקת בו מדובר בחקלאי שלקט את השתילים מתוך שדהו על מנת לשלוח אותם (למכור) לחקלאי אחר. הירושלמי שם מסביר ש"שתלים אינן גמר מלאכה" (מעשרות פ"ה מ"א, נא ע"ג), מאחר שכוונת החקלאי לחזור ולנטוע את השתילים שנית. כן עולה ממקורות אחרים (משנה, פאה פ"ג מ"ה; תוס', מעשרות פ"ג ה"ח). התוספתא בשביעית מוסיפה שהיה גם יבוא שתילים מחו"ל לארץ ישראל, וכן שנינו: "מביאין שתלים וקרמלים מחוצה לארץ לארץ, אבל לא מחוצה לארץ לארץ לאכל עליהן בארץ" (תוס', שביעית פ"ד הי"ט). אם כן, משתלות העצים לא היו רק לתצרוכת עצמית כי אם גם למכירה לחקלאים אחרים וגם לחקלאים בחו"ל. משנתנו מלמדת שהיו גם משתלות של ירקות.
<b>ושיזרה שלשיבולת</b> – שיזרה או שידרה באדם הוא עמוד השדרה, ובחיטה בהשאלה זה הגבעול המרכזי. <b>והלבוש שלה</b> – הקליפה של הגרעין.
<b>רבי אלעזר אומר אף הסיג של רצפית</b> – הצמח בלתי ידוע. בתוספתא שנינו: "רבי אלעזר אומר הסיג של אשכלות של רצפות, מיטמאין ומצטרפין מפני שהוא משמר את האוכל" (פ"א ה"ב, עמ' 686). בכתב יד וינה "<u><b>ו</b> </u>של הרצפות", וכן גרסו בעל פירוש הגאונים למשנתנו והרמב"ם למשנתנו. לפי הנוסח הראשון רצפית היא סוג של ענבים, אולי ענבים המשתרעים על הקרקע ואינם מודלים, ולפי הנוסח בכתב יד וינה זה מין אחר שאיננו יודעים לזהותו. אם מדובר באשכול של ענבים הרי שהסיג הוא חלק הגבעול הצמוד לענב. אם מורידים חלק זה הענב פצוע ונוצר בו נקב זעיר העשוי להוות מקום כניסה למזיקים זעירים. לדעת הרמב"ם הסיג הם השורשים או העלים, ולא ברור מדוע הם נחשבים חלק מהפרי, שכן השורשים אינם משמרים את הפרי ורחוקים ממנו. העלה אמנם מהווה צל לפרי, אבל קשה להניח שנחשב חיבור לפרי שכן הוא ממש איננו אוכל. אמנם בתוספתא שנצטט להלן עלים מצטרפים לפרי, אך המדובר בעלים של צמחים מסוימים ולא של אשכולות. הסיג, לפי פירושנו, זהה עם העוקץ הנזכר בתוספתא: "1. עוקץ עינב מטמא ומיטמא ומצטרף, 2. עלי השום, ועלי הבצלים, והקפליטות לחין טמאין ומטמאין ומצטרפין, יבשין לא מטמאין ולא מיטמאין ולא מצטרפין. 3. שורשי השבת לא מטמאין ולא מיטמאין ולא מצטרפין. 4. שרשי החזרין, והאסטפונין, והצנון, והנפוס<sup class="footnote-marker">20</sup><i class="footnote">בכתב יד ערפורט "גפיס", והוא טעות בפיענוח או בהעתקה הקדומה. </i> וממטמאין יטמאין ומצטרפין, דברי רבי מאיר. 5. רבי יהודה אומר הנוגע בעמוד טמא, בסיב ובשער טהור" (פ"א ה"א, עמ' 686). הקִרבה בין התוספתא למשנה רבה ביותר. בתוספתא רשימת פריטים שחלקם במשנה וחלקם אינם בה, וכן במשנה מינים שאינם בתוספתא, על כן סביר לפרש שסיג הוא עוקץ. אפשר גם שסיג הוא קיצור לפסיג הנזכר להלן במשנה ה כחלק מאשכול הענבים.
<b>הרי אלו מיטמין ומטמין ומצטרפין</b> – משנתנו אינה מזכירה את המונחים "יד" או "שומר". גבעול החיטה, למשל, אינו יד ואינו שומר. קליפת גרעין החיטה היא אוכל לכל דבר וממנה הכינו "מורסן" ו"סובין", שהם קמח גס ביותר. אבל התוספתא מוסיפה: "מפני שהוא משמר את האוכל" (פ"א ה"ב, עמ' 686). הסבר זה מתאים לסיג שהזכרנו, אבל לא ליתר המינים. נראה, אפוא, שהכלל בראש משנה א הוא אמנם כלל, אך אין הוא מבריח את כל ההלכות. חלקן אינן קשורות לכלל, אלא לעצם ההגדרה האם זה חלק מהפרי (האם זה אוכל) או חלק נפרד שאיננו בבחינת "אוכל". התוספתא מנסה לקשר את משנה ב לכלל של משנה א, אך הקישור חלקי בלבד. יתר על כן, במשנה מטמא, נטמא ומצטרף נידונים כאחד, ואין סימן להפרדה בין מרכיבים הלכתיים אלו. ברישא נאמר שחלקים אלו מצטרפים ולא נאמר אם הם מטמאים ונטמאים. כללו של דבר, משנה ב עוסקת באותם נושאים כמו משנה א, ומשתמשת באותם מונחים, אך איננה המשך רציף של המשנה הקודמת. לכאורה היא מהלכת בדרכה שלה ומתעלמת מהכלל של משנה א.
בסוף המשנה הבאה נחזור לעסוק בשאלה זו.

Mishnah 3

<b>אילו מיטמין ומטמין</b> – נטמאים ומטמאים,<b> ולא מיצטרפין</b> – במונחי משנה א הם בבחינת יד ואינם שומר. <b>שרשי השום והבצלין והקפלוטות בזמן שהם יבישין</b> – משנתנו ערוכה ההפך ממשנה ב. השורשים הלחים מצטרפים, והיבשים אינם מצטרפים. המינים פורשו במשנה הקודמת.<b> והעמוד שאינו מכוון כנגד האוכל</b> – כמו שפירשנו הכוונה לחלק הגבעול הרחוק מהפקעת. <b>ויד הפרכיד</b> – כך גם ב-<b>פב</b> ; ב-<b>מפ</b> , <b>פב</b> "הפרכד", ב-<b>מנ</b> "הפרכיל"<sup class="footnote-marker">21</sup><i class="footnote">פרכיל דומה לפרכיד, ההבדל הוא רק בחלק העליון של האות האחרונה. </i>. הפרכיל הוא אשכול של ענבים עם חלקי זמורה, ואולי אשכולות קטנים של ענבים השזורים כזר, וכן שנינו: "תלה בה<sup class="footnote-marker">22</sup><i class="footnote">בסוכה.</i> אגוזין, הפרסקאות, ורמונים, וגלוסקאות, פרכילי ענבים, ועטרות של שובלין, כשירה" (תוס', סוכה פ"א ה"ז), וכן: "פרכילי ענבים, ועטרות של שבלים, ויינות, ושמנים, וסלתות, וכל דבר שכיוצא בו קרב על גבי המזבח, אסור" (משנה, עבודה זרה פ"ד מ"ב<sup class="footnote-marker">23</sup><i class="footnote">וכן תוס', תמורה פ"ד ה"ד, עמ' 555.</i>). בשני המקרים הפרכיל נועד לנוי והדר (איור 6). המילה היא יוונית: φραγέλλιον (fragellion)<sup class="footnote-marker">24</sup><i class="footnote">למקבילה ראו ספרא, שמיני פרק יא ה"ט, עמ' נו ע"ג.</i>.
<b>טפח מיכן וטפח מיכן</b> – הזמורה הרחוקה מהאשכול עצמו טפח היא הידית של האשכול. המינוח "טפח מכאן וטפח מכאן" מעיד שאין מדובר על אשכול במצבו הטבעי, שכן אשכול טבעי תלוי בזמורה רק מכיוון אחד. לפיכך הצענו שזהו זר של אשכולות. <b>ויד האשכול כל שהוא</b> – במצב טבעי הזמורה שבה תלוי האשכול אורכה לצורך חיבור הוא כלשהו, אין עוקרים אותה כדי שלא ייפגע וייפצע הענב שאליו היא מחוברת. אבל גם אין מחזיקים בה את האשכול שמא תיקרע הזמורה או תיעקר מהענב, אלא מחזיקים ביד את האשכול (איור 7), ואין זה משנה מה אורכה של הזמורה. ההבדל בין יד האשכול ויד הפרכיל הוא ההבדל שעמדנו עליו לעיל. <b>וזנב שלאשכול</b> – קצה הגבעול המרכזי של האשכול,<b> שריקנה</b> – לאחר שהורידו חלק מהענבים נותר הגבעול חשוף.<b> ויד מכבד שלתמרה</b> – ענף התמרים מורכב מגבעול מרכזי מעובה ומוצק שממנו מתפתחים גבעולים ארוכים ועליהם תלויים התמרים (איור 8), <b>ארבעה טפחים</b> – עד ארבעה טפחים הוא חיבור ונחשב ל"יד", כלומר ידית המשמשת להחזקת המכבד. מעבר לכך אין זה חיבור. העיקרון ש"חיבור" לטומאה הוא רק החלק שהוא צורך הכלי חוזר גם במשנת כלים לגבי כלים שונים (משנה, כלים פכ"ט).<b> וקנה של שבולת</b> – הגבעול בחלק שהוא מתחת לגרעינים, <b>שלשה טפחים</b> – עד מרחק של שלושה טפחים הקנה נחשב לחיבור,<b> ויד כל הנקצרין</b> – כגון חיטה ושעורה שאותן קוצרים. לצורך הקצירה החקלאי אוסף בידו אגודת שיבולים ובידו השנייה חותך אותן במגל שבידו (איור 9).<b> שלשה טפחין</b> – שכן החיתוך נעשה בגובה כזה. גבעול החיטה אורכו 100-80 ס"מ. <b>ושאינן דרכן להיקצר</b> – אלא שחותכים את ראש הפרי בלבד, כגון בצלים לזרעים, דלעת או אבטיח,<b> ידיהן ושורשיהן כל שהן</b> – היד היא קטע קצר בלבד, שכן יתר הגבעול אינו לצורך הפרי.
<b>איור 6.</b> פרכילי ענבים בראש צלם. לעיתים עוטר ראשו של דיוניסוס (אל היין) בענפי גפנים. פרט מתוך מתוך ציור קיר בפומפי. צילמה ע' אביטל.
<b>איור 7א.</b> אשכול ענבים, באדיבות נאות קדומים.
<b>איור 7ב</b> . אשכול ענבים בבית חג הנילוס בציפורי. צילמה ע' אביטל.
<b>איור 8א.</b> עץ תמר. צילם י' פיקסלר.
<b>איור 8ב</b> . קטיף דמיוני מעץ תמר. צילמה ע' אביטל במוזאון איסטנבול.
<b>איור 9א.</b> קציר אלומה, צילם י' בן יעקב בהר חברון בשנות השמונים.
<b>איור 9ב.</b> קציר תלישה בכריעה. צילם י' בן יעקב בהר חברון בשנות השמונים.
<b>איור 9ג.</b> קציר בעמידה במדל, צילם ש' דר בשנות השמונים בהר חברון.
<b>איור 9ד.</b> קציר על ידי חיילים רומיים על עמוד טריאנוס ברומא.
<b>ומלעין שלשבולין –</b> המילה "מלעין" ייחודית למשנתנו ולתוספתא עליה. בעל פירוש הגאונים לטהרות גרס "מלאין", וזהו כתיב ארץ-ישראלי מובהק המטשטש את האותיות הגרוניות. משנתנו מצוטטת בתלמוד הבבלי (חולין קיט ע"ב וקכ ע"א) בדפוס שבידינו בנוסח "המלאי שבשבלין"<sup class="footnote-marker">25</sup><i class="footnote">וכן בכתב יד וטיקן 122 ובכתב יד וטיקן 121-120.</i>. רש"י לחולין קיז ע"ב מפרש: "והיא קליפה החיצונה החופה אותה בעודה שבולת, אבל הנושרת כשכותשין במכתשת אוכל גמור הוא, מדתנן לקמן (קיט ע"ב) המלאין שבשבלין לא הוו שומר". לא זכינו להבין מהי אותה קליפה חיצונית, אבל ודאי שקליפת הגרעין היא אוכל לחלוטין, ממנה הכינו את הסובין ואת המורסן.
לפי ההקשר היא צריכה להיות מחלקי החיטה. מכיוון שהגבעול נקרא "קנה" או "שידרה" (שיזרה) הרי שהמלעין צריכים להיות השערות שעל גרעיני החיטה. השערות צומחות מן הגרעין, ואם תוסרנה תיסדק קליפת הגרעין או תחורר, והגרעין יהיה חשוף יותר למזיקים. <b>הרי אילו מיטמין ומטמין ולא מצטרפין</b> – כדין מה שהוא יד ואיננו שומר. גם כאן אין המשנה מזכירה את המונחים שבמשנה א, אבל בהחלט מציגה אותה עמדה הלכתית. משנה ב בנויה כתמונת ראי של משנה א, עם זאת ראינו במשנה ב גם דינים שאינם מתפרשים לפי הכלל שבמשנה א. לפיכך יש לנסח שמשנה א היא סיכום של חלק גדול מההלכות שבמשניות ב-ג ובמשניות הבאות.
משנתנו מצוטטת בספרא: "טמא הוא לכם, כל שהוא לצורכיכם, לרבות ידות האוכלים. מיכן אמרו יד הפרכיד טפח מיכן וטפח מיכן, ויד האשכול כל שהוא... ומלעין של שיבולים, יכול אף על פי שכססן בגורן" (שמיני פי"א ה"ט, נו ע"ד). הספרא משתמש במינוח של משנה א (יד). לכאורה הכסיסה בגורן היא מציצת הגרעין שנמצא בתחתית השערה ("בשורשה"), לאחר שתולשים את השערה. ההלכה חוזרת גם בתוספתא: "שרשי כל הנעקרין לא מטמאין ולא מיטמאין ולא מצטרפין. רבי יהודה אומר מלאין של שובלין כל שהן, הרי אלו מצטרפין, מפני שנכססין" (פ"א ה"ב, עמ' 686). להלן נראה פירוש וגרסה אחרים ל"כסס". אם כן, רבי יהודה חולק על משנתנו ועל הכלל שבמשנה א (לפחות לפי הפרשנות של הספרא), כשם שהוא חולק, אולי, על משנה א (לעיל במשנה ב). בבבלי נמסר שמשנתנו היא דברי רבי אלעאי, אביו של רבי יהודה שהיה גם רבו המובהק (חולין קיט ע"ב). הבבלי מסביר שמלאי אינו מצטרף כשיש ערמה של "מלאין", כלומר לאחר הדיש, זאת בניגוד למלאי (שערות החיטה) לפני הדיש, שאז הן בבחינת אוכל שכן כוססים אותן. חכמים (רבי מאיר) מניחים שאמנם כוססים אותן, אבל כוססים רק את הגרעין, ולכן גוף השערה הוא יד. רבי יהודה אינו מכיר באבחנה זו ולדעתו כל השערה, כולל הגרעין שבתחתיתה, הוא אוכל (איור 10). ואכן, מי שרוצה לכסוס את הגרעין מחזיק אותו בשערה ומוצץ את הגרעין עצמו.
<b>איור 10א.</b> גרעין שעורה. מתוך כסלו, מצבור שעורים.

Mishnah 4

<b>אילו לא מיטמין ולא מטמין ולא מיצטרפין</b> – לפי ההגדרות של משנה א אינם "שומר" ואינם בבחינת "יד".<b> שורשי קולסי אכרוב –</b> אכרוב באל"ף, צורה לשונית המצויה אף במקרא (אזריע, אצעדה וכיוצא בהם)<sup class="footnote-marker">26</sup><i class="footnote">ראו אפשטיין, מבוא, עמ' 1249.</i>. כך כמעט בכל הנוסחאות העיקריות, ובדפוסים "כרוב". "קולסי" הוא הנוסח בנוסחאות הטובות (<b>ב</b> , <b>ג1</b> , <b>ל</b> , <b>ת</b> ), ובדפוסים "קלחי". מי שגרס קלחי סבר שהכוונה לכרוב חתוך, אך קשה, שכן כל פרי מוגש, מן הסתם, חתוך, ולמה לא הוזכרו הקלחים ביתר הפריטים. קולסי בא מן היוונית, κολούς; בלטינית הכרוב נקרא kaulis, והוא צמח מיובש, כלומר כרוב שעליו הצטמקו<sup class="footnote-marker">27</sup><i class="footnote">דלבי, סעודות, עמ' 87-86.</i>. בתשובות הגאונים הרכבי: "פתרון קולסא בדי תרדין ובדי כרוב שמהן עלין יוצאין ונקרא בלשון הזה קולכרוב וקולסי תרדין" (סימן לג, עמ' 13)<sup class="footnote-marker">28</sup><i class="footnote">והוא אף פירושו של רבינו חננאל בערוך, ערך נפסו. כרך ה, עמ' 365.</i>.
הכרוב, או האכרוב, הוא הכרוב של ימינו (איור 11). הכרוב הוא ירק עלים, כמו החסה, והשורשים אינם חלק מהפרי ואינם נחוצים. לפני הכנסת הכרוב מסירים את השורשים בחיתוך. הכרוב נחשב למוצר יקר ונדיר. מכל מקום, בכמה הלכות הכרוב הוא חריג. כך, למשל, הוא חריג בדין ספיחי שביעית<sup class="footnote-marker">29</sup><i class="footnote">ראו פירושנו לשביעית פ"ט מ"א, ונחלקו התלמודים במה ייחודו.</i> ונזכר במפורט בפני עצמו בהלכות רבות, עם זאת איננו יודעים להסביר את ייחודו. ייתכן שייחודו הוא שהיה ירק יבוא שמוצאו מקרניקה והיה בעל חשיבות כלכלית גדולה<sup class="footnote-marker">30</sup><i class="footnote">דלבי, סעודות, עמ' 87.</i>. מעניין שתרדין וכרוב נמנים יחדיו במסכת ערלה (פ"ג מ"ז) כמי שהם כלאיים בכרם (כלומר שהם חשובים) (בבלי, זבחים עב ע"ב ועוד). אם כן שני אלו נוהגים להופיע יחדיו אף על פי ששם ההקשר שונה לחלוטין. המשנה בערלה מעידה שהייתה לפניה רשימה ספרותית שחלקה מתאים לכלאי הכרם וחלקה לאלו שדרכם להימנות, כלומר שנמכרים לפי מניין. שוב לפנינו אותה תופעה שעמדנו עליה במשנה ב, רשימה ספרותית שהמכנה המשותף שלה בלתי ברור והיא משמשת במשניות לצרכים שונים. עסקנו בכך בפירושנו לערלה. במשנתנו חלק מהקבוצה מדגים הלכה בנושא חיבור לאוכל.
<b>וחילפות תרדין</b> – תרד הוא סלק, כפי שמפרש-מתרגם רב חיסדא (בבלי, עירובין כט ע"א). בפירוש הגאונים לסדר טהרות: "חילפות תרדין פ' (פירוש) אצלע אל סלק"<sup class="footnote-marker">31</sup><i class="footnote">למשנתנו, עמ' 139.</i>, ובערוך: "יש שאומרין הן העלים והצלעות של החרדין"<sup class="footnote-marker">32</sup><i class="footnote">ערך חלף ג, כרך ג עמ' 409.</i>. הפירוש בלתי סביר בעליל. עלי התרד הם הם החלק הנאכל, ואין כל סיבה שלא יצטרפו לעיקר הירק. במסכת ערלה חילפות התרדים הם דבר שדרכו להימנות, לפיכך יש להניח שהכוונה לסיב שבו כרכו אגודת תרדים. הסיב היה עשוי משורש התרד, ואינו נאכל, לכן אינו יד ואינו שומר. <b>והלפת</b> – הלפת היא כרוב הלפת (איור 12), ובמסכת כלאים (פ"א מ"ג) היא נמנית יחד עם נפוס
<b>איור 12.</b> לפתית מצויה. מתוך דנין, אנציקלופדיה, באדיבות המחבר.
כשני צמחים קרובים. <b>בזמן<sup class="footnote-marker">33</sup><i class="footnote">מילה זו חסרה בעדי הנוסח הטובים (מל, מנ, מפ ועוד).</i> את שדרכן להיגזז ונעקרו</b> – כלומר הלפת, החסה או כל ירק עלים אחר שנעקר, בזמן שדרכו להיגזז. כלומר בעל הבית לא עקר את כל הלפת אלא תלש ממנה כמה עלים, בכמות שנדרשה לו לאכילה משפחתית קטנת משתתפים. <b>רבי יוסי מטמא בכלן</b> – בכל אלה שדרכם להיגזז ונעקרו, <b>ומטהר בשורשי קולסי אכרוב והלפת</b> – גם הוא מודה שאלו אינם חלק מהפרי (העלים הנאכלים). לא נאמר על מה המחלוקת. העיקרון של "דרכן להיגזז" אינו קשור ל"יד" ו"שומר", שכן מבחינה זו אין קשר לדרך שבה הירק נלקט. יש להבין שכאשר עוקרים את כל הירק הוא נעקר עם שורשיו ועליו, ולעתים מוגש כך לשולחן, במלוא פארו. אז השורשים והעלים עשויים להיחשב כחלק מה"פרי" (החלק הנאכל)<sup class="footnote-marker">34</sup><i class="footnote">אנו משתמשים במונח "פרי" לציון החלק הנאכל. לעתים החלק הנאכל הוא העלים, לעתים פקעת השורש ולעתים הפרי ממש.</i>. מה שדרכו להיגזז לא הוגש בדרך כלל כירק שלם לשולחן, וגם לא הוגש עם השורשים (אלו נשארו בשדה, לכלכל את שארית הירק). לפיכך, גם אם אותו ירק נעקר הדין הולך אחר השימוש הכללי, והשורשים אינם חלק מהאוכל. עד כאן דעת חכמים, ורבי יוסי מטמא והולך אחר השימוש בפועל של אותו בעל בית.
ניסינו להסביר את המשנה באמצעות שימוש סמוי במונחים "יד" ו"שומר", אבל בתוספתא שנינו: "וכן היה רבי יוסי אומר שורשי חולפות תרדין טמאין, מפני שנאכל עמהן, וכן היה רבי יוסי אומר עוקץ דלעת טמא מפני שנמכר עמה. רבי שמעון אומר עוקץ מרחפית<sup class="footnote-marker">35</sup><i class="footnote">זו כנראה הרצפית, ואיננו יודעים מה היא. </i> טמא מפני שנמכר עמה. רבי אלעזר ברבי צדוק אומר עוקץ הקינרוס שלשה טפחים" (פ"א ה"ו, עמ' 687). אם כן, המחלוקת אינה נסובה סביב המונחים של משנה א; המחלוקת היא האם חילפות התרד, שהם כנראה מאכל הנאכל בשעת הדחק, הם אוכל או אינם אוכל, ואולי המחלוקת היא בשני המקרים על שורשי הכרוב ועל שורשי התרדים. חילפות הם שם מקביל לתרדים, כמו קולסי הכרוב. מכל מקום, המחלוקת ההלכתית היא האם הם נאכלים או שאינם אלא לנוי.
מכאן אנו מסיקים מסקנה עקרונית וחשובה: הפתיחה העקרונית של משנה א איננה פתיחה מתאימה למשניות הפרק. להפך. משניות הפרק נאספו וסודרו לפי חלוקה ריבועית: 1. נטמא ומצטרף, 2. נטמא ואינו מצטרף, 3. נטמא ואינו מטמא ואינו מצטרף, 4. אינו נטמא ואינו מצטרף. משנה א נוספה מאוחר יותר והיא מביאה כלל נוסף, מתוחכם יותר: "יד" ו"שומר". צמד זה הוא ניסוח מאוחר של המקרים הקדומים ומבטא פיתוח מחשבתי-משפטי של הכללים והדוגמאות הקודמים.

Mishnah 5

<b>כל ידות האוכלין שבססן בגורן טהורין</b> – כפי שאמרנו ידות האוכלים אינם אוכל אך משמשים ידית לאחיזת הפרי, אבל בדישה בגורן מנתקים את הידית מגוף הפרי. אמנם מדובר בניסוח כללי, אבל דישה בגורן היא בעיקר בדגנים ומעט גם בקטניות. ואכן בספרא מחברים את ההלכה של משנתנו לדין "מלעין": "ומלעין של שיבולים, יכול אף על פי שבססן בגורן תלמוד לומר הוא" (ספרא, שמיני פי"א ה"ט, נו ע"ד). מטרת הדישה היא לנתק את הקליפה ואת ה"ידית" מהפרי עצמו. <b>רבי יוסי מטמא</b> – משום שעדיין יש כאן יד, ואם היד לא נותקה היא מהווה אחיזה לפרי. גם כאן רבי יוסי מהלך בדרכו שמה שקובע אינו הנוהג הכללי אלא מצב הפרי ברגע זה, אצל אדם זה. הסברנו ש"בסס" הוא "דש", זאת על סמך הפסוק "רֹעים רבים שחתו כרמי בֹססו את חלקתי נתנו את חלקת חמדתי למדבר שממה" (ירמיהו יב י).
לכאורה הדברים פשוטים, ברם בבבלי מובאת מחלוקת המיוחסת לאמוראי ארץ ישראל, אך היא מצויה רק בבבלי, וכנראה משקפת את לשון בבל: "מאי בססן? רבי יוחנן אמר: בססן ממש, רבי אליעזר (אלעזר) אומר התיר אגדן. בשלמא לרבי אליעזר (אלעזר) דאמר בססן התיר אגדן – היינו דמטמא רבי יוסי, אלא לרבי יוחנן דאמר בססן ממש אמאי מטמא רבי יוסי? אמר רבי שמעון בן לקיש: הואיל וראויות להופכן בעתר" (סוכה יד ע"ב). רבי יוחנן מפרש את הפירוש הפשוט, אבל רבי אליעזר אומר שבסס זה התיר את האגודות בלבד, שזו עבודת הכנה לדיש. רבי יוחנן מפרש שהגבעול עדיין מחובר לגרעין ובזמן ההפיכה של התוצרת בכלי ההיפוך (שלוש קילשון – קילשון בעל שלוש שיניים – עתר)<sup class="footnote-marker">36</sup><i class="footnote">כפי שאומר הבבלי: "מה עתר זה מהפך את התבואה בגורן ממקום למקום, אף תפלתן של צדיקים מהפכת דעתו של הקדוש ברוך הוא" (סוכה יד ע"א ומקבילות). הזיהוי כשלוש קילשון מבוסס על שימוש בכלי כזה להיפוך התבואה בגורן בכפר הערבי המסורתי. בכפר הערבי השתמשו לשם כך בכלי של שלוש שיניים. בציורים על נרות חרס נמצאו גם כלים דומים של ארבע שיניים, ואף כלים שמורכבים מידית (עץ) המתחברת למסגרת ריבועית (מעץ או ממתכת) וממנה יוצאות ארבע שיניים (ממתכת), כמו באיור 13 לעיל.</i> הגבעולים עדיין קשורים לגרעין, וגם אם כל גרעין אינו קשור ברי שבסך הכולל היפוך הגבעולים או השערות של החיטים מהפך את כל הערמה, כולל הגרעינים. גם הסבר זה קשה, שכן בשלב זה הגבעולים כבר מנותקים. פירוש זה מקורו בתוספתא: "תבואה שפססה בגורן, לא מטמאה ולא מיטמאה ולא מצטרפת, רבי יוסי אומר מצטרפת מפני שהופכה בעתר. וכן היה רבי יוסי אומר שורשי העובשין, והתפוחין, והאתרוגין שלקטן לתלותן בחופתו או על פתח חנותו הרי אלו מצטרפין" (פ"א ה"ה, עמ' 687). לפי התוספתא אפשר היה לפרש שהמדובר בתבואה הנדושה עצמה, אך לאור משנתנו מדובר בגבעולים בלבד (איור 13, קילשונים בעלי שלוש שיניים ובעלי ארבע).
כל ההלכה קשה. בדיש עדיין לא נגמרה מלאכת הפרי, ומה שלא "נגמרה מלאכתו" בדרך כלל אינו טמא. הפרי גם טרם נרטב, ומה שלא נרטב אינו מקבל טומאה. המשנה מתמקדת בנושא שלה, תוך כדי התעלמות מיתר תנאי הטהרה. איננו רואים בכך סתירה, אלא שמשנתנו אינה שתה לבה לכלל נושאי הטהרה ומתמקדת בתחום שלה בלבד. עם זאת, מאחר שאנו יודעים שהכלל שלפיו גמר מלאכה הוא סיום כל העבודה (במקרה זה הכנסת הגרעינים לאחסון) איננו לדעת הכול, ובגפנים וזיתים מצינו גם הגדרות אחרות לתחילת הטומאה (רגע הבציר או מעט אחריו)<sup class="footnote-marker">37</sup><i class="footnote">ראו דיוננו באהלות פי"ח מ"א; תרומות פ"א מ"ח. שם ראינו דעות שונות בנוגע לגמר מלאכה של זיתים וענבים, ואולי גם של יתר היבול החקלאי. </i>, לפיכך ייתכן שלפנינו עדות יוצאת דופן לקול אחר בהלכה, שגמר המלאכה הוא תחילת הדיש ואין צורך בהכשר טומאה על ידי הרטבה.
<b>פסיגה שלאשכול</b> – המשנה בפאה מסבירה מהי עוללת הפטורה משכחה: "איזוהי עוללת? כל שאין לה לא כתף..." (פ"ז מ"ד), כלומר גרגיר ענבים בודד<sup class="footnote-marker">38</sup><i class="footnote">ראו מלאכת שלמה למקום.</i>. המונחים מוסברים בתוספתא ובירושלמי: "אי זהו כתף פסיגין המחוברות בשזרה (שזֵרה – שדֵרה) זו על גבי זו. נטף, ענבים המחוברות בשזרה ויורדות" (תוס', פאה פ"ג הי"א; ירו', שם פ"ז ה"ד, כ ע"א). אם כן פסיגין-כתף הם גבעולי משנה היוצאים מהגבעול המרכזי, ונטף הם גבעולי משנה בתחתית האשכול. התוספתא והירושלמי קובעים שאשכול קטן שיש לו אחד הסימנים הללו שייך לעני, ולא נרחיב בכך כאן. ההלכה היא לדעת הכול. גם רבי יוסי יודה כאשר הפֵרות הורדו מהענף, אבל הוא חולק לעיל, כנראה משום ששם נשארו גרעינים בודדים המחוברים עדיין לגבעול. ההיפוך נועד להמשך הדיש, עד שיופרדו כל הגבעולים.
<b>שריקנה</b> – הוריד את כל הענבים מהאשכול, <b>טהורה</b> – אמנם היא ידית, אבל עתה כבר אין עליה ענבים ואינה נאכלת בפני עצמה.<b> שייר בה גרגיר אחד טמאה</b> – כי היא ידית פעילה, ואולי גם "שומר". גם במשנה זו המונחים של משנה א אינם מוזכרים, אלא רק בפתיחת המשנה. אבל אפשר שמשנה א מבססת את מונחיה ואת הכלל גם על משנה א.<b> שרביט שלתמרה</b> – שני מונחים במקורותינו, "שרביט" ו"מכבד". כפי שראינו קודם המכבד הוא גדול, ולכן יש להניח שהכוונה לענף השלם. באיסוף התמרים מורידים בדרך כלל את כל המכבד, ועל הקרקע תולשים ממנו את התמרים. השרביט הוא גבעול המשנה היוצא מהמכבד, ועליו תלויים התמרים עצמם (איור14). <b>שריקנו טהור</b> – אין בו פרות ולכן
חדל מלהיות יד, כמו הפסיג את הענב (שנזכר לעיל מ"ה), <b>שייר בו תמרה אחת טמא</b> – כברישא,<b> וכן בקטניות שרביט שריקנו טהור שייר בו גרגיר אחד טמא</b> – קטנית כתמר, ולמעשה ככל צמח אחר. ההבדל בין דגנים לבין ענבים, תמרים וקטניות הוא שבמקרים הללו ברור שאף פרי אינו קשור עוד לגבעול, ואילו בדיש ייתכן שיש מעט גבעולים שטרם נותקו.<b> רבי לעזר בן עזריה מטהר בשלפול</b> – בגבעול הפול שרוקן,<b> ומטמא בשלקטניות מפני שהוא רוצה במישמושן</b> – בכתב יד נפולי "בשימושן". הבעל רוצה כנראה שהקטניות תישארנה על הענף כדי שהקונים יקנו את הענף השלם, לכן גם אם נותקו מהענף עדיין הענף הוא חלק מהפרי, גם אם במקרה זה הקשר בינו לפרי נותק. בבבלי מובאת הלכה אחרת המתעלמת ממשנתנו: "סוכי תאנים ובהן תאנים, פרכילין ובהן ענבים, קשין ובהן שבלים, מכבדות ובהן תמרים, כולן אם פסולת מרובה על האוכלין – כשרה, ואם לאו – פסולה" (סוכה יג ע"ב). המדובר בסיכוך סוכה, וגם שם מה שקובע את הדין הוא האם הקישוט הוא אוכל. שם המעמד נקבע לפי רוב התוצרת, ואילו אצלנו המעמד של הגבעולים נקבע לפי מצבם כרגע, או שימושם הכללי. שתי הגישות סותרות. מבחינתנו אין הדבר מפתיע. אמנם לכאורה השאלה זהה מבחינה משפטית, אך המשפט הוא גורם מכליל ומאוחר. בפועל אלו נושאים שונים ולא הייתה אחידות משפטית ביחס אליהם. במבוא הכללי הצענו לכך סדרת דוגמאות, ואליהן יש להוסיף את משנתנו.
עם זאת ברור שהבבלי לא הכיר את משנתנו, כשם שלא הכיר משניות רבות בסדר טהרות<sup class="footnote-marker">39</sup><i class="footnote">ראו המבוא הכללי לסדר טהרות, בכרך א של משנת כלים. </i>, או שסבר שאינן משניות מתורצות.

Mishnah 6

<b>עוקצי תאנים</b> – עוקץ הוא החלק המחבר את הפרי לעץ. יש בו מעט לחלוחית של טעם, אבל הוא איננו אוכל. הסרתו יוצרת חור בקליפת התאנה, ובמונחים של משנה א הוא "יד" ו"שומר". הרשימה של משנתנו מופיעה כסדרה במסכת תרומות: "עוקצי תאנים וגרוגרות והכליסים והחרובין של תרומה אסורים לזרים" (משנה, תרומות י"א מ"ד).
<b>וגרוגרות</b> – עוקצי הגרוגרת. גרוגרת היא תאנה מיובשת, אם כי לעתים גם התמר המיובש מכונה כך. <b>והכליסים –</b> בכמה עדי נוסח "בליסין", "בליסים" (<b>ג5</b> , ריבמ"ץ, הערוך, מלאכת שלמה ועוד) או "והלובסין" (<b>ס</b> ומלאכת שלמה)<sup class="footnote-marker">40</sup><i class="footnote">לובסין הם סוג תאנים ונזכרים במשנה, מעשרות פ"ב מ"י, ושם נפרש את המונח.</i>. מההקשר ומהמקורות להלן ברור שכליסין או בליסין הם פרי. נראה שהכוונה לשם הנגזר מהפועל לבלוס, שהוא צורת טיפול בפרי השקמים. כיום אין השקמים נחשבים כפרי מאכל, אבל בתקופת המקרא ניצלו גם פרי זה. עמוס הנביא אומר: "כי בוקר אנכי ובולס שקמים" (עמוס ז יד). כפי שהתברר במחקר של גלילי הבליסה היא פציעת התאנה על מנת שזו תפריש את הורמון ההבשלה<sup class="footnote-marker">41</sup><i class="footnote">פליקס, עצי פרי, עמ' 161; גלילי, שקמה. </i>. שני טיעונים מקשים על זיהוי הכליסין עם פרי בלוס. האחד הוא שאלת הנוסח: הנוסח "בליסין" מצוי בעדות אחת במשנה, וביתר המקבילות בתוספתא (שתצוטטנה להלן) תמיד "כליסין". בהלכה אחרת מופיעה תרומת הבליסין עם פרות אחרים: "אילו ניטלין אחד מששים גידולי תרומה ועירובי תרומה ותרומה שנטמאת בשגגה ובאונס ותרומת הקדש ותרומת חוצה לארץ הקצח והכליסין והחרובין וגמזיות..." (תוס', תרומות פ"ה ה"ז). "גמזיות" הוא כינוי אחר לפרי השקמה, על כן קשה לפרש ש"כליסין" הם הפרי הבלוס. לאו<sup class="footnote-marker">42</sup><i class="footnote">לאו, פלורה, ב, עמ' 391.</i> זיהה אותם עם Prosopis Stephaniana הדומה לחרוב. <b>והחרובין</b> – החרוב עצמו היה עץ פרי מאיכות נמוכה, והעוקץ שלו מאיכות פחותה עוד יותר.
<b>הרי אלו טמאין ומטמין ומיצטרפין</b> – כל אלה נחשבים כאוכל. גם במסכת תרומה שנינו שכל אלה "אסורין לזרים", כלומר הם נחשבים למאכל. לכאורה אותו עיקרון הלכתי חל על שני הנושאים, אבל בדיני תרומה אין ביטוי לכללים ולמונחים של משנה א ("יד" ו"שומר"). אצלנו העוקצים עשויים להתפרש כיד ושומר, ואילו במשנת טהרות השאלה היא האם הם פרי אכילה בפני עצמם. הבדל דומה מצינו בין המשנה לתוספתא במשנה הקודמת. אנו רואים, אפוא, סדק אחר סדק בחומה המשפטית. על כן הצענו, כבר במבוא הכללי לפירוש המשניות, שהכללים נוצרו מאוחר יותר; הם מתאימים לחלק גדול מהדוגמאות, אך לא לכולן. הם אינם יוצרים את ההלכה אלא מנסים לנסח אותה בכללים משפטיים.
לגופה של הלכה, תרומת התאנים הייתה כמובן תרומה חשובה, והמשנה באה לחדש שכך גם בתרומת העוקצין. אבל לתרומה של הבליסין והחרובים ייחסו חשיבות פחותה בהרבה: "ורבי שמעון אומר כל תרומה שאין הכהנים מקפידין עליה, כגון תרומת הכליסין והחרובין, ניטלת אחד מששים" (תוס', תרומות פ"ה ה"ו, והשוו שם, פ"ה ה"ז). זו כמובן תרומה, אבל בגלל ערכה הכלכלי הנמוך אין חובה להרים אחד חלקי ארבעים אלא רק אחד חלקי שישים. החרובים מופיעים פעמים רבות במקורות, אך בדרך כלל הם מאכל בהמה. אנשים אכלו חרובים רק בשעת הדחק. המדרש אומר: "צריכין ישראל לחרובה עבדין תתובה" (ויקרא רבה, לה ו, עמ' תתכד). כלומר כשישראל כה עניים עד שצריכים לאכול חרובים, הם עושים תשובה. צדיקים שהתענו אכלו רק חרובים, כסמל למאכל עוני; כאלה הם רבי שמעון בר יוחאי כשהסתתר במערה ורבי חנינה בן דוסא<sup class="footnote-marker">43</sup><i class="footnote">ספרא, בחוקותי פרק יב ה"ט, קטו ע"א ומקבילות; ירו', מעשרות פ"א ה"א, מח ע"ג; בבלי, ברכות יז ע"ב.</i>. כן מופיע החרוב כמאכל בהמה או כמאכל עניים במקורות רבים נוספים<sup class="footnote-marker">44</sup><i class="footnote">ספראי, הכלכלה, עמ' 141-143.</i>.
למרות כל זאת, עוקצי כליסין וחרובים הם כפרי עצמו. הכוהנים אינם מקפידים על קבלת תרומה מפרות אלו, שכן הם זניחים, אך הם תרומה לכל דבר, ואצלנו במשנה הם בבחינת אוכל. מעבר לשאלה ההלכתית למדנו שמשנתנו ומשנת תרומות משתמשות באותה רשימת פרות, וודאי שאין הדבר מקרי. עוקצים יש לפרות נוספים מאלו שנמנו לעיל במשנה, אך משנתנו מציגה רק את הרשימה ה"מקובלת".
<b>רבי יוסי אומר אף עוקץ דלעת</b> – נחשבים לפרי,<b> עוקצי האגסין והקרס טרמילין</b> – בכתב יד פרמא (<b>מפ</b> ) "אקרוסטמילין"; ב-<b>פב</b> , <b>מל</b> "קרוסטמילין", והוא הכתיב הקרוב ביותר לשם היווני. במשנת כלאים (פ"א מ"ד) נמנים שני אלו כמינים שניתן להרכיב זה על זה (שאינם כלאיים) והם מינים סמוכים, שניהם ממיני האגסים. האגס, או עוגס, הוא האגס שלנו (אג'אס בערבית). הקרוסטמלין הוא כנראה זן קרוב שלו. קרוסטמלין היא מילה יוונית שמשמעה תפוח זהב (Xrusomelon – χρωσόμηλον). מההמשך משמע שהקרוסטמלון היה הזן הטוב יותר שאת פרותיו ביקשו. בתוספתא ובירושלמי מובא סיפור המעיד על שמירת ההלכה (תוס', כלאים פ"א ה"ג-ה"ד; ירו', שם פ"א ה"ד, כז ע"א) (איור 15). <b>והפרישין והחוזרדין</b> – גם הם נזכרים בהמשך משנת כלאים שם (פ"א מ"ד). הפריש הוא החבוש (איוק 16). בירושלמי מובא פירוש, או דרשה, לשם: "שאין לך מין אילן פריש לקדירה אלא מין זה בלבד" (כלאים פ"א ה"ד, כז ע"א), כלומר זהו הפרי היחיד שאין אוכלים אותו חי אלא מבושל, ובתוך תבשיל מורכב. הירושלמי אף מזהה אותו עם "אספרגילין", וזהו שמו הערבי, אספרג'ל<sup class="footnote-marker">45</sup><i class="footnote">ראו פירושנו לדמאי פ"א מ"א.</i>. ה"חוזרדין" הם ה"עוזררים" (ברוב הנוסחאות של משנת כלאים). העוזרר הוא העוזרד הקוצני, Crataegus Azarolus, שיח קוצני שיש לו פרות<sup class="footnote-marker">46</sup><i class="footnote">בבבלי, ברכות מ ע"ב, "טולשי", והמינוח אינו מסייע לנו בהבנת הצמח.</i> ומכונה בערבית "זערור". פליקס מתלבט מעט שכן אין דמיון רב בין עץ החבוש לשיח
<b>איור 15.</b> אגס. מתוך ויקפדיה, ערך אגס
<b>איור 16א:</b> חבוש. מתוך ויקיפדיה, ערך חבוש.
<b>איור 16ב.</b> עוזרד: מתוך ויקיפדיה, ערך עוזרד.
<b>איור 1ג.</b> עוזרד על רצפת הפסיפס בכורסי. צילמה ע' אביטל.
העוזרר<sup class="footnote-marker">47</sup><i class="footnote">פליקס, כלאים, עמ' 97-94.</i>, אבל במשנת כלאים הם מנויים כמי שהם כלאיים זה בזה, ומכאן שראו אותם כעצים ממינים קרובים. ברם, כפי שכבר טענו במבוא למסכת כלאים, דומה שבתחום מחקר זה יש להיזהר מפני מדעיות יתר. חז"ל והחקלאים הקדומים הכירו את צמחי הארץ, אך לא אחת היה הידע שלהם אינטואיטיבי בלבד. במהלך פירושיו נזקק פליקס, כמו גם חוקרים אחרים, למונח "פולקלור חקלאי", כלומר הערכות שאין להן בסיס מדעי, הערכות שמדען בן זמננו מסתייג מהן, בצדק או שלא בצדק<sup class="footnote-marker">48</sup><i class="footnote">דוגמה לכך היא ההכלאה בין זית לשיזף שנזכרה לעיל. </i>. גם במקרה זה ייתכן ששני המינים אינם קרובים מבחינה בוטנית, וייתכן גם שאי אפשר להכליא ביניהם<sup class="footnote-marker">49</sup><i class="footnote">ואולי באמת אין הפרות דומים לעניין כלאיים והעוזרד רק נגרר ממשנת מעשרות?</i>. פליקס מניח שאם אכן זה הזיהוי הרי שהדיון בהרכבה עמו תאורטי. ייתכן שהעיסוק בשאלה נבע ממקרה שבו צמח עץ זה כעץ בר וניסו להרכיב עליו תפוח. ברם, כפי שכבר אמרנו, ייתכן שהדיון הוא תאורטי ולא מציאותי. מכוח שאלה זו פליקס מציע שאולי הכוונה לאגס הסורי. אין לשלול אפשרות זיהוי זו, אבל כאמור הטיעון "מן המציאות" אינו משכנע.
עוד נוסיף תשובת גאון שהיא מעין פירוש-תרגום למילה: "עוזרדין וכן פירושו בלשון ארמי קני דזרדתא. ובלשון ישמעאלי קצב פארסי. הקנים הרכים הנוחים להשבר נקראין אלנבטי, והן שאינן אוזרדין, וכירק הן חשובין. והקשים מאד נקראין זרדתא, ונקראין אזרדין, וכעץ הן חשובין. ודע כי יש שונין אזרדין ויש ששונין זרדין וזה הוא הלשון המדוקדק"<sup class="footnote-marker">50</sup><i class="footnote">תשובות הגאונים הרכבי, כז.</i>.
הרשימה במשנתנו זהה לרשימות שבתרומות ובכלאים. החלק הראשון של משנתנו (תאנים וכו') מבוסס על תרומות (פי"א מ"ד), והחלק השני במשנתנו זהה לרשימה בכלאים (פ"א מ"ד). מסכת תרומות עוסקת בנושא קרוב (מה איננו חשוב כפרי), ואילו משנת כלאים עוסקת בנושא אחר לחלוטין (צמדי עצים האסורים בהכלאה זה בזה, למרות קרבתם). אין סיבה שבמשנתנו תופיע דווקא רשימה כזאת, וכאמור ההלכה נכונה לגבי עצים רבים. לכן מסתבר שמשנתנו תלויה ברשימת כלאים. עם זאת, ייתכן שגם משנת כלאים ליקטה את הרשימה ממקור ספרותי אחר, ולכן באמת הצמדים הנזכרים אינם דומים זה לזה, ולפנינו העברה טכנית שאין לנמקה בקרבה בוטנית. זו הצעה מרחיקת לכת המטילה ספק בבחירתו של העורך, עד כדי גרימה של טעות הלכתית. נראה לנו שהצעה זו מופרזת. מכל מקום, לפנינו דוגמה נוספת ל"קבוצה" ספרותית ששתי המסכתות משבצות אותה כל אחת למטרתה.
<b>ועוקץ דלעת טפח</b> – הדלעת מופיעה גם במסכת כלאים באותה רשימה (פ"א מ"ד), אבל לפניה מנויים "הצנון והנפוץ החרדל והלפסן" שאינם במשנתנו (אבל חלק מהרשימה בתרומות מופיע לעיל במשנה ג). המשנה שלנו (עוקצין מ"ו) חוזרת למשנה ג שמנתה את גודלם של השורשים. עד גודל זה הם נחוצים לפרי כידית, ולכן הם חיבור לטומאה. הדלעת היא הקרא, דלעת של ימינו, והיא מנויה במשנת כלאים יחד עם הדלעת הרמוצה (פ"א מ"ג). <b>ועוקץ קינרס טפח</b> – קינרס הוא מסוגי הקוצים. התלמוד הירושלמי מגדיר אותו כאחד ממיני הדשא: "אילו הן מיני דשאים הקינרס והחלמה והדמוע והאטד" (כלאים פ"ה ה"ז, ל ע"א<sup class="footnote-marker">51</sup><i class="footnote">ולכן גם ברכתו "מיני דשאים" (ירו', ברכות פ"ו ה"א, י ע"ב).</i>), והמדרש מזהה את הקינרס עם הקוץ והדרדר הנזכרים במקרא: "וקוץ ודרדר תצמיח לך – קוץ זו קינרס, ודרדר זו עכבית. [ויש שמחליפין קוץ זו עכבית ודרדר זו קינרס שהיא עשויה דרים דרים]" (בראשית רבה, כ יח, עמ' 193). אם כן, קינרס הוא קוץ חרשף על פי שמו בערבית.
<b>רבי לעזר בירבי צדוק אומר טפחיים</b> – ולא טפח. בתוספתא שנינו: "רבי אלעזר ברבי צדוק אומר עוקץ הקינרוס שלשה טפחים" (פ"א ה"ו, עמ' 687). אם הקינרס הוא אכן קוץ לא מובן מדוע יש לו צורך בידית כה ארוכה. אורך הידית הוא תוצאה של משקל הפרי, ודעתו של רבי אלעזר ברבי צדוק אינה ברורה. אולי הוא סבור שבישלו את הגבעול עם תפרחת הזרעים, וקשה.
<b>הרי אלו מיטמין ומיטמין ולא מיצטרפין</b> – כדין מה שהוא יד ואינו שומר. חכמים מתייחסים לקינרס כאוכל, אף שהוא למעשה קוץ, וכנראה שימש במזון כירק נוסף. <b>ושאר כל העקצין לא מיטמין ולא מטמאין –</b> לא נאמר מדוע, וכמו במשניות הקודמות המונחים "יד" ו"שומר" אינם מופיעים. הרשימה במשנה מונה ירקות רבים, אך עדיין אין הסבר מובן מדוע דינם של אבטיח או קישוא שונה.
בתוספתא שנינו: "ירקות שיבשו באביהן<sup class="footnote-marker">52</sup><i class="footnote">בלבו, או בתוכו. בירושלמי, עירובין פ"ג ה"ג, כא ע"א: "באיבו של אילן", אבל בתוספתא, כלים בבא בתרא פ"ה ה"ו, עמ' 595: "באביהן", והוא בשלב פריחת האילן.</i> כגון כרוב ודלעת יבשו באביהן אין מטמאין טומאת אוכלין ליקטן ויבשן מטמא טומאת אוכלים" (פ"ב הי"א, עמ' 688).

Chapter 2



Mishnah 1

<b>זתין שכבשן בטרפיהן טהורין</b> – הזיתים קשים ומרים לאכילה ללא בישול. אחת הדרכים המקובלות הייתה לכבוש את הזית במי מלח או בחומץ. הכיבוש נעשה בהשריה במים עם חומרי טעם בחום נמוך, והזית מאבד את חיותו. במקרה זה מדובר בכבישה עם העלים. אבל לעלים אין תפקיד של ממש, אין הם ידית, שכן אוכלים את הזיתים בידיים ללא הסתייגות. הם גם אינם שומרים על הפרי, שכן הפרי מבושל ופצוע ואין צורך לשמור עוד על שלמותו, לכן הטרפים טהורים. ה"טרף" הוא שם אחר לעלה. הפסוק הידוע הוא על היונה במבול שהביאה "עלה זית טרף בפיה" (בראשית ח א, וראו רש"י ואבן עזרא שם). ואכן התרגומים הארמיים מתרגמים שם "טרפא דזיתא", וכן מתורגם הפסוק "כל טרפי צמחה תיבש" (יחזקאל יז ט) בתרגום רב יוסף "עלה צמחים"<sup class="footnote-marker">1</sup><i class="footnote">וראו דברי הרד"ק ליחזקאל ט ט.</i>.
<b>לפי שלא כבשן</b> – את העלים,<b>אלא למראה</b> – לנוי.<b> כשות<sup class="footnote-marker">2</sup><i class="footnote">כשות היא גם סוג צמח בפני לעצמו, ולא בכך מדובר כאן.</i> שלקשות</b> – ה"קשות" היא סוג ירק, והכשות היא תוספת לו. במשנת מקוואות פ"ט מ"ד נזכר "כשות של קטן" – לפי ההקשר כשות היא בניגוד "לקילקי בית הסתרים", שהוא שֵער עשיר ומדובלל, וכשות היא שער דק המאפיין ילדים קטנים<sup class="footnote-marker">3</sup><i class="footnote">כך הרמב"ם, ובעקבותיו רבנו עובדיה מברטנורא למשנת מקוואות, אבל במשנתנו הוא מפרש כפירוש הגאונים. בעל אור זרוע (הלכות נידה שסג) מביא את דברי רבי יצחק סמפונטה: "כשות זה איני יודע מהו. אלא לפי הסברא דבר לח, ומודבק בו, ועושין אותו לנשרפין. משימין אותו על פי המכה כדי שלא תסתום המכה", כלומר זו משחה לכוויות. פירוש זה אינו מתאים למשנתנו. </i>. בעל פירוש הגאונים על אתר פירש שכשם שיש לכשות (קישוא) שורש דק, כך היא כשות של קטן. הגאון מחבר אפוא את צמח הכשות עם הכשות של משנתנו. גם בעל ערוך השלם<sup class="footnote-marker">4</sup><i class="footnote">כרך ד, עמ' 354, וראו בדברי ערוך השלם שם בהמשך. להערכתנו אלו מילים נפרדות ואין להן קשר זו עם זו. </i> מפרש כך שכשות היא שער הקישוא והושאל לשער נערים. הכשות היא אפוא השער הדק של הקישוא. הקישוא והמלפפון (המלון של ימינו) הם זוג שאינם כלאיים זה בזה (משנה, כלאים פ"א מ"ב). הקישות אינה הקישוא של ימינו. הקישוא הוא אחד הירקות שהגיעו לאירופה ולמזרח התיכון מאמריקה רק בשלהי המאה השש עשרה, על כן ודאי שאינו מתאים כזיהוי לקישות. היו שהציעו לזהות את הקישות עם קישוא הגינה המכונה כיום "מלפפון"<sup class="footnote-marker">5</sup><i class="footnote">ראו דיונו של פליקס, כלאים, עמ' 50-51.</i>. בארמית שימש השם "קתא", וכך גם מתורגמת המילה "הקשואים" בתרגום יונתן<sup class="footnote-marker">6</sup><i class="footnote">תרגום יונתן לבמדבר יא ה.</i>. הקתא הוא מסוגי המלון. זיהוי זה אינו מסביר את כל האזכורים והתיאורים של פרי זה בספרות חז"ל<sup class="footnote-marker">7</sup><i class="footnote">כך, למשל, נאמר שהקישוא (קשות) הוא פרי שנאכל ליום אחד והמלפפון נשמר שלושה ימים (תוס', תרומות פ"ד ה"ה). לכאורה בתחום זה של שימור הפרי אין הבדל בין המלון והקתא. גם המימרה שתצוטט להלן, שאוכלים את הפרות הללו מבושלים, אינה מתאימה. במשנה, מעשרות פ"א מ"ה, נקבע שגמר המלאכה של קישות ומלפפון הוא "משיפקס", ואילו של אבטיח "משישלק". כפי שנראה בפירושנו שם יפקס וישלק הם מונחים קרובים (ושילוק אינו בישול אלא החלקה), עם זאת לכל ירק נקבע מונח שונה במקצת.</i>. ה"מלפפון" הוא האבטיח הצהוב המכונה כיום "מלון". הכשות בהקשר זה הוא חספוסי הקליפה, אבל כאמור ה"כשות" הן שערות דקות ולפיכך יש לחפש זיהוי אחר. דיקשטיין מציעה לזהות עם צמח מקשה רב צורתי, מלפפון הפקוס (C.melo.sspd.flexousu) ומתארת: "ביקורי בכפר בית עור א תחתא (בית חורון תחתון) בסוף חודש מאי ראיתי אותו גדל במקשה, שמעתי עליו רבות ואף טעמתי ממנו, טרי וכבוש. טעמו דומה למלפפון יבש ומתקתק. הסבריו של פאדל ענאן, בעל המקשה, אכן תואמים את דמותו של הקישוא מן המקורות ומאשרים את זיהויו. הוא גדל ללא השקיה ומסתפק במי הטל. ובמקורות: 'אדם זורע קשואים נוטל גדולים ומוכרם, קטנים חומל עליהם וישן עליהם, בלילה יורד טל ומשקן'. הוא שעיר בצעירותו וגם בבגרותו הוא עוטה מעט שיער, אותו יש לשפשף לפני האכילה. 'איזה גרנן למעשרות, הקשואים והדלועים משיפקסו'. מסביר הרמב"ם שם כי גרנן הוא הרגע שבו אין לאכול ממנו ארעי, משום שמרגע זה הוא מחויב במעשרות. לפקס משמעו להשיר את שערותיו. הקישוא ארוך או מעוגל ולא קצר כמלפפון משום שניתן היה לתלותו בחוט: 'הקשואין והדלועין התלויין בגמי על פתחי חניות...', ואכן קולומלה מאשר: 'הקישואים המעוקלים והדלועים הנפוחים, משתלשלים לעתים מגגות הסוכות ולעתים זוחלים בשמש מתחת לעשב כנחשים...'. פליניוס מדווח כי 'לקישואים צורות וצבעים שונים. חלקם בעלי צבע שעווה, אחרים שחורים... אם מכשול יעמוד בפניהם הם יגדלו עקומים ומעוותים... אם קשוא יתלה בצינור הוא יגיע לאורך מפתיע' "<sup class="footnote-marker">8</sup><i class="footnote">דיקשטיין, המטבע, עמ' 65-64.</i>.
<b>והנץ שלה</b> – בפרחים "הנץ" הוא מועד הפריחה. בהקשר זה הכוונה כנראה לחלק המחבר את הצמח לגבעול. <b>טהור</b> – אינו שומר על הפרי ואין משתמשים בו להחזקת הפרי. השתמשנו במונחים של משנה א, ובהסבר המשפטי שבה. ברם אפשר שיש להבין את ההלכות באופן חופשי יותר. ל"מלפפון" (האבטיח הצהוב) וכן לקישות קליפת הגנה ולכן הנץ אינו חשוב, ובעיקר לא נהגו למכור את המלפפונים בקבוצה, אגודים בשורשיהם, אלא מנותקים מהצמח לחלוטין. שאלת דרכי המכירה בפועל מציעה דרך שונה לפרשנות המשנה; לפי דרך הבנה זו אין כלל משפטי אלא תשקיף של המציאות שיש בה גם סיבה וגם הרבה מקריות. <b>רבי יהודה אומר כל זמן שהיא לפני התגר טמאה</b> – אם הנץ מחובר לקישות בפועל הרי שהוא חלק מהאוכל. רבי יהודה חלק על הכלל של משנה א, ולשיטתו לא התפקיד של העוקץ (שורש, כשות וכו') קובע אלא רק דרכי המכירה.
כמו כן סוברת הברייתא שכבר ציטטנו (בפירוש משנה ה בפרק הקודם): "וכן היה רבי יוסי אומר עוקץ דלעת טמא מפני שנמכר עמה. רבי שמעון אומר עוקץ מרחפית<sup class="footnote-marker">9</sup><i class="footnote">אין בידינו נתונים לזיהוי המרחפית.</i> טמא מפני שנמכר עמה" (תוס', פ"א ה"ו, עמ' 687). "נמכר עמה" הוא העיקרון המנחה את גודל הידיות שבמשנה ג-ו בפרק הקודם. אלא שהגודל המדויק הוא קביעה שרירותית, אחידה וכמותית, ואילו הקביעה "נמכר עמה" היא קביעה הלכתית. יש להניח ששתי הקביעות קרובות מבחינה כמותית.

Mishnah 2

<b>כל הגלעינין מיטמות ומטמות –</b> כך ברוב עדי הנוסח. בפרק הקודם ובפרק זה מיטמאות (נטמאות) ומְטמאות צועדים יחדיו. כלומר מה שמטמא נטמא ולהפך, ובדרך כלל נכתבים שניהם, אף שאין צורך לחזור על כך בכל פעם. העורך הזכיר כמעט בכל פעם את צמד ההלכות, וזו דוגמה נוספת לדרך כתיבת המשנה שבמונחים בני זמננו אינה מדויקת. <b>ולא מצטרפות</b> – גם כאן לא נמסר הנימוק המשפטי. הגרעין אינו יד, וגם אינו שומר; הוא חלק מהפרי, ולעתים יש בו גם מזון, אלא שלא תמיד ניתן להגיע אליו. גרעיני אבטיח ודלעת הם מזון כשלעצמם (ובעיקר מזון בהמה). בגרעין הזית חלקי מזון, וניתן למצות אותם ממנו בחימום מיוחד, וכן הלאה. עם זאת הם אוכל אחר ואינם נאכלים עם הפרי, לכן אין הם מצטרפים. בסוף המשנה נעסוק בתוצאות של הקביעה במשנה.
<b>גלעינה של רוטב –</b> הרוטב הוא מסוגי התמר, כמו ששנינו: "אמר רבי יוסי: שאל יונתן בן חרשא איש גינוסר לפני זקנים ביבנה שתי כיפין של סיב שתפרן זו בזו והתקינה לחגור בה את מתניו מה הן? אמרו לו טמאות. ניקורי רוטב באביהן מה הן? אמרו לו אפילו כל הדקל כולו אסור..." (תוס', כלים בבא בתרא פ"ה ה"ו, עמ' 595). אין קשר בין השאלות, והשאלה כאן היא מה דינם של פרות "רוטב" שציפורים ניקרו. ברור שמדובר בדקל, ולכן הרוטב הם תמרים לחים שבשלו לפני הזמן ונפלו מהעץ. במקרים כאלה הפרי עצמו נהיה מעוך ורך, והגרעין נחלץ (יוצא) מעצמו.
אם כן, הרוטב הוא כנראה תמר לח. התמר היבש היה מהתגליות הבוטניות החשובות של חקלאי הארץ. רוב התמרים הם לחים, וניתן לשמרם לזמן קצר. מי שיש לו תמרים לחים חייב למכרם מידית לשוק, או לעשות מהם יין, או גרוגרות. מכיוון שאזורי גידול התמרים רחוקים ממרכזי היישוב בארץ הרי שניצול הפוטנציאל הכלכלי של התמרים היה מועט. אבל תמרים יבשים ניתנים לשימור לזמן רב, וניתן למכרם אף לרומא ולארצות אירופה. כך הפך ענף מקומי לענף יצוא ארצי<sup class="footnote-marker">10</sup><i class="footnote">לונדון, התמר. </i>.
<b>אף על פי יוצאה מצט</b> [<b>ר</b> ]<b>פת</b> – גם אם נחלצה מהגוף של הפרי, זאת משום שיש טעם ללקק את הגרעין, וכך חשים בטעם התמר ובשרידי החומר הטעים שנדבקו לגרעין. ניתן גם לבשל את הגרעין וכך להוציא ממנו מעט חומר אכילה נוסף. <b>ושל יבשה אינה מיצטרפת</b> –משום שלא נהוג לאכלה. ברישא קבעה המשנה שכל הגרעינים אינם מצטרפים, אבל מההמשך עולה שהדין אינו כללי אלא שונה מפרי לפרי. להערכתנו אין כאן סתירה אלא הכלל אינו מלא, כדברי הירושלמי לעניינים אחרים: "לית כללוי דרבי כללין"<sup class="footnote-marker">11</sup><i class="footnote">זאת אומרת שאין כליו של רבי [עורך משנתנו] כללים. לעניין זה ראו עוד במבוא הכללי לפירוש המשניות, וכן ירו', תרומות פ"א ה"ב, מ ע"ג; חגיגה פ"א ה"א, עה ע"ד; יבמות פ"ט ה"ב, י ע"א. </i>, ובלשון הבבלי: "תנא ושייר" (סוכה נד ע"א ועוד הרבה). הווה אומר שכל הגרעינים בדרך כלל אינם מצטרפים, אך גרעין תמר לח מצטרף אף על פי שרגיל לצאת. אבל תמר שאינו רוטב וגרעין תמר יבש אינם מצטרפים. <b>לפיכך חותל שליבשה</b> – של תמרים יבשים. החותל הוא ספק כלי, משום שהוא אריזה זמנית. שורש המילה הוא חת"ל, כמו שמחתלים תינוק (יחזקאל טז ג ומשם לעברית בת זמננו)<sup class="footnote-marker">12</sup><i class="footnote">רב אחאי גאון לומד מהפסוק ביחזקאל: "מיכן שמלפפין הולד בשבת" (שאילתות, פרשת שמות שאילתא לח). אם כן, לחתל משמעו ללפף.</i>. בהקשר של תמרים, אלו כנראה ענפי התמרים המגולגלים סביב עצמם. לעתים הם אריזה זמנית, ולעתים מעט קבועה יותר. כמו כן: "הדגין והגבינין המסודרין על גבי קנים ועל גבי עלין, מפרק ואוכל ובלבד שלא יחזיר. חותל של תמרה, ופטליא של גרוגרות, מקרע ואוכל, ובלבד שלא יקשור. זה הכלל, כל קשר שהוא של קיימא ויכול להתירו באחת מידיו, או שאינו של קיימא ואין יכול להתירו באחת מידיו, [אין חייבין עליו עד שיהא קשר של קיימא, ואין יכול להתירו באחת מידיו]" (תוס', שבת פי"ב הט"ו<sup class="footnote-marker">13</sup><i class="footnote">כיוצא בו ירו', שבת פ"ז ה"ה, י ע"ג; בבלי, שם כ ע"א.</i>). אם כן, החותל בתמרים הוא כפטליא בתאנים (גרוגרות הן תאנים מיובשות או תמרים מיובשות), והם הענפים המגולגלים סביב עצמם. במקבילה בירושלמי שרמזנו לה בהערה מדובר במפורש בחותל של תמרים.
במשנת כלים (פט"ז מ"ה) נזכרת בצד החותל גם הפטליא, או פטיליא. היא מהווה כלי המקבל טומאה אף על פי שהיא כנראה כלי זמני. מילה זו שאולה מיוונית (Πατέλλιον πάτελλα – Patelion), ולפי ליברמן<sup class="footnote-marker">14</sup><i class="footnote">תוספת ראשונים על אתר.</i> זה המונח לסל של תאנים או תמרים. לפי פירוש הגאונים לסדר טהרות על אתר, "פטילייא של גרוגרות והוא טנגיר (סיר או מחבת)". הרמב"ם הכיר את השם (פטיליא או טנג'יר) ומפרש: "דומה לקופה מערבה, גבוה אמה ויש לה פה קטן ישימו בו התאנים היבשים כאשר ירצה להניעם או להעתיקים, ושמו מפורסם אצלנו". ברור שהרמב"ם הכיר כלי זה. משנתנו רואה בחותל את האריזה המקורית של הפרי, ולכן הוא כחלק של הפרי. בתוספתא שנינו: "חותל של תמר, שהוא עתיד לאכול תמרה ולזורקה, טהור. חשב להכניס ולהוציא בו מן הבית ומן השדה, טמא" (תוס', כלים בבא מציעא פ"ו ה"ד, עמ' 585).
רב נטרונאי גאון הכיר את החותל ומסביר: "חותלות – מביאין הוצין שלחריות שלדקל, כחמשה עשר [כעשרין הוצי]ן, וקולעין אותן כמין קב וממלין אותן תמרים חדשות ואוכלין אותן לפי שעה, [ושמן תוהלי. ותמרים יבישו]ת כובשין אותן באותן חותלות, וכותשין אותן כדי שלא ירקבו ואוכלים בימי החורף, [וחתיכה מאותן חותלות קורין או]תה חיבוצא"<sup class="footnote-marker">15</sup><i class="footnote">ליברמן, שם.</i>. בהמשך מתאר הגאון את מנהג ישראל, מעין מנהג הכפרות הנהוג מימי הביניים ועד היום, בחותלות אלו<sup class="footnote-marker">16</sup><i class="footnote">"וכעשרים יום או כחמשה עשר יום קודם ראש השנה [קולעין חותלות הרבה ועושין חותלת] אחת על שם כל קטן וקטנה שבבית, וממלין א[ו]תן עפר [וזבל בהמה וזורעין בהן זרעונין של ח]טין, ושעורין, ופול המצרי או מיני קטניות וקורין אותן פ[רפיסא... וצומחי]ן אות[ן ז]רעונין כטפח כשני טפחים, וכל אחד ואחד מאותן תינוקות [לוקח את החותלת, ומסבבה] על ראשו שבע פעמים ואומר: זה תחתי, זה תמורתי, זה חליפ{ת}י, ומשלי[כה לנהר]" (תשובות רב טרונאי גאון [מהדורת ברודי], סימנים שצה-שצו), וכן תשובות הגאונים הרכבי, רסז: "...נקראו חותלות שלתמרים, וכלי הוא מעלין שלדקל, שגודלין אותו כאריג או כמעשה עבות. באעי רב ביבי: חיבוצא מאי? תיקו". בהמשך הוא מסביר את החיבוצא בדרך אחרת מרב נטרונאי גאון, וכנראה המונחים והמנהג כבר לא היו זהים.</i>.
אם כן, החותל הוא כלי זמני שאורגים מגבעולי הלולב (מעלי הלולב), ואילו פטיליא היא קשירה או גלגול של התמרים או התאנים יחדיו למעין כלי. להלן נראה שאכן החותל מקבל טומאה כמו הפטיליא.
<b>מצטרף</b> – כי הוא כחלק מהפרי, שכן הוא אריזה קבועה השומרת על הפרי.<b> ושלרוטב אינו מצטרף</b> – כנראה לא ארזו תמרים רטובים (לחים) בחותל, שכן לאחר זמן קצר הם מתקלקלים.
<b>גלעינה שמקצתה יוצאה כנגד האוכל</b> – חלקו של הגרעין בתוך האוכל, וחלקו מחוץ לו. כאן ברור ש"כנגד האוכל" משמעו ליד החלק הנאכל (ציפת התמר),<b> מצטרף</b> – הגרעין אינו יד ואינו שומר, אך הוא בתוך האוכל ואוכל דבוק לו, ולכן מלקקים אותו גם למיצוי האוכל וגם לטעם. <b>עצם שיש עליו בשר כנגד האוכל מיצטרף</b> – מלקקים את העצם כדי למצות את שרידי הבשר. עצמות מסוימות גם נאכלות. אך זאת רק בעופות ועצם של בן בקר איננה אכילה, אבל עדיין אפשר למצות ממנה שאריות, במרק או בדרך דומה. <b>היה עליו</b> – בשר,<b> מצד אחד רבי ישמעאל אומר רואין אותו כאילו מקיפו כטבעת</b> – העצם מצטרפת לבשר גם אם הבשר שעל העצם אינו נוגע בבשר כולו,<b> וחכמים אומרים כנגד האוכל מצטרף</b> – הצד של העצם שבו יש בשר מצטרף לבשר, ואם אין מגע בין בשר העצם לבשר כולו אין העצם מצטרפת. <b>כגון הסיאה והאזוב והקורנית</b> – על פניו המשפט קשה: הרי הסיאה והקורנית אינן עצם ואין בהן גרעין, ונדון בכך בהמשך.
במשנת שביעית שנינו: "חשב עליו לעצים הרי הוא כעצים, כגון הסאה והאזוב והקורנית" (פ"ח מ"א). בשנת שביעית צריך אדם לאכול את הירקות בדרך האכילה המקובלת. בדרך כלל אסור לו להשתמש באוכל להסקה, אבל שלושה צמחים אלו הם גם צמחי תבלין וגם משמשים להסקה ולכן מותר להשתמש בהם להסקה. עוד בטרם נמשיך עולה שלפנינו רשימה שהיא תבנית ספרותית החוזרת במשנתנו ובשביעית ובעוד מקורות<sup class="footnote-marker">17</sup><i class="footnote">תוס', כלאים פ"ג הי"ב; מעשרות פ"א ה"ד, ועוד כמה פעמים במקורות אמוראיים עצמאיים. הרשימה נשנית בכל המקורות הללו, אך ללא הפתיחה "כגון". </i>. הירושלמי מתרגם: "הסיאה צתרה, אזוב איזובא, קורנית קורניתא" (שביעית פ"ז ה"א, לז ע"ב). שלושתם שיחים העשויים לשמש מאכל בהמה, אך הם גם נותני ריח. "צתרא" היא הנקראת היום הצמרה הוורודה, ה"אזוב" הוא האזוב שנקרא כך גם היום, וה"קורנית" היא הקורנית המקורקפת בלשון ימינו<sup class="footnote-marker">18</sup><i class="footnote">פליקס, שביעית, עמ' 120.</i> (איור 17).
הסיאה והאזוב אינם דוגמה לגרעין וגם לא לעצם. הר"ש, ורבים בעקבותיו, מפרש שגם בצמחים אלו הגבעול המרכזי מצטרף לגבעולים הדקים המשמשים לריח רק כאשר הם נוגעים זה בזה, ואכן כך מנוסחת המימרה בתוספתא: "חבילי איזוב והסיאה וקורנית, כנגד האוכל מצטרף, שלא כנגד האוכל אין מצטרף. ואיזה הוא כנגד האוכל, רבי אומר עד חלל" (פ"ב ה"ג, עמ' 687). אם כן משנתנו כאן משתמשת בתוספתא, ומה שחשוב יותר, בתוספתא כפי שהיא ערוכה לפנינו. מערכת היחסים בין התוספתא למשנה מורכבת. בדרך כלל התוספתא מתייחסת למשנה הערוכה, אך מצינו גם את התופעה ההפוכה. כבר עמד על כך בהרחבה פרידמן<sup class="footnote-marker">19</sup><i class="footnote">פרידמן, ברייתות; הנ"ל, תוספתא; הנ"ל, משנה ותוספתא, ועוד. לסקירת המחקר ראו זידמן, תוספתא ומשנה; אלמן, תוספתא פיסחה. ראו למשל פירושנו לתרומות פ"ה מ"ט ופ"ז מ"ד.</i>, ועסקנו בכך במבוא למסכת.
עדיין איננו מבינים במה ייחודם של צמחים אלו דווקא, הרי כלל זה צריך היה לחול על כל הצמחים. יתר על כן, גבעולי התבלין אינם רחוקים מהגבעולים הדקים בצמחים אלו יותר מכפי שהם בצמחים אחרים. אין כל סיבה נראית לתת שלוש דוגמאות אלו של צמחי תבלין כקבוצה השונה מיתר ההלכות. על כן נראה לנו שהתוספתא היא ניסיון פרשנות מלאכותי. גם הסיומת "עד חלל" היא העברה ספרותית, כפי שראינו בפרק א. לפיכך יש מקום להשערה שאולי כל שרצתה המשנה לרמוז הוא לדין הקרוב לזה שבשביעית, שאם חישב עליהם לאוכל הגבעול המרכזי מצטרף והצמח מקבל טומאת אוכלין, ואם חישב להסקה אינם אוכל ואינם מקבלים טומאת אוכלין. התוספתא שחשה בקושי שבמשנה מפרשת אותה בדרך שתהיה קרובה לנושא הפרק, אך אין היא פרשנות אותנטית אלא הסבר מאוחר, ובמקרה זה דחוק.
בתוספתא שנינו: "קליפי מלפין<sup class="footnote-marker">20</sup><i class="footnote">מלפפונות, הוא המלון של ימינו.</i> אף על פי שיש בהן אוכל, אין מטמאין טומאת אוכלין. גרעיני זיתים וגרעיני תמרים ששלקן, אינו מטמא טומאת אוכלין<sup class="footnote-marker">21</sup><i class="footnote">שכן כבר מיצו את השמן או את הדבש מתוכם.</i>. כנסן לאוכלן מטמא טומאת אוכלין. גרעיני חרובין אף על פי שכינסן לאוכלן אין מטמאין טומאת אוכלין<sup class="footnote-marker">22</sup><i class="footnote">משום שאין נהוג לאכלם.</i>. שלקן מטמאין טומאת אוכלין<sup class="footnote-marker">23</sup><i class="footnote">גרעיני חרובים מבושלים ניתן לאכלם.</i>. החרצנים והזגין אף על פי שכנסן לאוכלין בטלה דעתו" (פ"ב ה"י, עמ' 688-687). ההלכה האחרונה היא שחרצני היין (הגרעין) והזגים (קליפת הענב) אינם משמשים לאוכל, ואם התכוון אדם פלוני לאכלם בטלה דעתו. על כך המשנה מוסיפה שהוא הדין בכל צמח, כגון צמחי התבלין, שבטלה דעתו נוכח דעת כל אדם.
לסיכום משנתנו: המשנה מתחילה בדין צירוף של גרעין ועוברת לדין הגרעין עצמו (אם הוא מזון, או לא).
סיכום הצטרפות הגלעין לפרי
<b>דינו של הגרעין</b> 
השאלה האם גרעין מצטרף לאוכל עולה מנושאים רבים. במשנתנו העיקרון הוא שהגרעין צריך להיות בר שימוש לאכילה, אבל כלל זה אינו אחיד. יתר על כן, גם אצלנו יש הבדל בין פרי לפרי.
אחת התוצאות של הלכה זו היא שכשמודדים גודל של פרי, האם יש בו כזית או כרביעית כדי לטמא, הגרעין איננו חלק מהמדידה. במסכת יומא מוגדרת אכילה האסורה ביום כיפור: "האוכל ככותבת הגסה כמוה וכגרעינתה" (פ"ח מ"ב), והבבלי שואל האם הכוונה לכותבת עם גרעינתה או בלי גרעינתה (שם לח ע"ב - לט ע"א). שאלה זו פתחה דיון רחב, בעיקר בספרות הפוסקים, האם צריך לדחוס את הפרי או להתחשב בגודלו כמו שהוא. לא נעסוק כאן בשאלה ההלכתית; הבבלי מתחבט ולירושלמי שם ברור שיש למעוך את הפרי, כלומר שהגרעין אינו מצטרף, ועסקנו בכך מעט בפירושנו למשנה. התלמודים, וגם רוב הפוסקים שהתחבטו בשאלה (וגם אנו בפירושנו), לא הפנו למשנתנו, מן הסתם בגלל מיעוט העיסוק במשנה. הערה זו נכונה לפחות לפירושנו, ומן הסתם גם לחלק מהמתדיינים האחרים בהלכה זו. מכל מקום, משפט זה במשנתנו מעיד שהגרעין אינו מצטרף, ובמקרה זה הוא מחזק את ההלכה בתלמודים ובפסיקה המסורתית. אולי צריך לצרף את משנתנו לראיות שהתלמודים לא הכירו את משניות סדר טהרות, או לא הכירו בהן כמתורצות.
משנתנו גם קובעת שההלכה שהגרעין אינו מצטרף אינה חלה על כל הגרעינים כפי שהראינו בטבלה, וגם לא בכל התחומים ההלכתיים. לצורך קביעת השיעור המינימלי של איסור טלטול בשבת הגרעין אינו מצטרף ואינו חלק מהערכת גודל הפרי (משנה, שבת פ"ז מ"ד). לעומת זאת ממשנת כלים המזכירה את הנושא ניתן להבין שהמינוח "ככותבת וכגרעינתה" הוא מינוח "גס" המגדיל את הכמות, לפיכך אולי יש להבינו כ"כותבת עם גרעינתה" (משנה, כלים פי"ז מ"ב). זאת בניגוד להבנת המונח בספרות האמוראית (התלמודים לשבת שהבאנו לעיל). אבל לצורכי הלכות תרומה המצב שונה. במשנת תרומות נקבע שהכול תלוי במחשבתו: "גרעיני תרומה בזמן שהוא מכנסן אסורות, ואם השליכן מותרות" (פי"א מ"ה). לעניין ערלה שנינו: "ענקוקלות, והחרצנים, והזגים, והתמד שלהם. קליפי רמון, והנץ שלו. קליפי אגוזים, והגרעינים, אסורים בערלה" (משנה, ערלה פ"א מ"ח). אם כן, גם הענפים וגם הגרעינים הם פרי, וכן בענבים. כאן התפיסה היא כנראה שלא רק האוכל נאסר אלא כל העץ. במשנת טבול יום, לעניין טהרה, שנינו: "היה אוכל זיתים פצועים ותמרים רטובות, כל שהוא רוצה למוץ את גרעינתו, ונפל על בגדיו, ועל ככר של תרומה, טמא. היה אוכל זיתים נגובין ותמרים יבשות, כל שאינו רוצה למוץ את גרעינתו ונפל על בגדיו, ועל ככר של תרומה, טהור" (פ"ג מ"ו). שני תנאים נמנים כאן, שהפרי יהיה יבש ושאדם לא יתכנן להכניסו לפיו, כיוון שאם יכניסו לפיו יירטב. אם שני תנאים אלו נשמרים הגרעין איננו חלק מהפרי. עם זאת אין דיון שם על הצטרפות, אלא רק על הטומאה עצמה. זו בעצם הלכה הקרובה לזו של משנתנו, אלא שמשנתנו עוסקת בתמר, ומתרכזת רק בטיב הפרי, ולא בכוונת האכילה. ההבדל האחרון הוא משמעותי ומלמד על גישות שונות. גם משנתנו מתחשבת במחשבתו של הבעל, אך רק בזיתים וחרובים, ולא ביתר המינים (תמרים וענבים).
בתוספתא שלנו נעשות אבחנות דומות לאלו שבמשנה: "הרוטב שנאכל חציו, וחציו קיים. כנגד האוכל מצטרף, שלא כנגד האוכל אין מצטרף. יבשה כנגד האוכל אין מצטרף, יבשה כנגד האוכל טמא, שלא כנגד האוכל טהור, דברי רבי מאיר, וחכמים אומרים יבשה הכל טהור" (פ"ב ה"א, עמ' 687). הברייתא חוזרת על דין תמר יבש וסותרת את עצמה (אין מצטרף, או טמא) ולמעשה יש שלוש דעות ביבשה: אין מצטרף, טמא וטהור. המינוח "מצטרף" כאן דומה למשנתנו, אבל מכוון למעשה לשאלה אחרת. מדובר בשני מאכלים, והשאלה היא האם הם נחשבים לאוכל אחד. זאת בניגוד לנושא שלנו שבו מדובר בהצטרפות של חלק חיצוני (גרעין, שורש וכיוצא באלו). ריבוי הדעות וגיוונם מעיד שאין כאן כלל הלכתי משפטי, אלא מקרים נפרדים שבכל אחד מהם נקבעה ההלכה (התקדים) בדרך שנקבעה.
במסכת חולין מופיעה הלכה מעינה של משנתנו: "1. טמא ביבישה טהור ברוטב. 2. גרעינין טומאה ברוטב, וטהורה ביבישה. 4. נמצאת אומר טהור ביבישה טמא ברוטב, טהור ברוטב טמא ביבישה" (תוס', חולין פ"א הכ"ג, עמ' 501). בחולין אין דיון בהצטרפות אלא רק אם הגרעין מטמא (טומאת אוכלין), ואנו שומעים שגרעין טהור ביבש וטמא ברוטב, וזו ההלכה במשנתנו. הרישא של התוספתא איננה בגרעין אלא במרכיב אחר (אולי קליפה).
אם כן ההלכה תלויה במידה רבה בטיב הפרי, אך ניכרים גם הבדלי גישה הלכתית עד כמה מחשבות קובעות את ההלכה.
<b>תרגומי שמות מהמשנה בתלמודים</b> 
יש להניח ששומעי המשנה בעבר ידעו לזהות את הצמחים, לפחות את חלקם, גם בשמם העברי. הציבור היהודי בארץ היה דו-לשוני ודיבר עברית וארמית; גם מי שלא הבין עברית על בורייה ידע מהו אזוב. שהרי המעבר בין "אזוב" ל"איזובא" הוא מעבר טבעי שכל דובר עברית וארמית, ולו במקצת, היה מצפה לו<sup class="footnote-marker">24</sup><i class="footnote">ראו נספח ג למסכת שקלים.</i>. התרגומים, אפוא, אינם פירוש למתקשים במשנה זו אלא שייכים לתופעה תרבותית אחרת. את המשנה שיננו ותרגמו בו בזמן לארמית, לפחות את שמות הצמחים ובעלי החיים. לדוגמה, המשנה ביומא מזכירה את קריאת הגבר (פ"א מ"ח). עם זאת, למונח "קריאת הגבר" הוצעו בתלמודים שלושה פירושים שונים. בתלמודים (בבלי, יומא כ ע"א; ירו', סוכה פ"ה ה"ה, נה ע"ג; שקלים פ"ה ה"א, מח ע"ד) מסופר שכאשר ירד רב לבבל הוא שימש מתורגמן (אמורא) בבית המדרש של שילה<sup class="footnote-marker">25</sup><i class="footnote">מתורגמן היה מי שהציע את המשנה בקול רם, וחזר ואמר בקול רם את דברי הרב והסבירם. מן הסיפור משמע שהמשנה במסכתות תמיד (פ"א מ"ב) או יומא (פ"א מ"ח), שבהן נזכר הביטוי "קריאת הגבר", הייתה מוכרת ומקובלת. יתר על כן, נראה שהלימוד היה בארמית. הביטוי "קרא הגבר" מופיע גם בסוכה פ"ה מ"ד. </i>. שילה היה חכם בבלי ותיק, ותורתו היא תורת בבל של סוף תקופת התנאים. הלימוד בישיבה היה בארמית, ורב תרגם את דברי המשנה "קרא גברא" (קרא האיש). לפי ההקשר מדובר בקריאת הממונה או הכרוז המכריז על פתיחת השערים ותחילת העבודה. שילה התפלא מדוע אינו מתרגם "קרא תרנגולא" (קרא התרנגול), ורב עמד על דעתו בתוקף. הוויכוח הוא עימות בין תורת בבל המקובלת ובין סמכותו של רב כמי שבא מארץ ישראל, מחצרו ומבית מדרשו של רבי יהודה הנשיא. בירושלמי הסיפור מופיע פעם אחת בנוסח זה (סוכה שם), ובפעם השנייה נאמר שרב תרגם "אכריז כרוזא" (ירו', שקלים פ"ה ה"א, מח ע"ד). מבחינה עניינית נראה שדווקא החכם הבבלי הוותיק אך נטול היוקרה צדק. "גבר" משמעו, בין השאר, תרנגול, והמונח "קריאת הגבר" הוא מונח מקובל לבוקר המאופיין בקריאת השכווי. הבבלי עצמו מביא הוכחה מברייתא: "היוצא לדרך קודם קריאת הגבר" (יומא כא ע"א). יש לכך ראיות תנאיות נוספות. המונח היה מקובל בארץ ישראל גם בספרות האמוראית, כגון "קרא הגבר אומר ברוך חכם הרזים" (ירו', ברכות פ"ט ה"א, יב ע"ג), וכן: "עד שהיה כל אחד ואחד מגיע לביתו, וממלא לו חבית של מים, ומדליק את הנר, כיון ששקעה החמה קרא הגבר שריין מציקין" (קרא הגבר החלו המציקים – ירו', כתובות פי"ב ה"ג, לה ע"א), וכמותם מקורות נוספים.
כבדרך אגב נמצאנו למדים על נוהג קבוע של תרגום המשנה לארמית בתור מרכיב במהלך הלימוד. לנוהג זה יש רמזים נוספים<sup class="footnote-marker">26</sup><i class="footnote">ראו דיוננו בשקלים פ"ה מ"ג ובנספח א למסכת שקלים.</i>. כך, למשל, בתלמודים מובאים פירושי מילים קשות וזיהויים מסוג אחר<sup class="footnote-marker">27</sup><i class="footnote">עיקר הפירושים הם בירושלמי למסכת כלאים; בתלמוד הבבלי פזורות רשימות דומות אגב סוגיות שונות.</i>. שפת המשנה היא כידוע עברית, אך כל הזיהויים הם בארמית, ולעתים שמות יווניים. המשנה הראשונה במסכת כלאים מונה את סוגי הדגנים, ובבבלי מתורגם: "כוסמין – גולבא, שיפון – דישרא, שיבולת שועל – שבילי תעלא" (פסחים לה ע"א). ייתכן שהיה צורך פרשני להציג זיהוי לשיבולת השועל שהייתה נדירה, אבל קשה להניח שהיה מי שלא הכיר דגן מקובל ככוסמין. המקבילה הארץ-ישראלית מדגישה פן זה ביתר שאת. בירושלמי מובאת מסורת מעניינת: "רבי יוסי בשם רבי חייא בר ווא אשכחון כתיב על פינקסיה דרבי הלל בי רבי וולס (אלס) רבי יונה בשם רבי חייא בר ווא אשכחון כתיב על כותלא דרבי הלל בי רבי אלס פילה, פישונה, גילבונה, מילותה, סרפוונה, פסילתה" (כלאים פ"א ה"א, כז ע"א) [= מצאו כתוב על פנקסו של רבי הלל בן רבי וולס, פילה (פול בארמית), פישונה (ספיר ביוונית), גילבונה (פורקדן), מילותה (טופח), סרפוונה (פול לבן), פסילתא (היא שעועית)]. כפי שהראינו בפירושנו למשנה זו כל השמות היווניים הם תרגומים-זיהויים לשמות העבריים במשנה, והחכם רשם את תרגומם ליוונית המקומית או כפי שהם מכונים בצורה יוונית. ה"מילון" היה רשום על הפנקס או על הכותל. כן עולה ממקורות רבים נוספים<sup class="footnote-marker">28</sup><i class="footnote">ירו', כלאים פ"א ה"א, כז ע"א; פ"ט ה"ב, לב ע"א; בבלי, ברכות מ ע"ב; שבת כ ע"ב; ירו', שם פ"ב ה"א, ד ע"ב; משנה, ראש השנה פ"ב מ"ב ופירושנו לה, ועוד.</i>.
החברה היהודית בארץ ישראל הייתה כאמור דו-לשונית, וכמעט כל אחד ידע ודיבר עברית וארמית<sup class="footnote-marker">29</sup><i class="footnote">על כך ראו בהרחבה בנספח למסכת שקלים.</i>, ובתנאים אלו לא היה צורך בתרגום של המשנה הכתובה עברית, אך לעתים התנהל כנראה הלימוד בארמית ואז נדרש טקסט ארמי, ולכך נועדו תרגומי המילים והמונחים, או שמא היה התרגום חלק מתהליך הבירור, הלימוד והשינון, גם כשלא היה נחוץ. העדויות על כך הן מארץ ישראל ומבבל כאחת, כבר מראשית תקופת האמוראים<sup class="footnote-marker">30</sup><i class="footnote">ראו פירושנו לשקלים פ"א מ"ח; פ"ג מ"ד; סוכה פ"ג מ"ג; פ"ד מ"ה; כלאים פ"א מ"א-מ"ג; שבת פ"ב מ"א, וראו נספח ג למסכת שקלים.</i>.

Mishnah 3

<b>הרימון והאבטיח שנימוק מקצתו</b> [<b>אין</b> ]<b> מצטרף</b> – שני החלקים, הרקוב והטוב, אינם מצטרפים. המילה "אין" נכתבה בצד, ובכל עדי הנוסח "אינו מצטרף" (או בלשון דומה).<b> שלם מיכן ומיכן ונימוק מן האמצע אינו מצטרף</b> – שני החלקים הטובים אינם מצטרפים משום שהאמצע הנמק מפריד ביניהם. נראה שחכמים לוקחים בחשבון שכשיבוא לאכול מהפרי יחתוך את החלק הנגוע (הנימוק), ושני החלקים ייפרדו.<b> הפיטמא של רמון מצטרפת</b> – הפיטמא היא, מן הסתם, החלק המתרומם כלפי מעלה ומהווה בסיס לכתר הרימון (איור 18). פיטמת הרימון היא חלק מהפרי.<b> והנץ שלו אינו מצטרף</b> –הנץ הוא הכתר עצמו.<b> רבי אליעזר אומר אף המשרק טהור</b> – אין הוא חלק מהפרי. המסרק הם השיניים של הכתר.
<b>איור 18א:</b> רימון. מתוך ויקיפדיה, ערך רימון.
<b>איור 18ג.</b> רימון המופיע על רצפת הפסיפס ב"בית הנילוס" בציפורי. צילמה ע' אביטל.
בתוספתא שנינו: "1. עיסה שנלשה במי פירות טהורה שאין לך שמחבר את האוכלין אלא שלשה משקין בלבד. 3. אמרו לו לרבי יהודה לא יד, ולא שומר היא, לא מטמא ולא מיטמא ולא מצטרף עמה. 3. עוקץ הרמון טמאה, רבי אלעזר אומר הנוגע בעמוד טמא, בסיאר ובמסרק טמא" (פ"א ה"ח, עמ' 687). ההלכה הראשונה אינה קשורה למשנתנו אלא למשנת טבול יום פ"ג מ"ד, וראו פירושנו לה. ההלכה השנייה מדווחת על ויכוח בין חכמים לרבי יהודה שנושאו אינו ברור. ייתכן שמדובר במשנתנו, והתנאים מניחים שההלכה שהגרעינים מטמאים ונטמאים היא מדברי רבי יהודה. כפי שראינו במשנה א בפרק הקודם רבי יהודה מסתייג מהכלל של יד ושומר, וחכמים חולקים עליו משום שגרעין התמר אינו יד ואינו שומר. זו כמובן טענה אליבא דחכמים (רבי מאיר) בלבד, ורבי יהודה חולק עליה. ההלכה השלישית עוסקת ברימון וקובעת שהעמוד (הגבעול של העץ?) טמא (משום שהוא יד?). המסרק טמא, בניגוד לדעת רבי אלעזר במשנתנו<sup class="footnote-marker">31</sup><i class="footnote">חילופי הנוסח אליעזר/אלעזר תדירים במשניות, וקשה להכריע האם לפנינו אותו חכם או שני חכמים שונים.</i>, כנראה משום שהוא פארו של הרימון, ונחוץ להגשת האוכל אף על פי שוודאי אינו מאכל. או אולי משום שהוא משמש כחומר צבע? סיאר הוא השֵער שבגומחת כתר הרימון, וגם הוא נתפס כחלק מהפרי, כנראה בגלל מרכיב הנוי שבדבר.

Mishnah 4

<b>כל הקליפות מיטמאות ומטמאות ומצטרפות</b> – כמו המשנה הקודמת גם משנתנו פותחת בכלל. לא נאמר מה סיבתו, האם הקליפה היא חלק מהפרי או שהיא שומר לה. המשנה מדברת על פרי חי ולא על פרי שכבר נסחט, כמו בזגים שבמשנה הקודמת. <b>רבי יהודה אומר שלש קליפין בבצל הפנימית בין שלמה בין קדורה<sup class="footnote-marker">32</sup><i class="footnote">אבל לבצל הרכפה רק קליפה אחת, ראו תוס', מעשרות פ"ג הט"ז.</i></b> – קליפה קדורה היא כנראה קליפה המצויה בקדרה, כלומר מנותקת מהבצל. רמב"ם פירש שהקליפה חתוכה ור"ש שהיא נקובה, ושניהם אינם מסבירים את מקור המילה. <b>מצטרפות האמצעית שלמה מצטרפת וקדורה אינה מצטרפת והחיצונה בין כך ובין כך טהורה</b> – רבי יהודה חולק על חכמים, או אולי רק מפרש אותם. נראה שהעיקרון של המשנה הוא שקליפה שהיא אוכל בעצמה, כלומר שנהוג לאכלה, מצטרפת ומהווה חיבור, וכן משמע מהתוספתא. רבי יהודה אמנם אינו מזכיר את העיקרון הזה, אבל דבריו מתפרשים יפה לאורו. ככל שהקליפה פנימית יותר היא נאכלת יותר, וקליפה מנותקת (קדורה) היא אוכל פחות מקליפה מחוברת.
בתוספתא ההלכות פשוטות ומפורשות יותר: "קליפי פולין והשומשמין אם יש בהן אוכלין מטמאין טומאת אוכלין אין בהן אוכלין אין מטמאין טומאת אוכלין" (תוס', פ"ב ה"ט, עמ' 687). בברייתא יש קביעות שאינן במשנה. יש בה דיון בקליפות לא מדין שומר אלא מדין מזון עצמאי, והכלל הוא שקליפה עם אוכל מצטרפת, כמו עצם שעליה מעט שיירי בשר.
כמו כן: "קליפי מלפין אף על פי שיש בהן אוכל אין מטמאין טומאת אוכלין גרעיני זיתים וגרעיני תמרים ששלקן אינו מטמא טומאת אוכלין כנסן לאוכלן מטמא טומאת אוכלין גרעיני חרובין אף על פי שכינסן לאוכלן אין מטמאין טומאת אוכלין שלקן מטמאין טומאת אוכלין החרצנים והזגין אף על פי שכנסן לאוכלין בטלה דעתו" (תוס', פ"ב ה"י, עמ' 688-687). ברייתא זו צוטטה לעיל במסגרת הדיון בגרעין. אם כן, לא כל הקליפות כאוכל אלא רק קליפות שיש עמהן אוכל, אבל זו שאינה דבוקה באוכל ואינה אוכל בעצמה (כגון קליפת ביצה) אינה אוכל ואינה מצטרפת לאוכל.
כל דיון בכל ה"קליפות" נראה פשטני ובעייתי. יש קליפות שהן ממש חלק מהאוכל (זית, ענב) ויש שאינן ניתנות לאכילה. יש שבהמות עשויות לאכול מהן (מלון, אבטיח) ויש שאפילו הבהמות אינן אוכלות אותם. יש מהן שהן כשומר בלבד (שקד) ויש שמשמשות להכנת מוצרי לוואי כצבע (רימון, אגוז – משנה, שביעית פ"ז מ"ג). יש הנפרדים מהאוכל בבירור (שקד, בוטן) ויש ששיירי האוכל דבוקים בהם תמיד (אבטיח). כל התייחסות כללית נראית סכמטית מדי וממילא חשודה מבחינה הלכתית. ואכן, בספרות ההלכתית מצויות התייחסויות שונות בהתאם לטיב הפרי, כגון "ענקוקלות והחרצנים והזגים והתמד שלהם, קליפי רמון והנץ שלו, קליפי אגוזים והגרעינים אסורים בערלה ובאשרה ובנזיר ומותרין ברבעי" (משנה, ערלה פ"א מ"ח), וכן משמע מהמשנה שם שקליפת הערלה, המשמשת לצביעה, היא תמיד ערלה (משנה, ערלה פ"ג מ"א ומ"ד). כנגד זה, בתוספתא שביעית ההתייחסות היא כללית יותר: "חומר בשביעית שאין במעשר שני, ובמעשר שני שאין בשביעית. שהשביעית עשה בה 1. את המופקר כשמור, 2. ופסולת אוכלין כאוכלין, 3. ואוכלי אדם כאוכלי בהמה, 4. וקליפי אגוזין וקליפי רמונים כיוצא בהן, מה שאין כן במעשר שני" (פ"ז ה"ב). ההלכה הרביעית הנוגעת לקליות היא תוצאה של ההלכה השנייה. הקליפות הן פסולת האוכל ודינן כאוכל, גם של קליפות שאינן ראויות לאכילה אך הן משמשות לצביעה. ברם קליפות שאינן משמשות כלל מן הסתם אינן כאוכל.

Mishnah 5

<b>המחתך</b> – פרי או ירק,<b> לבשל אף על פי שלא מירק</b> – מירק משמעו סיים, כלומר טרם סיים לחתוך, או אפילו שכל חתך בפני עצמו אינו שלם וטרם נוצרה פרוסת פרי.<b>אינו חבור</b> – כבר כל חלק הוא בפני עצמו, כי כוונתו לחלקם. כאן המשנה מכלילה יסוד חדש שעד עתה רק שמענו לו הד. גם במשניות קודמות הופיע העיקרון של "כוונתו", כמו כוונתו לשתלם (ראו פירושנו לפ"א מ"ב), ברם יסוד זה לא הופיע במשנה אלא רק במקבילות. עם זאת הצענו לפרש את המשפט "כגון הסיאה..." (סוף משנה ב) כרומז לכך. במשנתנו מרכיב זה מפורש. יתר על כן. עד עתה דובר בחומר מפוזר שמעשה או מחשבה עשויים להפכו לגוש אחד ("חיבור" לטומאה), וכאן מדובר על גוש אחד שבעצם כבר התחיל לחתכו, אך טרם סיים.
<b>לכבוש ולשלוק</b> – חתך את הפרי חיתוך ראשוני כדי לכבשו (שהטעם ייכנס לכל פינות הפרי), או<b> ולהניח על השלחן</b> – להגשה מפוארת,<b> חיבור</b> – החיתוך אינו פוגע בעובדה שהפרי הוא פרי אחד, החיתוך עצמו משמעותי פחות ממחשבתו. זאת ועוד, הבעל כנראה לא התכוון לחתוך את כל הפרי אלא רק לאפשר למיץ השימור לחדור לפנים הפרי, ולכן נשאר החיבור והפרי הוא אחד. <b>התחיל לפרק אוכל</b> – אוכל שאינו נחתך אלא מתפרק, כגון שקדים; פירוק גרגירי רימונים מהרימון וכיוצא באלה, <b>שהתחיל בו אינו חבור</b> – גם אם עשה כן להגשה, משום שאת הפרות הללו מגישים נפרדים, מעט גרגירי רימון עם דבש או תבלין אחר בכלי בפני עצמו, [<b>ו</b> ]<b>האגוזים שאמנן</b> – וכן <b>הבצלים שחמרן</b> – רמב"ם ור"ש מפרשים שאגד את האגוזים, והר"ש אומר שחרז אותם על חוט. בעל פירוש הגאונים גרס כאן "האגוזים שחמרן והבצלין שעמרן", שניהם מלשון ערֵמה (כאוסף לעמיר), ושניהם אותה מילה בחילוף הגרוניות. <b>הרי אילו חבור התחיל לפרק באגוזים ולפלק</b> – צריך להיות לפקל,<b> בבצלים אינו חבור</b> – הפירוק והפיקול הם היפוכו של "אמנן" ו"חמרן". כן שנינו לעניין בהגדרת גמר מלאכה: "הפרד והצמוקין והחרובין משיעמיד ערימה, הבצלים משיפקל, ואם אינו מפקל משיעמיד ערימה. התבואה משימרח, ואם אינו ממרח עד שיעמיד ערימה" (משנה, מעשרות פ"א מ"ו). הירושלמי מסביר שמדובר בהרמת הפודגרה (מעשרות פ"א ה"ו, מט ע"א), ונראה שהכוונה לקינוב הגבעול. אמון האגוזים הוא אפוא הכנת הערֵמה<sup class="footnote-marker">33</sup><i class="footnote">פליקס, עצי פרי, עמ' 171, ללא ראיה נוספת.</i>, ויש שתי אפשרויות לגמר מלאכה: או הכנת ערמה לקראת מכירה או תחילת הטיפול בהכנת הבצלים והאגוזים לאכילה בבית.
המקבילה בתוספתא היא: "התחיל לפרק באגוזין ולקלף בבצלים, אף על פי שיש לפניו מאה כור אינו חיבור. היו שניים או שלשה והתחיל באחד מהן, זה שהתחיל בו אין חיבור והשאר חיבור, ובן עזאי אומר טהרו שלשתן..." (פ"ב הי"ג, עמ' 688). "לקלף" הוא פירוש ל"לפקל", אך כנראה אינו פירוש נכון, ויש להתייחס לתוספתא כאל פרשנות של מי שכבר איבד חלק מהרֵאליה של הטיפול בבצל. מעבר לכך, התוספתא מפרטת את מסקנת המשנה.
<b>האגוזים והשקדים</b> – הנמצאים בערמה,<b> חבור משירסס</b> – ב-<b>מנ</b> "יבסס" או "יבסם"<sup class="footnote-marker">34</sup><i class="footnote">ב-פב הדף קרוע.</i>, וזו גרסה יחידאית הבטלה נוכח עדות שאר עדי הנוסח. במשנה הבאה נאמר שבביצה מגולגלת נוגסים ובשלוקה מרססים, וכפי שנראה הכוונה לריסוק הביצה. כמו כן: "רבי יוחנן ורבי שמעון בן לקיש, תריהון אמרי: לעולם אינו חייב עד שישבור עצם שיש עליו בשר וממקום בשר, רבי יעקב בר אחא אמר, שמואל בר אבא בעי, מעתה לעולם אינו חייב עד שיטול אבן וירסס, עצם, לחייב על כל עצם ועצם" (ירו', פסחים פ"ז הי"א, לה ע"ב). אם כן, שבירת עצם של קרבן פסח היא רק כשהוא מרסק את העצם. כמו כן: "רבי אבהו בשם רבי יוסי בן חנינה, אכל חמשה נמלים כאחת בהעלם אחד חייב על כל אחת ואחת משום בירייה. רססן ואכלן אינו חייב אלא אחת, והוא שיהא בהן כזית. אכל מן הריסוסין ויש בהן כזית חייב" (ירו', נזיר פ"ו ה"א, נד ע"ד). ריססן הוא כשריסק את כל הנמלים ואכל כזית שיש בו מספר גדול של נמלים מרוסקות. אם כן גם כאן האגוז הוא חיבור (יחידה אחת), עד שיתחיל לרסקו. התוספתא מוסיפה שהוא הדין גם ב"מלפפין" (מלפפון – פ"ג ה"ד, עמ' 688). אבל בהמשך התוספתא נוסף: "האגוזין והשקדין אף על פי שריסס חבור עד שיתחיל לפרק. ביצה שלוקה וביצה טרמיסה אף על פי שריסס חיבור עד שיתחיל לקלף" (פ"ב הט"ו, עמ' 688). התוספתא חולקת על משנתנו ורואה בפירוק שלב מתקדם יותר, אחרי הריסוס. הכוונה כמובן לא לערמת האגוזים אלא לאגוז יחיד שחדל מלהיות חיבור, לא במכה הבאה לרסק את הקליפה אלא בהסרתה ובפירוק האגוז לאחר שהקליפה כבר נסדקה.

Mishnah 6

<b>ביצה מגולגלת</b> – ביצה מגולגלת היא כנראה ביצה רכה, "שכן דרך החולה לוכל פתו בה" (ירו', נדרים פ"ו ה"א, לט ע"ג), ואותה גומעים (שותים – בבלי, עירובין מא ע"א). במשנתנו היא עומדת בניגוד לביצה השלוקה המבושלת היטב, שהיא גוש שניתן לריסוק. במשנת נדרים (פ"ו מ"א) ביצה שלוקה עומדת בניגוד לביצה "טרמיטא". "טרמיטא" (או "טרמיטן" ונוסחאות קרובות) היא המילה היוונית טרומטון (τρομητόν – trometon) שמשמעה רותת. הכוונה לביצה שבושלה בצורה קלה ביותר. הבבלי מתאר בהפרזה שרק עבדים מומחים ביותר יודעים להכין ביצה כזאת שמבושלת בצורה מינימלית (אלף פעמים במים חמים ואלף פעמים במים קרים – נדרים נ ע"ב). אין ספק שהכנת ביצה רכה בעלת קושי מסוים מחייבת דיוק. היום משתמשים לשם כך בשעון, וכלי כזה היה גם בידי קדמונינו, וגם בלי שעון ניתן להכין את המאכל ברמת הקושי המבוקשת. דומה שהתיאור בבבלי הוא הגזמה, ואולי גם הגזמה של גברים שלא הכינו מימיהם ביצה רכה. הירושלמי (נדרים פ"א ה"א, לט ע"ג) מסמיך לטרמיטן את ביצת ה"רופיטון" (ῥοφητόν – ropheton), שאף היא ביצה רכה<sup class="footnote-marker">35</sup><i class="footnote">קרויס, ארכאולוגיה, ב א, עמ' 275.</i>.
<b>עד שייגס</b> – נגיסה היא מעין הצהרה רשמית על פירוק הביצה. עד עתה הייתה גוש אחד, ועתה היא מתחלקת. נראה שהרקע הרֵאלי למשנה הוא העובדה שבדרך כלל לא אכל אדם אחד ביצה שלמה, מטעמים כלכליים. זו אחת העדויות לרמה כלכלית נמוכה שהייתה רמת החיים המקובלת בציבור היהודי בתקופת המשנה. <b>ושלוקה עד שירסס –</b> בביצה מבושלת תחילת האוכל היא ריסוק הביצה, ואז הביצה חדלה מלהיחשב כגוש אחד. <b>עצם שיש בו מוח</b> – שאותו מוצצים בהנאה ובקולות מציצה נלווים,<b> חבור עד שירשם</b> – ב-<b>מל</b> , <b>מנ</b> , <b>מפ</b> "שירסס", ב-<b>פב</b> "שירסט", ב-<b>מ</b> "שירוצץ". הנוסחה האחרונה נראית בעינינו הסבירה ביותר; ביצה מבושלת מרסקים את קליפתה, ועצם צריך לרוצץ, כלומר <b>לרסק</b> את העצם כדי להגיע לחלק הטעים. אכילת עצמות היא שוב עדות לרמת חיים נמוכה; עשירים הביאו עוד מנת בשר ולא גירמו את העצמות<sup class="footnote-marker">36</sup><i class="footnote">יוספוס, קד', יב 214-213, מספר כיצד הורקנוס, בנו של יוסף בן טוביה, משתתף בנשף בחצר מלך מצרים, והסועדים המבקשים להעליבו מעבירים אליו את העצמות כדי לרמוז שהוא עושק את משלמי המסים שלו כמו שעני אוכל את הבשר כולל העצמות. הורקנוס "מסביר" שהם אוכלים כמו כלבים (בשר עם עצמות) ורק הוא האוכל כבן אדם, מותיר את העצמות. על כל פנים משתמע שאכילת עצמות היא מעשה כלבים, ואולי גם עניים. </i>.<b> הרמון שפרדו</b> – פירק את הגרעינים,<b> חבור עד שיקיש עליו בקנה</b> – תמיד נשארים גרגרים בקליפת הרמון. הדרך להוציאם, ובכלל להוציא את הגרעינים ללא טרחה רבה, היא להפוך את קליפת הגרעין ולהקיש עליה מכל הצדדים.<b> כיוצא בו שלל הכובסים</b> – שלל הכובסים נזכר עם שלשלת המפתחות (משנה, פרה פי"ב מ"ט). הכובסים הם תופרי הבגדים, או אלו המקבלים בגדים לכביסה. "שלל הכובסים" הוא "תפירת הכובסין, לפי שהכובסין תופרין את הבגדים, או הכובסים שרק מכבסים את הבגדים, תופרים מהם שרשרת, כדי שיהא קל להם בכבוסם להגביהן ולהניחן, ואינה תפירה יציבה" (רמב"ם בפירושו למשנה). ערוך השלם פירש שהמילה היא שולל שֶלֶל שמשמעו תופר תפירה קלה, כמו "על כל המתים כולן שולל לאחר שבעה, ומאחה לאחר שלשים, על אביו ועל אמו שולל לאחר שלשים ואינו מחאה (מאחה) לעולם" (שמחות פ"ט ה"ח, עמ' 171; ירו', מועד קטן פ"ג ה"ח, נב ע"ג). "שולל" כאן הוא אפוא תופר תפירה קלה. כן פירש ר"ח<sup class="footnote-marker">37</sup><i class="footnote">ראו ערוך השלם, כרך ח עמ' 84. </i>. הכובסים כיבסו את הבגדים במים זורמים ולכן תפרו אותם יחדיו כדי שלא יתפזרו. משנת כלים מונה את מספר הבגדים שנהוג לחבר יחדיו לשלב הכביסה (כלים פכ"ח מ"ב). במשנה כלאים שרשראות אלו מכונות "אותות הכובסים" (פ"ט מ"י), ואולי הם גם סימנים שתפרו על בגדים כדי שיזוהו ויוחזרו לבעליהם.
<b>והבגד שהוא תפור בכלאים חבור עד שיתחיל להתיר –</b> כל אלה אמורים בעתיד להיות מותרים, והחיבור שלהם אינו תקין מבחינה הלכתית, אבל בפועל הוא חיבור, לפיכך כל עוד הבגדים מחוברים הם חיבור לעניין טומאה עד שיתיר. עד עתה דנה המשנה רק בחיבור לעניין טומאת אוכלין, ואילו במשפט האחרון השוותה טומאת אוכלין לכל כלי אחר לעניין חיבור לטומאה.

Mishnah 7

<b>עלי ירקות ירוקין מצטרפין</b> – משום שהם ניתנים למאכל,<b> לבנין אין מצטרפין</b> – שכן אינם אוכל. במשנה זו אין ביטוי להגדרות של "יד" ו"שומר" אלא אם העלים נאכלים או לא. <b>רבי אליעזר בר צדוק אומר לבנין מצטרפין באכרוב מפני שהן אוכל</b> – לכרוב עלים לבנים, ולפני האכילה תולשים אותם, לכן ברור שהם חיבור, שכן העלים הם גוף המאכל. לכאורה משתמע ממשנתנו שתנא קמא חולק על כך וסובר שעלי כרוב לבן אינם מצטרפים. קשה להניח שתנא קמא סבור היה שהעלים אינם אוכל. הכרוב היה ענף יצוא חשוב של המושבות היווניות בקירניקה<sup class="footnote-marker">38</sup><i class="footnote">דלבי, סעודות, עמ' 86.</i> ולא התאזרח מחוץ לה, וייתכן שתנא קמא מוסר מסורת היסטורית שהייתה מקובלת עוד לפני שהיה הכרוב נפוץ בארץ. ייתכן גם שהכרוב נחשב למזון מיוחד ובגלל מחירו לא נחשב לירק רגיל, או אולי שתנא קמא התכוון לכל העלים הלבנים האחרים, שהם בלתי מוכנים לאכילה, ובאמרו את הכלל לא חשב על הכרוב, ואין כאן מחלוקת אלא כלל ויוצא מן הכלל. מכל מקום, מעמדו של הכרוב שונה מזה של יתר הירקות לעניין שביעית<sup class="footnote-marker">39</sup><i class="footnote">לעיל פ"א מ"ד; שביעית פ"ט מ"א.</i>. אם הפירוש הראשון נכון, הרי שזו עדות כרונולוגית חשובה להתגבשות קדומה של רשימת הירקות והכללים (עוד לפני רבי אלעזר ברבי צדוק, ולפני התפשטות הכרוב בארץ). איננו יודעים מתי חדר הירק למזרח. <b>ובחזרין</b> – חזרת היא מה שנקרא היום סלק. עליה הבשלים ירוקים וניתנים לאכילה. אבל כשהם בוסריים הם לבנים, ואף על פי כן הם מטמאים, <b>מפני שהן משמרין את האוכל</b> – הם "שומר" ולכן הם מטמאים ונטמאים, אך אין הם מצטרפים.

Mishnah 8

<b>משנה זו חורגת מדיני חיבור, אך קשורה למשנה הקודמת שכן בשתיהן מדובר על מיעוך ומדידת גודל.
<b>עלי בצלים ובני בצלים אם יש בהן ריר</b> – אין הם יבשים לגמרי ועדיין ניתן לאכלם, <b>משתערין בכמות שהן</b> – המשנה מבליעה את ההנחה שהם בוודאי טמאים (כאוכל), ובלבד שיש בהם כ"שיעור". כל זה נכון, אך המשנה עוסקת בשאלה אחרת, כיצד מחשבים את השיעור. האם יש למעוך את העלים ולקבל שיעור נטו, או להתחשב בשטחם הגדול. <b>אם יש בהן חלל ממעך את החללן</b> – לפיכך מספר עלים יחדיו יהיו כשיעור. שני המשפטים סותרים במידה מסוימת זה את זה. "כמות שהן" משמעו לכאורה ללא דחיסה, אבל המשנה רואה ב"דחיסה" את המיצוי של "כמות שהן". כפי שהערנו בפירושנו למשנה ב זו גם מסקנת התלמודים. <b>פת ספוגנית</b> – פת מאווררת שיש לה כושר ספיגה גדול. בכתב יד פרמא: "ספונגית".<b> משתערת בכמות שהיא אם יש בה חלל ממעך את חללה</b> – כמו העלים.<b> בשר העגל שנתפח ובשר זקנה שנתמעט משתערין בכמות שהן</b> – ומן הסתם אין צורך למעך את חללם. התביעה למיעוך החלל צריכה הייתה להופיע בהלכות אחרות העוסקות בשיעורים, כגון בשיעור מצה בפסח, בשיעור כזית לחם ועוד ועוד. היא אינה מופיעה במקורות התנאיים אלא כאן, וכן היא מופיעה במקורות האמוראיים רק לגבי מינימום ההוצאה בשבת<sup class="footnote-marker">40</sup><i class="footnote">אבל התביעה הזאת מופיעה בתלמודים למשנת שבת פ"ח מ"ב, ראו פירושנו לה. בירושלמי זו הפרשנות הברורה של התלמוד, ובבבלי מתנהל דיון על כך. ראו ירו', יומא פ"ח ה"ב, מד ע"ד; בבלי, עט ע"ב. </i>. יתר על כן, ניתוח מקורות אחרים מצביע על כך שבדרך כלל נקבעו שיעורים לפי הגודל ולפי הנפח, ולא עלתה ההצעה למעך את החלל. כך, למשל, כלי חרס שניקב שיעורו נמדד ביכולתו להכיל חפץ; חבית שבורה צריכה להכיל כגרוגרת; אלפס וקדרה כזית וכן הלאה (משנה, כלים פ"ב מ"ב), או מידות דומות אחרות (משנה, כלים פי"ז מ"א-מ"ה). במשנת כלים ודאי מדובר על פרי שלם ועל גודלו הרֵאלי עם הגרעין ללא מעיכה. גם במשנת חולין פ"ז מ"ג מדובר על גיד הנשה כזית, והכוונה בוודאי לאורך הגרעין ולא לנפחו הדחוס, שכן הנפח הדחוס של כל הגיד אינו כזית. נראה, אפוא, שבדרך כלל לא העלו המקורות התנאיים את שאלת הגרעין והמעיכה. זו עלתה בעיקר בתקופה המאוחרת, ובמסכת עוקצין. זו אולי עדות לכך שהמשנה שלנו נערכה בשלב מאוחר ביותר של תקופת התנאים, ועסקנו בכך במבוא.

Mishnah 9

<b>המשנה אינה קשורה לקודמתה, ולדעתנו היא התחלה של יחידה חדשה והיא הכשר אוכלים. במשנה א בפרק הבא מתחילה היחידה עצמה (במשנה ריבועית), אבל הקשות שבמשנתנו עדיין איננה אוכל, וכן במשנה הבאה מדובר על אוכל (ירק) הגדל בעציץ, האם הוא נחשב לאוכל, ובכך מהוות שתי המשניות (ט-י) פתיחה או קישור לגוש הגדול הדן בחיבור (פרק ג).
<b>קשות</b> [<b>שנטעה</b> ]<b> בעציץ</b> – לפי המשך המשנה יש לפרש שמדובר בעציץ שאינו נקוב, כלומר הקשות איננה נחשבת לצמח המחובר לקרקע ומקבלת טומאה. מפשט משנתנו אפשר היה להבין שהוא הדין גם בעציץ נקוב, אבל אנו מקבלים את החלוקה המקובלת להלכה, משום שהיא מופיעה בהמשך. <b>והגדילה ויצאה חוץ לעציץ טהרה</b> – לפי ההמשך היא נטמאה בעציץ, אבל הוצאתה מהעציץ הופכת אותה למשהו חדש הפטור מטומאתה הישנה. לא נאמר ששתלו אותה בקרקע. ההלכה חוזרת בקצרה בתוספתא: "היה משקה בעציץ שאינו נקוב, ונפלו משקין על גבי קישות ונטמאת. הגדילה<sup class="footnote-marker">41</sup><i class="footnote">כך בכתב יד וינה.</i> ויצאת חוץ לעציץ, טהורה" (פ"ב הי"ח, עמ' 688).<b>אמר רבן שמעון</b> – ביתר עדי הנוסח ר', ואי אפשר לדעת האם זה רבי או רבן. בכינוי "רבן" משתמשים רק לנשיא, ואז הכוונה לרבן שמעון בן גמליאל הנשיא, ברם הוא מכונה תמיד על שם אביו. מכל מקום, לפנינו חריג: או שהוא רבן שמעון בן גמליאל ונקרא ללא שם אביו, או שהכלל ש"רבן" הוא רק הנשיא איננו כלל מלא. יש לומר שהמונח "רבי" או "רב" קוצר לר' ולפיכך ספק אם אכן הכלל שנקטנו בו עומד בבדיקה של כתבי היד, ואם אכן זו הייתה כוונת המעתיקים, או שהכלל הוא רק של מעתיקים מאוחרים. <b>מה טיבה ליטהר<sup class="footnote-marker">42</sup><i class="footnote">ראו בבלי, חולין קכח ע"א המצטט את משנתנו, ללא תוספת הסבר. </i></b> – בשאלה. במה נטהרה הקשות, הרי היא נשארה בטומאתה?<b>אלא הטמא בטומאתו והטהור יאכל</b> – אם בעציץ הייתה טמאה היא נשארת בטומאתה, ואם הייתה טהורה הרי היא עתה בטהרתה. הביטוי "מה טיבה" בהקשר זה הוא ייחודי למשנתנו. הוא אמנם מופיע במקורות אמוראיים נוספים, אך במשמעותו המילולית בלבד. הביטוי "הטמא בטומאתו..." מופיע במנחות (פ"ב מ"ב), אך שם הוא לעניין אחר. אם יש שתי חלות, אחת טמאה ואחת טהורה, הרי לדעה זאת לכל אחת דין שונה. אם כן, לפנינו שני מונחים ייחודיים. ייחוד נוסף יש בכך שהמשנה אינה משתמשת במונח "עציץ שאינו נקוב", וגם במשנה הבאה לא נעשה שימוש במונח הברור "עציץ נקוב".
התפיסה שצמח הגדל בעציץ מקבל טומאה מעוררת סדרת שאלות. אמנם נכון שהעציץ הנקוב אינו כקרקע (משנה, דמאי פ"ה מ"י; כלאים פ"ז מ"ח; שבת פ"י מ"ו), אך קשה להאמין שהצמח קיבל טומאה לפני שנגמרה מלאכתו, לפני שנתלש ולפני שהורטב. יש לומר, אפוא, שגם הלכה זו מתעלמת מכלל שאלות טומאה וטהרה ומתמקדת בנושא המעניין אותה, במנותק מכלל מערכת הטהרה.
במקורות הארץ-ישראליים מופיע העציץ כמעט אך ורק בהקשר של זריעה בתוכו, וחוזרת האבחנה בין עציץ נקוב, שיש לו חור בתחתיתו<sup class="footnote-marker">43</sup><i class="footnote">מהתוספתא, פ"ב הי"ז-הי"ח, עמ' 688, משמע שרק נקב בתחתית הופך את העציץ לנקוב. </i>, ובין עציץ שאינו נקוב. בבבל העציץ מופיע גם ככלי רגיל יותר ונזכר מאכל הנמצא בתוך העציץ, ו"עציצא דבית הכסא" ששימש לריכוז מי שופכין (בבלי, מגילה טז ע"א). במשנה הארץ-ישראלית נזכר עוד העציץ ככלי שהסייד משתמש בו לשמירת הסיד בזמן העבודה (משנה, מקוואות פ"ב מ"ח). הווה אומר, מדובר בכלי עם פתח רחב במיוחד שניתן להכניס בו את מברשת הסייד. סדרת מקורות אחרת מדברת על ה"שותה בעציצו": "האונס שותה בעציצו והמפתה אם רצה להוציא מוציא. כיצד שותה בעציצו, אפילו היא חגרת, אפילו היא סומא, ואפילו היתה מוכת שחין. נמצא בה דבר ערוה או שאינה ראויה לבא בישראל, אינו רשאי לקיימה, שנאמר (דברים כב כט) ולו תהיה לאשה, אשה הראויה לו" (משנה, כתובות פ"ג מ"ד-מ"ה). אם כן, "שותה בעציצו" הוא מונח למי שצריך לקיים אישה שאנס, בכל מחיר. ייתכן שהדימוי בא מהתחום החקלאי, שותה מעציצו כמו צמח בעציץ שאינו יכול להיזון אלא ממה שיש בעציץ, או אולי עוקצו של המשפט הוא שהעציץ הוא "עציצא דבית הכסא". מהעציץ שותים מי שופכין, וזהו עונשו של האנס שנגזר עליו לשתות מים אלו. אם אכן פירוש זה נכון הרי שהמשנה הכירה אותו מטבע לשון שכמותו מצאנו רק בתלמוד הבבלי.
כל אלו הם היוצאים מהכלל; בדרך כלל שימש העציץ לזריעה ולנטיעה. עציץ נקוב נחשב לקרקע ועציץ שאינו נקוב למנותק מהקרקע. במשמעות זו העציץ מופיע בסדרה ארוכה של הקשרים בדיני כלאיים (האם הצמח בעציץ נחשב לזרוע), בדיני שבת (האם תלישת הצמח היא קצירה), שביעית (האם שביעית חלה על הנטוע בעציץ) ושאלות דומות<sup class="footnote-marker">44</sup><i class="footnote">בראנד, שם, וכגון משנה, כלאים פ"ז מ"ז; שבת פ"י מ"ו; תוס', ערלה פ"א ה"ג ועוד. </i>.
במקורות אין תשובה ברורה לשאלה מדוע נטעו או זרעו בעציץ, וברור שהחקלאות העיקרית הייתה קשורה ישירות לקרקע. עם זאת, השימוש בעציץ היה נפוץ למדי. בדרך כלל מדובר על ירקות או זרעים בעציץ<sup class="footnote-marker">45</sup><i class="footnote">משנתנו; תוס', פ"ב הי"ז, עמ' 688; בבלי, גיטין כב ע"א ועוד; ירו', שבת פ"י ה"ו, יב ע"ד. </i>, אם כי גם על גפן הנטועה בעציץ (ירו', כלאים פ"ז ה"ו, לא ע"א; תוס', ערלה פ"א ה"ג). את הזרעים זרעו בעציץ כדי לגדל מהם צמח הראוי לנטיעה בשדה, או כדי לבדוק את הזרעים. המגדל היה זורע מדגם קטן מזרעים שקנה בעציץ כדי לבדוק את כושר הנביטה שלהם: "אין בודקין את הזרעים בגללים, אבל בודקין אותן באדמה ובעציץ ומשיירין משביעית למוצאי שביעית" (תוס', שביעית פ"א הי"ב). כמו כן טמנו את הזרעים בעציץ כדי שיישמרו, בתנאים טבעיים, לשנה הבאה: "הטומן את הלוף בשביעית, רבי מאיר אומר דרך ארץ טומנו בעציץ כדי שלא יצמח, אף על פי שאין ראיה לדבר זכר לדבר, ונתתם בכלי חרש למען יעמדו ימים רבים" (תוס', שם פ"ד ה"ב).
השימוש בעציצים הוא אחת העדויות המרתקות לרמת התחכום של החקלאי הקדום. מטרתו לאפשר בדיקה, טיפוח והפקת זרע כאשר ברור שהגידול המסחרי הוא בשדה רגיל. את העציץ הניחו על הקרקע בבית או בשדה הנטוע או הזרוע, או על גבי יתדות (תוס', פ"ב הי"ז, עמ' 688; בבלי, גיטין ז ע"ב – איור 19).

Mishnah 10

<b>המשנה קשורה לקודמתה העוסקת גם היא בדיני עציץ, אבל שתי המשניות מהוות סטייה מהנושא הקודם (חיבור).
<b>כלי גללים וכלי אדמה שהשרשין יכולין לצאת בהן</b> – עציץ או שוקת מאבנים, מאדמה מהודקת או מגללים שהשורש מצליח לבקע את קרקעיתם ולהתחבר לקרקע. כפי שנראה להלן הם נחשבים לעציץ שאינו נקוב. <b>אינם מכשירים את הזרעין</b> – העציץ נזכר רבות בקשר לזרעים, אך במקרה זה אזכור הזרעים הוא מקראי. הכוונה לכל הכשר טומאה. ירקות הצומחים על השיח שבעציץ נחשבים לתלושים ולכן אם נפלו עליהם מים הם מקבלים טומאה. זהו הכשר טומאה הנדון רבות במשנה, ומוקדשת לו משנת "מכשירין". הפסוק בתורה העוסק בהכשר מדבר על זרע, ולפיכך גם משנתנו, העוקבת אחר לשון המקרא, מדגימה את ההלכה בהכשר זרעים. <b>עציץ נקוב אינו מכשירין את הזרעים</b> – משום שהוא כקרקע ואין הכשר זרעים (פרות) לפני סיום הקטיף, <b>ושאינו נקוב מכשיר את הזרעים</b> – כלי הגללים נחשבים לעציץ שאינו נקוב. <b>כמה שיעורו של נקב</b> – ועדיין לא יהא זה עציץ נקוב?<b> כדי שיצא בו שורש קטן</b> – התוספתא מסבירה מדוע עציץ זה נחשב לכלי שאינו נקוב: "ואם יש על גב נקב עפר כל שהוא, מכשיר את הזרעים" (פ"ב הי"ז, עמ' 688). האדמה שעל הנקב סותמת את העציץ ולכן הוא נחשב לכלי שאינו נקוב. כך גם עציץ שאינו נתון על הארץ: "עציץ נקוב שנתנו על גבי שתי יתידות, אפילו גבוה מן הארץ אמה, מכשיר את הזרעים. במה דברים אמורים, מלמטה<sup class="footnote-marker">46</sup><i class="footnote">שרחוק מן הקרקע מלמטה.</i>, אבל מלמעלה<sup class="footnote-marker">47</sup><i class="footnote">שרחוק מהגג. אין לכך חשיבות והוא נשאר "נקוב".</i> אין מכשיר את הזרעים, ואם יש על גב נקב עפר כל שהוא מכשיר את הזרעים" (תוס', שם).
הלכה זו, המבדילה בין עציץ נקוב לשאינו נקוב לעניין הכשר פרות, חוזרת בתוספתא כלאים: "המעביר עציץ נקוב בכרם, אם הוסיף מאתים אסור<sup class="footnote-marker">48</sup><i class="footnote">שכן הזרעים גדלו בכרם ויש בכך עברה על דיני כלאיים. ראו פירושנו לכלאים פ"ו ה"א. </i>. אבל אין מתקדש עד שיניחנו תחת הגפן. רבי שמעון אומר אין בין עציץ נקוב לשאינו נקוב אלא הכשר זרעים בלבד" (פ"ד הי"ג). רבי שמעון סבור שבדרך כלל עציץ נקוב ושאינו נקוב דינם שווה (לעניין כלאיים ואולי גם לעניינים אחרים, כגון שבת?), ורק לעניין הכשר זרעים דינם שונה. כן קובע הירושלמי המביא שתי דעות אמוראיות, האחת בסתם המבחינה בין עציץ נקוב לשאינו נקוב והאחרת הקובעת שכל זה רק לעניין הכשר, ש"התורה ריבת בטהרת זרעים" (ירו', שבת פ"י ה"ז, יב ע"ד).
התפיסה שאם הנקב סתום אין העציץ נקוב קשה. הרי בדרך הטבע אם בעציץ שיח כלשהו יש סביב השיח אדמה, וכך נסתם הנקב באדמה, אבל כל יתרונו של העציץ הנקוב הוא בכך שהאדמה מחלחלת, מעבירה מים מהעציץ לקרקע וחומרים נשאבים מהקרקע לעציץ, והשורש מפלס את דרכו לעבר הנקב, כל זאת אף על פי שבפועל הנקב סתום. מצד שני אי אפשר לומר שהעציץ במשנתנו נחשב לנקוב, שכן הדבר עומד בניגוד לתוספתא ולכל המקבילות.
<b>מילאהו עפר על<sup class="footnote-marker">49</sup><i class="footnote">ב-מ, מל, מפ, פב ועוד: "עד". </i></b> – "על" במשמעות של "עד" (משנה, כלאים פ"ה מ"ה; ידים, פ"ד מ"א [לפי כתב יד קופמן]; תוס', בבא מציעא פ"ט הי"ח ועוד),<b> שפתו הרי הוא כטבלא שאין לה לזביז</b> – אם העציץ מלא הרי שאין לו כלי קיבול וממילא אין הוא מקבל טומאה, שכן הוא איננו כלי (משנה, כלים פ"ב מ"ג). אין לפרש שעציץ כזה אינו מכשיר זרעים, שכן אם הוא מלא אין בו פרות נוספים חוץ מעפר. התוספתא עוסקת במקרה דומה, אך לא בעציץ מלא: "טבלה שיש לה ליזביז, וחוטה<sup class="footnote-marker">50</sup><i class="footnote">בכתב יד וינה "הטה", וצריך להיות "מוטה".</i> על צדה, אינה מכשרת את הזרעים" (פ"ב הי"ח, עמ' 688).

Chapter 3



Mishnah 1

<b>יש צריכין הכשר ואין צריכין מחשבה</b> – הפרטים יובהרו להלן.<b> מחשבה והכשר</b> – הם אינם מזון וצריכים את שני המרכיבים, גם תכנון לאכילה וגם הכנה.<b> מחשבה ולא הכשר</b> – והצלע הרביעית היא:<b> ולא הכשר ולא מחשבה</b> – כלומר שמטיבם הם אוכל שלם. עד כאן הכותרת של הפרק.
<b>כל האוכלין המיוחדין לאדם צריכין הכשר ואינן צריכין מחשבה –</b> זו הצלע הראשונה. אוכל רגיל של אדם אינו צריך מחשבה, שכן הוא מיועד לאדם. אבל צריך "הכשר", כך שיהא מוכן לאכילה. "מחשבה" ו"הכשר" הם מונחים בסגנון אחד; בטהרות סגנון אחר המביע אותה הלכה: "כלל אמרו בטהרות, כל המיוחד לאוכל אדם טמא, עד שיפסל מאוכל הכלב, וכל שאינו מיוחד לאוכל אדם, טהור עד שייחדנו לאדם" (משנה, טהרות פ"ח מ"ו). "עד שייחדנו" הוא המונח המקביל אצלנו ל"מחשבה". כלל בניסוח אחר, הקרוב יותר למשנתנו, מצוי שם בפ"א מ"א, ושם ננקטים המונחים "מחשבה" ו"הכשר": "שלושה עשר דבר בנבלת העוף הטהור, צריכה מחשבה ואינה צריכה הכשר". נבלת עוף טהור ראויה לאכילה, ולכן אין צורך בהכשר מיוחד. אבל פסולה לאכילת יהודי, והמחשבה הנדרשת היא תכנון להאכיל בעוף את הנכרי שאינו גר בשכנות ואין עמו קשרי מסחר רגילים. אגב כך אנו שומעים שתי הבהרות חשובות: "מוכשר" הוא מה שראוי לאכילה אף שעדיין נזקק לבישול או להתאמה לסעודה, אבל הוא מוכשר באופן כללי. מה שיותר חשוב הוא ש"אדם" עומד לא רק בניגוד לכלב אלא גם בניגוד ל"לא יהודי". לפנינו הלכה שבמקורה עוסקת בעולם מנקודת המבט הייחודית של העם היהודי.
הכלל הוא כלל בסיסי ביותר, ואף על פי כן במקבילה בטהרות (פ"ח מ"ו) רבי יוחנן בן נורי חולק עליה. במקבילה בתוספתא (טהרות פ"ט הי"ד, עמ' 670) הוא חולק בשם חמישה זקנים, ולא ברור על מה הוא חולק. האם לדעתו אכילת כלב נחשבת למוכן, או שהוא חולק על דינו של גוזל שנפל, או שהוא חולק על כל ההלכה בדבר הצורך בהכשר אכילה. חמישה הוא מספר המסמל חבר שיפוטי, כלומר הדעה החולקת הייתה מבוססת למדי.

Mishnah 2

<b>החותך מן האדן</b> – האדם, כלומר חותך אבר מן החי לאכילה,<b> ומן בהמה</b> – חותך אבר או בשר מבהמה חיה,<b> ומן החיה מן העופות ומנבלת עוף הטמא</b> – האסור באכילה ליהודי,<b> והחֵלֵב</b> – האסור באכילה ליהודי. כל אלה צריכים מחשבה, שכן סתם אדם (יהודי) מנוע מלאכלם, וגם צריכים מחשבה שכן גם גויים אינם אוכלים אבר אדם חי. איננו חושבים שהמשנה התכוונה בהכרח לרמוז שהגויים אוכלים בשר אדם. החותך אבר מאדם מובא לא כמקרה רֵאלי בהכרח, אלא כניגוד משפטי לחותך אבר מבהמה. עם זאת אולי ניתן לפרש את המשנה כרמז לכך (לאכילת בשר אדם), וזה חלק מהתמונה הדמונית שמציירים חז"ל את הנכרים (וכנראה גם להפך). <b>בכפרין</b> – כל זאת בכפרים. המשנה מניחה שבכפר אין נכרים ויהודים ודאי לא יאכלו בשר מגואל זה, לכן הבשר אינו מיועד בשלב זה לאכילה, וממילא אין חלות עליו הלכות טומאת אוכלין. <b>ושאר כל ירקות שדה</b> – ירקות הגדלים בר בשדה, בניגוד לירק תרבות. אלו נאכלים לעתים, אך לא בצורה סדירה. דוגמה לכך הם המינתא והפיגם שהזכרנו לעיל (פ"א מ"ב). כל אלה צריכים מחשבה והכשר. "מחשבה" היא תכנון רֵאלי למכרם לגוי, ו"הכשר" הוא התקנה ראשונית לבישול. בדפוסים מאוחרים נוסף "חוץ", כלומר שלהלן תבוא רשימת ירקות בר שרגילים לאכלם ולכן אינם צריכים מחשבה. מבחינת המשנה אפשר שגם אינם צריכים הכשר, ברם העובדה שרגילים לאכלם אינה משחררת אותם מהחובה להכינם הכנה ראשונית. ברם נוסח זה אין לו קיום בעדי הנוסח הטובים<sup class="footnote-marker">1</sup><i class="footnote">לא בקופמן ולא ב-מפ, דפוס ראשון (מנ), מל, פב ועוד.</i>, והוא גם אינו מתאים להמשך הדוגמאות במשנה. <b>ושמרקעין</b> – מי שגורס "חוץ" גורס כאן "ושמרקעין" בלא ה"א היידוע, הווה אומר שלפנינו מחלוקת כתבי יד מה מעמדם של השמרקעין, ורוב עדי הנוסח הטובים מכריעים בבירור ש"שמרקעין" הם ירקות שדה. יש להניח ששמרקעין הם סוג פטריות (שגדלות על הקרקע). <b>ופטריות</b> – הגדלות בדרך כלל בחורשים ובשדות אחר הגשם. כל אלו צריכים מחשבה, משום שלא גדלו על ידי טיפוח אנושי אלא צמחו מעצמם ועד שלא תכנן ללקטם אין כאן מחשבת אכילה, וצריכים גם הכשר שאת טיבו נגדיר במשנה הבאה. פטריות הן מזון מיוחד שהשימוש בו היה מצומצם. המשנה אומרת שכל דבר ש"גדוליו מן הארץ" חייב במעשרות (מעשרות פ"א מ"א); משפט זה בא להוציא, בראש ובראשונה, מזונות שאינם מן הארץ, כגון דגים. חז"ל למדו מהמשפט שגם כמהין ופטריות אינן חייבות במעשר (ירו', מעשרות פ"א ה"א, מח ע"ד; בבלי, שבת סח ע"ב). בספרא חוזרת ההגדרה של "וולד וולדות הארץ" (ברייתא דרבי ישמעאל, פרשה א ה"ו, ב ע"א), אך גם כאן הגדרה זו מוציאה כמהין ופטריות שנחשבו למזונות שאינם צומחים מהארץ (להלן). כמהין ופטריות מופיעות כגידול יוצא דופן. לדעת חלק מהתנאים אין לערב בהן (להשתמש בהן להנחת עירוב חצרות ועירוב תחומין – משנה, עירובין פ"ג מ"א, וראו פירושנו לה). במשנתנו נזכרים השמרקעין והפטריות כמוצר הגדל על ידי אדם. כאמור, בחלק מהמקורות הפטריות מופיעות כמוצר שאינו גדל בקרקע. מן הראוי להעיר שההסבר שפטריות אינן גידולי קרקע הוא ניסוח המופיע בברייתא של יג מידות (בספרא, פרשה א ה"ח, ב ע"ב) ובבבלי בלבד<sup class="footnote-marker">2</sup><i class="footnote">בבלי, ברכות מ ע"ב; שבת ל ע"ב; נדרים נה ע"ב; פסחים כו ע"ב; נידה נ ע"א, וראו פירושנו לפאה פ"א ה"ד, ובמבוא.</i>, והסבר זה אינו מתאים למידע הבוטני שבידינו<sup class="footnote-marker">3</sup><i class="footnote">כאמור, פרשנות זו מופיעה בעיקר בתלמוד הבבלי, וספק אם חכמי ארץ ישראל היו שותפים לה. הפרשנות המסורתית התחבטה בהגדרה זו. היו שראו בכך סתירה עובדתית שאינה עולה בקנה אחד עם המציאות המוכרת לנו, שהרי בפועל פטריות גדלות מהקרקע, וניתן לגדלן גם בצורה תרבותית. היו שתירצו שחז"ל התכוונו להגדרה הלכתית כלשהי שאין לה עניין עם המציאות הרֵאלית. כפשוטם של דברים אין ספק שהיו מבין חז"ל שסברו שפטריות אינן צומחות מהקרקע, כיוון שהן גדלות במהירות בבחינת יש מאין. כיום אנו יודעים שראייה זו אינה נכונה. מעתה הדרכים מתפצלות. יש מי שלא יירתע מלהגדיר את דברי חז"ל כטעות, פרי המדע המקובל בזמנם; יש מי שמתקשים לקבל הסבר פשוט זה ומסבירים ש"השתנו הטבעים", ופעם הייתה המציאות אחרת. לנו אין עניין בנסתרות ובהסברים בלתי אפשריים מבחינה מציאותית. אנו גם מתקשים להכיר בבעיה ה"תאולוגית" הנובעת מההנחה שחז"ל פסקו רק בהתאם לידע שהיה מקובל בזמנם. גדלותם אינה נמדדת בידיעת הבוטניקה שלהם, ואין צורך לפרש את הכתובים שלא בהתאם לשכל הישר. כאמור, במקרה זה הפירוש הבלתי מציאותי מקורו כנראה בניסוח לא מדויק, ואין לעקם את המציאות ואת ספרות חז"ל כדי לקיימו. לכל הפרשה ראו גם במבוא למסכת כלאים.</i>. אבל הירושלמי (עירובין פ"ג ה"א, כ ע"ד) אינו מביא הסבר זה, וכן לא הבבלי (עירובין כז ע"א; קידושין לד ע"א). אדרבה, לירושלמי הסברים אחרים מדוע פטריות אינן פרי רגיל, והנימוק הוא: "רבי חייא בר אדא בעא קומי רבי יוחנן כמהין ופטריות מהו שיהו חייבין במעשרות? אמר ליה רבי יוחנן בשם רבי סיסיי, כתיב 'עשר תעשר את כל תבואת זרעך', דבר שהוא נזרע ומצמיח, יצאו כמהין ופטריות שאינן נזרעות ומצמיחות. רבי יונה מפיק לישנא (מוציא לשון – מנסח את ההסבר) מפני שהארץ פולטתן" (מעשרות פ"א ה"א, מח ע"ד). אם כן הטעם אינו משום שאינן גידולי קרקע, אלא משום שאינן צומחות בצורה רגילה על ידי זריעה, מתוכננת או בלתי מתוכננת, אלא צצות במקומות בלתי צפויים. מעתה, ייתכן שהסבר הבבלי היה במקורו זהה לזה של הירושלמי, אלא שבברייתא דרבי ישמעאל נוסח באופן כללי שאינן גידולי קרקע, והכוונה הייתה רק שאינן גידולי קרקע רגילים. בעריכת הבבלי קיבל נימוק זה פן נוסף שכבר סטה מכוונתם המקורית והרֵאלית של הדברים. פן זה העסיק לומדים וחוקרים משום שההלכה מבוססת על מידע שאנו רואים בו היום מידע בלתי מבוסס. לא נעסוק כאן בשאלה הרחבה ונעיר שבמקרה זה ההלכה נובעת ממידע מדויק שפטריות אינן נזרעות ואין האדם מגדלן. ההסבר בבבלי היסב את ההלכה למישור הבלתי טבעי. יחסינו להסברים בלתי טבעיים כבר נדון בעבר.
עם זאת, קדמונינו ידעו גם על הסכנה שבאכילת פטריות: "פטריות אסורות מפני סכנת נפשות" (תוס', תרומות פ"ז הט"ז). מכל מקום, במשנתנו הן במצב ביניים: הן לא צריכות מחשבה אך צריכות הכשר. <b>רבי יהודה אומר חוץ מכרישי שדה</b> – שגם הם ירק מאכל שמגדלים בשדות, אף שגדלים גם כירקות בר (ירקות שדה). כריש הוא כריתה תרבותית המכונה כיום בשפתנו ובאנגלית "פורי"; "כריש שדה" הוא זן של כריש הגדל בצורה לא תרבותית, בחוץ, ללא זריעה ואיסוף המאפיינים חקלאות מתוכננת. הירושלמי מזהה את כרישי השדה עם הקפלוטין. במשנת נדרים נקבע שמי שנודר "מן הכרישין מותר בקפלוטות" (פ"ו מ"ט), אם כן קפלוטות קרובים לכרישין, אך הם מין שונה במקצת. התוספתא שם מוסיפה שיש מקום שקוראים לקפלוטות כרישין (פ"ג ה"ו), נמצאנו למדים שהשמות עברו בירקות קרובים מזה לזה. ממשנת שביעית (פ"ז מ"א) משמע שהכרישין נמנים עם הירקות הנשמרים, כלומר הם גידולי תרבות (וחייבים בשביעית). לעומת זאת במשנתנו משמע שהייתה מחלוקת באיזו מידה נחשבים כרישי השדה לירק נשמר. <b>והרגילה ונץ החלב</b> – שני ירקות אלו מופיעים יחדיו במסגרת קבוצה במשנה העוסקת במאכל אדם, "...והרגילה ונץ החלב", ובהמשכה נמנים גם "ומאכל בהמה החוחים והדרדרים" (שביעית פ"ז מ"א). <b>רגילה</b> היא עשב בר הדורש שטחים רוויי מים. הריבמ"ץ לשביעית פ"ז מ"א אומר: "הרגילה. איני יודע מהו, אלא בלשון יוון רפנו סיפרגא". כלומר, לחכם היהודי שחי ביוון הייתה מסורת תרגום של השם ליוונית, אך הוא כבר לא הכיר את הירק עצמו אלא רק את פירושו (תרגומו) כמסורת. בעל פירוש הגאונים למשנתנו אומר: "היא זיע של חלגלוגות וכך קורין אותה בטיית 'בזר רגילה' ", והרמב"ם למשנת שביעית פ"ז מ"א פירש: " 'אלרגלה', והיא 'אלבקלה אלחמקא'. ונץ החלב, 'אלמקדונס' (כלומר צמח הגדל במוקדון=יוון?), והוא צמח ידוע מאד אצל הרופאים".
נראה שהרגילה היא <i>Portulaca oleracea</i> ששמה הערבי המסורתי רג'ילה, ובכורדית פרפחינה. "הפרפחינה" מזוהה עם החלוגלגות, וכך מספר הירושלמי: "חד רבי הוה טעין פרפחיניה בגולתיה ונפלון מיניה, אמרה ליה רבי רבי, נתפזרו חלוגלגותיך" (שביעית פ"ט ה"א, לח ע"ג; בבלי, מגילה יח ע"א; ראש השנה כו ע"ב). האמה (שפחה) של רבי דיברה עברית רהוטה, וכאשר לא ידעו חכמים מהו המונח העברי למילה ארמית נעזרו בה. הם לא ידעו את פירוש המילה "חלוגלגות" (משנה, שביעית פ"ט מ"א), ואחד החכמים בא עמוּס צמחי פרפחינה ונפלו ממנו; אמרה לו: רבי רבי נתפזרו חלוגלגותיך, ומכאן שחלוגלגות הם פרפחינה. חלג'לג' בערבית הוא שם נרדף לרג'ילה. הזיהוי חלוגלגות=פרפחינה מופיע גם בירושלמי, עירובין פ"ג ה"א, כ ע"ד.
<b>ונץ החלב</b> – פליקס מסביר שהוא הסחלב. על מעמדה השולי של קבוצת ירקות זו מעידה גם משנתנו. כל המינים שנמנו במשנה שביעית הם אוכלי אדם, אבל אינם מאכלים רגילים אלא ירקות בר שנאכלו בשעת הדחק. בשנה השביעית שררה מצוקה ויהודים נאלצו להסתפק בירקות שגדלו בר, והרשימה שלנו מדגימה זאת. המדרש מצטט הלצות אנטי-יהודיות של הגויים: "ומכניסין את הגמל לטראיטות (בתי תאטרון) שלהם והחלוקים שלו עליו, והן אומרין אלו לאלו: על מה זה מתאבל? והן אומרים היהודים הללו שומרי שביעית הן, ואין להם ירק, ואכלו החוחים של זה. והוא מתאבל עליהם" (איכה רבה, פתיחתא יז, עמ' 14; פ"ג ה, עמ' 128). מציאות זו משתמעת ממשנת שביעית, והיא הבסיס הרֵאלי לרשימה זו. לעומת זאת הרגילה ונץ החלב במשנתנו מוצגים כצמחים רגילים שאמנם הם ירקות בר, אך מיועדים בבירור לאכילה. גם הפטריות שבמשנתנו מיועדות לאכילה ללא מחשבה נוספת מוצגות במקבילות כירק שאינו נשמר והוא שולי. נמצאנו למדים שמשנתנו מציגה רשימת ירקות שעוצבה מתוך ציטוט ואיסוף של רשימות אחרות, אך התאמתה לתוכן ההלכתי של המשנה גבולי.
<b>רבי שמעון אומר חוץ מן העכובית</b> – ברוב עדי הנוסח: "מעכביות". עכביות הן סוג של קוץ, כדברי המדרש: " 'וקוץ ודרדר תצמיח לך', קוץ זה קנרים, דרדר אלו עכביות, ויש מחליפין קוץ אלו עכביות דרדר זה קנרים, שהיא עשוייה דרין דרין" (בראשית רבה, כ י, עמ' 193). אם כן העכבית היא דרדר מצוי, או מין דומה. התוספתא בביצה קובעת: "ואין מספרין את הירק בתספורת אבל מספר הוא את הקרנס ואת העכביות" (פ"ג הי"ט). רבי שמעון סבור ששני ירקות אלו גם הם נחשבים למוכנים לאכילה, אף על פי שהם ירקות שדה, בגלל טיבם המשובח (יחסית לירקות שדה אחרים).
את הקינרס, κινάες (Kineras) ביוונית<sup class="footnote-marker">4</sup><i class="footnote">ראו אתינאיוס, חכמי הסעודה א, 319-304, 373.</i>, נהגו להגיש לשולחן לאחר טיפול כלשהו<sup class="footnote-marker">5</sup><i class="footnote">ראו ליברמן, תוספתא כפשוטה לביצה, עמ' 993. לקינרס כמאכל יווני ראו דלבי, סעודות, עמ' 83. </i>. הקינרס הוא הנקרא אריטשוק בימינו, והוא דורש בישול ההופך אותו מסתם עץ למאכל משובח ומזין. לפי ההקשר בתוספתא שם התספורת איננה דווקא גזיזת הקוצים אלא בישול הקינרס.
הדרדר והקוץ אמורים להיות קוצים פשוטים ונפוצים, והבבלי (גיטין ע ע"א) מזהה אותם עם חוחי ומוריקא, כלומר חוח (קוץ) ירוק, והוא אולי הדרדר המצוי שלנו. אבל מוריקא הוא גם שמו הארמי של הכורכם, ה"חריע", שבו נדון להלן במשנה ה. כפי שנראה החריע הוא קורטם הצבעים ששימש בעיקר כמקור לצבע, ומעט כתבלין<sup class="footnote-marker">6</sup><i class="footnote">ראו פרקר, ציבענים, עמ' 52-45.</i>. אבל במשנה ובמדרש זה מאכל ראוי יותר וחשוב יותר, והדבר מסתבר אם הוא משמש כתבלין, או גם כצבען ירוק.
נראה שהרשימה במשנתנו תלויה במשנת שביעית פ"ז מ"א או מועברת ממנה, שם נכללים בין השאר הרגילה, טנץ החלב, חוחים ודרדרים. ההעברה היא אפוא חלקית, ובעיקר, מה שנבחר אינו הולם את הכלל שבמשנה. לפי משנתנו המוריקא היא ירק שאינו צריך או מחשבה או הכשר, ולפי משנת שביעית משמע שהיא בקושי מאכל אדם ומתאימה יותר לבהמה.
<b>רבי יוסי אומר חוץ מן הכלובסין</b> – ב- <b>מפ</b> "בוולסין", ב-<b>מל</b> "בלבבסין", ב-<b>מנ</b> "בולכסין", ב-<b>פב</b> "בולבסין". אין מדובר ב"כליסין" דלעיל (פ"א מ"ו), שהם מין עץ, אלא בבולבסין, תפוח האדמה המתוק שהיה ירק מועדף ונבחר. <b>הרי אלו צריכין מחשבה והכשר</b> – כל אלו שנמנו לעיל (חוץ מהבולבסין) צריכים מחשבה מיוחדת משום שהם ירקות שדה ואינם בבעלות מגדל, וצריכים גם הכנה. אבל יוצאים מהכלל אינם זקוקים לשני אלה, ואולי רק לאחד מהם.

Mishnah 3

<b>מעתה המשנה ממשיכה באלו שצריכים מחשבה, אך כבר מוכשרים לאכילה.
<b>נבלת בהמה טמאה בכל מקום</b> – ההגדרות במשנה אינן ברורות עד הסוף. לכאורה "בכל מקום" משמעו גם בכפר וגם בשוק, ברם הנחת עבודה כגון זאת תוביל לסתירה בין דין נבלת בהמה לדין נבלת עוף (במשנה הקודמת). לפיכך עדיף לפרש ש"בכל מקום" הכוונה לכל מקום אחר חוץ מהכפר היהודי, שם אין צורך במחשבה ובהכשר. הסבר זה יובן להלן.<b> ונבלת עוף הטהור</b> [<b>טמיאה בכל מקום</b> ]<b> –</b> שלוש המילים האחרונות אינן מנוקדות וחסרות גם ב-<b>מל</b> ,<b> מנ</b> ,<b> מפ</b> ו-<b>פב</b> , וכנראה זו טעות. <b>ונבלת העוף הטהור בכפרין צריכין מחשבה</b> – ליהודי אין מה לעשות בנבלת עוף טהור. הוא פסול לאכילה, והמשנה מתארת חברה שאיסור זה נשמר בה ללא חשש ליוצאים מן הכלל. אבל בשר כזה מותר בהנאה, ולכן אפשר למכרו לגוי. הנכרי מצוי, אך הוא כאילו מעבר לאופק. אדם צריך כוונה מיוחדת כדי למכור לגוי, ואולי גם תכנון ממשי, כגון להמליח את הבשר כך שיישמר ימים מרובים ואפשר יהיה למכרו במרחק מה מהכפר. <b>ואינן צריכין הכשר</b> – מבחינתו של הגוי הקונה הבשר מוכן לאכילה, במונחים יהודיים הוא כאילו נשחט. השחיטה נחשבת הכשר, אף שאין בכך הכשרה מלאה שכן עדיין הבשר צריך בישול והוספת טעמים. המשנה מלמדת פרט חשוב בהבנת המונח "הכשר". הכשר איננו הבאת האוכל למצב אכילה, אבל הוא ביצוע פעולה ראשונה בכיוון זה של התקנת המזון לאכילה. ההבדל בין נבלה טהורה לטמאה הוא שהטהורה תוכננה מלכתחילה לאכילה, אבל בכפר אין מה לעשות בבהמה שלא נשחטה כהלכה, ולכן צריך מחשבה (תכנון) כיצד להביאה לגוי למכירה. אבל בשוק או בעיר מצויים נכרים, ואם הבהמה מתה מכירתה לגוי היא מעשה פשוט שאין בו צורך במחשבה. לגבי בהמה טמאה היהודי מלכתחילה לא התכוון לשחוט אותה לשם אכילה שלו, הרי היא אסורה עליו. אם הבהמה מתה הרי ברור לו שהפסיד את עבודתה, וכל שנותר לו הוא למכרה למזון לאחד הנכרים שבשכנותו, לכן אינו צריך מחשבה כשם שאינו צריך הכשר (שכן הבהמה מתה ומוכנה לאכילה), ואינו צריך מחשבה כי הנכרי מצוי, והמכירה לו טבעית.
השוק מוצג כהפכו של הכפר, ומעניין שלא השתמשו במונח הטבעי וההפוך "עיירות" או "כרכים". זאת מכיוון שגם בכרכים (ערי הפוליס) היו יהודים רבים ושכונות יהודיות. לכן ההפך המוחלט לאזור היהודי הוא מקום המפגש הטבעי עם הנכרי, השוק.
<b>נבלת בהמה טהורה בכל מקום</b> – גם בכפר וגם בשוק היא מוכשרת למאכל.<b> ונבלת העוף הטהור והחלב בשווקים</b> – דין הנבלה בכפר נדון לעיל. <b>אינן צריכין לא מחשבה ולא הכשר</b> – בשוק הם תוכננו מראש לנכרי, והנבלה מוכנה במיתתה.
המשנה אינה ברורה. מה ההבדל בין נבלת עוף טמא לנבלת בהמה טמאה? ובמקביל, מה בין נבלת בהמה טהורה לטמאה, הרי שתיהן אסורות באכילה? לעומת זאת אפשר להבין מדוע נבלת עוף טהור דינה כנבלת בהמה טהורה. נפתח בכך שדין נבלת עוף טמא בשווקים לא נכתב ולא נרמז. ההנחה היא שבשוק הקטן אמנם קשה למכור בהמה, לא שחוטה ולא נבלה, אבל אם נפלה לידו בהמה בכפר היא תימכר כמו בהמה בשוק. ההבדל בין בהמה טהורה לבין בהמה טמאה הוא שעל הבהמה הטמאה עליו לחשוב במיוחד, משום שלא נועדה מלכתחילה לאכילה, ואילו הבהמה הטהורה נועדה לאכילה, ואמנם עכשיו כשהיא נבלה מוסטת כוונה זו אל הנכרי שאינו נזקק לשחיטה.
נבלת עוף ובהמה
בכתב מוטה ועל רקע אפור מקרים שאינם במשנה במפורש, או שהם נכללים ב"כל מקום".
אבל העוף הטמא או הטהור נועד למכירה לאכילת לא יהודי, לכן העוף הוא מוכן מבחינה מחשבתית לאכילה (אכילת יהודי) ומוכשר במיתתו, ואילו העוף הטמא צריך מחשבה בשוק משום ששם אין נכרים מצויים, ואינו צריך הכשר כיוון ששחיטתו מכשרתו לאכילה, כאילו נשחט.
<b>רבי שמעון אומר אף הגמל והארנבת והשפן והחזיר –</b> דינם כנבלת בהמה טמאה. פירשנו כך לפי הגיון הדברים. בתוספתא שנינו: "דגים טהורין וחגבים טהורין בכל מקום, דגים טמאים וחגבים טמאים בכפרים צריכין הכשר ואין צריכין מחשבה, חלב מתה בכל מקום צריך מחשבה ואין צריך הכשר מפני שהוא כגופה, חלב שחוטה בכפרים צריך מחשבה ואין צריך הכשר, שכבר הוכשר בשחיטה" (פ"ג ה"א, עמ' 688).
מימרתו של רבי שמעון קשה. תנא קמא עסק בנבלת בהמה טמאה, ומה מוסיף רבי שמעון בנקבו בשמותם של ארבעה מינים אלו דווקא? מקורה של הרשימה בדברים יד ז-ח. כל שאנו יכולים להציע הוא את אותה הבחנה שהצענו לעיל. המשנה מצטטת רשימות קדומות, גם אם אין הן מתאימות במאה אחוז. רבי שמעון אינו חולק על תנא קמא אלא להפך, הוא מנסח את דבריו בהתאם ללשון המקרא, ובמקום נבלת בהמה טמאה הוא נותן את הדוגמאות המקראיות. אפשר שרבי שמעון מצטט את המקרא, ואפשר שהוא מצטט את המדרשים האומרים שגם בהמות אלו (הנזכרות בספר דברים) טמאות אף על פי שיש בהן סימני טהרה חלקיים (ספרי דברים, קא, עמ' 161 ומקבילות). במדרש תנאים לדברים הדברים מוצגים כמדרש הלכה: "טמאים הם לכם וחשובין לאחרים, מיכן היה רבי שמעון בן יוחי אומר הגמל והארנבת והשפן והחזיר צריכין מחשבה בכל מקום" (יד יז). אפשר שמדרש זה חדר למשנה, אך דומה שהוא מדרש הלכה המקשר את המשנה שהדרשן הכיר לפסוק עצמו.

Mishnah 4

<b>המשנה ממשיכה לעסוק בשאלה מתי אוכל צריך הכשר אכילה ומתי הוא מוכן לאכילה. אבל הדוגמאות וההלכות נלקחו מתחום הלכתי אחר והוא מתי חלה עליהם טומאת אוכלין, ומתי גמר המלאכה שלהם. זו אותה שאלה, אך הנושא ההלכתי מנוסח בדרך אחרת המתאימה יותר למסכתות אחרות, כגון תרומה (ממתי יש להרים תרומה), מעשרות (ממתי יש להרים מעשרות), שביעית (מתי אסור לאכול מזון שטרם הושלם בישולו) או טהרות (האם המוצר טמא כאוכלין או טהור כחומר גלם). מבחינת עריכה זו עריכה שונה. ייתכן שמקורה בהלכות מעשר שני הנזכרות במשניות הבאות. הלשון המיוחדת "הכשר", "מחשבה" אינה מופיעה בהמשך.
<b>השבת</b> – השבת הוא עשב-ירק שהשתמשו בו לטיבול ותוספת למזון, <i>Anetum graveolens </i>בלטינית<sup class="footnote-marker">7</sup><i class="footnote">פליקס, החקלאות, עמ' 137.</i>, והוא דומה לכוסבר. לצמח שימושים שונים ולכן יש להפריש ממנו מעשרות בכל אחד מהמצבים: "השבת מתעשרת זרע וירק וזירין" (משנה, מעשרות פ"ד מ"ה). "זרע" הוא פרי השבת שיש בו שני זרעונים; "זירין" הם מונח קבוע לענפים רכים, כלומר לגבעול הצמח שבהיותו ירוק ניתן להשתמש בו לתיבול, ו"ירק" הם העלים. ייתכן שהכוונה במשנה שיש להפריש ממנו בכל שלושת המצבים, או להפך, שיש להפריש באחד מהם בלבד ויש להבין את האות וי"ו לא כחיבור אלא כברירה, או מזרע או מירק או מזירין. מכל מקום, במשנת מעשרות נקבע שמפרישים מעשרות משבת, והשאלה רק באיזה מצב גידול חייבים בכך. במקבילות מצינו את השבת כצמח שאולי פטור ממעשרות, והדברים תלויים כנראה בזני המשנה של הצמח<sup class="footnote-marker">8</sup><i class="footnote">ראו לעיל הדיון בברית החדשה בפירושנו למ"ב.</i>. <b>משנתה טעם בקדירה אין בו משם תרומה</b> – לאחר שהירק שהה בתבשיל הוא איבד את ערכו. אין בו עוד טעם ולכן בטל ממנו גם דין תרומה. <b>ואינה מטמא טומאת אוכלין</b> – לאחר מיצוי הטעם אין הוא אוכל. הלכה כזאת לא נאמרה על צמחי תבלין אחרים והיא מראה עד כמה מעמדו של הירק היה שולי מלכתחילה. <b>לולבי זרדין</b> – הלולבים הם התפרחת או הנצרים הרכים שמהם מתפתחים עלים וגבעולים. אלו ראויים למאכל בהמה, ולעתים גם למאכל אדם. הזרדים הם כינוי כללי לצמחים רבים שיש להם גבעול קשה. הזרד ראוי למאכל אדם רק לאחר בישול; לולבי זרדים דומים אפוא לעלי לוף שוטה, ובהם דנה המשנה בשביעית (פ"ה מ"ג). הם ספק אוכל, וחכמים הכריעו שהם כאוכל (משנה, שביעית פ"ז מ"ט).<b> ושלעדל</b> – לולבים של "עדל". העדל הוא ירק בעל טעם חריף, כנראה השחלים<sup class="footnote-marker">9</sup><i class="footnote">פליקס, שביעית ב, עמ' 118. </i>, <b>ועלי הלוף השוטה</b> – לוף שוטה הוא לוף בר. הלוף עצמו נדון לעיל (פ"ה מ"ב). המשנה מחפשת דוגמאות לירקות של שביעית. המשנה מניחה שקיים איסור ספיחים, לפיכך אם נזרעו ירקות בשישית אסור לאכול מהם כלל, ולכן המשנה מביאה דוגמה של ירק שאין עליו גזרת ספיחים משום שאינו ירק תרבות. <b>אינן מטמאין טומאת אוכלין עד שימתוקו</b> – יתבשלו. משנתנו נזכרת בירושלמי שביעית בנוסח "תמן תנינן לולבי זרדים ושל ערלה ועלי לוף שוטה אין מטמאין טומאת אוכלין עד שימתקו למה שהן מרין" (פ"ז ה"א, לז ע"ב), אבל יש לגרוס בירושלמי "עדל" במקום "ערלה", כמו בנוסח הרש"ס.<b> רבי שמעון אומר אף של פקועות כיוצא בהן –</b> פקועות הן אבטיח הפקועה, <i>itrullus olocynthisC<sup class="footnote-marker">10</sup><i class="footnote">פליקס, הצומח, עמ' 202.</i></i>, ובלי המתקה אין בהם טומאת אוכלין. המשפט קשה: אם התכוון רבי שמעון שהפקועות צריכות להמתין עד שיימתקו הרי המילית "של" מיותרת, ואם מדובר בלולבים שלהן – הרי אין להן לולבים. יתר על כן, הצמח רעיל ואינו אפשרי לאכילה כלל. פקועות הן צמח שיחני שיש לו פרות קטנים דמויי אבטיחים; הפרי מר ואינו מאכל רגיל, אך קדמונינו האמינו בערכו הרפואי, ובמאה התשע עשרה עדיין נמנה עם צמחי הרפואה הנודעים. ניתן לאכלו אחרי תהליך של בישול<sup class="footnote-marker">11</sup><i class="footnote">ראו לויד, פקעות; דיוסקורידס, צמחים, כרך ד סעיף 175.</i>.
במשנתנו ובמשנה הקודמת חוזר הפתיח "רבי שמעון אומר אף...", ובמשנת כלים חוזר המשפט של משנתנו: "רבי שמעון אומר אף של פקועות" (פי"ז מי"ז), ומשמע שם שאף מחצלת של פקועות טמאה. לצמח יש עלים וקנוקנות (איור 20), אך ספק אם ניתן לארוג מהן מחצלת. אם כן, גם במשנת כלים המשפט אינו ברור. ייתכן, אפוא, שמקור המשפט שצוטט במשנת כלים הוא בעניין אחר, כגון מקור תנאי שעסק בנושא של משנת שבת פ"ב מ"ב העוסקת בהיתר הדלקת נר של שבת בשמן פקועות (בניגוד למשנת שבת שבידינו), והנוסח היה "רבי שמעון אומר (מותר להדליק נר שבת בשמן) אף של פקועות וכיוצא בהן (ככל השמנים המתאימים להדלקה)"<sup class="footnote-marker">12</sup><i class="footnote">סגנון זה מיוחס לרבי שמעון, אך גם לחכמים אחרים, ואין כאן סגנון מיוחד לתנא זה. </i>.
<b>איור 20ב.</b> פקעות השדה, מתוך דנין, אנציקלופדיה ובאדיבות המחבר.
בתוספתא שנויה ההלכה בשינוי מה: "לולבי הזרדין והחריבין<sup class="footnote-marker">13</sup><i class="footnote">חרובין, כמו במשנת שביעית פ"ז מ"ה.</i> עד שלא המתיקי אין טמאין טומאת אוכלין משהמתיקו מטמאין טומאת אוכלין. אבל הלוף והחרדל ותרמיסין ושאר כל הנכבשים בין עד שלא המתקו בין משהמתיקו מטמאין טומאת אוכלין" (פ"ג ה"ט, עמ' 688). החלק הראשון בתוספתא קרוב לרשימה בשביעית פ"ז מ"ה<sup class="footnote-marker">14</sup><i class="footnote">וכן לזו שבתוס', מעשר שני פ"א הי"ג; שבת פ"ח ה"ח.</i>, וחלקה השני חוזר לראשית הפרק בשביעית: "ואיזה זה עלה הלוף השוטה ועלה הדנדנה העולשין והכרישין והרגילה ונץ החלב ומאכל בהמה החוחים והדרדרים" (פ"ז מ"א). כמה מהירקות במשנה זו הוזכרו במהלך הפרק, אבל עד כאן לא הייתה העברה ספרותית ברורה.
רשימה דומה לזו שבמשנתנו יש בתוספתא לעניין הגדרת מינימום של האיסור לטלטל בשבת: "המוציא מורסן לאכילה – כגרוגרת, לבהמה – כמלוא פי הגדי, לצבוע – כדי לצבוע בו בגד קטן, לולבי זרדים והחרובין – עד שלא ימתיקו, כגרוגרת, משימתיקו – כמלוא פי הגדי. אבל הלוף, והחרדל, והתרומסין, ושאר כל הנכבשין, בין משימתיקו ובין עד שלא ימתיקו, כגרוגרת" (תוס', שבת פ"ח ה"ח). הנושא דומה, בשני המקרים מדובר על הגדרת מוצר חקלאי לאכילה, והרשימות אינן זהות אך הקרבה ביניהן אינה מקרית. במשמעות הדבר עסקנו במבוא.

Mishnah 5

<b>הכושת –</b> ב-<b>מפ</b> , <b>פב</b> "הכשות", ב-<b>מל</b> "הכוסת". כפי שראינו לעיל "כשות" הן שערות דקות, אך גם שם של צמח עצמאי (כגון תוס', כלאים פ"א הי"א-הי"ב), הוא הכישותית של ימינו<sup class="footnote-marker">15</sup><i class="footnote">פליקס, כלאים, עמ' 144.</i>. בנוסח הדפוס (<b>מנ</b> ) "הקושט", וכן בספרי שנביא להלן. <b>והחמס</b> – אין בידינו הצעת זיהוי מוכחת לצמח זה, אך הוא צריך להיות מצמחי הבשמים. <b>וראשי בשמים</b> – אין מדובר בצמח מוגדר אלא בתפרחת של בשמים שיש בה, כמובן, תוספת ריח. <b>התיא</b> – בעל שכל טוב לבראשית לז ז מפרש את המילה "אלומות" (שהיא מילה אחרת לחלוטין): "ודומה להן בדברי רבותינו התיה והחלתית והאלום, תייה קורא בלע"ז דירא, והוא מין עץ. חלתית בלע"ז לזרו פולאנטו. אלום ויש שונין והאלים, הוא בושם דם ונכתש עם המלח לתבלין". השראה לפירוש קשה זה מצא המחבר בתוספתא: "אחוזת הדם המעושנת, והמצוננת, הלעיטה חלתית, תיאה, הרדפני, סם המות, צואת תרנגולים, כשרה..." (חולין פ"ג הי"ט, עמ' 505). בהמה אחוזת דם או מעושנת כשרה, וכן בהמה שהלעיט אותה עד מוות בירקות כשרה. החלתית והתיה נמנים עם הירקות העלולים לגרום מוות לבהמה, אך אין לכך קשר לאחוזת הדם.
התיה והחלתית מופיעים ברשימת המצרכים שבקושי התירו לקנותם בכסף מעשר שני, ואינם מטמאים טומאת אוכלין משום שאין הם אוכל<sup class="footnote-marker">16</sup><i class="footnote">בפרשת "משביחי אוכל" שאינם אוכל כשלעצמם עסקנו בפירושנו למעשר שני פ"ב מ"ה-מ"ז. </i>. שלושת הירקות שלנו שייכים לקבוצה זו.
<b>והחלתית</b> – החלתית הוא שרף שמופק מן הכלך. מייבשים אותו בצורות שונות ומשתמשים בו כתבלין וכתרופה<sup class="footnote-marker">17</sup><i class="footnote">פליקס, החי והצומח, עמ' 65; לאו, פלורה ג, עמ' 454.</i>. המשנה (שבת פ"כ מ"ג) מלמדתנו שאין משרים אותו בפושרים, אך התוספתא מוסיפה: "אין שורין את החלתית בשבת. רבי יוסה אומר בצונן מותר, בחמין אסור" (שבת פט"ז ה"ג). לדעת תנא קמא בתוספתא אין להשרותו כלל לא בחמין, לא בפושרים ולא בצוננים, ולדעת רבי יוסי מותר בצוננים. ממשנת שבת האוסרת להשרות בפושרים משתמע שבצוננים מותר, וכך מסופר בבבלי: "בעא מיניה רבי יוחנן מרבי ינאי, מהו לשרות את החלתית בצונן, אמר ליה אסור, והא אנן תנן אין שורין את החלתית בפושרין, הא בצונן מותר" (שבת קמ ע"א); רבו, רבי ינאי, מסביר לו שמשנתנו היא דעת יחיד. הוא מביא את התוספתא כלשונה, ללמדך שמשנת שבת היא כדעת רבי יוסי, אבל לדעת חכמים אין משרים לא בחמים לא בפושרים ולא בצוננים. אף בירושלמי מסיק רב הונא: "לא שנו אלא בפושרין, הא בצונין מותר" (שבת פ"כ ה"ג, יז ע"ג)<sup class="footnote-marker">18</sup><i class="footnote">הסוגיה בירושלמי אינה מכירה את הברייתא שבתוספתא והיא מביאה רק את המעשה ברבי יוחנן ורבי ינאי בלשון אחר.</i>. ממשנתנו משמע שערבבו את החלתית בלחם לטעם, אבל העלים עצמם לא נאכלו. התיה והחלתית מופיעים כתת קבוצה גם במשנת טבול יום פ"א מ"ה, ונעסוק בכך בסוף המשנה.
<b>והפלפלין</b> – הפלפל השחור טעמו חריף ומחירו יקר ביותר, משום שכמעט ולא גדל בארץ ישראל. הפלפל לא נאכל כשלעצמו אלא הוא "משביח אכילה" (להלן), כלומר תבלין. לכן, לדעת רבי עקיבא, אינו מטמא טומאת אוכלין. <b>וחלות חריע</b> – הכוונה לצמח החריע, הוא קורטם הצבעים<sup class="footnote-marker">19</sup><i class="footnote">פליקס, כלאים, עמ' 260-259.</i>. הכוונה לא לצמח עצמו אלא כבר לתוצר המעובד למחצה בתור גושים של צבע. <b>נלקחין בכסף מעשר</b> – שני. בכספים אלו מותר לקנות רק אוכל ממש.<b> ואינן מיטמאין טומאת אכלין דברי רבי עקיבה</b> – הם אינם נחשבים לאוכל, אלא לתבלינים.
דברים אלו שנויים בספרי: "אין לי אלא אכילה ושתיה, מנין אף משביחי אכילה ושתיה? כגון הקושט, והחימום, וראשי בשמים, והתיאה, והחילתית, והפילפלים, וחלות הריע? תלמוד לומר 'ובכל אשר תשאלך נפשך', יכול אף מים ומלח? תלמוד לומר 'בבקר ובצאן וביין ובשכר', מה אלו מיוחדים שהם פרי מן הפרי וגדולם מן הארץ אף אין לי אלא דבר שהוא פרי מן הפרי וגדולו מן הארץ" (ספרי דברים, קז, עמ' 168)<sup class="footnote-marker">20</sup><i class="footnote">השוו ספרא, מכילתא דרבי ישמעאל, פ"א ה"ו, ב ע"א.</i>.
<b>אמר רבי יוחנן בן נורי אם נלקחין בכסף מעשר מפני מה אין מטמין טומאת אכלין ואם אינן מטמין טומאת אכלין אף הן לא ילקחו בכסף מעשר</b> – רבי יוחנן סבור אחת משתיים: או שהם נקנים בכסף מעשר שני, או שאינם מטמאים טומאת אוכלין. לא ברור איזו משתי האפשרויות רבי יוחנן בן נורי מעדיף. לפי ההמשך נראה שהוא סבור שצמחים אלו אינם מזון ואינם נקנים מכספי מעשר שני (ואינם מטמאים). השאלה האם מוצר מהטבע נקרא מזון או לא באה לידי ביטוי בכמה הלכות: נדרים (הנודר ממזון), עירובין (מה מותר להניח כעירוב), קנייה בכסף מעשר שני וטומאה. שלוש ההלכות דומות, אך הבדל בולט ביניהן: בנדרים הלכו חכמים אחר השפה המקובלת; בעירובין יש ללכת אחרי משמעות המזון, שהמזון יהיה משמעותי, ובמעשר שני נודעה השפעה לשני הגורמים הללו בצירוף גורם שלישי של משמעות הכתובים. בתורה נאמר: "ונתתה הכסף בכל אשר תאוה נפשך בבקר ובצאן וביין ובשכר" (דברים יד כו). הגדרה זו יש בה הרחבה וצמצום: המזון המודגם הוא ממשי ומרכזי, אך לשון הכתוב הוא "בכל אשר תאוה נפשך".
בספרות חז"ל מצאנו דעות שונות בנושא, ובידינו סדרת מסורות סותרות על המותר והאסור בקנייה בכסף מעשר שני, ועל המותר והאסור בעירוב. הנחת התלמודים היא ששתי ההלכות שוות.
• בירושלמי מציע רבי מאיר כלל שונה במקצת, שכל מה שנאכל כאוכל עצמאי מערבים בו, ואין מערבים בכל מה שנאכל רק עם הפת. מלח שייך כמובן לקבוצת המאכלים שאין מערבים בהם (ירו', עירובין פ"ג ה"א, כ ע"ג). בהתאם לכך מסופר שפעם שבת אצל רבי מאיר בערדסקס<sup class="footnote-marker">21</sup><i class="footnote">יישוב באזור טבעון, ואכן בנוסח הסיפור בבבלי (כט ע"א) מסופר שהוא עירב כדי ללכת לטבעון. הכתיב של השם שונה בעדי הנוסח השונים.</i> אדם אחד שעירב בבצלים, ורבי מאיר "הושיבו אצלו", כלומר מנע ממנו להשתמש בעירוב התחומים שעשה<sup class="footnote-marker">22</sup><i class="footnote">פירוש אחר: "הושיבו בד' אמותיו", כלומר לא התיר לו להלך בשבת מעבר לד' אמות שלו. הרא"ש מעיר כי המעשה היה בשדה, שכן אילו היה בעיר היה רשאי להלך בכל העיר, ברם התוספות למקום העירו שייתכן שרבי מאיר סבר כרבי יהושע שאין לו רשות להלך אפילו בכל העיר (להלן פ"ד מ"א). אפשר גם לפרש את המעשה לשבח, שהושיבו אצלו, בראש הקבוצה, ללמדך שעשה כהוגן וראוי הוא להוקרה.</i>. הירושלמי מסיק מכאן שמשנת עירובין כרבי מאיר, ברם למעשה זו גישה שונה שאין לערב בכל מה שאינו אוכל בפני עצמו.
• בתלמוד הבבלי (עירובין כז ע"ב) יש מחלוקת בדרשת הכתובים על מעשר שני: ברייתא אחת מתירה לקנות רק גידולי קרקע, ובאחרת גם "ולד ולדות הארץ", כלומר גם אם הם בעקיפין קשורים ל"ארץ" (כולל דגים) (כז ע"ב). כפי שראינו בפירוש משנת עירובין (פ"ג מ"א) שתי הדעות הן מחלוקת רבי ישמעאל ורבי עקיבא. התלמוד קובע שההבדל בין הברייתות הוא אם מותר לקנות דגים בכספי מעשר שני. המעשה ביהודה בן גדיש (להלן) מוכיח כי אכן היו שראו בדגים מוצר שאינו מזון רגיל.
• בתלמוד הבבלי מובאות כמה מסורות על ירקות שונים שמותר לערב בהם, כגון פולים לחים, תרדים ועוד (כח ע"א – כט ע"ב). ההתחבטות מעידה כי הסתייגו מלערב בירקות שאינם אוכל בפני עצמו, וודאי שהם הסתייגו מירקות טריים שלא נהוג לאכול אותם אלא לאחר בישול.
• מדרש ספרי קובע שמותר לערב בגידולי קרקע, ואף ב"משביחי אכילה", כולל הקשט, החמס, ראשי בשמים, חילתית, חלות חריע ומוצרים דומים (ספרי, דברים כו, עמ' 168). ברם מדרש תנאים לדברים (יד כו) קובע שמותר לקנות בכסף מעשר שני כל שהוא "ולד ולדות הארץ", אך לא מוצרים "שאינן לאכילת גופם". הגדרה זו מוציאה, לדעת המדרש, את המוצרים שהספרי הציג כמותרים.
• בתוספתא מספר רבי יוסה: "בא רבי יוחנן בן נורי אצל רבי חלפתא, אמר לו חלות הריע (חריע) מה הן שילקחו בכסף [מעשר]? אמר לו לא ילקחו. אמר לו אף אני אומר כן, אלא שעקיבה אמר ילקחו" (מעשר שני פ"א הי"ג). בהמשך מובאות עדויות נוספות ואנו שומעים על רבי אליעזר שהתנגד לקנות מכספי מעשר כרכום, משום שאין בו טעם אלא מראה (שם ה"ו). מסורת זו כשלעצמה אינה מעידה על עמדתו של רבי אליעזר, וניתן לפרשה כהתייחסות חריגה למוצר המשמש לקישוט, אבל מהמעשה הבא מתבררת עמדתו המחמירה של רבי אליעזר.
• [רבי] יהודה בן גדיש מעיד על הוריו ("בית אבא") שהיו קונים ציר בכסף מעשר שני. רבי אליעזר "מתקן" אותו: "לא שמעת אלא כשקרבי דגים מעורבין בהן"<sup class="footnote-marker">23</sup><i class="footnote">בבלי, עירובין כז ע"א; תוס', מעשר שני פ"א הי"ד, ושם נוסף ש"בית אבא" היו בירושלים.</i>. בני גדיש חשבו שמותר לקנות ציר דגים בכסף מעשר שני, ורבי אליעזר סבור שאסור אלא אם כן יש בהם מקצת מהדג עצמו. הבבלי סבור שלפנינו מחלוקת תנאים בדבר.
• בספרא שכבר צוטט ופורש חוזרת ההגדרה של "ולד ולדות הארץ", אך כאן הגדרה זו מוציאה כמהין ופטריות שנחשבו כדבר שאינו צומח מהארץ. הגדרת כמהין ופטריות כדבר שאינו צומח מן הקרקע חוזרת גם במקורות נוספים<sup class="footnote-marker">24</sup><i class="footnote">ראו לעיל בתחילת הפרק.</i>.
• במשנתנו (עוקצין) מופיעה רשימה של מוצרים שאינם טמאים טומאת אוכלין, אולם היא מדגישה שהקשט, החמס, וחלות חריע נלקחים בכסף מעשר שני אף שאינם מטמאים טומאת אוכלין. אלו דברי רבי עקיבא, רבי יוחנן בן נורי חולק עליו ודורש אחידות: "אם נלקחין בכסף מעשר מפני מה אין מיטמין טומאת אכלין? אם אינן מטמין טומאת אכלין אף הן לא יילקחו בכסף מעשר" (משנתנו). בהמשך אנו שומעים: "הקצח בית שמי מטהרין ובית הלל מטמאין [טומאת אוכלין] וכן למעשרות" (להלן מ"ו). לגבי דגים כולם מסכימים שהם מטמאים טומאת אוכלים, אלא שנחלקו בית שמאי ובית הלל ממתי הם נעשים טמאים, משימותו או משייצודו (להלן מ"ח).
• בתוספתא עוקצין מודגש עיקרון נוסף, חובת מעשרות: מה שאינו מזון פטור ממעשרות. כאן נחלקים רבי יהודה ורבי שמעון, שניהם מדור אושא, במחלוקת הדומה לזו של רבי יוחנן בן נורי ורבי עקיבא (פ"ג הי"ג, עמ' 689).
• במשנת עירובין (פ"ז מ"י) חולק רבי יהושע על הכלל המשתמע מכל המקורות שהבאנו שמערבים בכל מאכל (חוץ ממים ומלח, ומה שאיננו אוכל ממש), וסובר שעירוב הוא בכיכר שלמה. ברם אין ספק שדבריו אינם מחלוקת על הכלל "בכל מערבין ומשתתפים" (שם פ"ג מ"א), אלא שראוי לערב בפת, או שזה המנהג הרגיל ואין הוא קשור לנושא שלנו. מכל מקום, הכלל שמערבים בכול (חוץ מ...) נשנה שם בשמו של רבי אליעזר. יש כאמור חכמים המסכימים עמו, אך הניסוח של הכלל מיוחס לרבי אליעזר בן דור יבנה. כאמור, ראינו כי מקורות אחרים מייחסים לרבי אליעזר עמדה מחמירה יותר, ואין זו אלא מחלוקת בין משלשלי המסורת.
ניתן אפוא לסכם ולומר שהמחלוקת ההלכתית על מעמדם של "משביחי האכילה" עוברת דרך נושאים מספר ונחלקו בה תנאים מדורות שונים. המחלוקת אינה אחידה, ומעמדם של הדגים במערכת זו אינו קבוע. עם זאת אפשר לדבר על זרם מצמצם וזרם מרחיב הרואה גם במשביחי הפרי מזון. אבות הזרם המצמצם הם בית שמאי, וממשיכים אחריהם רבי אליעזר (שהיה מתלמידי בית שמאי), רבי יוחנן בן נורי ורבי חלפתא, חכמי הגליל. אחרון ההולכים בשיטה זו הוא רבי יהודה, תלמיד תלמידו של רבי אליעזר. בית הלל הם אבות המרחיבים, וממשיכים אחריהם רבי עקיבא ורוב תלמידיו. משנתנו היא בשיטת רבי עקיבא ובית הלל שרק מים ומלח אינם מזון. המחלוקת על קנייה בכספי מעשר שני היא מימי הבית – בית שמאי ובית הלל, וסיפורו של בן גדיש<sup class="footnote-marker">25</sup><i class="footnote">עדותו מוכיחה כי היו שקנו דגים, ומן הדברים משתמע גם שהנושא היה בעייתי כבר בימי הבית.</i> – המחלוקת על העירוב – מאוחר יותר.
מעמד מיוחד לדגים במערכת זאת. אין ספק שדגים הם אוכל בפני עצמם, ודומה שהאיסור לקנות ציר דגים בכסף מעשר שני נובע רק מהדרשה שכסף מעשר שני יש להוציא רק על מזון שעיקרו בקרקע. הדרשה במקורה באה לשלול קניית תכשיטים, בגדים או מוצרים דומים; ברם הניסוח גרר את האיסור לקנות דגים. דומה שאיסור זה קדום ונהג בימי הבית השני, כפי שעולה מדבריו של בן גדיש. ייתכן שהוויכוח פרץ משום שדגים הגיעו לשוקי ירושלים רק לאחר כיבושי החשמונאים. עד אז היה המסחר מצומצם ולציבור היהודי הייתה רק נגישות מועטת לים. מכיוון שהדגים היו מוצר חדש נחלקו אם הוא מזון רגיל או שיש להחיל עליו את הדרשה הקדומה. הדגים עצמם הוכרו כאוכל, והמחלוקת הייתה על ציר דגים בלבד. אם השערה זו נכונה תהא בכך דוגמה נדירה לכוחה היוצר של הדרשה: הדרשה לא יצרה את ההלכה עצמה אך היה לה כוח יוצר, והיא קבעה את גבולות האיסור הקדום.
מן הראוי להדגיש שהניסוח במשנת עירובין פ"ג מ"א "חוץ מן המים ומן המלח" הוא דווקני, ואכן התלמודים הבינו כאילו נקבע כאן שאכן משביחי אכילה אחרים נחשבים לאוכל. ברם יש לזכור את הכלל הידוע ש"אין למדים מן הכללות", וייתכן שאין לראות במים ובמלח אלא דוגמאות בלבד<sup class="footnote-marker">26</sup><i class="footnote">ראו מלאכת שלמה למשנה.</i>.
התלמודים הבינו שמים ומלח הם שני מוצרים נפרדים, וממילא נשאלה השאלה אם מותר לערב במי מלח, או במי מלח שהוסיפו להם שמן. שאלות אלו אינן קשורות לפרשנות המשנה, אף שיש בהן עניין להבנת לוח המזון של קדמונינו, וכנראה מי מלח היו רכיב משמעותי בו.
אשר לפן הספרותי. כאמור, הרשימה במשנה והמחלוקת שבה מנויים בספרי דברים (כו, עמ' 168). מהספרי לא ברור מהיכן נלקטה ברייתא זו, וייתכן שהיא מועברת ממשנתנו. ברם הנימוק שבספרי הוא שהם רק "משביחי אכילה", ולדעת רבי עקיבא ניתן לקנותם בכספי מעשר שני משום שהתורה הרחיבה והתירה לקנות כל מה שקשור לאכילה (כולל תבלינים). אם כן, מקור הברייתא באמת בדיני מעשר שני. גם הירושלמי מצטט את הרשימה שלנו (כנוסח משנתנו ולא כנוסח הספרי) לעניין מעשר שני (חגיגה פ"ג ה"ד, עט ע"ג). אם כן הרשימה שבמשנה, ולמעשה כל המשנה, מועברת מברייתא שנשנתה במקורה לעניין מעשר שני. במקרה זה הרשימה הספרותית שמשנתנו מנצלת מתאימה לתוכן המשנה.

Mishnah 6

<b>הפגים</b> – תאנים שטרם הבשילו,<b> והבוסר</b> – ענבים שטרם הבשילו,<b> רבי עקיבה מטמא טומאת אוכלין</b> – שכן ניתן לאכלם בדוחק,<b> רבי יוחנן בן נורי משיבואו לעונות המעשרות</b> – רק אז הם בבחינת אוכל שלם. כמו המשנה הקודמת גם כאן רבי עקיבא מרחיב את המונח "אוכל", ורבי יוחנן בן נורי מצמצם אותו. עונת המעשרות היא הזמן שממנו ניתן להפריש מעשרות, ובמקביל אז מותר לאכול מהפֵרות בשנת שביעית. במשנת שביעית מובאות גם דוגמאות לכלל זה (פ"ד מ"ח ואילך). הדוגמאות הן פגים, בוסר וזיתים. אם כן בוסר, כמו פגים, טרם הגיע לעונת מעשרות. מה שהגיע לכך אוכלים דרך קבע, ואילו דרך עראי מותר לאכול מעט קודם. ייתכן שרבי עקיבא במשנתנו חולק על משנת שביעית; לדעתנו פגים ובוסר הם אוכל עוד בטרם באו לעונת מעשרות, ואולי גם רבי עקיבא התיר לאכול מהם דרך קבע בשביעית, אך הדבר לא נאמר במפורש. ייתכן גם שרבי עקיבא ורבי יוחנן בן נורי אינם חולקים, אלא כל אחד מנסח את ההלכה בדרך אחרת (בבחינת "קרובין דבריהן להיות שוין"). רבי עקיבא קובע מתי הם אוכל, ורבי יוחנן מסתמך על הגדרת עונת המעשרות שהיא אותה הגדרה, וכל אחד ניסח בנפרד את דבריו.
הירושלמי שואל על הבוסר מדוע מותר לאכול ממנו ומשיב שכן "דרך קיהות אוכלות אותו" (ירו', שביעית פ"ד ה"ח, לה ע"ג). "קיהות" הן כנראה זקנות שאיבדו את חוש הטעם<sup class="footnote-marker">27</sup><i class="footnote">כן גם בתוס', תרומות פ"י ה"ב, שהקיאות אוכלות את מעי האתרוג. ליברמן מביא את דברי פליניוס המספר שנשים הרות אוכלות גרעיני אתרוג, וראו דברי פליקס, שביעית, עמ' 281 הערה 280.</i>. כך גם מי ש"בא מן הדרך והיו רגליו קיהות עליו" (ירו', יומא פ"ח ה"א, מד ע"ד). מעניינת היא דרשתו של רבי יוסי איש כפר הבבלי: "הלומד מן הקטנים למה הוא דומה לאוכל ענבים קהות ושותה יין מגתו" (משנה, אבות פ"ד מ"כ ומקבילות). אם כן הענבים הצעירים, שכל האוכל מהם אוכלם טרם זמנם, נקראים "ענבים קהות", על שם ה"קהות" האוכלות מהם. כן מופיעים הביטוים "שיניים קהות", במובן של שיניים עייפות וחלשות<sup class="footnote-marker">28</sup><i class="footnote">ספרא, בחוקותי פ"ה ה"ד, קד ע"א; אבות דרבי נתן, נו"ב פ"א, עמ' 6; בראשית רבה, צז יב, עמ' 1220 ועוד.</i>.
<b>פריצי זתין וענבים בית שמי מטמין ובית הלל מטהרי</b> <b>ן</b> – "פריצי זתין" הם זיתים קשים שלא נטחנו במטחן. "אלו הן פריצי זיתים וענבים, אלו היוצאין מתחת הקורה ומתחת הגפת ומתחת הזגין. חישב עליהן לאוכלין אין מטמאין טומאת אוכלין. החרצנין והזגין אף על פי שכנסן לאוכלין בטלה דעתו" (תוס', פ"ג ה"ו, עמ' 689; טהרות פי"א ה"ה, עמ' 672). במשנה זו מחלוקת בין שמאי ובית הלל האם הם אוכל, ובתוספתא מוצגת עמדת בית הלל כבלתי מעורערת. במשנת שביעית הזיתים מופיעים ללא התואר "פריצי זיתים". ההנחה במשנת שביעית היא שהזיתים מהווים אוכל, אבל הם נחשבים לבוסר (שעדיין טרם הבשילו) עד שתהיה בהם כמות מינימלית של שמן. המשנה בשביעית שיטתית. היא עוסקת בפרות שהם בוודאי אוכלין, אבל הם עדיין לא בשלים, והיא קובעת בצורה שיטתית מתי הוא זמן ההבשלה. אצלנו פגים ובוסר הם פרות טובים שטרם הבשילו, אבל פריצי זיתים הם ממש פרי שאינו אכיל (אם כי ממינו רוב הפרות אכילים). נראה, אפוא, שמשנתנו מכירה את הרשימה המרכזית של משנת שביעית, ובעצם היא עוסקת באותה הלכה (ממתי הפרי הוא אוכל), אבל משנת שביעית היא אחידה מבחינה ספרותית ומבחינה חקלאית, ומשנתנו מסיבה את הדיון כך שכבר איננו שיטתי. ניתן גם להניח שהמסורת התפתחה באופן זה:
התוספתא שציטטנו היא ממסכת טהרות, אך מפרשת את המונח המופיע רק אצלנו, והיא מתייחסת במפורש למשנה שהייתה מוכנה לפניה שבה נזכרו "פריצי זיתים", הווה אומר שהיא מתייחסת למשנתנו או למשנה אחרת, דומה לשלנו, שהייתה משובצת במקום אחר. מכאן מתעוררת השאלה האם לפנינו תופעה חריגה, או שמא יש קשר בין תוספתא טהרות למשנת עוקצין.
<b>הקצח בית שמי מטהרין ובית הלל מטמין וכן למעשרות</b> – משנה זו חוזרת במסכת עדיות והיא מעדותו של רבי ישמעאל<sup class="footnote-marker">29</sup><i class="footnote">בעדי הנוסח הטובים ר' שמעון, וכן מוכח ממשנת ידים פ"ג מ"ה המקבילה למשנת עדיות. </i>: "רבי ישמעאל אומר שלשה דברים מקולי בית שמאי ומחומרי בית הלל, קהלת אינו מטמא את הידים כדברי בית שמאי ובית הלל אומרים מטמא את הידים. מי חטאת שעשו מצותן בית שמאי מטהרין ובית הלל מטמאין. הקצח בית שמאי מטהרין ובית הלל מטמאין, וכן למעשרות" (משנה, עדיות פ"ה מ"ג). הקצח נזכר במקרא יחד עם הכמון (ישעיהו כח כה) וקרוי בפי הערבים קזחא, והוא <i>Nigella sativa</i> (איור 21 פליקס הצומח, עמ' 185). הקצח גם הוא צמח שולי ולכן חלקו בית שמאי ובית הלל אם הוא טמא בטומאת אוכלין. משנת טבול יום (פ"א מ"ה) הקובעת שהוא טמא (אוכל) היא לכאורה כבית הלל, אבל גם בית שמאי מודים שהוא טמא אלא שאיננו חיבור לטומאה. מצד שני בתוספתא תרומות הוא מנוי בין אלה שיש להפריש מהם תרומה מתוך ספק, ולכן מפרישים רק אחד משישים ולא אחד מחמישים או מארבעים. הרשימה כוללת כמה מהצמחים שהזכרנו לעיל: "הקצח, והכליסין, והחרובין, וגמזיות, ותרמוסין, ושעורין אידומיות, ותרומת עציץ, ותרומת אפטרופים" (תוס', תרומות פ"ה ה"ז). בירושלמי דמאי נמנה הקצח עם הצמחים האסורים, כלומר אלו שחייבים במעשרות ושמיטה, ובאזור בית שאן הם באים משדות יהודים: "המינין האסורין בבית שן הקצח והשומשום והחרדל והשום והבולכסין האפונין השחורים ובצלים הנמכרין לבני המדינה הנמכרין במידה ופול המצרי הנאגד בשיפה ומינתה הנאגד בפני עצמה..." (ירו', דמאי פ"ב ה"א, כב ע"ג). חלקים מרשימה זו נדונו במקרי הספק שבפרקנו). הקצח בוודאי נחשב לאוכל, ותורמוסין הם אוכל עם ספק קל. בכתובת רחוב נמצא: "הפירות האסורין בבית שאן בשביעית ובשאר שבוע מתאסרין דמאי...והקצע והשמשין והחרדל והארז והתורמסין היבישין והאפונים הגמלונים". הספק שהירושלמי ביטא לגבי התורמוסין הפך לוודאות בכתובת (איור 22).
<b>איור 21ד.</b> אפון קיפח, מתוך דנין, אנציקלופדיה, ובאדיבות המחבר.
<b>איור 21ה.</b> אפון מצוי מתוך דנין, אנציקלופדיה ובאדיבות המחבר
<b>איור 22:</b> כתובת רחוב מתוך זוסמן, כתובת רחוב.
בנוסף לכל הפרטים ההלכתיים למדנו מהמקבילות שהייתה רשימה של צמחי ספק שמעמדם ההלכתי שנוי היה במחלוקת. אין רשימה אחת זהה לחברתה, אבל יש ביניהם קווי דמיון וחטיבות צמחים הבאות יחדיו, גם אם לא תמיד ההתאמה בין הרשימה לצמחים השונים מלאה.
משנת עוקצין ומשנת שביעית מדברות על אותה רשימה. במשנת שביעית הרשימה מתאימה, אך עמדתם של בית שמאי ובית הלל אינה נזכרת. דומה שהמשנה שם (בשביעית) מציעה הצעת פשרה בין בית שמאי ובית הלל, אבל אפשר גם שהיא לדעת אחד הבתים<sup class="footnote-marker">30</sup><i class="footnote">לדעת בית הלל, וכרבי יוחנן בן נורי, והעמדה במשנת שביעית היא שפגין ובוסר אינם מקבלים טומאת אוכלין עד שיגיעו לעונת מעשרות, כלומר למידות שבמשנת שביעית. בירושלמי, שביעית פ"ד ה"ו, נו ע"ד, נעשה ניסיון אחר להתאמה של משנת שביעית למשנתנו. </i>. משנתנו שומרת על המחלוקות, אבל היא משתמשת ברשימה המקורית בצורה לא נכונה בכך שהיא מפרשת שזיתים אינם זיתים שטרם הבשילו אלא פריצי זיתים, סוג של זיתים חריגים קשים במיוחד. לפנינו אפוא פעם נוספת שימוש של המשנה ברשימה קדומה בצורה מלאכותית ולא רֵאלית. עם זאת, דווקא רשימתנו שימרה את הנוסח הקדום של מחלוקת בית שמאי ובית הלל.

Mishnah 7

בכתב היד זו משנה ח, בדפוס מופיעה לפניה המשנה בדבר "דגים", כלומר סדר המשניות שונה.
<b>הקור</b> – ה"קור" הוא לב הדקל; בעצים צעירים הוא רך ושימש לאכילה. מהקור יוצאים ענפי התמר, ועם אכילת הקור נועד הצמח למוות. הקור שמש כמזון בדוחק, וכמובן אכלו אותו רק בעץ שדינו נגזר לכריתה.
לכאורה הקור כבר איננו ברשימה הספרותית המקורית שבה עסקה המשנה הקודמת. אך ראו זה פלא: סוגיית הירושלמי על משנת שביעית, המקבילה למשנה הקודמת (פ"ד מ"ח-מ"ט), ממשיכה לדון בקור כאילו היה זה רצף המשנה לפניו.
מעתה, שתי אפשרויות לפנינו:
1. עריכת הירושלמי הושפעה מעריכת משנתנו, ולכן לאחר הזיתים עסקה בקור.
2. עריכת משנתנו הושפעה מהירושלמי, או מהחומר שהיה לפני הירושלמי.
כבר חיווינו את דעתנו במבוא, בעקבותיו של מורנו י' זוסמן, שהתלמוד הירושלמי והבבלי לא הכירו את משניות טהרות, וודאי לא עסקו בהן, אם כי פה ושם הכירו הלכות מדיני טהרות, מהמשנה או מברייתות מקבילות. לפיכך, קשה לקבל את האפשרות הראשונה שהירושלמי הושפע מסידור משנתנו. נותרנו אפוא עם האפשרות השנייה, הנראית ממבט ראשון אבסורדית: הרי המשנה קדמה לירושלמי. ברם אדרבה, במסכת עוקצין אנו עדים לתופעה של שימוש בלתי מתאים ובלתי מדויק ברשימות קודמות; איננו אומרים שמסכת עוקצין הכירה את הירושלמי, אבל אולי הכירה את מסורת הלימוד המובאת בירושלמי שלפיה אחרי הזיתים עוסקים ב"קור" של התמרים.
<b>כעץ לכל דבר</b> – כלומר הוא אינו אוכל, אינו נטמא בטומאת אוכלין ואינו מצטרף. <b>אלא שהוא נלקח בכסף מעשר</b> – שני, כאילו היה אוכל.<b> וכפוניות</b> – גבעולי התמרים,<b> לאכלין</b> – הן אוכל לעניין טומאה,<b> ופטורות מן המעשרות</b> – כאילו אינן אוכל. קור הוא כעץ, כלומר הוא אינו מטמא טומאת אוכלין ואינו מצטרף לאוכלין. הקור מתנהג, אפוא, כמוצר ביניים, בניגוד לשיטתו של רבי יוחנן בן נורי התובעת אחידות. מצב הביניים מוסבר בכך שלפנינו עמדת פשרה, בלתי אחידה מבחינה לוגית, אך פרי לחצים הלכתיים מכיוונים שונים. בתוספתא שנינו: "קור ניקח בכסף מעשר ואין מטמא טומאת אוכלין. כפניות נקחות בכסף מעשר ומטמא טומאת אוכלין רבי יהודה אומר קור הרי הוא כעץ לכל דבר, אלא שניקח בכסף מעשר. כפניות הרי הן כפרי לכל דבר, אלא שפטורות מן המעשרות" (מעשר שני פ"א הי"ד). בתוספתא כאן (פ"ג ה"י, עמ' 689) מצוטט המשפט הראשון. עוד בתוספתא שלנו בהלכה נפרדת: "אמר רבי יוחנן בן נורי בכולן רבי יהודה אומר<sup class="footnote-marker">31</sup><i class="footnote">מבחינת לוח הזמנים לא ייתכן שרבי יוחנן בן נורי יביא מדברי רבי יהודה הצעיר ממנו, ואולי יש לתקן לרבי ישמעאל במקום רבי יהודה (נכתב ר"י, וראשי התיבות נפתחו בדרך מוטעית).</i>, קור הרי הוא כעץ לכל דבר אלא שניקח בכסף מעשר ומטמא טומאת אוכלין, כפניות הרי הן כפרי לכל דבר אלא שהן פטורות מן המעשר" (פ"ג הי"א, עמ' 689), ובבבלי עירובין כח ע"ב מופיעים רק דברי רבי יהודה, בלי להביא את דברי תנא קמא, ובלי לייחס את דברי רבי יהודה לרבי יוחנן בן נורי. משנתנו היא אפוא דברי רבי יהודה שבתוספתא מעשר שני ובבבלי, והמחלוקת היא רק על כפניות. הבבלי בעירובין לא הכיר כנראה את משנתנו.
המשניות, כפי שהן לפנינו, מודעות לצורך בהלכה אחידה, ובדברי רבי יוחנן בן נורי הובא טיעון זה במפורש. עם זאת, ההלכות אינן אחידות. הקור הוא רק דוגמה לשניות זו. בשאלת הכללים והיוצאים מן הכלל עסקנו במבוא הכללי לפירוש המשניות, וראינו כיצד מערכות מסוג זה בדרך כלל אינן אחידות מבחינה משפטית. תלינו זאת בכך שההלכות לא נוצרו בבת אחת כתוצאה מחשיבה הלכתית מסודרת אלא להפך, הן התפתחו שלב אחר שלב ובכל שלב נתקבלו החלטות או נוהגים שהתאימו למקום ולזמן. האיחוד המשפטי בא בשלב שני, וכבר לא יכול היה להיות אחיד בגלל העומס של תקדימים קודמים.
שלוש המשניות האחרונות נוסחו, מן הסתם, בהקשר לדיני מעשר שני (או שביעית), והועברו לפרקנו. ההעברה לא תמיד מדויקת, למרות הדמיון הגדול בין הנושאים.

Mishnah 8

<b>בכתב היד זו משנה ז, והיא מופיעה לפני הקודמת.
<b>דגים מאמתי מקבלין טומאה</b> – עד עתה הייתה השאלה מתי צמח מסוים מתחיל להיות מזון, או האם הוא נחשב מזון. כאן השאלה היא בכלל מתי גמר המלאכה של דגים. גמר המלאכה הוא הזמן שבו המוצר מתחיל לקבל טומאה, ובלשון המשנה הראשונה זה המועד שבו המוצר מוכשר לקבל טומאה. אבל הסגנון של משנתנו שונה, וכל השאלה של מעמד הדגים נראית מנותקת מנושא המשנה. אך היא מחוברת לענייננו דרך המקבילות שהובאו: אגב הדיון במה שאינו מזון כי אינו ולד הארץ עלתה גם שאלת הדגים; הדגים הם מזון, אך אינם ולד הארץ ומכאן ייחודם. אגב הנושא הכללי, שכלל לא הגיע לדיון במשנתנו, מובאת במשנה שאלת גמר המלאכה (ותחילת הטומאה) בדגים. אבל במקבילה העוסקת בגמר מלאכה בפרות במסכת מעשר שני (שהובאה לעיל אגב המשניות הקודמות) לא נדונו דגים. גמר מלאכה (תחילת טומאה) בדגים לא נדון במסכתות מסדר זרעים (מעשר, מעשר שני, תרומה או שביעית), מן הסתם כיוון שאין מפרישים מהם מעשר, אבל לכאורה היה מקום לדון בשאלה ממתי אסור לקנות דגים בכסף מעשר שני. כלומר מקור הדיון כאן הוא במשניות קדומות שעסקו במעשר שני (האם מותר לקנות דגים בירושלים), שכן בכספי מעשר שני מותר לקנות רק מזון. ברם את השאלה מתי גמר מלאכה בדגים בוודאי אין לשאול בירושלים, הרי לירושלים הגיעו רק דגים שכבר הוכנו למאכל, ושומרו. אם כן משנתנו אינה עוסקת בירושלים וסגנונה הוא כמו במסכת טהרות (גמר מלאכה), וייתכן שהמשנה באה במקורה מלקט שעסק בשאלות של טהרה.
<b>בית שמי אומרים משיצודו</b> – הם כבר מקבלים טומאה כי מלאכת הציד נגמרה,<b> ובית הלל אומרים משימותו –</b> הדגים הניצודים מפרפרים ברשת או בסל זמן מה ומתים רק לאחר זמן ניכר. לעתים מוכרים את הדג בברֵכה או בכלי מים, כדי שיגיע לשולחן טרי. בנוהגי הסעודה היווניים מקובל היה להגיש דג חי בתוך מי שחייה, כדי להבליט את טריותו של הדג ואת טריות הבישול, ולאפשר לכל סועד לבחור את הדג האהוב עליו, ובעיקר להרבות המולה ושמחה בסעודה. <b>רבי עקיבה אומר אם יכולין לחיות</b> – אזי אין זה גמר מלאכה. אין צורך שהדגים ימותו, אך אם הם במצב בריאותי הקרוב למוות די בכך להגדירם כמזון.
שאלה זו של גמר מלאכה בדגים קשורה לשאלה האם הדגים מוכשרים לקבל טומאה, ומתי. כל זמן שהם בים טרם ניצודו, אך לאחר שניצודו ממתי המים הנוגעים בהם מכשירים אותם לקבל טומאה. בפירושנו למכשירין פ"ה מ"ז ראינו כי אכן המשנה שם מניחה שהציד הוא גמר מלאכה, כדעת בית שמאי כאן, ובכך המשנה שם מצטרפת למשניות שנסתמו כבית שמאי<sup class="footnote-marker">32</sup><i class="footnote">ראו ספראי, הכרעה כבית הלל.</i>. יתר על כן, במשנה להלן שם (פ"ו מ"ג) מתבהר שאכן כך הוא, והיה קיים מעין טקס של ניעור הרשת לבטא שיתר המים אינם לרצונו. גם טקס זה הוא כבית שמאי. בבבלי מתנהל דיון בנושא ומובאת משנתנו (כמשנה או כברייתא), אבל מובאת גם ברייתא דומה מדור אושא: "דתניא, רבי שמעון בן אלעזר אומר משום רבי יוסי הגלילי: מטמא טומאת אוכלים, <b>וצריך הכשר</b> , וחכמים אומרים: אינו מטמא טומאת אוכלין מפני שהוא חי, וכל שהוא חי אינו מטמא טומאת אוכלין. ואזדא רבי יוחנן לטעמיה, דאמר רבי יוחנן: רבי יוסי הגלילי ובית שמאי אמרו דבר אחד; רבי יוסי הגלילי – הא דאמרן, בית שמאי – דתנן..." (כאן מובאת משנתנו) (חולין עה ע"א). אם כן רבי יוסי הגלילי סתם דבריו כבית שמאי, כמו משנת מכשירין. הברייתא של דברי רבי יוסי הגלילי מתאימה בסגנונה לפרקנו ונוקטת במינוח של הפרק "וצריך הכשר", ואילו במשנתנו אין המינוח המיוחד של הפרק מופיע. אגב, לא ברור מדוע דג שהוא מקבל טומאה צריך הכשר, ואולי הכוונה לדג טרף, או שרבי יוסי הגלילי נוקט עמדת ביניים, טמא כאוכל אך צריך הכשר, כלומר המתה וחיתוך.
<b>יחור שלתאנה שנפשח</b> – נשבר,<b> ומעורה בקליפה</b> – וטרם נחתך עד הסוף,<b> רבי יהודה מטהר</b> – הוא עדיין מחובר לקרקע ולכן אינו מקבל טומאה,<b> וחכמים אומרים אם יכולין לחיות</b> – אם יכול להתחיות הוא מחובר לקרקע, ואם אינו יכול להתחיות אין הוא מחובר לקרקע. המשפט קטוע שלא כדרכה של משנה. המשפט מופיע בלשונו בתוספתא כהסבר ל"אבר מן החי" שעליו נאמר במשנה במסכת כלים (פ"א מ"ה) שאם בכוחו "להעלות ארוכה" אינו מטמא: "וכמה היא כדי להעלות ארוכה? רואין אותו כאלו ייחור של תאנה שנפשח ומעורה בקליפה קטנה, אם יכול לחיות הימנה טמא ואם לאו טהור" (תוס', כלים בבא קמא פ"א הי"ג, עמ' 570). אצלנו הכלל מובא אגב הדגים שגם הם מובאים כגלישה מנושא המשנה. יש להניח, אפוא, שלשון התוספתא הייתה המקור למשנתנו<sup class="footnote-marker">33</sup><i class="footnote">כדעת פרידמן, תוספתא עתיקתא, ופרסומיו הנוספים המנויים ברשימה הביבליוגרפית. </i>. ההלכה עצמה מופיעה לעניין אחר גם במשנת ערלה (פ"א מ"ג).
<b>תבואה שנעקרה ומעורה אפילו כשורש קטן טהורה</b> – כמו עץ התאנה. שתי ההלכות נוגעות לשאלה ממתי הם מקבלים טומאה, כלומר ממתי הם אוכל. עדיין נדרש הכשר טומאה, ולא בכך עסקה משנתנו. מכל מקום אין כאן עניין למחשבה או להכשר. הקושי הוא שתבואה שנעקרה עדיין מחייבת הכנה לאוכל. יש לקלוף את הגרעין (זו פעולת הדיש) ולטחון אותו. גמר מלאכה בתבואה הוא: "התבואה משימרח, ואם אינו ממרח עד שיעמיד ערימה" (משנה, מעשרות פ"א מ"ו). גם התאנה כשהיא על ענף שבור לחלוטין טרם מקבלת טומאה, גמר המלאכה שלה הוא משהתאנים יבחילו (שם מ"ב). שאלות אלו אינן מעסיקות את המשנה. משנתנו עוסקת רק בפן אחד, והוא החיבור לקרקע (וההנחה הבלתי כתובה היא שהמחובר לקרקע טהור). גם משנת מעשרות אינה עוסקת אלא בגמר הבשלה. תאנה שביחלה על העץ עדיין טהורה, היא טרם נקטפה וטרם הורטבה, אבל המשנה שם עוסקת רק בשלב ההבשלה. הווה אומר שנדרשים שלושה מרכיבים: בישול, קטיף (וגמר מלאכה) והרטבה. ההבחלה (גמר ההבשלה) מתבצעת לעתים על העץ (בשלב הטהרה), או לאחר הקטיף. משנת מכשירין מתמקדת בהרטבה ועוסקת באוכל יבש או מורטב, לאחר ששני התנאים האחרים התמלאו; משנתנו עוסקת רק בקטיף, מה נחשב מחובר ומה לא, ומשנת מעשרות בסדרי גמר מלאכה בלבד. אף משנה אינה מציגה את כל הכללים.

Mishnah 9

<b>המשנה ממשיכה בפירוט המקרים של משנה א. משנה א מנתה ארבעה כללים:
• צריכים מחשבה והכשר – משנה ב;
• צריכים מחשבה ואין צריכים הכשר – משנה ג;
• אין צריכים לא הכשר ולא מחשבה – משנה ג עד משנה ח;
• צריכים הכשר (ולא מחשבה) – משנה ט חצי ראשון.
<b>חלב</b> – הכוונה לחָלָב ולא לחֵלֶב (שומן),<b> בהמה טהורה אינו מטמא טומאת נבילה</b> – כבשה או עז שמתה ונחלבה לאחר מותה, החלב שלה נשאר כשר. בבירור שערכתי עם רפתני קיבוצי אושר לי שאכן החלב קיים, אם כי לאחר זמן הוא מתקלקל. <b>לפיכך אינו</b> – כך בכתב יד קופמן, וגם ב-<b>מ</b> נכתב כך ותוקן ל"הרי". אבל ברוב עדי הנוסח (<b>מל</b> , <b>מנ</b> , <b>מפ</b> , <b>פב</b> ) <u>הוא</u> צריך הכשר. פשוט יותר להבין את המשנה שהחלב אינו צריך הכשר, שהרי הוא כשר לאכילה, ברם <b>מפ</b> הוא כתב היד הטוב לסדר טהרות, וקשה לדחותו, מה עוד שהוא נתמך בעדים נוספים טובים. ניתן להסבירו כפשוטו שחלב בהמה כזאת צריך הכשר, כלומר צריך להיחלב. אלא שזה פשיטא; בכל המקרים בפרק ההכשר שצריך הוא איזו פעולה נוספת, כמו הירקות במשנה ב שאין רגילים לאכלם. הרא"ש פירש שצריך הכשר טומאה, דהיינו להרטיב את החלב במים כדי שיוכל לקבל טומאה. הפירוש חריף ואף אלבק וקהתי קיבלוהו, אך עדיין קשה. ראשית, הלשון היא "צריך הכשר", ולפי פירוש זה אין כאן כל צורך, והיה ראוי לומר "אינו מוכשר לקבל טומאה" או "כשר". יתר על כן, במשנת מכשירין פ"ו מ"ד נמנה החָלָב עם שבעת המשקים וודאי שאינו צריך הרטבה נוספת, כשם שמים אינם צריכים להירטב כדי שיקבלו טומאה. גרסת כתב יד קופמן פשוטה ומאירת עיניים. ייתכן שהיא גם עמדה לפני הרמב"ם שכן הוא אינו מסביר את הקושי הגלוי במשנה. הר"ש פירש "מאחר ואין סופו לטמא טומאה חמורה"; הר"ש מצטט את התוספתא, מדוע נבלת בהמה טהורה <b>אינה</b> צריכה הכשר, משום שהיא "מטמאת טומאה חמורה", כלומר אסורה לאכילה בכל מצב. ברור אפוא שגם הוא גרס "אינו צריך הכשר", שכן הוא נועד רק למכירה לנכרי, והחלב מוכן לכך. הר"ש גרס אפוא ככתב יד קופמן.
יש להניח שמעתיקים שיבשו, ובמקום "אינו" כתבו "הוא". תיקון לשון זה בעייתי גם מבחינה לשונית, שכן בלשון חכמים במקרה כזה יקצרו ויכתבו "צריך הכשר" ולא "הוא צריך הכשר". התיקון בולט בכתב יד מינכן (<b>מ</b> ), "הרי צריך הכשר", ואין זו לשון המשנה. אין זאת אלא שמעתיקים התקשו לקבל את הרעיון שחלב בהמה שנחלב לאחר מיתתה כשר ללא הכשר נוסף (אינו צריך הכשר), לכן כתבו "הוא צריך הכשר". אבל חלב זה כשר לכל דבר, ככתוב בתוספתא שנצטט להלן. מאידך גיסא, לאור שינוי הגרסה בהמשך המשנה ניתן לטעון שבכתב יד קופמן נמחק על ידי הדומות מ"הכשר" עד "הכשר".
<u>חלב בהמה טמאה מטמא טמאת נבלה</u> (לפי <b>מנ</b> ) – חלב הסוס או הגמל מעמדו כמעמדה של האם ואסור באכילה, <u>לפיכך אינו צריך הכשר</u><b> –</b> כל המודגש בקו חסר בכתב יד קופמן וקיים בכל יתר כתבי היד. דין נבלה טמאה מופיע לעיל במשנה ג: בכפר היא צריכה מחשבה ואינה צריכה הכשר, ובעיר (הכרך ההלניסטי) היא אינה צריכה מחשבה (תכנון מיוחד למכרה לגוי) ולא הכשר (שכן הגוי קונה אותה כמות שהיא), אבל אינה כשרה לאכילת יהודי. גם לאחר "הכשר אכילה" אין כמובן היתר ליהודי לאכול אוכל שאינו כשר. אם כן, נוסחת כתב יד קופמן לא גרסה משפט זה בהיותו מיותר. המשפט גם אינו מנוסח היטב, שכן כדי להסבירו הוספנו שמדובר בעיר ולא בכפר. אמנם במשפט הבא מונח זה מופיע, אך במשנתנו (לפי נוסחת רוב כתבי היד) אין הוא מופיע במפורש. <b>דגין טמאים וחגבין טמאין צריכין מחשבה בכפרי</b> ן – בכפר אי אפשר למכרם לגוי ולכן צריך מחשבה מיוחדת, אבל בשוק אפשרות המכירה לגוי פשוטה וברורה, והדג נחשב כמאכל שכבר תוכנן לאכילה. אבל במקרה כזה אין צורך בהכשר, שהרי הדג, כנבלה, מוכשר למכירה לגוי כמות שהוא.
בתוספתא מתנהל דיון עקרוני יותר על דין חלב בהמה: "1. חלב בהמה טמאה טמא. 2. חלב חיה בין טמאה בין טהורה הרי היא כגופה. 3. חלב נבלה וחלב טרפה טהור, שנאמר 'וחלב נבלה וחלב טרפה יעשה לכל מלאכה' " (פ"ג ה"ג, עמ' 689-688). חלב בהמה תלוי בבהמה: אם היא טהורה בחייה טהור, ואם טמאה בחייה טמא. הוא הדין בחלב חיה. ההבדל הוא שבחיה טהורה אם היא נבלה או טרפה החלב טמא, ואילו חלב נבלה טהורה או טרפה טהורה טהור. כלומר, מה שקובע הוא מצב הבהמה בחייה ולא תוצאות שאירעו עקב מותה.
בהלכה נוספת רבי יוסי מסביר: "אמר רבי יוסי מפני מה אמרי נבלת העוף טהור אינה צריך הכשר? מפני שהיא מטמא טומאה חמורה, וכל המטמא טומאה חמורה אינו צריך הכשר" (ה"ה, עמ' 689). העובדה שהבשר נטמא טומאת נבלה הופכת את שאלת ההכשר לבלתי רלוונטית, שכן הטומאה חלה רק על אוכל כשר מבחינה הלכתית (בניגוד למוכשר מבחינה פיזית). נמצאנו למדים ש"הכשר אוכלין" אינו רק מצב פיזי אלא בעיקר הגדרה הלכתית התלויה לעתים בתנאים הפיזיים. עמדה זו זוכה לתמיכה ראשונית מדברי רבי עקיבא שכבר ציטטנו: "[אמר רבי עקיבא שונה]<sup class="footnote-marker">34</sup><i class="footnote">איננו בכתב יד וינה, והורכב משתי נוסחאות: "רבי עקיבא שונה" ו"אמר רבי עקיבא".</i> בחלב שחיטה בכפרים שהוא צריך מחשבה ואין צריך הכשר מפני שהוכשר בשחיטה. אמרתי לפניו למדתני עולשין שלקטן לבהמה ואחר כך חשב עליהן לאדם אין צריכין הכשר, שאני אומר יש עליהן משקה טופח הוכשרו, חזר רבי עקיבא להיות שונה כדברי רבי יהודה" (תוס', פ"ג ה"ב, עמ' 688). רבי עקיבא רואה בהכשר לטומאת אוכלין מציאות ממשית, והתלמיד (רבי יוסי) מדגיש את המציאות הווירטואלית-משפטית. ההוכחה מעולשין היא שמה שקובע את ההכשר אינו התכנון אלא הביצוע בלבד. רבי עקיבא חזר בו, והתוספתא הקודמת והמשנה שנויות לפי תפיסה זו.
דין דגים
השחוט והדג הטמא אינם צריכים הכשר הלכתי, השחוט משום שנשחט והטמא משום שאין צורך לשחטו. גם דג טהור אינו צריך הכשר כי אינו חייב בשחיטה. אבל חלב חיה מתה צריך מחשבה, תכנון למכרו לגוי, ולא הכשר משום שמות האם מכשרתו. אבל לרבי עקיבא דרך שונה, כמות שכתבנו.

Mishnah 10

לכאורה לא ברור במה זכתה משנה י להצטרף למסכת, ודווקא במיקום זה. ההחלטה על מעמדה של הכוורת נוגע לסדרת הלכות מתחומים שונים, אך אף לא אחד מהם נוגע לטומאת אוכלין אלא לכל היותר לטומאת כלי. אלא שמשנתנו הוקדמה לפני המשנה הבאה העוסקת בשאלה ממתי חלות דבש מטמאות טומאת אוכלין, שזהו נושא הפרק. המשנה חוזרת במסכת שביעית (פ"י מ"ז) אגב סיכום דיני שביעית, ומן הסתם שם מקומה הטבעי.
<b>כוורת דבורין רבי אליעזר אומר הרי היא כקרקע</b> – כוורת הדבורים היא המתקן שהדבורים "מקננות" בו. בתקופת המשנה והתלמוד היה זה כלי שנראה ככד או כצינור רחב קוטר והיה עשוי מחרס או מקש<sup class="footnote-marker">35</sup><i class="footnote">ספראי, דבורים.</i> (איור 23). 
<b>איור 23.</b> כד חרס ששימש לכוורת ב"בית וארי" שביוון. מתוך סגרדו, סעודה, וראו ספראי, דבש.
בחקלאות המודרנית מקובל לנייד את הכוורת ולהעבירה ממקום למקום. בספרות החקלאית יש דיונים ממושכים מתי כדאי להעביר כוורות ולהיכן להעבירן כדי שהדבורים לא תצטרכנה להתאמץ לחפש מזון, וכדי שתאכלנה את המזון האופטימלי. לעומת זאת ביוון הקדומה ובארצות המערב הרומי היה מקובל שהכוורת היא מתקן קבוע, כדים מספר, או גלילים מטיט, או קנים שהונחו זה על גבי זה וקובעו לארץ. הכוורת נבנתה או הותקנה ליד הבית, בקיר החצר או באזור הקרוב לחצר, אבל לא ניידו אותה. ברם במצרים הקדומה גילו את סוד העברת הכוורות והיה מקובל להעבירן לפי כללים מסוימים, אך איננו יודעים מה הם<sup class="footnote-marker">36</sup><i class="footnote">לסיכום ראו ספראי, שם.</i>. בארץ ישראל נהגו שתי השיטות במקביל. באתר שנחפר בתל רחוב היו הכוורות מקובעות בקיר, אך כמובן זו רק עדות אחת, ואי אפשר להסיק ממנה שבתקופת המקרא טרם נהג המנהג של ניוד כוורות<sup class="footnote-marker">37</sup><i class="footnote">מזר, דבש.</i>. הכוורת הייתה בדרך כלל קבועה, אך לעתים העבירו אותה ממקום למקום. זה הרקע להלכות שונות העוסקות בכוורת כפי שנדונו במקום אחר<sup class="footnote-marker">38</sup><i class="footnote">שם, שם.</i>. הרקע החקלאי והבדלי השיטות החקלאיות עומדים גם בבסיס משנתנו. לדעת רבי אליעזר הכוורת היא מתקן קבוע, ולכן דינה כקרקע, ואין לכך קשר לטיב הכוורת עצמה. הירושלמי (שביעית פ"י ה"ג, לט ע"ד) מסביר שאם הכוורת מחוברת לקרקע כולם מודים שהיא כקרקע. המדובר אפוא בכלי נייד, אך רבי אליעזר סבור שהכוורת לא נועדה להעברה, וממילא היא כאילו מחוברת לקרקע מכיוון שאין מקובל להעבירה. להלן המשנה מונה שלושה נושאים הלכתיים שההלכה שכוורת כקרקע באה בהם לידי ביטוי. <b>וכותבין עליה פרוזבול</b> – כאמור במשנת שביעית (פ"י מ"ו), לכתיבת פרוזבול יש צורך בקרקע. מי שאין לו קרקע אבל יש לו כוורת כוורתו נחשבת לקרקע וניתן לכתוב עליה פרוזבול, <b>ואינה מקבלת טומאה במקומה</b> – קרקע אינה מקבלת טומאה, על כן גם הכוורת הקבועה אינה מקבלת טומאה, אבל הכוורת נועדה לניוד ולכן היא מקבלת טומאה. <b>והרודה ממנה בשבת חייב</b> – רדיית הדבש נחשבת לקצירה. אם כוורת היא כקרקע הרי שרדייה ממנה היא אחד מאבות המלאכה בשבת, ואם היא כלי הרי שאין בכך רדייה. אמנם בכך לא נפטרת שאלת הטלטול או שאלת המוקצה, אבל אלו כבר תלויות בתנאים המקומיים. אם הכוורת כקרקע כותבים עליה פרוזבול, אבל אז אינה מקבלת טומאה, והרודה בשבת חייב. כל זאת עמדת רבי אליעזר.
בתקופת המקרא לא גידלו בארץ דבורים והדבש בתקופה זו היה עשוי מפרות מיובשים כענבים, תאנים, חרובים או תמרים. עם זאת נזכרת "יערת הדבש" (שמואל א יד כו-כז), והכוונה לדבש של דבורי בר. דבורי הבר נזכרות גם בתיאורים אחרים, כגון הסיפור הידוע על הדבורים שקיננו בגוויית האריה ששיסע שמשון (שופטים יד ח). הגידול התפשט בארץ בתקופה הבתר-מקראית. עדות ארכאולוגית ראשונה נתגלתה בתל רחוב מהמאה השמינית לפני הספירה<sup class="footnote-marker">39</sup><i class="footnote">מזר, דבש.</i>. מכאן שהכירו את הגידול, אבל לנוכח העדות הבודדת (עד כה) עדיין אין בכך הוכחה שהגידול היה נפוץ והפך למרכיב בנוף החקלאי. בספרות חז"ל משתמע שהגידול נפוץ הרבה יותר, אך טרם התגלו ממצאים ארכאולוגיים, אולי בגלל שיטת הניוד שבה אין צורך במבני כוורת אלא רק בכדים מיוחדים (איור 24).
גם במשנת שביעית מוצגת בַעניין מחלוקת, ועמדת חכמים במשנתנו היא כעמדת חכמים שם.
<b>וחכמים אומרים אינה כקרקע ואין חותכין –</b> בעדי הנוסח הטובים "כותבין", וכך גם בכל עדי הנוסח במסכת שביעית. הנוסח "חותכין" מיוחד, אך כנראה איננו טעות אלא לשון חכמים טובה. <b>עליה פרוזבול ומקבלת טומאה במקומה והרודה ממנה בשבת פטור –</b> כוורת היא מטלטלין לכל דבר לכן
מותר לרדות ממנה, אבל הרמב"ם פירש שפטור ממיתה וחייב מלקות. התלמוד הבבלי פירש שכל "פטור" בדיני שבת הוא "פטור אבל אסור". במבואנו למסכת שבת הראינו שבתפיסה התנאית בדרך כלל פטור הוא מותר, אם כי יש לכך גם חריגים.
עד כאן המחלוקת היא אחידה מבחינה משפטית. אבל בתוספתא שנינו: "1. מימיהן של כהנים לא נמנעו מלהיות נזקקין עליהן, וחוזרין ורודין בטהרה. 2. על מה נחלקו על השַבָּת ועל השביעית שרבי אליעזר אומר הרי היא כקרקע, וחכמים אומרים הרי הוא ככלי. ואם היתה מחוברת בטיט הכל מודין שהיא כקרקע לכל דבר. היתה נתונה על גבי שתי יתידות הכל מודים שהוא ככלי לכל דבר" (פ"ג הט"ז, עמ' 690-689). הערה זו מעניינת ומשקפת סדרת תופעות. הראשונה היא שלכוהנים הלכות משלהם. במקרה זה זו הלכה מקלה, והיא קדמה למחלוקת רבי אליעזר ורבי יהושע, כלומר היא מימי הבית או מראשית דור אושא. במבוא למסכת נדרים עמדנו על תופעה זו של "הלכת כוהנים", הלכה שאיננה בהכרח צדוקית. רובה בענייני טהרה, אך יש להם גם עמדה בהלכות אחרות. הציבור מצפה מהם שיובילו אותו בתחומים הלכתיים מעבר לדיני טהרה, וכמובן מצפה מהם גם להתנהגות מחמירה וראויה.
ההלכה הכוהנית אינה בהכרח מחמירה והיא בולטת בחוסר אחידותה המשפטית; עמדנו על כך במבוא למסכת פרה. משנתנו משתלבת במגמה זו, שכן דין שבת ושביעית צריך היה להיות זהה לעיקרון החל בדיני טהרה, ואינו כן.

Mishnah 11

<b>חלות דבש מאמתי מיטמאין</b> – הדבש המצוי בקן הדבורים הוא במצב נוזלי צמיגי וחלקו מכונס בחלות הדבש. חלות הדבש עשויות מתאי שעווה רבים שבתוכם נאגם הדבש הנוזלי (איור 25). <b>משום משקה</b> – הדבש הוא אחד משבעת המשקים שאם נגעו באוכל מכשירים אותו לקבל טומאה (משנה, מכשירין פ"ו מ"ד). המשנה מניחה שהדבש המצוי בתאי השעווה ודאי חסר הכנה והוא שייך לאלה שצריכים הכשר ולא מחשבה (לעיל מ"א).
<b>איור 25א.</b> חלת דבש, מתוך אתר ויקיפדיה ערך "דבש"
<b>איור 25ב.</b> חלת דבש, מתוך אתר ויקיפדיה המוקדש לדבש
<b>בית שמאי אומרים משיחרחר</b> – המשנה בכלים קובעת: "חרחור שנפגם טמא עד שינטל רובו, נשבר מקופו טהור" (פי"ג מ"ג). כפי שנראה בהמשך המשנה בכלים שם "מקופו" הוא הנקב בכלי הברזל שדרכו מושחל חלק הברזל על ידית העץ. חרחור הוא כלי מתכת, כנראה מוט בעל חוד אחד (חד חוד). הוא קרוב ודומה לדרבן, שהוא המוט שמדרבנים בו בהמה (כלים פ"ט מ"ו). עוד שנינו במשנה בכלים: "המרדע יש לו אחוריים ותוך, משבעה לחרחור, מארבעה לדרבן, דברי רבי יהודה. רבי מאיר אומר אין להם, לא הוזכרו ארבעה ושבעה אלא לשירים" (פכ"ה מ"ב<sup class="footnote-marker">40</sup><i class="footnote">וראו עוד כלים פכ"ט מ"ה.</i>). את המשנה הסברנו במקומה, ונסתפק כאן בהגדרה כללית שהדיון הוא על אורכו של מוט הדרבן. הדרבן והחרחור שניהם נכללים בשם הרחב יותר, מרדע, שהוסבר גם הוא במשנת כלים (פ"ט מ"ו). החרחור לא נועד כנראה להובלת בהמה ואינו נזכר בהקשר זה. ידיתו של החרחור ארוכה מהרגיל (שבעה טפחים), ומכאן שלא השתמשו בו לשימוש בכוח רב שהיה מכופף את המתכת. לפיכך רק ניתן לשער שנועד לפורר רגבי אדמה או לחטט בחורים שעשו תולעים בגזע העץ. הידית הארוכה נועדה לעבודה ללא כיפוף. ככל שהידית ארוכה כך ניתן להשתמש בפחות כוח, שכן עצמת המכה מוכפלת באורך המנוף ויוצרת על הכלי לחץ רב. לכן כלי שידיתו ארוכה נועד למאמץ קל (כגון ניקוב חלות שעווה או הובלת בהמה), ואילו כלי שנועד לעבודה במאמץ ידיתו קצרה (חילוץ אבנים ועקירתן) (איור 26). בחרחור השתמשו לנקב את חלות השעווה כדי שהדבש יזוב מהן.
<b>ובית הלל אומרים משיירסק –</b> השלב הבא אחר נטיפת הדבש הראשוני (הזך ביותר) הוא ריסוק תאיה של חלת הדבש, ואחר כך שלב הסינון שבו מוציאים ומסננים את שיירי השעווה, ורק אז הדבש מוכן
באמת למכירה או לאכילה. התוספתא מבהירה: "אמר רבי יהודה לא נחלקו רבי אליעזר וחכמים על חלות דבש שאין מקבלין טומאה באביהן" (פ"ג הט"ו, עמ' 689). חלות הדבש השלמות ודאי שאינן אוכל ולכן אינן מקבלות טומאה. רבי יהודה מוסר את מחלוקת רבי אליעזר וחכמים, ובמשנתנו היא מחלוקת בית הלל ובית שמאי. המחלוקת החלה אפוא בדור החורבן או לפניו והמשיכה, על ידי ממשיכי שני הבתים, גם בדור יבנה. ההערה של התוספתא מיותרת לאור ניתוח המשנה; ברור שחלות הדבש "באביהן" הוא לפני שלב החרחור, אין זאת אלא שהתוספתא מגיבה על משנה קדומה אחרת שלא השתמרה בידינו.
לכל הדעות הסינון הוא לאחר סיום ההכשר. הכשר אוכלין הוא אפוא לפני גמר המלאכה הממשי, ובזמן שמתחילה ההכנה הסופית. לעומת זאת נראה שהכשר "זרעים" (שאוכלים נטמאים טומאת אוכל אם ספגו הרטבה) זהה להכשר אוכלין, כמות ששנינו במשנה הקודמת לגבי הדגים. היעדר מועד אחד מחייב לכל התחומים הוא סימן נוסף להתפתחות ההלכה מהמקרה אל הכלל המשפטי, ומהפרטים אל הכלל ההלכתי.
דין החולב לא נזכר במשנה במפורש, אבל בתוספתא: "...והרודה חלת דבש בשבת חייב חטאת, וביום טוב לוקה את הארבעים, דברי רבי ליעזר, וחכמים אומרים בין בשבת בין ביום טוב פטור, ואינו חייב כי אם שבות" (שבת פ"ט הי"ג). ואכן, גם במשנתנו הרודה בשבת לדעת חכמים פטור, משום שאין כאן קצירה או קטיפה מהקרקע, והדבש היה בעצם מוכן לאכילה קודם. מבחינה סגנונית המשפט "ואינו חייב כי אם שבות" הוא תוספת. ואכן, כפי שכבר אמרנו במשנה הקודמת<sup class="footnote-marker">41</sup><i class="footnote">וראו המבוא למסכת שבת ולמסכת ביצה. </i>, בספרות התנאית הקדומה "פטור" הוא פטור לחלוטין, ורק בספרות התנאית המאוחרת והאמוראית נוסף ש"פטור, אבל אסור"<sup class="footnote-marker">42</sup><i class="footnote">ראו המבוא למסכת שבת. </i>. הבבלי והירושלמי קיבלו כמובן את התוספת שבתוספתא ואף שיפרו את הנוסח כך שהכפילות הסגנונית תעומעם: "והרודה חלות דבש חייב חטאת, דברי רבי אליעזר, וחכמים אומרים משום שבות" (ירו', שבת פ"ז ה"ג, י ע"ג), או: "וחכמים אומרים: אחד זה ואחד זה אינו אלא משום שבות" (בבלי, שבת צה ע"א; פסחים סה ע"א). הירושלמי מגדיר במפורש שהחולב חייב משום קוצר, והרי זה לשיטת רבי אליעזר בלבד (ירו', שם שם). הבבלי מציע שהאיסור הוא משום "מפרק", שהרי זה איסור גם לשיטת חכמים, אבל התלמוד מציע גם השוואה לתולש. הרודה דומה למי שתולש מהקרקע (בבלי, שבת צה ע"ב; בבא בתרא סו ע"א). מכל מקום, שיטת חכמים שהרודה דבש (ואולי גם החולב) בשבת פטור נדחקה, כפי שאפשר לראות מהמשנה הבאה שתצוטט (וכן בבלי, שבת קמד ע"ב).
מחלוקת תנאים נוספת בנושא הייתה על חלות דבש שרוסקו מערב שבת והמשיכו לזוב מעצמן: "...חלות דבש שריסקן מערב שבת ויצאו מעצמן אסורים, ורבי אליעזר מתיר" (משנה, שבת פכ"ב מ"א). רבי אליעזר מתיר שכן הם אוכל עוד לפני הריסוק, ולדעת חכמים אין הם עדיין אוכל ולא מזון שנולד בשבת עצמה. הבבלי מניח בפשטות ששיטתו של רבי אליעזר היא אליבא דבית הלל שכבר מהריסוק החלות הן אוכל (בבלי, שבת יט ע"ב). בהמשך הסוגיה שם מובאת ברייתא מארץ ישראל המאשרת את ההסבר: "כי אתא רב הושעיא מנהרדעא אתא ואייתי מתניתא בידיה: זיתים וענבים שריסקן מערב שבת ויצאו מעצמן – אסורין, רבי אלעזר ורבי שמעון מתירין"<sup class="footnote-marker">43</sup><i class="footnote">וכן בבלי, שבת קמה ע"ב; קמג ע"ב.</i>.
אם כן המשנה עוסקת בחָלָב ובדבש, צירוף הידוע כבר במקרא ובתוספתא שבת, ושוב לפנינו תבנית ספרותית שהמשנה שלנו יוצקת לה תוכן חדש.

Mishnah 12

משנה זו מסיימת את המסכת ואת סדר טהרות ואת הש"ס כולו, וכמסכתות רבות היא מסתיימת בדבר הגדה מושך לבבות שאין לו קשר ישיר למשנה. היא מסיימת את ששת סדרי הלימוד בדרשה החורזת את המשנה עם סיום התפילה ומבטאת בכך את הקשר הנצחי שבין הלימוד לתפילה מחד גיסא, ובין ההלכה וחיי החברה מאידך גיסא. ההלכה והחברה צבת בצבת עשויות, האחת מחזקת ומהווה בסיס לזולתה, ושתיהן ארוגות זו בזו. לא נרחיב בפיתוחים האפשריים של מגמה זו. ברור שהמשנה אינה משנה אלא דבר אגדה אמוראי, שכן משתתף בה אמורא מפורסם, בן הדור השלישי לאמוראי ארץ ישראל. המשנה חסרה ב-<b>מ</b> וב-<b>מל</b> אך מצויה ביתר עדי הנוסח, מכאן שהיא תוספת קדומה. נוסיף עוד שרמב"ם ורא"ש פירשו את המשנה, כלומר היא הייתה מונחת לפניהם, והר"ש נמנע מלפרשה משום שלא נכללה במשנתו.
<b>אמר רבי יהושע בן לוי עתיד הקדוש ברוך הוא להנחיל לכל צדיק וצדיק שלש מאות ועשרה עולמות שנאמר להנחיל אוהבי יש אוצרותיהם אמלא</b> – (משלי ח כא). "יש" הוא בגימטריה 310. דרשות בגימטריה יש כמעט רק באגדה.
הפסוק שמשנתנו מצטטת משקף את התפיסה ששכר לימוד התורה הוא בעולם הבא. הקב"ה עתיד להנחיל את השכר לצדיקים בעולם הבא. אין במשנה הגדרה מי הוא הצדיק; הצדיקים מכונים "אוהבי ה' " בלבד. רבי יהושע בן לוי היה מאחרוני החסידים, אותם אישים דגולים שייחסו להם כוחות נשגבים, צדקנות ויכולת לחולל נסים ולרפא חולים. החסידים הראשונים פעלו מחוץ לבית המדרש והיוו, במובן מסוים, מעין קבוצה מתחרה ללומדי בית המדרש. חסידים אחרונים, בתקופת האמוראים, היו גם אנשי תורה, ורבי יהושע בן לוי עצמו היה מראשי החכמים בדורו, וראש מרכז התורה ביהודה. המונח "צדיק" בפיו של רבי יהושע עשוי להתייחס ללומד תורה, אך גם למי שהתנהגותו האישית ללא רבב, ללא קשר ללימוד תורה. מעט ברורה יותר הדרשה בפרק עשרה מאמרות שסופח בנוסח המסורה לפרקי אבות: "תלמידיו של אברהם אבינו אוכלין בעולם הזה ונוחלין בעולם הבא, שנאמר (משלי ח כא) להנחיל אוהבי יש ואוצרותיהם אמלא" (פ"ה מי"ט). תלמידיו של אברהם אבינו הם אלו שיש בהם "עין טובה ורוח נמוכה ונפש שפלה", ובכל אלה אין רמז ללימוד תורה. אבל באבות דרבי נתן המאוחר יותר מוסבת הברכה על תלמידי חכמים (אבות דרבי נתן, נו"א פי"ד; נו"ב פכ"ח, כט ע"א). יתר על כן, השכר אינו בעולם הזה ובעולם הבא כאחד אלא במקום אחר: "...בשעת פטירתו [של הלל] נכנסו כולם והוא [רבן יוחנן בן זכאי] לא נכנס. אמר להם היכן [הוא] יוחנן. אמרו לו הרי [הוא] עומד על הפתח. אמר להם יכנס כשר הוא<sup class="footnote-marker">44</sup><i class="footnote">רבן יוחנן בן זכאי לא נכנס משום שהוא כוהן, אבל המדרש מבטל את חובות הכהונה מפני חובות תלמיד חכם.</i>. כיון שנכנס אמר להם הקטן שבכם, אב לחכמה ואב לדורות. והגדול שבכם על אחת כמה וכמה. אמר להם עליכם נאמר 'להנחיל אוהבי יש ואוצרותיהם אמלא' (משלי ח כא), ועליך נאמר רבן יוחנן 'להנחיל אוהבי יש ואוצרותיהם אמלא' " (נוסח א שם). רבן יוחנן זכה כבר בנחלה משום שהוא תלמיד חכם גדול. כלומר, שכר העוסק בתורה בעולם הזה הוא שכר הידיעה, ואולי יש לו שכר גם בעולם הבא, אך על כך אין המשפט במדרש מדבר כלל. כמו כן במקבילה בנוסח ב: "אמרו עליו על יונתן בן עוזיאל כשהיה יושב ועוסק בתורה, כל עוף שהוא פורח עליו נשרף. אמרו עליו על רבן יוחנן בן זכאי שלא הניח מקרא ומשנה, מדרש, תלמוד, הלכות והגדות, דקדוקי תורה, דקדוקי סופרים... כל דבר ודבר שבתורה שלא למדו, לקיים שנאמר 'להנחיל אוהבי יש ואוצרותיהם אמלא' ". אם כן אין כאן שכר לעתיד לבוא, אלא ברכת הצלחה בלימוד תורה.
בספרות חז"ל מצאנו פתרונות שונים לשאלה מהו שכרן של מצוות, והארכנו בכך בפירושנו לפאה פ"א מ"א וקידושין פ"א מ"י.
<b>אמר רבי שמעון בן חלפתא אין לך כלי</b> – ב-<b>מנ</b> , <b>מפ</b> , <b>פב</b> : "לא מצא הקדוש ב"ה כלי",<b> שהוא מחזיק ברכה –</b> ב-<b>מנ</b> ובדפוסים מאוחרים נוסף "לישראל", ואילו ב-<b>פב</b> נוסף "לעולם". <b>אלא שלום</b> – לפנינו גישות שונות של מעתיקים. הנוסח המקורי דיבר על שלום לכול, ואילו המעתיקים, במיוחד המעתיק של נוסח הדפוס, בחרו מגמה צרה יותר ולאומית יותר, ברכה לישראל, ושלום על ישראל בלבד. <b>שנאמר ה' עוז לעמו יתן יברך את עמו בשלום</b> – (תהלים כט יא). זו דרשה לסיום התפילה. משתמע שהתפילה היא לשלום כאן ועכשיו, ולא לשלום לעתיד לבוא שעליו נאמר "שלום רב על עמך ישראל תשים" (מתוך נוסח שמונה עשרה לתפילת מנחה)<sup class="footnote-marker">45</sup><i class="footnote">לא נעסוק כאן בנוסחאות התפילה השונות לסיומה של ברכה זו. </i>.

ביבליוגרפיה

<b><i>אבות דרבי נתן, מהדורת שכטר, ש"ז, וינה, תרמ"ז.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.</i>
אהבת ציון וירושלים, ראטנער, ד', וילנא, תרס"א-תרע"ג.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.</i>
אייזענשטיין, אוצר המדרשים – אייזענשטיין, י"ד, ללא שנת דפוס, אוצר המדרשים, ירושלים.
<i>איכה רבה, מהדורת באבער, ש', וילנא, תרנ"ט.</i>
אלבוים, זיהוי – אלבוים, ח"צ, תשס"ח, מסורת הזיהוי של צמחי משנת כלאים, עבודה לתואר שני, אוניברסיטת בר-אילן, ירושלים.
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, עריכת המשנה – Albeck, Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אלמן, תוספתא פיסחה – Elman, J., 1999, "Orality and the Transmission of Tosefta Pisha in Talmudic Literature", in: Fox, H. and Meacham, T. (eds.), <i>Introducing Tosefta</i>,<i> </i>New York, pp. 123-180.
אסף, תקופת הגאונים – אסף, ש', תשט"ו, תקופת הגאונים וספרותה, ירושלים.
<i>אסתר רבה, קושטא, רע"ד או ר"פ.</i>
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים – אפשטיין, י"נ, תשמ"ג, פירוש הגאונים לסדר טהרות, ירושלים (תרפ"א-תרפ"ד, ברלין).
<i>ארבעה טורים, רבי יעקב ברבי אשר, מהדורת וארשה, תרמ"ב.</i>
אתינאיוס, חכמי הסעודה – Athenaeus, 1927-1941, <i>Deipnosophistae</i>, Gulick, C.B. (ed. and tr.), London-Cambridge, Mass..
ביכלר, בית הלל – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), 1905, <i>Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch</i>, Budapest, pp. 21-30.
בלומנר, קדמוניות – Blümner, H., 1911, <i>Die Römischen Privataltetumer</i>, München.
בעל המאור על הרי"ף, הודפס בתלמוד ש"ס וילנא.
בר, הסוס – בר, מ', "רכיבה על סוסים בארץ-ישראל בתקופת המשנה והתלמוד", קתדרה 60, עמ' 35-17.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
בראשית רבה, מהדורת טהעאדאר-אלבק, הוצאת צילום, ירושלים, 1965.
גודבלאט, הקשר – גודבלאט, ד', תשמ"ד, "על סיפור ה'קשר' נגד רבן שמעון בן גמליאל השני [בבלי הוריות]", ציון מט, עמ' 374-349.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
<i>גיאוניקה – </i>Ginzberg, L., 1968, <i>Geonika</i>, New york (Second edition)<i>.</i>
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
גליל, שקמה – גליל, י', תשכ"ו, "השקמה בתרבות ישראל", טבע וארץ ח, עמ' 355-338.
גלנוס, מזון – Claudi Galeni, <i>De alimentorum facultatibibus</i>, in: Powell, O., 2003, <i>On the Properties of Foodstuffs</i>, Cambridge.
גרין, ארכאולוגיה – Greene, K., 1986, <i>The Archaeology of the Roman Economy</i>, London.
דה לנגה, טקסטים ביוונית – Lange, de N., 1996, <i>Greek Jewish Texts from the Genizah</i>, Tübingen.
דובל, בר מהלול<i> – </i>Duval, R., 1888-1901, <i>Lexicon Syriacum auctore Hassano Bar Bahlule</i>,<i> </i>Paris<i>.</i>
דונקן-ג'ונס, כלכלה – Duncan-Jones, R., 1982, <i>The Economy of the Roman Empire</i>, Cambridge.
דיוסקורידס, צמחים – Pedannius Dioscorides of Anazarbus, <i>De materia medica</i>, Beck, L.Y. (tr.), 2005, Hildesheim.
דיקשטיין, המטבח – דיקשטיין, ט', תשע"א, המטבח היהודי בתקופת המשנה והתלמוד, עבודת דוקטור, אוניברסיטת בר-אילן, רמת גן.
דלבי, סעודה - Dalby, A<i>., 1996, Siren Feasts, A History of Food and Gastronomy in Greece</i>. London.
דלבי, סעודות – Dalby, A., 1996, <i>Siren feasts</i>, London.
דנין, אנציקלופדיה – דנין א', צמחיית ישראל ברשת, האוניברסיטה העברית http://flora.huji.ac.il.
דקדוקי סופרים – ראו רבינוביץ.
דר, שומרון – דר, ש', תשמ"ב, התפרוסת היישובית של מערב השומרון בתקופות ההלניסטית, הרומית והביזנטית, תל אביב.
הכהן, באמת אמרו – הכהן, מ', תשכ"ג, "אמרו ובאמת אמרו", ספר היובל לרבי חנוך אלבק, ירושלים, עמ' 187-177.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
הרשברג, תרבות – הרשברג, ח"ש, תרפ"ד, חיי התרבות בישראל, וורשא.
ויט, כלי חוה – White, K.D., 1977,<i> Agricultural Implements and Farm Equipment in the Roman World</i>,<i> </i>Oxford.
וילד, טקסטיל – Wild, J.P., 1980, <i>Textile Manufacture in the Northern Roman Provinces</i>, Cambridge.
זוסמן, ברייתת התחומים – זוסמן, י', תשל"ו, "ברייתא דתחומי ארץ ישראל", תרביץ מה, עמ' 257-213.
זוסמן, כתובת – זוסמן, י', תשל"ד, "כתובת הלכתית מעמק בית שאן – סקירה מוקדמת", תרביץ מג, עמ' 158-88.
זידמן, תוספתא ומשנה – Zeidman, R., 1999, "An Introduction to the Genesis Nature of Tosefta, the Chameleon of Rabbinic Literature", in: Fox, H. and Meacham, T. (eds.), <i>Introducing Tosefta, </i>New York, pp. 40-73.
זק"ש, משניות – זק"ש, נ' (עורך), תשל"ב, משנה זרעים (עם שינוי נוסחאות), ירושלים.
<i>חדושי הר"ן על מסכתות מגילה ומועד קטן, ירושלים, תשכ"ו.</i>
חוקי תיאודוסיוס – Theodosius, 1952, <i>The Theodosian Code</i>, Pharr, C. (tr.), Princeton.
חילופי מנהגים – מהדורת לוין, ב"מ, תשמ"ז, אוצר חילוף מנהגים בין בני ארץ ישראל ובני בבל, בני ברק; מהדורת מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
<i>טור שלחן ערוך – ראו ארבעה טורים.</i>
יוסף בן אפרים קרו – בתוך ארבעה טורים.
<i>ילקוט המכירי, ישעיהו ומשלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.</i>
ירדני, תעודות – ירדני, ע', 2000, אוסף תעודות ארמיות עבריות ונבטיות ממדבר יהודה וחומר קרוב, ירושלים.
<i>יתרון האור, פערלמן, ר' יי"ל, הודפס במשניות מהדורת וילנא.</i>
כהן, עור – כהן, נ', תשנ"ו, העור ומוצריו בתקופת המשנה והתלמוד, עבודת דוקטור, אוניברסיטת בר-אילן, רמת גן.
כסלו, החרחבינא – כסלו, מ', תשנ"ד-תשנ"ה, "לזיהוי החרחבינא והעקרבנים", לשוננו נח, עמ' 117-105.
כסלו, הר ישי – כסלו, מ', תשס"ט, "מזונם של שוכני מערת הר-ישי: מערת מפלט בזמן מרד בר-כוכבא", מחקרי יהודה ושומרון יח, עמ' 214-210.
כסלו, חיטה וכוסמת – כסלו, מ', תשל"ג, "לזיהוי החיטה והכוסמת", לשוננו לז, עמ' 252-243.
כסלו, כרישים – כסלו, מ', 1002, "לזיהוי הכרישים והקפלוטות", בתוך: עמר, ז' וסרי, ח' (עורכים), ספר זכרון לרב יוסף דוד קפאח ז"ל, עמ' 81-74.
כסלו, מטמון שעורים – כסלו, מ', 1987, "מצבר של שעורה מאתר נחל יתיר", בתוך: קלונר, ע' וטפר, י' (עורכים), מערכות-המסתור בשפלת יהודה, תל אביב, עמ' 394-383.
כסלו, שיבולת השועל – כסלו, מ', תשנ"ג, "לזיהוי שיבולת השועל", בתוך: ורהפטיג, א' (עורך), ספר היובל מנחה לאי"ש (אברהם ישעיהו דולגין), ירושלים, עמ' 170-155; 185-179.
לאו, פלורה – Loew, I., 1928, <i>Die Flora der Juden</i>, Wien and Leipzig.
לואיס, מסמכים – Lewis, N., 1989, <i>The Documents from Bar Kokhba Period in the Cave of Letters</i>, Jerusalem.
לוי, מילון – Levy, J., 1924, <i>Woerterbuch ueber die Talmudim und Midrashim</i>, Vienna.
לויד, פקעות – Lioyd, J.U., 1898,<i> Citrullus Colocynthis, The Western Druggist</i>, Chicago.
לוין, אוצר הגאונים – ראו אוצר הגאונים.
לונדון, התמר – לונדון, ע', 2003, מטעי התמר בארץ ישראל בתקופת הבית השני המשנה והתלמוד, עבודה לתואר שני, אוניברסיטת בר-אילן, רמת גן.
לונדון, מטעים – לונדון, ע', תש"ע, עבודת המטע בתקופת המשנה והתלמוד, עבודת דוקטור, אוניברסיטת בר-אילן, רמת גן.
לחם שמים, רבנו יעב"ץ, ירושלים, תשי"ח.
ליבניוס, מכתבים – Norman, A.F. (ed. and tr.), 1992, <i>Libanius, Autobiography and Selected Letters</i>, Cambridge MA.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur judisch- Hellenistechen Gesschichte", <I>HUCA</I> VIII-IX, pp. 257-351.
לנדמן, באמת אמרו – Landman, L., 1975, "In truth they said", בתוך: הוניג, ש"ב ואחרים (עורכים), ספר היובל לכבוד ד"ר יהושע פינקל, ניו יארק, עמ' 138-123.
<i>לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.</i>
מגיד משנה – מגיד משנה על הרמב"ם, הודפס על גיליון משנה תורה לרמב"ם.
מגילות מדבר יהודה –Balliet, M. et al. (eds.),<i> Discoveries in the Judean Desert</i> (<I>DJD</I>), 1953-1995, Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית; נעם, מגילת תענית.
מדרש כונן, אוצר המדרשים – ראו אייזענשטיין, אוצר המדרשים, עמ' 260-253.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מוסקוביץ, פתרון – מוסקוביץ, ל', תשנ"ה, "לפתרונן של שתי סתומות בירושלמי", סידרא יא, עמ' 88-73.
מזר, דבש – מזר, ע', תשס"ט, "המכוורת מתקופת הברזל בתל רחוב: התגלית ומשמעותה", קדמוניות 136, עמ' 90-83.
מזר, הרקם – מזר, ב', תשי"א, "הרקם והחגר", תרביץ כ, עמ' 319-316.
<i>מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.
מילון בן יהודה – בן יהודה, א', 1959, מילון הלשון העברית, ירושלים - תל אביב.
מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, אפשטיין, י"נ ומלמד, ע"צ, ירושלים, תשט"ו.
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.</i>
מלמד, הלכות ארץ ישראל – מלמד, ע"צ, תשמ"ו, "הלכות ארץ ישראל באור התנאים בבבל", בתוך: עיונים בספרות התלמוד, ירושלים, עמ' 305-292.
מסכת גן עדן – ראו אייזענשטיין, אוצר המדרשים, עמ' 89-85.
<i>מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.</i>
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
משנה שלמה, מהדורת ורטהימר, ש"א, ירושלים, תשנ"ב.
נוה, מזיקים – נוה, ד', תשנ"ב, פגעים בגידולים חקלאיים והדברתם בארץ-ישראל בתקופת המשנה והתלמוד, עבודת דוקטור, אוניברסיטת בר-אילן, רמת גן.<u></u>
ניומן, מעשים – ניומן, ה', תשמ"ז, המעשים לבני ארץ – ישראל ורקעם ההיסטורי, עבודה לתואר שני, האוניברסיטה העברית, ירושלים.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סטר, קטע – Starr, J.A., 1934-5, "Fragment of a Greek Mishnaic Glossary", <I>AAJR </I>6, pp. 353-367.
סטרבון, גיאוגרפיה – Strabo, 1949-1969, <i>Geography</i>, Jones, H.L. (tr.), Cambridge MA..
סיקינג וכפרס, חיטה –Sikking, L. and Cappers, R.T.J., 2002, "Eten in de woestijn: voedsel voor mens en dier op doortocht in de Westelijke woestijn van Egypte", <i>Palaeo-Aktueel</i> 13, 100-106.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
ספר האשכול, מהדורת אלבק, ח', ירושלים, תשד"ם; מהדורת אויערבך, צ"ב, האלברשטאט, תרכ"ו.
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר העיטור, מהדורת האקדמיה האמריקנית למדעי היהדות, ניו יורק, 1955.
ספר העיתים ליהודה בן ברזילי הברצלוני, מהדורת זלוטניק, י"ל, ירושלים, תש"ה.
ספר הפרדס, מהדורת עהרענרייך, ח"י, ניו יורק, תשי"ט.
ספר הרוקח, ר' אליעזר מגרמייזא, קרימונה, שי"ז.
ספר יראים, ר' אליעזר ממיץ, מהדורה מצולמת, ירושלים, תשנ"ה.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי ולין, גבע – ספראי, ז' ולין, מ', תשמ"ח, "המבנה הכלכלי של גבע", בתוך: מזר, ב' (עורך), גבע – חפירות במשמר העמק, ירושלים, עמ' 166-120.
ספראי וספראי, בית ענת – ספראי, ש' וספראי, ז', תשל"ו, "בית ענת", סיני עח, עמ' יח-לח.
ספראי וספראי, חסידים וחכמים – Safrai, Ch. And Safrai, Z., 2004, "Holy Men and Rabbis in Talmudic Antiquity", in: Poorthuis, M. and Schwartz, J. (eds.), <i>Saints and Role Models in Judaism and Christianity</i>, Leiden, pp. 45-58.
ספראי וששון, חציבה – ספראי, ז' וששון, א', תשס"א, חציבה ומחצבות אבן, אריאל.
ספראי, בימי הבית – ספראי, ש', תשנ"ד, בימי הבית ובימי המשנה, א-ב, ירושלים.
ספראי, דבורים – ספראי, ז', תשמ"ח, "גידול דבורים והפקת דבשן בתקופת המשנה והתלמוד", ישראל עם וארץ ד, עמ' 224-211.
ספראי, הכלכלה – Safrai, Z., 1994, <i>The Economy of Roman Palestine</i>, London.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: ספראי, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), <i>מחקרי תלמוד</i>, ירושלים, עמ' 38-11 (= ספראי, בימי הבית, א או ב?, עמ' 578-548).
ספראי, הקהילה – ספראי, ז', תשנ"ה, הקהילה היהודית בארץ-ישראל בתקופת המשנה והתלמוד, ירושלים.
ספראי, חסידות – Safrai, S., 1977, "The Pharisees and the Hasidim", <i>Sidic</i> X2, pp. 12-16.
ספראי, חסידים – ספראי, ש', תשנ"ד, "חסידים ואנשי מעשה", בתוך: ספראי, בימי הבית, ב, עמ' 539-518.
ספראי, משנת חסידים – ספראי, ש', תשנ"ד, "משנת חסידים בספרות התנאית", בתוך: ספראי, בימי הבית, ב, עמ' 517-501.
ספראי, פשתן – ספראי, ז', תשמ"ח, "תעשיית הפשתן בארץ ישראל בתקופת המשנה והתלמוד", בתוך: בונימוביץ, ש' ואחרים (עורכים), ישובים, אוכלוסיה וכלכלה בארץ ישראל בעת העתיקה, תל אביב, עמ' 241-205.
ספראי, קהלא קדישא – ספראי, ש', תשי"ז, "קהלא קדישא דבירושלם", ציון כב, עמ' 193-183 (= ספראי, בימי הבית, א, עמ' 181-171).
ספראי, שביעית – ספראי, ש', תשכ"ו-תשכ"ז, "מצוות שביעית במציאות שלאחר חורבן בית שני", א-ב, תרביץ לה, עמ' 328-304; לו, עמ' 21-1 (= ספראי, בימי הבית, ב, עמ' 466-421).
ספראי, תרגום המשנה – ספראי, ז', תרגום המשנה לארמית, בהכנה.
<i>ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש.
ספרי זוטא לדברים, מהדורת כהנא, מ"י, ירושלים, תשס"ג.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל.</i>
סקלינג וכפרס, חיטה – Sikling, L. and Cappers, R.T.J., 2002, "Eten in de woestijn: voedsel voor mens en dier op doortocht in de Westelijke woestijn van Egypte", <i>Palaeo-Aktueel</i> 13, pp. 100-106.
עמר, גידולי ארץ-ישראל – עמר, ז', תשנ"ו, גידולי ארץ-ישראל בימי-הביניים תיאור ותמורות, עבודת דוקטור, אוניברסיטת בר-אילן, רמת גן.
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
פאוסניאס, תיאור יוון – <i>Pausanias Guide to Greece</i>, 1971, Levi, P. (tr.), Harmondsworth, Middlesex.
פילון, כתבים – דניאל-נטף, ס' ועמיר, י' (עורכים ומתרגמים), תשמ"ו-תשנ"ז, כתבי פילון האלכסנדרוני, א-ד, ירושלים.
פיקירילו, ירדן – Piccirilo, M., 1993, <i>The Mosaics of Jordan</i>, Amman.
פירוש הגאונים לסדר טהרות – ראו אפשטיין, פירוש הגאונים.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פליניוס, ההיסטוריה של הטבע – Plinii, 1969, <i>Natural History</i>, Rackham, H. (ed.), London.
פליקס, האורז – פליקס, י', תשכ"ג, "האורז בספרות חז"ל", בר-אילן א, עמ' 189-177.
פליקס, החי במשנה – פליקס, י', תשל"ב, החי במשנה, ירושלים.
פליקס, הצומח – פליקס, י', תשמ"ג, הצומח והחי במשנה, ירושלים.
פליקס, זרעים – פליקס, י', תשל"ד, "פרק זרעים", בתוך: מרגליות, מ' (עורך), הלכות ארץ ישראל, ירושלים, עמ' קצא-קצח.
פליקס, חזרת – פליקס, י', תשנ"ה, "לזיהוי חזרת ותמכה למצוות מרור", בדד 1, עמ' 90-77.
פליקס, חקלאות– פליקס, י', תש"ן, החקלאות בארץ-ישראל בימי המקרא המשנה והתלמוד, ירושלים.
פליקס, כלאים – פליקס, י', תשכ"ז, כלאי זרעים והרכבה, מסכת כלאים, תל אביב.
פליקס, ספיחים – פליקס, י', תשמ"ז, <i>ירושלמי שביעית</i> ב, ירושלים, עמ' 416-385.
פליקס, עולם הצומח – פליקס, י', 1968, עולם הצומח המקראי, רמת גן - גבעתיים.
פליקס, עצי בשמים - פליקס י',1997, עצי בשמים יער ונוי, ירושלים.
פליקס, עצי פרי – פליקס, י', תשנ"ד, עצי פרי למיניהם, ירושלים.
פליקס, שבולת השועל – פליקס, י', תשנ"ג, "לשאלת זיהויה של שבולת השועל", בתוך: ורהפטיג, א' (עורך), ספר היובל מנחה לאי"ש (אברהם ישעיהו דולגין), ירושלים, עמ' 178-171.
פליקס, שביעית – פליקס, י', תש"מ-תשמ"ז, ירושלמי שביעית, א-ב, ירושלים.
<i>פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד.
פסיקתא רבתי, מהדורת איש שלום, מ', וינה, תר"מ.</i>
פפירוסי אוקסירינכוס – Grenfell, B.P. and Hunt, A.S. (eds.), 1898, <I>POX</I> – <i>The Oxyrhynchus Papyri</i>, London.
פרידמן, ברייתות – פרידמן, ש', תש"ס, "הברייתות שבתלמוד הבבלי ויחסן לתוספתא", בתוך: בויארין, ד' ואחרים (עורכים), עטרה לחיים, מחקרים בספרות התלמודית והרבנית לכבוד פרופסור חיים זלמן דמיטרובסקי, ירושלים, עמ' 201-163.
פרידמן, התהוות – פרידמן, ש', תשנ"א, "להתהוות שינויי הגירסאות בתלמוד הבבלי", סידרא ז, עמ' 102-67.
פרידמן, מקבילות – פרידמן, ש', תשנ"ד, "מקבילות המשנה והתוספתא", דברי הקונגרס העולמי למדעי היהדות, ירושלים, עמ' 22-15.
פרידמן, משנה ותוספתא – Friedman, S., 1999, "The Primacy of Tosefta to Mishna in Synoptic Parallels", in: Fox, H. and Meacham, T. (eds.), <i>Introdusing Tosefta</i>, New York, pp. 99-122.
פרידמן, תוספתא – פרידמן, ש', תשנ"ג, "תוספתא עתיקתא: ליחס מקבילות המשנה והתוספתא [א] – כל כתבי הקדש (שבת טז א)", תרביץ סב, עמ' 338-313.
פרידמן, תוספתא עתיקתא – פרידמן, ש', תשנ"ה, "תוספתא עתיקתא: ליחס מקבילות המשנה והתוספתא [ב] – מעשה רבן גמליאל וזקנים", בר-אילן כה-כו (ספר גילת), עמ' 288-277.
פרקר, ציבענים – פרקר, ר', תשנ"ג, ציבענים מהצומח ומתקני תעשיה לצביעת אריגים באגן של הים התיכון, בתקופה ההלניסטית הרומית והביזנטית, עבודה לתואר שני, אוניברסיטת בר-אילן, רמת גן.
צ'צ'י, כלי ברונזה – Ceci, De C., 1854, <i>Piccoli Bronzi del Real Museo Borbonico distinti per categorie in dieci tavole descritte e disegnate</i>, Museo Nazionale di Napoli, Napoli
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קהתי, משנה – קהתי, פ', תשל"ח, משניות מבוארות, ירושלים.
קרויס, ארכאולוגיה –Krauss, S., 1966, <i>Talmudische Archaeologie</i>, Hildesheim, 3 vols. .
קרויס, קדמוניות התלמוד – קרויס, ש', תרע"ב-תרע"ט, קדמוניות התלמוד, א-ב, וינה-ירושלים.
קרום, תלבושת – Croom, A.T., 2002, <i>Roman Clothing and Fashion</i>, Stroud.
ר"ן בפירושו לרי"ף, הודפס בתלמוד ש"ס וילנא.
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רוולנדסון, בעלי קרקע – Rowlandson, J., 1996, <i>Landowners and Tenants in Roman Egypt</i>, Oxford.
רומנוף, אונומסטיקון – Romanoff, P., 1957, <i>Onomasticon of Palestine</i>, New York.
<i>רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן.</i>
שובה, כתובות – שובה, מ', תשכ"ח, "מה לומדים אנו על טבריה מן הכתובות", בתוך: הירשברג, ח"ז (עורך), כל ארץ נפתלי, ירושלים, עמ' 191-180.
שוורץ, הכלבים – Schwartz, J.J., 2000, "Dogs and Cats in Jewish Society in the Second Temple, Mishnah and Talmud Periods",<i> World Congress of Jewish Studies </i>12, Vol. B, pp. 25-34.
שוורץ, חתולים –Schwartz, J.J, 2001, "Cats in Ancient Jewish Society", <i>Journal of Jewish Studies</i> 52, pp. 211-234.
שוורץ, כלבים – שוורץ, י', תשס"ג, "על כלבים בחברה היהודית בתקופת הבית השני ובתקופת המשנה והתלמוד", על אתר יא, עמ' 82-47.
שוורץ, עגלה – שוורץ, י', תשנ"ד, "עגלה של קטן", תרביץ סג, עמ' 392-375.
שטינזלץ, תלמוד – שטינזלץ, ע', תשנ"ז, תלמוד בבלי, ירושלים.
שילה, דינא דמלכותא – שילה, ש', תשנ"ו, דינא דמלכותא דינא, ירושלים.
שכטר, קטעי גניזה – Schechter, S., 1898, "Genizah Fragments", <I>JQR</I> X, p. 636.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח.
שפרבר, מחירים – Sperber, D., 1974, <i>Roman Palestine 200-400: Money and Prices</i>, Ramat Gan.
שרידי ירושלמי – ראו גינצבורג, שרידי ירושלמי.
ששון, אהל דוד – Sassoon, D.S., 1932, <i>Ohel David </i>I-II, London.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד.
<i>תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.</i>
תיאודוסיוס – ראו חוקי תיאודוסיוס.
תיאור עמי העולם – "Totius Orbis Descriptio", 1861, K. Muller, (ed.), <i>Geographi Graecis Minores</i> 2, Paris, pp. 513-528.
<i>תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.</i>
תרגום השבעים – Rahlfs, H. (ed.), 1935, <i>Septuaginta</i>, Stuttgart.
<i>תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב.
תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.</i>
תרגום ניאופיטי – Dies-Macho, A., 1968-1979, <i>Targum Palestinese</i> I-IV, Madrid.
<i>תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, י"ד, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.</i>
תשובות רב שר שלום, מהדורת וינברג, ר"ש, ירושלים, תשל"ו.