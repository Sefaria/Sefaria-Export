Mishnat Eretz Yisrael on Mishnah Negaim
משנת ארץ ישראל על משנה נגעים
Kvutsat Yavne, 2020-2021
https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה נגעים

פתח דבר

<b>מקראות</b> 
במדבר ה א-ד
וידבר ה' אל משה לאמר:
צו את בני ישראל וישלחו מן המחנה כל צרוע וכל זב וכל טמא לנפש:
מזכר עד נקבה תשלחו אל מחוץ למחנה תשלחום ולא יטמאו את מחניהם אשר אני שכן בתוכם:
ויעשו כן בני ישראל וישלחו אותם אל מחוץ למחנה כאשר דבר ה' אל משה כן עשו בני ישראל:
<u>ויקרא יג א-נט</u>
<b>הקדמה</b> 
וידבר ה' אל משה ואל אהרן לאמר:
<b>1. הגדרת סוגי הנגע וסוגי הטומאה</b> 
אדם כי יהיה בעור בשרו שאת או ספחת או בהרת והיה בעור בשרו לנגע צרעת והובא אל אהרן הכהן או אל אחד מבניו הכהנים:
וראה הכהן את הנגע בעור הבשר ושער בנגע הפך לבן ומראה הנגע עמק מעור בשרו נגע צרעת הוא וראהו הכהן וטמא אתו:
ואם בהרת לבנה הוא בעור בשרו ועמק אין מראה מן העור ושערה לא הפך לבן והסגיר הכהן את הנגע שבעת ימים:
וראהו הכהן ביום השביעי והנה הנגע עמד בעיניו לא פשה הנגע בעור והסגירו הכהן שבעת ימים שנית:
וראה הכהן אתו ביום השביעי שנית והנה כהה הנגע ולא פשה הנגע בעור וטהרו הכהן מספחת היא וכבס בגדיו וטהר:
ואם פשה תפשה המספחת בעור אחרי הראתו אל הכהן לטהרתו ונראה שנית אל הכהן:
וראה הכהן והנה פשתה המספחת בעור וטמאו הכהן צרעת הוא:
נגע צרעת כי תהיה באדם והובא אל הכהן:
וראה הכהן והנה שאת לבנה בעור והיא הפכה שער לבן ומחית בשר חי בשאת:
צרעת נושנת הוא בעור בשרו וטמאו הכהן לא יסגרנו כי טמא הוא:
ואם פרוח תפרח הצרעת בעור וכסתה הצרעת את כל עור הנגע מראשו ועד רגליו לכל מראה עיני הכהן:
וראה הכהן והנה כסתה הצרעת את כל בשרו וטהר את הנגע כלו הפך לבן טהור הוא:
וביום הראות בו בשר חי יטמא:
וראה הכהן את הבשר החי וטמאו הבשר החי טמא הוא צרעת הוא:
או כי ישוב הבשר החי ונהפך ללבן ובא אל הכהן:
וראהו הכהן והנה נהפך הנגע ללבן וטהר הכהן את הנגע טהור הוא:
<b>2. שחין</b> 
ובשר כי יהיה בו בערו שחין ונרפא:
והיה במקום השחין שאת לבנה או בהרת לבנה אדמדמת ונראה אל הכהן:
וראה הכהן והנה מראה שפל מן העור ושערה הפך לבן וטמאו הכהן נגע צרעת הוא בשחין פרחה:
ואם יראנה הכהן והנה אין בה שער לבן ושפלה איננה מן העור והיא כהה והסגירו הכהן שבעת ימים:
ואם פשה תפשה בעור וטמא הכהן אתו נגע הוא:
ואם תחתיה תעמד הבהרת לא פשתה צרבת השחין הוא וטהרו הכהן:
<b>3. מכווה</b> 
או בשר כי יהיה בערו מכות אש והיתה מחית המכוה בהרת לבנה אדמדמת או לבנה:
וראה אתה הכהן והנה נהפך שער לבן בבהרת ומראה עמק מן העור צרעת הוא במכוה פרחה וטמא אתו הכהן נגע צרעת הוא:
ואם יראנה הכהן והנה אין בבהרת שער לבן ושפלה איננה מן העור והוא כהה והסגירו הכהן שבעת ימים:
וראהו הכהן ביום השביעי אם פשה תפשה בעור וטמא הכהן אתו נגע צרעת הוא:
ואם תחתיה תעמד הבהרת לא פשתה בעור והוא כהה שאת המכוה הוא וטהרו הכהן כי צרבת המכוה הוא:
<b>4. נגע בראש או בזקן – נתק</b> 
ואיש או אשה כי יהיה בו נגע בראש או בזקן:
וראה הכהן את הנגע והנה מראהו עמק מן העור ובו שער צהב דק וטמא אתו הכהן נתק הוא צרעת הראש או הזקן הוא:
וכי יראה הכהן את נגע הנתק והנה אין מראהו עמק מן העור ושער שחר אין בו והסגיר הכהן את נגע הנתק שבעת ימים:
וראה הכהן את הנגע ביום השביעי והנה לא פשה הנתק ולא היה בו שער צהב ומראה הנתק אין עמק מן העור:
והתגלח ואת הנתק לא יגלח והסגיר הכהן את הנתק שבעת ימים שנית:
וראה הכהן את הנתק ביום השביעי והנה לא פשה הנתק בעור ומראהו איננו עמק מן העור וטהר אתו הכהן וכבס בגדיו וטהר:
ואם פשה יפשה הנתק בעור אחרי טהרתו:
וראהו הכהן והנה פשה הנתק בעור לא יבקר הכהן לשער הצהב טמא הוא:
ואם בעיניו עמד הנתק ושער שחר צמח בו נרפא הנתק טהור הוא וטהרו הכהן:
ואיש או אשה כי יהיה בעור בשרם בהרת בהרת לבנת:
וראה הכהן והנה בעור בשרם בהרת כהות לבנת בהק הוא פרח בעור טהור הוא:
<b>5. קרחת</b> 
ואיש כי ימרט ראשו קרח הוא טהור הוא:
ואם מפאת פניו ימרט ראשו גבח הוא טהור הוא:
וכי יהיה בקרחת או בגבחת נגע לבן אדמדם צרעת פרחת הוא בקרחתו או בגבחתו:
וראה אתו הכהן והנה שאת הנגע לבנה אדמדמת בקרחתו או בגבחתו כמראה צרעת עור בשר:
<b>6. התנהגות המצורע בטומאתו</b> 
איש צרוע הוא טמא הוא טמא יטמאנו הכהן בראשו נגעו:
והצרוע אשר בו הנגע בגדיו יהיו פרמים וראשו יהיה פרוע ועל שפם יעטה וטמא טמא יקרא:
כל ימי אשר הנגע בו יטמא טמא הוא בדד ישב מחוץ למחנה מושבו:
<b>7. צרעת בגדים</b> 
והבגד כי יהיה בו נגע צרעת בבגד צמר או בבגד פשתים:
או בשתי או בערב לפשתים ולצמר או בעור או בכל מלאכת עור:
והיה הנגע ירקרק או אדמדם בבגד או בעור או בשתי או בערב או בכל כלי עור נגע צרעת הוא והראה את הכהן:
וראה הכהן את הנגע והסגיר את הנגע שבעת ימים:
וראה את הנגע ביום השביעי כי פשה הנגע בבגד או בשתי או בערב או בעור לכל אשר יעשה העור למלאכה צרעת ממארת הנגע טמא הוא:
ושרף את הבגד או את השתי או את הערב בצמר או בפשתים או את כל כלי העור אשר יהיה בו הנגע כי צרעת ממארת הוא באש תשרף:
ואם יראה הכהן והנה לא פשה הנגע בבגד או בשתי או בערב או בכל כלי עור:
וצוה הכהן וכבסו את אשר בו הנגע והסגירו שבעת ימים שנית:
וראה הכהן אחרי הכבס את הנגע והנה לא הפך הנגע את עינו והנגע לא פשה טמא הוא באש תשרפנו פחתת הוא בקרחתו או בגבחתו:
ואם ראה הכהן והנה כהה הנגע אחרי הכבס אתו וקרע אתו מן הבגד או מן העור או מן השתי או מן הערב:
ואם תראה עוד בבגד או בשתי או בערב או בכל כלי עור פרחת הוא באש תשרפנו את אשר בו הנגע:
והבגד או השתי או הערב או כל כלי העור אשר תכבס וסר מהם הנגע וכבס שנית וטהר:
זאת תורת נגע צרעת בגד הצמר או הפשתים או השתי או הערב או כל כלי עור לטהרו או לטמאו:
<u>ויקרא יד א-נז</u>
<b>8. טהרת מצורע</b> 
וידבר ה' אל משה לאמר:
זאת תהיה תורת המצרע ביום טהרתו והובא אל הכהן:
ויצא הכהן אל מחוץ למחנה וראה הכהן והנה נרפא נגע הצרעת מן הצרוע:
וצוה הכהן ולקח למטהר שתי צפרים חיות טהרות ועץ ארז ושני תולעת ואזב:
וצוה הכהן ושחט את הצפור האחת אל כלי חרש על מים חיים:
את הצִפֹּר החיה יקח אתה ואת עץ הארז ואת שני התולעת ואת האזב וטבל אותם ואת הצפר החיה בדם הצפר השחטה על המים החיים:
והזה על המטהר מן הצרעת שבע פעמים וטהרו ושלח את הצפר החיה על פני השדה:
וכבס המטהר את בגדיו וגלח את כל שערו ורחץ במים וטהר ואחר יבוא אל המחנה וישב מחוץ לאהלו שבעת ימים:
והיה ביום השביעי יגלח את כל שערו את ראשו ואת זקנו ואת גבת עיניו ואת כל שערו יגלח וכבס את בגדיו ורחץ את בשרו במים וטהר:
וביום השמיני יקח שני כבשים תמימים וכבשה אחת בת שנתה תמימה ושלשה עשרנים סלת מנחה בלולה בשמן ולג אחד שמן:
והעמיד הכהן המטהר את האיש המטהר ואתם לפני ה' פתח אהל מועד:
ולקח הכהן את הכבש האחד והקריב אתו לאשם ואת לג השמן והניף אתם תנופה לפני ה':
ושחט את הכבש במקום אשר ישחט את החטאת ואת העלה במקום הקדש כי כחטאת האשם הוא לכהן קדש קדשים הוא:
ולקח הכהן מדם האשם ונתן הכהן על תנוך אזן המטהר הימנית ועל בהן ידו הימנית ועל בהן רגלו הימנית:
ולקח הכהן מלג השמן ויצק על כף הכהן השמאלית:
וטבל הכהן את אצבעו הימנית מן השמן אשר על כפו השמאלית והזה מן השמן באצבעו שבע פעמים לפני ה':
ומיתר השמן אשר על כפו יתן הכהן על תנוך אזן המטהר הימנית ועל בהן ידו הימנית ועל בהן רגלו הימנית על דם האשם:
והנותר בשמן אשר על כף הכהן יתן על ראש המטהר וכפר עליו הכהן לפני ה':
ועשה הכהן את החטאת וכפר על המטהר מטמאתו ואחר ישחט את העלה:
והעלה הכהן את העלה ואת המנחה המזבחה וכפר עליו הכהן וטהר:
ואם דל הוא ואין ידו משגת ולקח כבש אחד אשם לתנופה לכפר עליו ועשרון סלת אחד בלול בשמן למנחה ולג שמן:
ושתי תרים או שני בני יונה אשר תשיג ידו והיה אחד חטאת והאחד עלה:
והביא אתם ביום השמיני לטהרתו אל הכהן אל פתח אהל מועד לפני ה':
ולקח הכהן את כבש האשם ואת לג השמן והניף אתם הכהן תנופה לפני ה':
ושחט את כבש האשם ולקח הכהן מדם האשם ונתן על תנוך אזן המטהר הימנית ועל בהן ידו הימנית ועל בהן רגלו הימנית:
ומן השמן יצק הכהן על כף הכהן השמאלית:
והזה הכהן באצבעו הימנית מן השמן אשר על כפו השמאלית שבע פעמים לפני ה':
ונתן הכהן מן השמן אשר על כפו על תנוך אזן המטהר הימנית ועל בהן ידו הימנית ועל בהן רגלו הימנית על מקום דם האשם:
והנותר מן השמן אשר על כף הכהן יתן על ראש המטהר לכפר עליו לפני ה':
ועשה את האחד מן התרים או מן בני היונה מאשר תשיג ידו:
את אשר תשיג ידו את האחד חטאת ואת האחד עלה על המנחה וכפר הכהן על המטהר לפני ה':
זאת תורת אשר בו נגע צרעת אשר לא תשיג ידו בטהרתו:
<b>9. צרעת בתים</b> 
וידבר ה' אל משה ואל אהרן לאמר:
כי תבאו אל ארץ כנען אשר אני נתן לכם לאחזה ונתתי נגע צרעת בבית ארץ אחזתכם:
ובא אשר לו הבית והגיד לכהן לאמר כנגע נראה לי בבית:
וצוה הכהן ופנו את הבית בטרם יבא הכהן לראות את הנגע ולא יטמא כל אשר בבית ואחר כן יבא הכהן לראות את הבית:
וראה את הנגע והנה הנגע בקירת הבית שקערורת ירקרקת או אדמדמת ומראיהן שפל מן הקיר:
ויצא הכהן מן הבית אל פתח הבית והסגיר את הבית שבעת ימים:
ושב הכהן ביום השביעי וראה והנה פשה הנגע בקירת הבית:
וצוה הכהן וחלצו את האבנים אשר בהן הנגע והשליכו אתהן אל מחוץ לעיר אל מקום טמא:
ואת הבית יקצע מבית סביב ושפכו את העפר אשר הקצו אל מחוץ לעיר אל מקום טמא:
ולקחו אבנים אחרות והביאו אל תחת האבנים ועפר אחר יקח וטח את הבית:
ואם ישוב הנגע ופרח בבית אחר חלץ את האבנים ואחרי הקצות את הבית ואחרי הטוח:
ובא הכהן וראה והנה פשה הנגע בבית צרעת ממארת הוא בבית טמא הוא:
ונתץ את הבית את אבניו ואת עציו ואת כל עפר הבית והוציא אל מחוץ לעיר אל מקום טמא:
והבא אל הבית כל ימי הסגיר אתו יטמא עד הערב:
והשכב בבית יכבס את בגדיו והאכל בבית יכבס את בגדיו:
ואם בא יבא הכהן וראה והנה לא פשה הנגע בבית אחרי הטח את הבית וטהר הכהן את הבית כי נרפא הנגע:
<b>10. טהרת בית מצרעת</b> 
ולקח לחטא את הבית שתי צפרים ועץ ארז ושני תולעת ואזב:
ושחט את הצפר האחת אל כלי חרש על מים חיים:
ולקח את עץ הארז ואת האזב ואת שני התולעת ואת הצפר החיה וטבל אתם בדם הצפר השחוטה ובמים החיים והזה אל הבית שבע פעמים:
וחטא את הבית בדם הצפור ובמים החיים ובצפר החיה ובעץ הארז ובאזב ובשני התולעת:
ושלח את הצפר החיה אל מחוץ לעיר אל פני השדה וכפר על הבית וטהר:
זאת התורה לכל נגע הצרעת ולנתק:
ולצרעת הבגד ולבית:
ולשאת ולספחת ולבהרת:
להורת ביום הטמא וביום הטהר זאת תורת הצרעת:
<u>צרעת בכתבים הכיתתיים ממדבר יהודה</u>
4q251
איש ברעהו []
תחת האילן לטמאה
כיא ימצא חלל אשר יפול ב
וערפו שם את עגלה בנחל
חלף הנפש את
4q270 ד' , קטע 11 דיני צרעת
מדרש ספר משה
1
2. ]תחלץ את אבנים[
[ בית ונתצו את הבית
כל אשר אין בה נגע
משפט אחד
----
מסכת נגעים עוסקת בנגעי אדם, בנגעי בגדים ובנגעי בתים. פרשת נגעים מופיעה בתורה בפירוט רב בשני פרקים (ויקרא יג-יד). הפרשה מסודרת לפי פסקאות, ונפתח בסיכום דיני נגעים כפי שהם עולים מהמקרא ומדברי חז"ל כאחד.
<u>הצרעת</u>
צרעת היא מחלת עור חריפה. הצרעת המכונה בשפם זה כיום איננה ה-Leprosy של העולם הקדום. גם ה-Leprosy היא מחלת עור שתוצאותיה הן פגיאות קשות באברים עצמם. חללי מחלה זו ניכרים בעצמות מעוותות שנמצאו באתרים רבים. ברם תיאור הנגעים במקרא ובמשנה שלנו כיום אינם זהים לאו של ה'צרעת' בת זמנינו. גם הצרעת נחשבה למחלה מדבקת ביותר, ואת הנפגעים בא הרחיקו מהקהל. איננו יודעים מתי החלה להיות רווח המינוח של 'צרעת' במשמעות בת זמנינו. ייתכן שכבר בחלק ממקורות חז"ל הנגע הוא המצורע המקראי, ואילו ה'מצורע' הוא חולה הLeprosy – (איור 1, איור 2)
<b>איור 2. הכפר ספינלונגה.</b> חצי אי מבודד בכרתים ששימש מושבת מצורעים בעולם הרומי. במושבה נבנו
בתים ומקדשים רפואיים (ואחר כך כנסיות וכו'). מתוך אתר ויקיפדיה המוקדש לאתר.
<u>נגעי אדם</u>
התורה מדברת על שלושה סוגי נגעים: שאת, ספחת או בהרת (ויקרא יג ב). חז"ל הבינו שיש רק שני סוגי נגעים, בהרת ושאת, והספחת היא נספחת לכל אחד מסוגים אלו (פ"א מ"א). לפי הבנתם של חכמים למעשה שני הנגעים הללו חד הם, או נכון יותר שבכלל הנגע נכללים כל סוגי מחלות העור. שניהם לבנים, וגורמים למעין כתם לבן או קרום לבן. חז"ל מוסיפים שלעתים בכתם הלבן יש גם מראה אדום מעורב (פתוך), והוא סימן מובהק לדלקת כלשהי בעור. בתורה אין הסבר מהי מחלה זו, ואנו נשוב לכך להלן. מי שחושד בעצמו שיש לו אחד הנגעים הללו מגיע אל הכוהן. סדרי ההחלטות ברורים:
1. ראייה ראשונה ("בתחילה") – הכוהן יכול להחליט אחת משלוש החלטות: א. לפטור, ובלשון ההלכה "אין נזקק לו", הנגע איננו נגע; ב. לטמא ("להחליט"), ואז על הנגוע חל דין מצורע. הטיפול הסתיים עד שהמצורע יחליט שהוא נטהר, ויבוא אל הכוהן שנית בזמנו החופשי. ג. להמתין ("להסגיר"). ההסגרה היא לשבוע בלבד (ויקרא יג ד).
2. ראייה שנייה: הכוהן יכול שוב להחליט: א. לפטור, ב. לטמא ("להחליט"), ג. להסגיר שנית.
3. ראייה שלישית: הכוהן מחליט לטמא או לפטור.
אין אפשרות לראייה נוספת או להסגר נוסף, והמשנה מדגישה זאת פעמים מספר (פ"א מ"ג ועוד).
ההחלטה אם לטהר, להסגיר או לטמא תלויה במצב הנגע, והתורה מדברת על סדרת סימנים:
א. לובן בעור;
ב. עומק הנגע – נראה שקוע;
ג. השער באזור הנגע הפך לבן;
ד. בשר חי – פצעים גלויים;
ד. התפשטות הנגע או צמצומו;
ה. הפיכת השער.
אם קיימים בנגע ארבעת הסימנים הראשונים הרי זו צרעת ("להחליט"). בראייה השנייה התרחבות הנגע היא סיבה להחליט, צמצומו היא סיבה לטהר, וקפיאה סיבה להסגר נוסף. הוא הדין במצב השערות, או בהתגלותו של בשר חי.
חז"ל הוסיפו סדרת סימנים נוספת. ראשית הם הגדירו את שיעור הבהרת – "גריס" הקיליקי, שהוא גדול יחסית (פ"ו מ"ו ועוד), ובעיקר ניסחו סדרת בדיקות נוספות (פ"א מ"ג):
1. סוג הנגע – בהרת, שאת, שחין, מכווה, מחיית השחין, מחיית המכווה (בהמשך נשמע גם על קרחת וגבחת).
2. צבע – גוון הלבן.
3. פתוך – נקודת אודם, שינויים בגובה העור.
4. פסיון – התפתחות הנגע מטמאת, התמעטותו גורמת לטהר את הנגוע.
5. שער לבן – מטמא, שער שחור – מטהר.
6. שער ארוך – מטמא, קצר – מטהר, צמיחת השער היא כמעין פסיון.
7. בוהק – סימן טהרה.
8. נגע מרובע – סימן טומאה, ארוך או עגול – סימן טהרה.
9. נגע סגור – טמא, נגע מפוזר או כמעין עיגול פתוח – טהור.
10. גודל מינימלי – כגריס.
11. נוכחות של אום היא מסימני טומאה, ולפי פירושנו זו הבהרת עצמה (להלן פ"ד מ"ט).
כמובן אפשר למנות את הרשימה כך שיהיו בה רק תשעה סעיפים, יותר או פחות. רק סעיפים 3, 11-8 הם תורה שבעל פה, והיתר פרשנות מקראית.
העיקר במשנה חסר: מה קורה כאשר יש בנגע סימני טהרה וטומאה כאחד, כגון שהנגע פשה אבל נעשה ארוך, או צמח שער שחור אבל הפתוך נעשה חזק ונפוח יותר?
אין תיאור מקביל של שלבי הטיהור, ומשתמע שאם המצורע נרפא הוא יטוהר כאשר עור בשרו יבריא לחלוטין. המשנה מקדישה לנגעים את שמונה הפרקים הראשונים במסכת.
<u>שחין ומכווה (ויקרא יג יח-כח)</u>
השחין גם הוא מחלת עור; סימניה הם קרום לבן או אדמדם, והיא דומה בדיניה ובאופייה לנגע רגיל. חז"ל הגדירו את השחין כפגם בעור הנגרם בעקבות חבלה, או כווייה כימית (מי טבריה), אך לא מחמת האש. המכווה היא הצלקת הנגרמת בעקבות הכווייה, שוב לאחר שלב הריפוי הראשון. לאחר שלב ההתרפאות הראשונית נותר העור פגוע, ואם הפגיעה נוצרת והעור נשאר דלוק הוא עשוי להיות מוגדר כשחין או כמכווה (פ"ט מ"ב). שלב מקדים לנגע הוא המחיה (פ"א מ"ד-מ"ד). המחיה מתחלקת למחיית השחין ולמחיית המכווה, כלומר זה מצב ביניים לפני שחין, מכווה או נגע של ממש. המחיה נזכרת רבות במסכת נגעים, ומשמעה הדלקת או האדמומית שאחרי רפויה הראשון של הכווייה.
התורה מדברת על כך שהשחין או המכווה הם עמוקים מהעור, כמו גם הנגע (ויקרא יג ד, כא, כח). סימן זה מהווה עבור לומדי התורה והמשנה קושי, שכן מחלות העור ועקבות חבלה ושרפה מתבטאים דווקא בנפיחות ולא בשקיעה של העור. יתר דיני השחין דומים לנגעים, ולכן המשנה מסתפקת בפרק אחד בלבד המוקדש לשחין ולמכווה.
<u>נתק (ויקרא יג כט-לט)</u>
הנתק הוא דלקת בעור הראש מתחת לזקן, או לאחר שהראש התקרח. עצם הקרחת אינה מהווה נתק (שם מ-מג), אבל קרחת היא מקום מועד לנגעים אחרים. הקרחת נגרמת בדרך כלל בגלל היחלשות שורשים או בגלל מחלת עור, ובאופן טבעי היא מצע נוח להתפתחות מחלות עור. הנתק גם הוא שקוע, ויש בו שער צהבהב (ויקרא יג ל), דק ועלוב (משנה פ"י מ"א). סימניו דומים לנגע, אלא שהשער צהבהב ואילו שער לבן או שחור נחשב לסימן טהרה וריפוי. פרק י עוסק בנגעי הראש, אבל רוב הפרטים שוב דומים לנגעים רגילים.
<u>התנהגות המצורע</u>
לאחר פרשת נגעי האדם באים בתורה שלושה פסוקים המתארים את התנהגות המצורע (מד-מו). במשנה אין דיון ממשי בהתנהגות המצורע, ורק מעט פרטים נזכרים בפרק יג (מי"א) אגב הדיון בתוצאות צרעת הבתים. כמה פרטים נוספים אפשר ללמוד מסדרי הטהרה שלו (פי"ד מ"ב). על כל פנים המצורע מנודה, בגדיו פרומים, הוא מתנהג כאבל ומצוי "בדד מחוץ למחנה". לפי מסורת חז"ל מצורע נכנס לעיירות ישראל, אך לא לעיר מוקפת חומה (כלים פ"א מ"ז), כלומר בעיקר לא לירושלים. בתקופת הביניים של תחילת טהרתו מותר לו להיכנס לביתו, ואין הוא כ"מנודה". "מנודה" כאן אסור בתשמיש מיטה, ולפי חז"ל מצורע מוחלט יושב מחוץ לעיר חומה (לעיל) אך מותר ביחסי אישות, לפחות לפי חלק מהתנאים (ראו פירושנו לפי"ד מ"ב).
צרעת האדם שייכת לתחום "מחלות הקודש", היא נגרמת כתוצאה מחטא ומסתיימת בטהרה רוחנית. מרכיב החטא אינו נזכר במקרא, אך הוא משתמע מעצם דרך הטיפול ה"דתית" המוצעת לנגע. בספרות חז"ל מרכיב החטא בולט יותר. במסכת נגעים עצמה יש לו רק ביטוי אחד ברור, והוא הרמיזה ששכנו של המנוגע הוא בבחינת "אוי לרשע ואוי לשכנו" (פי"ב מ"ה). התוספתא מנצלת זאת לדרשה ארוכה יותר: "היה בא אצל הכהן, והכהן אומר 'ואמר לו' צא ופשפש בעצמך וחזור בך, שאין הנגעים באין אלא על לשון הרע<sup class="footnote-marker">1</sup><i class="footnote">ראו גרוזמן, לשון הרע.</i>. ואין הצרעת בא אלא על גסי הרוח, ואין המקום דן את האדם אלא ברתיון. הרי הן באין על ביתו. חזר בו טעון חליצה, ואם לאו טעון נתיצה. הרי הן באין על בגדיו, חזר בו טעון קריעה, ואם לאו טעון שריפה. הרי הן באין על גופו, חזר בו חוזר, ואם לאו בדד ישב מחוץ למחנה מושבו. רבי שמעון בן אלעזר אומר משום רבי מאיר אף על גסות הרוח נגעין באין שכן מצינו בעזיהו" (פ"ו ה"ז, עמ' 625). בספרות האגדה מופיעה עוד סדרת הצעות על איזה חטא, או חטאים, בא עונש הצרעת (ראו פירושנו לפי"ב מ"ה), כגון " 'זכור את אשר עשה ה' אלהיך למרים' הלכה אדם שיש בו נגע והיה הכהן קרובו, מהו שיהא מותר לו לראותו? כך שנו חכמים כל הנגעים אדם רואה חוץ מנגעי עצמו רבי מאיר אומר אף לא נגעי קרוביו ועל ידי מה הנגעים באים על ידי עין הרע..." (דברים רבה, ו ח; שם ח ח). כן דורש בעל תנא דבי אליהו זוטא: "ואין בני אדם מיטמאין בנגעים, אלא מתוך דרכיהם" (ג, עמ' 175). משמעותה של עדות זו איננה רבה, שכן בעל תנא דבי אליהו זוטא אומר זאת על כל מיני תופעות אנושיות, על זיבה, על חולשת עיניים של זקנים, על ריקבון בפרות ועוד ועוד. המימרה גם איננה בחלק מעדי הנוסח שם. כך גם במשנת שקלים פ"ה מ"ג מסופר שעל החותם הרביעי היה כתוב "חוטא", שם קוד למצורע, שמחלתו היא עונש על חטאיו. אם כן, גם שם סתם צרעת נחשבת לעונש על חטא.
עם זאת, הדגשנו בפירושנו להלן (פי"ב מ"ה) שבכל דיני נגעים במשנה, בתוספתא, בספרא ובמדרשים לא מצינו את המרכיבים הבולטים בספרות חז"ל של וידוי, הכרה בחטא וכפרה על ידי תשובה. כל דרכי התשובה המופיעים במסכת יומא (פרק ח) ובמקבילות שהבאנו שם אינם נרמזים בדיני נגעים, ולמשמעותו של הדבר נשוב להלן.
במקביל אין במקורות התנאיים התייחסות לצד הרפואי של המחלה; האם קדמונינו לא הכירו משחות וטיפולים המרפאים או לפחות מצמצמים את הנגע? ניסיוננו מורה שאפילו שמן זית פשוט הוא בעל תכונות מרככות ומצמצמות, אך אין זכר לשימוש בדרכי רפואה להתמודדות עם הנגע. העדות היחידה להכרה של התנאים הרפואיים היא במשנה להלן (פ"ט מ"ג) שבה משתמשים התלמידים בידע רפואי כבסיס לפסיקת ההלכה בדבר סיכויי ההתפשטות של הבהרת. רבי אליעזר שם אינו מקבל את האבחנה, ואינו מנמק את דחייתו. הצענו שהוא מסתייג מהשימוש בניסיון האנושי לקביעת כללים רפואיים, ועל אחת כמה וכמה שהתנגד לקבוע הלכה על בסיס זה<sup class="footnote-marker">2</sup><i class="footnote">בעולם הקדום היו שני סוגי מומחים לרפואה, אלו שהתבססו על הניסיון האנושי, ואלו ששללו את שיטת התצפיות בטענה ה"מודרניסטית" שאין כאן ממצא סטטיסטי תקף, ותוצאות התצפיות הן מקריות.</i>. כפי שנראה להלן בבבלי מוצע "מרשם" לטיפול בשחין, וספק אם הכוונה לשחין שבמשנתנו. במדרש תנחומא שנצטט להלן (תנחומא בובר, תזריע ח, עמ' 36), נמסר מידע רפואי דיאגנוסטי, סימן רפואי, לנגע בשער. מידע רפואי כלשהו היה אפוא בידי בני הדור, הוא מציץ מחרכי המדרש, אך אין הוא ממלא תפקיד בחזית הראווה ההלכתית.
בעולם הקדום הייתה תופעה זו של "מחלות קודש" נפוצה ביותר, והמקדשים השונים הציעו דרכי רפואה שונות, מהן על ידי טהרה, תפילה ומתת לאל, ומהן משולבות ברפואה מודרנית. מקדשי אסקלפיוס, אל הרפואה, הציעו לפונים אליהם שפע של חוויות דתיות, טבילה בברֵכות קודש, אך גם ניתוחים כירורגיים וריפוי בתרופות שהיו מצויות בעולם הקדום. היו אפוא בעולם שדגלו בגישה "הוליסטית" שלפיה המחלות הן שילוב של עונש משמים ושל מחלה גופנית, והתמודדו עם פגעי המחלה בדרך משולבת. היו גם שטיפלו רק בדרך רפואית או רק בלחשים ותפילות<sup class="footnote-marker">3</sup><i class="footnote">הספרות בנושא רבה ביותר. ראו ברנס ואחרים, מדע וספקולציה, עמ' 68-1; פולק, רופאים עתיקים; לויד, מדע, עמ' 200-182.</i>.
שברי עדויות ורמזים מלמדים שגם במקדש בירושלים פעל מוסד רפואי. לא רק שחולים הגיעו למקדש לחפש ישועה, אלא שהכוהנים סייעו להם גם בצורה רפואית "מדעית"<sup class="footnote-marker">4</sup><i class="footnote">ראו פירושנו לאהלות פ"ב מ"ג.</i> (איור 3).
ייתכן גם שבציבור הרחב ייחסו לאתרוג המצווה סגולות רפואיות. המדרש מספר על אדם שירד מנכסיו בגלל נתינת צדקה, לקח שק אתרוגים ובו ריפא את המלך החולה שחיפש את אתרוגי המצווה כרפואה<sup class="footnote-marker">5</sup><i class="footnote">ויקרא רבה, לז ב, עמ' תתנח-ט.</i>. אמנם ייתכן שהמעשה בא להעיד רק על שכרה של מצוות לולב ושל נתינת הצדקה, ברם מתוך הדברים ניכר גם שייחסו לאתרוגים סגולות רפואה, לפחות למחלת המעיים של המלך. המשנה אינה מעידה על נוהג זה, וספק אם גוון מיסטי זה היה לרוחם של חכמים, אך המדרש המאוחר רומז לכך.
במקביל היו רופאים שעבורם הייתה המחלה בעיה "מדעית" בלבד, וההתמודדות אתה הייתה באמצעים טבעיים בלבד. מיעוט הידע שלהם, בעיני בני זמננו, לא פגע בביטחונם העצמי שיש
בידם מזור לכל חולי, ומה שטרם למדו יילמד בקרוב. במקביל רווחה גם גישה דתית מלאה שלפיה אין טעם בכל מעשי האדם; המחלה היא עונש על חטאי הנפש, ופתרונה יבוא עם כפרת פני האל בדרכים שונות.
לא נעסוק כאן בשאלה של היחס למחלות בספרות היהודית בכללה, ובספרות חז"ל בפרט. נסתפק בכך שחז"ל המליצו על השיטה המכונה "הוליסטית". בספרות חז"ל מובאים פרטים רפואיים רבים, אך כמובן גם פנייה לרחמי שמים. לעומת זאת בדיני נגעים אין כל רמז להתערבות רפואית או לידע רפואי כיצד להתמודד עם המחלה. צרעת נחשבת, במקרא ובספרות חז"ל, "מחלה קדושה"<sup class="footnote-marker">6</sup><i class="footnote">ראו וולר, מחלה קדושה.</i>, מחלה שהיא עונש משמים ורפואתה נעשית בדרכים הלכתיות-טכניות בלבד<sup class="footnote-marker">7</sup><i class="footnote">שמש-אופיר, הנפה; גרוזמן, לשון הרע; וינפלד, יצר הרע.</i>. על רקע זה גם הטיפול ה"דתי" אינו הולם את ספרות חז"ל, שכן אין בו רמז לחזרה בתשובה או לכפרה אחרת. כל הכללים בדבר הכפרה הבאה מקרבנות בכלל, ומיום הכיפורים וביאת המקדש בפרט ("ציץ מכפר"), איננה נרמזת. אין כל רמז לתפילה, ואפילו לא לטבילות כפרה. רק לאחר שהחולה נרפא באים טקסי הטהרה והקרבנות להשלמת הטהרה, אך לא לרפואה עצמה.
בפועל היו מן הסתם למצורעים דרכי התמודדות נוספות. במקרא מסופר על נעמן שנרפא מצרעתו לאחר טבילה בירדן (מלכים ב ה יד), אם כי נעמן עצמו מסתייג מסיכויה של "תרופה" זו. הוא האמין בדרך טהרה שונה: "ויקצף נעמן וילך ויאמר הנה אמרתי אלי יצא יצוא ועמד וקרא בשם ה' אלהיו והניף ידו אל המקום ואסף המצרע" (שם יא). הוא ציפה, אפוא, לטקס מרשים שבו יניף הנביא את ידו, יצעק נוסחה מגית כלשהי וירפא אותו<sup class="footnote-marker">8</sup><i class="footnote">שמש-אופיר, הנפה. </i>. גם עבדיו מדגישים שאין מי הירדן מרפאים, אלא שזה "דבר גדול" שהנביא אמר, והרפואה באה מהנביא. עם זאת ודאי שמי שקרא את המעשה בתנ"ך והאמין בו בכל לבו ניסה לטבול בירדן לרפואתו. סיפור אחר הוא על טבילה במי הכנרת: "מעשה במוכה שחין אחד שירד לטבול בטבריא וארעת שעתא וטפת לבירא דמרים ואסחי ואיתסי" (ואירעה השעה וצפה בארה של מרים והתרחץ והתרפא – ויקרא רבה, כב ד, עמ' תקי). גם אם מוכה השחין לא טבל לשם רפואה נסית, מי ששמע וסיפר את הסיפור ציפה לאחרים שינסו את מזלם שם. כך גם ברשימת "מקומות הקודש" שבכתב יד פרמא שטרם פורסמה<sup class="footnote-marker">9</sup><i class="footnote">המדובר בכתב יד פרמא 1087 דף 24ב שטרם פורסם, ונותר לנו רק לקוות שהוא יפורסם בעתיד. לפי הקטלוג זמנו מהמאה הי"ד (ריינר, עלייה לרגל, עמ' 22 הערה 51). בבדיקה מחודשת שביצע ש' צוקר הוא נוטה לתארך את כתב היד לראשית המאה השלוש עשרה, או אפילו לסוף המאה השתים עשרה (תודתנו לש' צוקר אשר בדק למעננו את כתב היד). המידע מבוסס גם על הקטלוג החדש אותו מכינים מומחי בית הספרים שבירושלים). כתב היד כתוב בכתיבה איטלקית והוא מצוי בתוך סדרת חיבורים אגדיים הכוללים את משלי סנבד המלח (מתורגמים ומעובדים מערבית), מסכת חיבוט הקבר ויצירות דומות. הדף הוכנס כנראה כדי להשלים את העמוד. מדובר ביצירה שלמה שיש לה פתיחה וסוף. הטקסט עצמו מחייב ליבון ובירור, אך במסגרת זו נסתפק בבירור העולה ממנו לענייננו וננסה להיעזר במידע זה לניתוח תופעת קברי הקודש בגליל.</i> נאמר על אחד מאתרי הקודש שהוא מרפא את ה"יבש באברים", ואפשר שמינוח זה כולל גם שחין וצרעת. כאמור לכל אלה, וכן למשחות מוכרות, אין ביטוי במסכת ובמקבילותיה.
חוקרים בני זמננו ניסו לאבחן מהי מחלת הצרעת שמדובר עליה, אלא שדיונם מתמקד בדרך כלל בספרות המקראית<sup class="footnote-marker">10</sup><i class="footnote">ברודי, צרעת; בראון, צרעת; הולס, צרעת; ליבר, צרעת; ראו גם רוברטס, צרעת; אנדרסן, צרעת; וימוט, צרעת;</i>, וכך החמיצו נתונים שחז"ל מוסיפים למראה הצרעת. השחין והמכווה הוגדרו לעיל והן תופעות פוסט-טראומטיות של חבלה. הנגע עצמו מוגדר במקרא כבהרת לבנה, בוהקת, שבתוכה יש שערות. חז"ל הוסיפו נתון והוא שלעתים יש בתוכו "אום", הוא שורש אדום של דלקת, ולעתים זה כינוי לנגע עצמו (פ"ד מ"ח-מי"א). כן מוסיפים חכמים שבנגע יש "פתוך", כלומר ערבוביה של דלקת מאדימה וחיפוי לבן לעור (פ"א מ"ב). מכל אלה עולה שהנגע איננו מחלת עור מסוימת אלא שם כולל למחלות עור, החל מסבוריאה שהיא מחלת עור קלה, ועד מחלות חמורות יותר. מכל מקום, אין כל קשר בין מחלת הצרעת המקראית ובין מחלת ה- Leprosy שהיא מחלה ניוונית הפוגעת בעור ובעצמות<sup class="footnote-marker">11</sup><i class="footnote">מולר-כריסטיאנסן, עצמות.</i>. תרגום הצרעת המקראית כ"לפרוסי" הוא כנראה שגיאה קדומה ומטעה, ועמדו על כך חוקרים רבים<sup class="footnote-marker">12</sup><i class="footnote">בראון, צרעת; הולס, צרעת, וספרות רבה נוספת. </i>. אשר לשחין, בצד תיאורו כעקבות חבלה מופיעים תיאורים של אברים מדולדלים הנושרים מגוף האדם, ואלו תופעות חמורות של הרעלות דם או חסימת כלי דם. התיאור שבמשנה איננו אלא חלק מהתופעה הרפואית שהכירו חכמים. בדיוננו בנושא (פ"ט מ"א) עמדנו על כך שחולי השחין הנזכרים במקורות הם תופעה נפרדת, ואינם חלק מהשחין של מסכת נגעים. מצד אחד התופעה הרפואית מתוארת אחרת, מצד שני השחין מופיע כמחלה נוראה, ומום גדול, אך לא כ"מחלת קודש", והיא איננה מטמאת.
<u>צרעת בגדים</u>
צרעת בגדים הנה כתם ירקרק או אדמדם. קרוב להניח שכתם ירקרק הוא כתם של עובש, וכתם אדמדם נגרם ממגע עם חומצת ברזל (חלודה). מבחינה מעשית כתמים כאלה ניתנים לניקוי, אבל נראה שהמשניות (והתורה) מדברות על כתם עמוק וישן במיוחד, או שמא הכוונה למשהו אחר שאיננו מכירים. מכל מקום, אפשרויות הניקוי אינן נזכרות כלל במשנה או בתורה. דיני נגעי בגדים נידונים בקצרה בפרק יא. בגד שיש בו כתם כזה דיניו דומים מאוד לנגעי אדם. להוציא כמה דינים האופייניים לבגד, כגון שהבגד צריך להיות בגודל מינימלי (שלושה על שלושה טפחים), ואין בו אפשרות של שער מציל או מטמא, אלא רק אם הכתם גדל או קטן. דיני צרעת בגדים דומים בפרטים רבים לדיני כלאי בגדים. בגדים שעליהם חלים דיני כלאיים הם הבגדים שעליהם חלים דיני נגעי בגדים. הדמיון נוגע לעקרונות הלכתיים, אבל גם למונחים מילוליים, כפי שראינו בפירושנו לפרק יא. על משמעות הדבר נעמוד להלן.
<u>צרעת הבתים</u>
לצרעת הבתים התורה מקדישה 25 פסוקים (ויקרא יד לג-נז), והמשנה שני פרקים (פי"ב-פי"ג). בשלב זה המשנה גם סוטה מסדר התורה. בתורה דרכי הטהרה של נגע אדם ובגדים קודמים לנגעי בתים, ובמשנה דרכי הטהרה מרוכזים בסוף המסכת (פי"ד). התורה מתארת את צרעת הבית כנגע ירקרק או אדמדם על קיר הבית. נגע זה דומה לנגעי הבגדים. מהותו לא הובהרה, וקשה לזהות נגע זה עם פגע מוכר כלשהו. בספרות חז"ל יש מחלוקת האם נגעי בתים הם אכן פגע רֵאלי, וחז"ל אינם מהססים להציע שנגע זה לא היה ולא נברא, אם כי מצויות גם דעות שאכן בעבר היה פעם מקרה נדיר כזה: "בית המנוגע לא היה, ולא עתיד להיות. למה נכתב אלא לומר לך דרוש וקבל שכר. רבי אלעזר ברבי שמעון אומר מקום היה בתחום עזה והיו קורין אותו חורבתה סגירתה. רבי שמעון בן יהודה [אומר]<sup class="footnote-marker">13</sup><i class="footnote">איננו בכתב יד וינה.</i> איש כפר עכום מקום היה בגליל שהיו מציינין אותו שהיו אומרים אבנים מנוגעות היה בו" (תוס', פ"ו ה"א, עמ' 625). תנא קמא סבור שאין תופעה כזאת של בית מנוגע, והדיון בתורה בא רק לצורך הלימוד המוסרי, ואכן רק בהקשר של פרקנו באים גם דברי מוסר בזיקה לצרעת (להלן ובמבוא למסכת). לעומת זאת רבי שמעון מספר על מקום אי שם שבו היו אבנים מנוגעות. אין זו מסורת רֵאלית ממש, שכן אין כאן זיהוי האתר, אבל יש כאן התנגדות לתפיסה שבית המנוגע לא היה גם בעבר. רבי אלעזר ברבי שמעון נוקט מעין עמדת ביניים. בית המנוגע היה, אבל אי שם בתחום עזה. תחום עזה הוא על גבול המדבר, מחוץ לתחומי היישוב היהודי<sup class="footnote-marker">14</sup><i class="footnote">תחום עזה היה מחוץ לתחום שבברייתא דתחומים, ובעיר לא היה אף פעם יישוב יהודי איתן. עם זאת כמובן הייתה במקום קהילה יהודית והיא אף הותירה לנו בית כנסת מפואר. כך, למשל, רבי שמואל בר נחמן שהה בעזה, ומבחינת חז"ל נחשב הדבר לשהות בחוץ לארץ (ירו', ביכורים פ"ג ה"ג, סה ע"ד).</i>.
האופי האגדי בולט יותר בנוסח הבבלי: "תניא, אמר רבי אליעזר ברבי צדוק: מקום היה בתחום עזה והיו קורין אותו חורבתא סגירתא. אמר רבי שמעון איש כפר עכו: פעם אחת הלכתי לגליל וראיתי מקום שמציינין אותו, ואמרו: אבנים מנוגעות פינו לשם" (סנהדרין עא ע"א). רבי שמעון איש כפר עכו היה בעצמו גלילי, ותיאורו מזכיר סיפורי בדיה אחרים על מאורעות ומקומות מופלאים.
בית המנוגע מצטרף לפרשיות מקראיות נוספות שחז"ל סבורים שלא היו ולא יהיו גם בעתיד, כגון "בן סורר ומורה לא היה ולא עתיד להיות ולמה נכתב לומר דרוש וקבל שכר" (תוס', סנהדרין פי"א ה"ו, עמ' 431). חכמים אינם מרגישים צורך להתנצל על הנושא התאורטי, ורואים בו מקור להפקת מידע ולקח מוסרי. ספק אם גם התורה התכוונה לדיון תאורטי, אך כך דרשו ופירשו חז"ל את הכתובים. גם איוב לא היה ולא נברא (כך לפי אחת הדעות – ירו', סוטה פ"ה ה"ו, כ ע"ד).
צרעת הבתים שונה מיתר הנגעים בכך שיש בה גם שלב נוסף, יותר מאשר בנגעי אדם (פ"ג מ"ז ובעיקר פי"ג מ"א), כמובהר בטבלה:
נגעי אדם ונגעי בתים
החידוש הגדול הוא שיש בבתים הסגר שני, והוא איננו כתוב בתורה. אבל קיומו מתבקש, שכן נאמר שאם הנגע פשה לאחר ההסגר הראשון חולצים את האבנים, ולא נאמר מה הדין אם הנגע עמד בעינו. זהו אפוא חידוש של תורה שבעל פה, אך הוא פרשנות למקרא.
<u>טהרה מצרעת</u>
במקרא הטהרה מצרעת מתחלקת לצרעת אדם ולצרעת בגדים. במשנה כל הדיון בדרכי הטהרה מרוכז בפרק יד. לפי המקרא הבית והאדם מטוהרים במעמד ייחודי: הכוהן לוקח שתי ציפורים, שוחט אחת על כלי מלא מים חיים, טובל עץ ארז ואזוב במים אלו, כמו במי חטאת, מזה על הבית, ואת הציפור החיה הוא משלח על פני השדה (ויקרא יד מט-נג). המעמד כולל, אפוא, מרכיבים ממעמד הסוטה שגם בה נכלל מרכיב של מים חיים בכלי חרס, מרכיב של הזיה כמו מי חטאת (עם אזוב) ומרכיב הדומה לשילוח השעיר לעזאזל.
טהרה מנגעי אדם מתוארת במקרא בפרשיה אחרת, ארוכה הרבה יותר (ויקרא יד א-לב). השלב הראשון דומה לטהרת בית, אלא שהכוהן מזה שבע פעמים. לאחר מכן המצורע מגלח את שערו (כמו הנזיר) ורוחץ (טובל, לפי פרשנות חז"ל). לאחר מכן מביא המצורע לשעבר קרבנות מורכבים הכוללים שני כבשים ומנחתם; מהשמן (ויקרא יד טו) מורח הכוהן על תנוך המטהר, ואת שאר השמן ימרח על ראשו. כן נזכרת אפשרות לקרבן זול יותר לעני (שם כא). בפרק יד של משנתנו נוספו פרטים רבים על לקיחת הציפורים, על צורת משיחת התנוך, על פרטי הפעולה של הכוהן, ושלל שאלות על מצורעים שהתערבו קרבנותיהם.
<u>המצורעים בתקופת המקרא, בראי חז"ל</u>
אין עדויות לשמירת הלכות צרעת במקרא. יש עדות לכך שתופעת צרעת האדם הייתה מוכרת, אך אין עדות לזיקה בין היחס למצורעים ובין הנחיות המקרא. נעמן המצורע אינו מנודה אלא מתפקד כקצין בכיר, אבל המדובר בשר צבא ארמי, וכמובן אין הוא מחויב להלכה המקראית. מרים היא המצורע היהודי הראשון, והיא מתוארת כלבנה, וצריכה לצאת מחוץ למחנה כפי שקובעת הפרשה בספר ויקרא, וכפי שחוזרים על כך הכתובים בבמדבר ה ב. מצורע אחר הוא גיחזי (מלכים ב ה כז), אלא שלא מסופר כיצד נהגו בו. ארבעה אנשים מצורעים היו בשומרון, והם מתגוררים מחוץ לעירם (מלכים ב ז יג) ומנודים. גם עוזיהו המלך נפגע מצרעת; זו הייתה סיבה לגירושו מהמקדש (דברי הימים ב כו יט), אך הוא ממשיך למלוך גם בתנאים אלו. כן מופיע המצורע כמי שנענש עונש נורא, והוא מתואר כמסכן ודל (שמואל ב ג כט). ההלכה שהוא חייב לצאת מתחום היישוב חלה אפוא על רוב המצורעים, אך לא על בעלי השררה שביניהם.
שונים הדברים לגבי השחין. בספר ויקרא השחין הוא חלק ממערכת הנגעים. לא כן בהיקרויות האחרות של המחלה בתנ"ך. השחין מופיע כאחת ממכות מצרים והוא "פורח" וגורם ל"אבעבועות". האבעבועות אינן נזכרות בספר ויקרא, אך המינוח "פורח" מופיע גם שם (ויקרא יג כ). חזקיהו המלך חלה בשחין (מלכים ב כ א-ח; ישעיהו לח), ולפי התיאור שם זו מחלה ממיתה, והוא נרפא ועולה למקדש תוך שלושה ימים. אין רמז לכך שהיה טמא, שהיה מרוחק מביתו או שנזקק לשבעת ימי טהרה. עוד נזכרת שם דבלת תאנים כרפואה למחלה (מלכים ב כ ז; ישעיהו לח כא)<sup class="footnote-marker">15</sup><i class="footnote">הסיפור בישעיהו קטוע, ומרכיב זה של עלייה למקדש תוך שלושה ימים איננו נזכר. עם זאת ברור שעבור לומדי התנ"ך בימי בית שני ובתקופת התלמוד לא הייתה חשיבות להיעדר זה, ואם הדבר נכתב בספר מלכים הרי הוא כחקוק באש.</i>. גם איוב לקה בשחין (איוב ב ז); השחין מתואר כמחלה קשה וחסרת מרפא, אך אין היא מחייבת טומאה, הרחקה או נידוי. השחין בספר איוב גורם לגירוד קשה, ומכאן שזו אכן מחלת עור. לא ברור כיצד נרפא איוב מהשחין. השחין בא כ"מחלת קודש" וסר ממנו בצו ה'. רמז למעשה כפרה יש בהקרבת הקרבנות של רעי איוב (איוב מב ח), אך הקרבנות הם למען כפרת רעי איוב שנהגו שלא כדין עם איוב. איוב עצמו נרפא, "וישא ה' את פני איוב" (איוב מב ט), "וה' שב את שבות (שבית) איוב בהתפללו בעד רעהו" (שם מב י). אם כן המחלה היא "מחלת קודש", ברצון השטן היא שכנה בגופו של איוב, ובצו של בורא עולם סרה ממנו. העובדה שאיוב נהג כשורה והתפלל בעד רעיו מוצגת כסיבה עיקרית, או נוספת, לכפרה.
פסוקי המקרא יכולים היו לשמש כהשראה לחכמים בהתוותם את דרך הטיפול במחלה. מבחינה פיזית דבלת התאנים היא רפואה, ובתחום הדתי תפילה היא דרך לעורר את רחמי הבורא. אבל חז"ל מבחינתם לא נענו לרמזים אלו. את הריפוי ב"דבלת" (דבילת) התאנים הם הסבירו כמעשה נס מיוחד. בדרך כלל הדבלה גורמת לפצע בבשר חי, וה' השתמש בה לרפואה כדי להדגיש את הנס שבדבר<sup class="footnote-marker">16</sup><i class="footnote">מכילתא דרבי ישמעאל, בשלח, מסכתא דויסע א, עמ' 156; מכילתא דרבי שמעון בר יוחאי, טו כה, עמ' 104, ומקבילות אמוראיות רבות.</i>. דבלת תאנים נחשבת ברפואה המסורתית כבעלת כושר ריפוי<sup class="footnote-marker">17</sup><i class="footnote">קריספיל, צמחי מרפא; ג'ק, לוחות רס שמרה, עמ' 46; עמר, תאנה.</i>, ואולי בשל כך הדגישו חכמים שלא מדובר בדבלה אלא בשרף עץ התאנה (תנחומא בובר, בשלח יח, עמ' לג, ומקבילות), והיא גורמת לייסורים קשים (רות רבה, ה, ומקבילות). רק בתלמוד הבבלי מוצעת רפואה של ממש לשחין (פו ע"א), ואין לה מקבילות ארץ-ישראליות.
תפילתו של משה "אל נא רפא נא לה" (במדבר יב יג) היא אב טיפוס לתפילה בימי חכמים, אך ללא קשר ישיר לצרעת.
מבחינתם של חז"ל אין אפוא לצרעת ולשחין דרכי כפרה או ריפוי (להוציא את הבבלי הנזכר לעיל). הצרעת באה בשל חטא וסרה ברצון ה', והטהרה איננה ריפוי אלא באה לאחר הריפוי.
<u>הצרעת בחברה היהודית בתקופת המשנה והתלמוד</u>
בימי בית שני אנו שומעים על המשך קיומם של מצורעים. באחד מספרי הבשורה מסופר על עשרה מצורעים הנודדים בין שומרון לגליל<sup class="footnote-marker">18</sup><i class="footnote">לוקס יז 12.</i>. סיפור זה כנראה דמיוני, אך הוא מעיד על תפיסת המצורעים כנודדים המורחקים מהיישוב ואף על פי שנרפאו הם נשלחים לכוהן להיטהר. חולה צרעת אחר מבקש להיטהר<sup class="footnote-marker">19</sup><i class="footnote">מתי ח 2; מרקוס א 40; לוקס ה 12.</i>, והוא אמנם נרפא, ונשלח אל הכוהן כדי שיכריז עליו כטהור בהתאם לפרוצדורה במקרא ובמשנת נגעים. בסורית המחלה מכונה "גרבא". מצורע זה אמנם רואה עצמו כטמא, אך אין הוא מורחק מהיישוב. חולה אחר נאמר עליו שהוא מכוסה אבעבועות, ובסורית נאמר שהוא היה מוכה שחין<sup class="footnote-marker">20</sup><i class="footnote">לוקס טז 20.</i>. הוא מצוי בביתו של העשיר ואוסף פירורים מתחת לשולחן. חולה זה גם הוא איננו מורחק מהיישוב. עוד נזכר מצורע קונקרטי בשם שמעון<sup class="footnote-marker">21</sup><i class="footnote">מתי כו 6; מרקוס יד 3.</i>. סיפור אחר הוא על אנשים שהיו פצועים ממכות ונגועים ברוחות טמאות. הטקסט היווני אינו מסביר מה מהות הפגע, הרי מכה איננה רוח טומאה, אבל בתרגום הסורי הפצע מתורגם כ"מחוה", וכנראה הכוונה למכווה במובנה להלן (פ"ט מ"א), כלומר דלקת עור הנותרת אחרי חבלה שהתרפאה חלקית.
יוספוס מקדיש לנושא הצרעת פרק קצר (קד' ג 268-261) שנכללים בו גם נושאים נוספים. הוא קובע שהמצורע מורחק מהעיר, והוא כמת ואסור לו לגור עם אחרים. ההרחקה היא מהעיר (הפוליס), וביטוי זה אפשר לפרש כהרחקה כללית, או כהרחקה מירושלים, או גם כהרחקה רק מעיר מוקפת חומה כפי שפירשו חז"ל, וזאת מתוך התפיסה שיישוב מוקף חומה הוא עיר. עוד הוא מוסיף: "ואם התפלל מי מהם לאלוקים ונשתחרר ממחלתו ועור בריא קרם עליו..." (קד', ד 264). התפילה היא אפוא דרך המלך לרפואה. על רקע משפט זה, ועל רקע תפילתו המועילה של משה, בולטת היעדרותה של התפילה מכל הלכות צרעת ונגעים.
הקטע בקדמוניות מושפע מההשמצה שמשה רבנו עצמו היה מצורע, ולכך מקדיש יוספוס פרקון ארוך יותר בנגד אפיון (פרקים כו-לא). בנגד אפיון (282-281) נאמר שאסור למצורעים לשהות בעיר או לגור בכפר, ברם בהמשך שם נאמר שעליו להקריב קרבנות בטרם ייכנס לעיר הקודש, ולכאורה משמע שרק הכניסה לירושלים נאסרה<sup class="footnote-marker">22</sup><i class="footnote">ראו נחמן, ההלכה ביוספוס.</i>. ברם משפט זה חל על המצורע שכבר נרפא, טבל והקריב קרבנות; בדוחק ניתן, אפוא, לפרש שלאחר שנרפא מותר לו לגור בכל מקום חוץ מירושלים. כפשוטה ההלכה של יוספוס כללית, ואגב צורכי הפולמוס לא דקדק בפרטים. הוא כלל איננו מבחין בין מצורע מוחלט למצורע בהסגר ולבין מצורע שנרפא. אבחנה זו הכרחית, הרי אם מצורע שנרפא (וטרם הקריב) אינו רשאי לבוא לירושלים – כיצד יביא את קרבנותיו<sup class="footnote-marker">23</sup><i class="footnote">לדיני ההרחקה של מצורע לפי המשנה ראו להלן פי"ד מ"ב.</i>? בעל תרגום השבעים (לבמדבר יט יד) מדגיש שכל הנכנס אל המבנה (oikia) מטמא, הוא מבין אפוא שהגירוש הוא מכל מבנה בנוי.
עוד אומר יוספוס שכל הנוגע במצורעים ניטמא, ועליהם ללכת בבגדים פרומים (נגד אפיון 282). שתי הלכות אלו נזכרות במקרא (ויקרא יג מה), וההלכה הראשונה גם במשנה. חובת ההליכה בבגדים פרומים אינה נזכרת במשנה<sup class="footnote-marker">24</sup><i class="footnote">חובה זו נזכרת בדרשות לכתוב בספר ויקרא יג מה, ראו ספרא תזריע, פרק ב ה"ה, ס ע"ב; פרק יב ה"ו; בבלי, מועד קטן טו ע"א; כריתות ח ע"ב.</i>, אך ייתכן שזו השמטה מקרית.
בחיבור הכיתתי "מקצת מעשה תורה" נדון עניין המצורע כאחד הסעיפים בוויכוח הבין-כיתתי: "ואף על הצרועים אנחנו אומרים שלא יבוא עם טהרת הקדש, כי בדד יהיו מחוץ לבית ואפ כתוב שמעת שיגלח וכבס ישב מחוץ לאוהלו שבעת ימים ועתה בהיותם טמאים עמהם הצרועים באים עם טהרת הקדש לבית" (מקצת מעשה תורה, ב 74-72). לפי הסכמה הכיתתית המצורע מורחק מחוץ לכל המחנות, כלומר מחוץ לירושלים. המחלוקת היא על המצורע שהחל את טהרתו ("ימי ספרו" – בבלי, נזיר נו ע"א): לפי ההלכה של חז"ל, המצורע הרוצה להיטהר עולה למקדש ומביא את קרבנו בעצמו, ובני הכת רצו כנראה שישלח את הקרבן ביד אחר ולא ייכנס למקדש או לירושלים גם בתקופה זו.
עדות חשובה לתפוצתה של תופעת הצרעת יש בכך שבמקדש הייתה לשכה מיוחדת למצורעים (להלן פי"ד מ"ח; מידות פ"ב מ"ה) שבה היה מקווה מיוחד נוסף למצורעים לפני כניסתם לעזרה. מימי הבית נותר סיפור אחר: "כך היו מוכי שחין בירושלים עושין. הולך לו ערב פסח אצל הרופא, וחותכו, עד שהוא מניח בו כשעורה, ותוחבו בסירה, והוא נמשך ממנו, והלה עושה פסחו, והרופא עושה פסחו, ורואין אנו שהדברים קל וחומר" (משנה, כריתות פ"ג מ"ח ומקבילות). מוכי שחין אלו טמאים, אך מותר להם לגרום לאבר ליפול מעצמו ואז הם נטהרים. פתרון זה בעייתי מבחינה הלכתית (ראו פירושנו להלן פי"ג מ"ה), אך הוא בתחום המותר, שכן אין כאן קציצת הנגע בידיים.
תופעת הצרעת של אדם, והשחין, הייתה אפוא תופעה קיימת וקשה לפקפק בה. ממילא מי שהחליט על הטהרה והטומאה היה בעל כוח חברתי ניכר, שכן בידיו הייתה האפשרות להקל ולהחמיר. באופן טבעי יש לשער שהכוהנים גם סיפקו עצות נוספות בתחום הדתי כיצד להיטהר מהצרעת, ואולי גם אמצעים רפואיים של ממש. היעדרם ממקורות חז"ל יתברר בהמשך.
<u>דיני צרעת לאחר החורבן</u>
לאחר החורבן לא היה אפשר עוד להקריב קרבנות, על כן היה מקום לטענה שכל דיני טהרת מצורע בטלו. בפועל נדרש הקרבן לכמה מעמדות ציבוריים, והפתרונות הדתיים להיעדר המקדש היו מגוונים.
נזיר – חוסר האפשרות להביא קרבן בסוף הנזירות גרם לביטול כל דיני נזירות, כולל נזירות עולם שאין צורך להביא אחריה קרבן (שכן היא עד מותו של הנזיר). כל הלכות נזיר בוטלו, והתופעה נעלמה כמעט לחלוטין מההוויה הדתית היהודית<sup class="footnote-marker">25</sup><i class="footnote">ראו המבוא למסכת נזיר.</i>.
גיור – גם הגר צריך להביא קרבן בסוף תהליך הגיור. חכמים הורו להפריש רובע לקנו ומאוחר יותר ויתרו על חובה זו מנימוק טכני, אך נראה שרבן יוחנן בן זכאי רצה לנתק את הזיקה בין גיור לקרבן, ושאף שגר בזמן הזה לא ייתפס כמי שטרם השלים את גיורו האידֵאלי<sup class="footnote-marker">26</sup><i class="footnote">ירו', שקלים פ"ח ה"ד, נא ע"ה; בבלי, ראש השנה לא ע"ב; כריתות ט ע"א. המסורת אמוראית בלבד, אך חוזרת בשני התלמודים ומיוחסת לרבן יוחנן בן זכאי. אפשר גם שההחלטה להפריש רובע לקִנו איננה של חכמים אלא של הציבור.</i>.
אישה שילדה – אישה שילדה טמאה עד להבאת קרבנות. בפועל בוטלה חובה זו, והיא טהורה ומותרת לבעלה בחלוף הימים הקבועים בהלכה.
חדש – תבואה חדשה מותרת רק מזמן הבאת הקרבן. לאחר החורבן נקבע שהיא מותרת לאחר היום שבו צריך היה הקרבן להיות מובא.
אם כן, מבחינת התקדימים היה מקום לבטל את דין מצורע או להמשיך בו גם לאחר חורבן המקדש.
סיפור אחד משמר את המשך ביצוען של הלכות מצורע: "אמר רבי יהודה שבתי היית והלכתי אצל רבי טרפון בביתו. אמר לי יהודה בני תן לי סנדלי, ונתתי לו. פשט ידו לחלון ונתן לו הימנה מקל, אמר לי יהודה בני בזו טהרתי שלשה מצורעים, ולמדתי בה שבע הלכות... ומטהרין בפני הבית ושלא בפני הבית ומטהרין בגבולין"<sup class="footnote-marker">27</sup><i class="footnote">תוס', פ"ח ה"ב, עמ' 628; ספרא, מצורע פרשה א ה"א, ע ע"ג; ירו', סוטה פ"ב ה"ב, יח ע"א; להלן פי"ד מ"ו.</i>. עצם הצורך במסקנה הלכתית כזאת מעיד שהשאלה האם מטהרים מצורעים בזמן הזה לא הייתה כה פשוטה. מכל מקום, רבי טרפון היה כוהן וחכם וטיהר מצורעים. מי שטיהר אותם, גם טימא אותם כשצריך היה לעשות כן. גם המדרש דורש שפרשת מצורע חלה גם בזמן הזה (ספרא, מצורע פרשה א ה"א, עא ע"א).
במקביל מצינו מחלוקת בין חכמים (רבי יהושע?) לרבי אליעזר: "אין לו בהן יד, בהן רגל, אוזן ימנית, אין לו טהרה עולמית. רבי אליעזר אומר נותן הוא על מקומן. רבי שמעון אומר אם ניתן על שלשמאל יצא" (להלן פי"ד מ"ט). מכאן שמתן הדם היה על צד ימין, ואם אין לו אוזן או בוהן אין לו טהרה. מהלכה זו ניתן גם לגזור שלאחר החורבן אין טהרה למצורע, שהרי ודאי שאי אפשר לתת את הדם על שום מקום. רבי שמעון מקל בתחליפי יד ואוזן, אך עדיין אינו מניח אפשרות שאין מתן דם כל עיקר. התנא הראשון, ואולי גם רבי שמעון, פותחים פתח לטהרת מצורע בזמן הזה, שכן הם מתחשבים במצב שנוצר.
סיפור אחר יש בויקרא רבה " 1. ר' יוחנן ור' שמעון בן לקיש. ר' יוחנן אמ' אסור להלך למזרחו שלמצורע ארבע אמות. ור' שמעון אמ' עד מאה אמות. 1א. ולא פליגין, למן דאמר עד ארבע אמות בשעה שאין הרוח יוצא. ומן דאמר עד מאה אמה, בשעה שהרוח יוצא. אפילו עד מאה אמה אסור להלך. 2. ר' מאיר לא הוה אכיל ביעה מן מבואה שלמצורע. 3. ר' אמי ור' אסי לא הוון עללין למבואי שלמצורע. 4. ור' שמעון בן לקיש כד הוה חמי חד מינהון במדינתא הוה מרגים ליה באבניא. אמר ליה פוק לאתרך לא תזהום ית ברייתא. 5. תני ר' חייא בדד ישב (ויקרא יג, מו), בלבדו ישב. 6. ור' אלעזר בר' שמעון כד הוה חמי חד מינהון הוה מיטמר מיניה, על שום שכת' בו זאת תהיה תורת המצורע, תורת המוציא רע" (ויקרא רבה טז ג, עמ' שנב)" בסעיף הראשון מחלוקת המנוסחת כהלכה, ודנה בשאלה לאיזה מרחק צריך להתרחק ממצורע. ברם אין זו הלכה. לפי ההלכה מרחק של מאה אמות אינו מוכר, ובודאי שהמרחק מטומאה אינו תלוי בכוון רוח או בשעה שהרוח מנשבת ("יוצא"). אלו הרחקות 'רפואיות' עממיות, המניחות שהמחלה עוברת במשב אויר.
הסיפורים האחרים הם מנהגים הלכתיים למחצא.
2. ר' מאיר לא הוה אוכל ביצה ממבוי (סימטה) שלמצורע.
3. ר' אמי ור' אסי לא היו נכנסין למבוי של מצורע.
4. ר' שמעון בן לקיש כאשר היה רואה אחד מיהם בעיר היה רוגם אותו באבנים אמר לו, צא למקומך לא תזהם את הבריות.
5. ר' חייא שנא בדד ישב (ויקרא יג, מו), בלבדו ישב.
6. ור' אלעזר בר' שמעון כאשר היה רואה אחד מיהם היה מסתתר...
המצורע מכונה 'אחד מהם' לצורעים סימטה מיוחדת וריש לקיש מכנה אותה 'מקומך' בתקוה שהמצורע לא יסתובב בין הבריות, אין אוכלים אוכל שחשוד בקרבה למצור וכן הלאה. בכ לאלה איננו שומעים על הלכה אלא על מנהדים עממיים.
על המצב בבבל אנו שומעים ממימרה אחרת: "אמר רבי יוחנן: מפני מה אין מצורעין בבבל? מפני שאוכלין תרדין, ושותין שכר, ורוחצין במי פרת" (בבלי, כתובות עז ע"ב). יש בתלמוד אמצעי מניעה "רפואיים" שבזכותם אין הלכה למעשה מצורעים בבבל. קורא ביקורתי בן זמננו יתקשה לראות בכך הבטחה שאין מחלות עור בבבל, ומי הפרת אין להם כל יתרון רפואי, וודאי שלא בתרד ובשכר, אבל המימרה מעידה על כך שבבבל אכן לא רווחו מצורעים, ואולי המימרה מכוונת בעיקר כלפי הצד ההלכתי שאין דין מצורעים בבבל בזמן הזה. וכן מופיע בעדות מאוחרת יותר בתשובות גאוני ארץ ישראל "משחרב בית המקדש אין מנוגע עכשיו" (תשובות גאונים אסף, עמ' 124).
בכתובת אחת מבית שאן נזכר בית מרחץ למצורעים שהקימה הכנסייה בית מרחץ זה מייצג כמובן את הציבור הלא-יהודי. המצורע היה מיוחד, והקשו על שילובו בחברה. כמו כן חששו מכך שירחץ עם בריאים מחשש הדבקה. שילוח המצורע אינו קשור אפוא רק להלכה, אלא גם לנוהג החברתי. עם זאת, הצרעת שעליה מדברים בכתובת איננה הצרעת המקראית אלא צרעת בת זמננו (leprosy), כפי שנראה להלן (פי"ג מ"ה). דווקא חכמים הקלו מאוד בעניין שילוח המצורע. הם פירשו שהכוונה לשילוח רק מעיר מוקפת חומה (משנה, כלים פ"א מ"ז), ובפועל צומצם לאחר החורבן דין זה לירושלים שממילא היה בה יישוב יהודי קטן בלבד. המצורע מותר באשתו (זו מחלוקת חכמים – פי"ד מ"ב), ולאחר שנרפא רשאי לגור בביתו, אך אסור זמנית ביחסי אישות.
במדרש מסופר: "מעשה בכהן אחד שהיה רואה את הנגעים. נתמטה ידו, ובקש לצאת לחוצה לארץ. קרא לאשתו, אמר לה בשביל שבני אדם רגילין לבוא אצלי להראות את נגעיהם, בואי ואני אלמדך שתהא רואה את הנגעים..." (תנחומא בובר, תזריע ח; תנחומא, תזריע ו). הסיפור מעיד לכאורה על קיום מצוות צרעת ונגעים. ברם כל הסיפור הוא תימא. האם ייתכן שהאישה תראה נגעים? נראה, אפוא, שכל הסיפור ספרותי ולא הובא אלא בשל הרעיון שבו שאין לרדת לחוץ לארץ, וקשיי הפרנסה אינם סיבה לירידה.
<u>נגעים בין כוהנים לחכמים</u>
אחד המרכיבים אשר השפיעו עמוקות על סדרי המסכת, על תוכנה ועל פירושנו הוא מערכת היחסים בין הכוהנים לחכמים. לפי המקרא כל פרשת נגעים מנוהלת על ידי הכוהן. הוא רואה, הוא מסגיר, הוא מטמא והוא מטהר. מבחינה זו פרשת נגעים אינה שונה מסוטה, או מדיני קרבנות. תפקיד זה הוא באופן טבעי משאב כוח חשוב בחברה היהודית. הוא מעניק לכוהנים עמדת הנהגה, וגם כוח להשפיע ישירות על גורל חברי הקהילה. לא תמיד ההחלטה ברורה, ונותר טווח נרחב להחלטה האישית של הכוהן האם לטהר או לטמא.
חכמים לא היו יכולים לקבל דברים אלו כפשוטם. קביעת הנגעים היא קביעה הלכתית, והם ראו עצמם כמורי התורה וקובעי ההלכות. תפקידם של הכוהנים בתחום הוראת ההלכה של נגעים היה אפוא קריאת תיגר טבעית על מנהיגותם של חכמים. מהתורה כל הוראת התורה מסורה בידי הכוהנים, וחכמים מצאו דרכים לפרש פסוקים אלו ולהסב את התפקיד, הזכות והחובה, על כל אדם מישראל, כלומר גם על עצמם, ומאוחר יותר בעיקר על עצמם<sup class="footnote-marker">28</sup><i class="footnote">ראו הנספח למסכת שקלים; ספראי וספראי, לימוד תורה כמשאב.</i>. מבחינה פרשנית ניתן היה להסב גם את הוראת הנגעים על חכמים. איננו מוצאים בספרות חז"ל ניסיון להסבה ישירה מעין זו, אבל כפי שנדגיש להלן נעשה ניסיון עקיף לנשל את הכוהנים מעמדת כוח זו. דומה שלא המאמץ הפרשני הרתיע את חכמים מפרשנות ישירה, אלא כוחם של הכוהנים בפועל בחברה היהודית. על כן אנו מוצאים רק ניסיונות עקיפים: "הכל כשירין לראות את הנגעים, אלא שהטומאה והטהרה מפי כהן. אומר לו אמור 'טמא', והוא אומר: 'טמא', אמור 'טהור', והוא אומר: 'טהור' " (להלן פ"ג מ"א). המשנה מעבירה את מוקד ההחלטות לכלל ישראל, כלומר לחכמים, ומותירה לכוהנים תפקיד הצהרתי בלבד. יתר על כן, כפי שנראה בפירוש המשנה "הכל כשרים..." הן מילות קוד למאמץ פרשני וחברתי של חכמים לנשל את הכוהנים מעמדות מונופול סמליות ומעשיות. אם הכול כשרים – אין לכוהנים זכות יתר, ובמקרה זה יש למסור את ההוראה ליודעי דת ודין. ניסיון זה בולט גם במשניות אחרות. כך, למשל, דורש רבי עקיבא שכוהן לא יורה בנגעים עד שידע את כל הלכות נגעים כפי שחכמים שנו אותן (ראו פירושנו לפ"א מ"א). כמו כן: "רבי אליעזר בן יעקב אומר משם רבי חנניא בן כינאי שאמר משום רבי עקיבא שאין אתה אומר כהן שהוא בקי בנגעים, ולא בנתקין, ולא בקרחות באדם, ולא בבגדים. בבגדים ולא בבתים, במראה ראשון ולא במראה שני, במראה שני ולא במראה שלישי, לא יראה את הנגעים. עד שיהא בקי בהן ובשמותיהן, תלמוד לומר זאת התורה לכל נגע הצרעת ולנתק ולצרעת הבגד ולבית ולשאת ולספחת ולבהרת ולהורות" (תוס', פ"א ה"ב, עמ' 618-617). כאן התפקיד הוא בידי הכוהן, אבל עליו להישמע ולהכיר את הלכות חכמים.
כמו כן אומר המדרש: " 'כי יפלא', מלמד שבמופלא הכתוב מדבר. 'ממך', זו עצה. 'דבר', זו הלכה. 'למשפט', זה הדין. 'בין דם לדם', בין דם נדה לדם יולדת לדם זיבה. 'בין דין לדין', בין דיני ממונות לדיני נפשות לדיני מכות. 'בין נגע לנגע', בין נגעי אדם לנגעי בגדים לנגעי בתים" (ספרי דברים, קנב, עמ' 205). המדרש מונה את תפקידיו של בית הדין, ובמסגרת זו הוא דן גם דיני ממונות וגם דיני נפשות, ומשתמע גם שדינם שונה. עם זאת, אין כאן בהכרח אבחנה של "פטור" לעומת "אסור" אלא של שני סוגים שלכל אחד מהם איסורים אחרים, כגון האבחנה בין נגעי אדם לנגעי בתים. מכל מקום, שאלות בנגעי בתים מובאות לבית המדרש, ולא לכוהנים. אמנם הפסוק עצמו מדבר על הבאת הבעיות לבית הדין שבמקדש, שבראשו הכוהן הגדול, אבל חכמים הסבו אותו לבית הדין שלהם, ותוך כדי כך מביעים גם את רצונם, או תקוותם, ששאלות נגעים תגענה גם הן לבית הדין "שלהם".
עיון בספרות חז"ל עצמה מוכיח שבפועל לא עלה הדבר בידם של חכמים. הסיפור היחיד על התרת מצורע וטהרתו הוא המעשה ברבי טרפון שהיה כוהן וחכם. ביטויים אחרים מעידים על כוחם ותפקידם של הכוהנים. למשנה, למשל, ברור שאכן הסמכות היא בידי הכוהן ולא בידי החכם: "כיצד ראיית הבית? 'ובא אשר לו הבית והגיד לכהן לאמר כנגע נראה לי בבית', אפילו תלמיד חכמים ויודע שהוא נגע וודיי לא יגזור ויאמר נגע ניראה לי בבית, אלא כנגע נראה לי בבית, וצוה הכהן" (להלן פי"ב מ"ה). אבל במדרש: "והובא אל אהרן, אין לי אלא אהרן עצמו, מנין לרבות כהן אחר? תלמוד לומר 'הכהן'... ומנין לרבות כל ישראל? תלמוד לומר 'או אל אחד'. אם סופינו לרבות כל ישראל מה תלמוד לומר או 'אל אחד מבניו הכהנים'? אלא ללמד שאין טומאה וטהרה אלא מפי כהן. הא כיצד? חכם שבישראל רואה את הנגעים ואומר לכהן, אף על פי שוטה אמור טמא והוא אומר טמא, אמור טהור והוא אומר טהור" (ספרא תזריע, פרשה א ה"ח-ה"ט, ס ע"ב). אם כן, הכוהן מכריז אבל ההחלטה היא החלטת החכם. אלא שכאמור המשנה מניחה שבסתם הכוהן הוא מורה ההוראה. כמו כן המדרש קובע שראיית נגעים היא ביחיד, בניגוד למשפט (ספרא תזריע, פרשת נגעים, פרק א ה"י, ס ע"ב), וברור שהכוהן הוא מקבל ההחלטה ולא מישהו אחר. גם לא נקבע מי מחליט את ההחלטות; אם הכוהן רק מכריז – מי מחליט? היעדר תשובה לכך מבהיר שאין כאן אלא רצון לנכס את המונופול על בדיקת נגעים, רצון שלא התממש.
כמו כן, התוספתא מספרת לפי תומה שהכוהן דורש לפני הנגוע על החטא שגרם לעונש הצרעת: "היה בא אצל הכהן, והכהן אומר 'ואמר לו' צא ופשפש בעצמך וחזור בך, שאין הנגעים באין אלא על לשון הרע..." (פ"ו ה"ז, עמ' 625). אם כן הכוהן הוא לא רק מורה ההלכה, אלא גם מטיף ברבים. בתוספתא (פ"א הט"ו-הט"ז, עמ' 619)<sup class="footnote-marker">29</sup><i class="footnote">וכן בתוס', פ"ח ה"א, עמ' 628.</i> מובא חידוש נוסף שאותו כוהן שראה את הנגע בתחילה צריך להמשיך בטיפול. אין התאמה בין הלכה זו לתפיסה שתפקיד הכוהן הוא טקסי בלבד. אם הרצון הוא להגיע לרצף החלטות סביר הרי שחשוב שהחכם לא יתחלף, ואילו חילופי הכרוז (הכוהן) הם חסרי חשיבות. דומה שההלכה בתוספתא מדגימה את המציאות: בפועל הכוהנים לא רק ניהלו את הטקס אלא גם קבעו את ההחלטות. הספרא מוסיף: "ואם מת רואהו כהן אחר" (תזריע, פרק ב ה"ד, סא ע"ד), ושוב הכוהן הוא הרואה. כמו כן: "לעולם אין הכהן רשאי לטמא..." (תוס', פ"א הי"ד, עמ' 619); "מניין ליציקות ובלולות, תנופות והגשות, הקמיצות והקטרות, המליקות והקבלות וההזאות והשקאת סוטה ועריפת עגלה וטהרת מצורע ונשיאות כפים מבפנים ומבחוץ? תלמוד לומר: 'בני אהרן' (ויקרא א ה-ז) – כל עבודה שהיא בבני אהרן" (תוס', דמאי פ"ב ה"ז), ומשניות וברייתות דומות<sup class="footnote-marker">30</sup><i class="footnote"> כגון משנה, להלן פ"ה מ"ד; פ"ז מ"ד; פ"ח מ"י; תוס', פ"ו ה"ז; פ"ח ה"א, ועוד. </i>. ההזאות הנזכרות הן במסגרת פעילות הקרבת הקרבן, אך גם טהרת המצורע היא חלק מסדרת עבודות זו.
כן מספר המדרש: "מעשה בכהן אחד שהיה רואה את הנגעים, נתמטה ידו, ובקש לצאת לחוצה לארץ, קרא לאשתו, אמר לה..." (תנחומא בובר, תזריע ח, עמ' 36). ברור שהכוהן רואה את הנגעים, ואולי אף מתפרנס מכך. הוא מנסה להעביר את הידע לאשתו, ואגב כך פורש מידע רפואי: "אמר לה בשביל שבני אדם רגילין לבוא אצלי להראות את נגעיהם, בואי ואני אלמדך שתהא רואה את הנגעים. אם ראית שערו של אדם שיבש המעין שלו, תהי יודעת שלקה. לפי שכל שער ושער ברא לו הקב"ה מעין בפני עצמו, [שיהא שותה ממנו], יבש המעין שלו יבש השער" (שם). המידע בא לאפיין מתי התקרחות היא סימן לנגע ומתי השער רק נראה כלקוי אך בסיסו בריא. אך כפי שכבר הדגשנו, המידע איננו ממלא תפקיד בהלכה.
מדיניות העריכה של מסכת נגעים ברורה. תפקידם של הכוהנים מוצנע. ברוב האזכורים מדובר על ראיית הנגעים באופן כללי: "אין רואין את הנגעים" (פ"א מ"ד; פ"ב מ"ב), ולא נאמר מיהם אלו שאינם רואים את הנגעים; "כיצד ראיית הנגע" (פ"ב מ"ד), ולא נאמר מי הוא הרואה את הנגע; "כל הנגעין אדן (אדם) רואה חוץ מניגעי עצמו" (פ"ב מ"ה; תוס', פ"א ה"י, עמ' 618), מבלי להגדיר שאדם זה הוא כוהן; רבי עקיבא מסביר כיצד מבחין הכוהן בצבע של הנגע על רקע עור בעל צבע שונה, שכן "יש לציירין סממנין" (פ"ב מ"א), ולא נאמר שלכוהנים יש מתקן דומה, וכן הלאה. רק לעתים רחוקות, מתוך אמירת אגב, אנו שומעים שהרואה הוא הכוהן.
אין במסכת סיפורים על בדיקת נגעים הלכה למעשה, לעומת זאת יש סיפורים על "מורשת" בית המדרש, סיפורים על לימוד דיני נגעים. תופעה זו ראינו גם בטיפול במי חטאת במסכת פרה<sup class="footnote-marker">31</sup><i class="footnote"> ראו במבוא למסכת פרה.</i>. מי החטאת היו בידי הכוהנים ובפועל הם היזו את מי החטאת, ואף שמרו על האפר, מילאו את המים וקידשום (זרו בתוכם מעט אפר) ושמרו את המים. לחכמים לא נותר אלא לקבוע את ההלכות העקרוניות. עם זאת, במסכת פרה ובמקבילותיה יש סדרת סיפורים על לימוד ההלכות של שרפת הפרה והטיפול במי החטאת. הוא הדין במשנתנו. מסורת חז"ל משמרת סדרת סיפורים על הלימוד בבית המדרש ובציבור, כמובן בהנהגתם של חכמים בלבד, וללא התערבות של הכוהנים:
פ"ז מ"ד – "אמר רבי עקיבא שאלתי את [רבן] גמליאל ואת רבי יהושע בהולכים לנידבת בתוך הסגירו מה הוא...";
פ"ה מ"ג (עדיות פ"ה מ"ו) – ויכוח חכמים ורבי עקביה בן מהללאל על שער פקודה (ראשית דור יבנה);
תוס', פ"א מ"א, עמ' 617 – רבי עקיבא ובנו על ארבעה מראות;
תוס', פ"ב ה"ג, עמ' 619 – "שאלו תלמידיו את רבי יוסי בהרת ובה שער שחור, חושינו<sup class="footnote-marker">32</sup><i class="footnote">חושש הוא. </i> שמא מיעט את מקום הבהרת מכגריס...";
פ"ט מ"ג – סיפור השאלות שנשאל רבי אליעזר ומקבילותיה של המשנה (פ"ו מ"ב);
פי"א מ"ז – סיפור דומה לקודם על רבי אליעזר. בפירושנו למשנה ראינו שהסיפור מלאכותי, ולמעשה המבנה הנוכחי הוא הכפלה של הסיפור הקודם;
פי"ד מי"ג – אנשי אלכסנדריה ורבי יהושע.
מספר הסיפורים מרשים, אף שלפחות באחד המקרים אנו חושדים שההיבט הסיפורי מועבר מסיפור אחר. עם זאת כל העדויות הן מדור יבנה, ובעיקר מראשיתו. זאת ועוד, האגדה מספרת: "כשחלה רבי אליעזר אמרו: אותו היום ערב שבת היה, ונכנס רבי עקיבא וחביריו לבקרו, והיה ישן בתוך חדרו, והוא יושב בקינוף והם יושבין בטרקלין שלו. נכנס הורקנוס בנו לחלוץ תפילין שלו ולא הניחו והיה בוכה. ויצא הורקנוס ואמר לחכמים רבותי דומה לי שנטרפה דעתו של אבא. אמר לו בני לא דעתי נטרפה אבל דעתך נטרפה שהנחת הדלקת הנר שנתחייבת עליה מיתה לשמים, והיית מתעסק בתפילין שאין אתה מתחייב עליהן אלא משום שבות. כיון שראו חכמים שדעתו מיושבת עליו נכנסו וישבו לפניו ברחוק ד' אמות. אמרו לו רבי כסת עגולה והכידור והאימום והקמיע ותפילין שנקרעו מהו מקבלין טומאה. אמר להם מקבלין טומאה והטבילו אותן כמו שהן והזהרו בהן שהן הלכות גדולות שנאמרו למשה בסיני. והיו שואלין לו בטהרות בטומאות במקוואות. אמרו לו רבי מה הוא זה. אמר להם טמא. מה הוא זה. אמר להם טהור. והיה משיב על טמא טמא ועל טהור טהור. אחר כך אמר רבי אליעזר לחכמים תמה אני על תלמידי הדור שמא יענשו מיתה לשמים. אמרו לו רבי מפני מה. אמר להם מפני שלא באו ושמשו אותי. ואחר כך אמר לעקיבא בן יוסף. עקיבא מפני מה לא באת לפני ושמשת אותי. אמר לו רבי לא נפניתי. אמר לו תמה אני עליך אם תמות מיתת עצמך. ויש אומרים לא אמר לו כלום, אלא כיון שאמר רבי אליעזר לתלמידיו כך מיד נמס דמו בקרבו. אמר לו רבי עקיבא רבי מיתתי במה. אמר לו עקיבא שלך קשה מכולן. נכנס רבי עקיבא וישב לפניו ואמר לו רבי מעתה שנה לי. פתח ושנה לו ש' הלכות בבהרת. באותה שעה הגביה רבי אליעזר שתי זרועותיו והניחן על חזה שלו ואמר אוי לי על שתי זרועותי [שהן כשני] ספרי תורות שנפטרין מן העולם. שאם יהיו כל הימים דיו וכל האגמים קולמוסים וכל בני אדם לבלרין אינן יכולין לכתוב כל מה שקריתי ושניתי ומה ששמשתי לחכמים בישיבה. ולא חסרתי מרבותי אלא כאדם שטובל אצבעו בים. ולא חסרתי מתלמידי אלא כדי שיכחול המכחול מן השפופרת. ועוד שאני שונה ג' מאות הלכות ב'מכשפה לא תחיה', ויש אומרים שלשת אלפים הלכות, ולא שאלני אדם בם דבר מעולם, חוץ מעקיבא בן יוסף שפעם אחת אמר לי רבי למדני איך נוטעים קישואין ואיך עוקרין אותן. אמרתי דבר אחד נתמלאת כל השדה קישואין. אמר לי רבי למדתני נטיעתן למדני עקירתן. אמרתי דבר אחד נתכנסו כל הקישואין כולם למקום אחד" (אבות דרבי נתן, נו"א פכ"ה, עמ' 81-80). בסיפור זה מובעת תלונה של חכם ותיק על שלא זכה ללמד מספיק; אגב כך אנו שומעים שרבי עקיבא מבקש שילמדו הלכות ורבי אליעזר בוחר ללמדו הלכות בהרת, כנראה מתוך תחושה שלא זכה ללמד מספיק תחום הלכתי זה. במקבילה המעובדת הסיפור פותח:
תנו רבנן, כשחלה רבי אליעזר, נכנסו כל חכמי ישראל אצלו, אותו היום ערב שבת היה, והיו תפיליו עליו, נכנס בנו לחלצו ממנו, גער בו והוציאו בנזיפה, אמר להם לחכמים, כמדומה אני שדעתו של אבא נטרפה, אמר להם דעת שלו ודעת אמו נטרפה, ודעתי לא נטרפה, בשעת פטירתו נשק שני אצבעותיו זו בזו, ואמר אוי על שני ספרי תורות אלו, הרבה תורה למדתי, והרבה תורה לימדתי, ולא חסרתי מרבותי, אלא ככלב המלקק מן הים, ולא חסרוני תלמידי כמכחול בשפופרת, אילמלא נעשים כל האילנות קולמסים, וכל הימים דיו, לא היו מספיקין לכתוב כל מה שדרשתי, ולא עוד אלא שאני שונה שלש מאות הלכות בבהרת עזה, ושלש מאות הלכות פסוקות במכשפה לא תחיה, ולא היה אדם ששאלני בהם, חוץ מעקיבא בן יוסף (מסכת כלה רבתי, פ"ו ה"ד, עמ' 305-304). כאן התלונה היא שדווקא הלכות נגעים לא נלמדו. ואכן, כאמור, אין בידינו סיפורים על לימוד הלכות נגעים לאחר דורו של רבי אליעזר. סיפור אחד על רבי עקיבא בצעירותו, ותו לא.
יש בסיפור תלונה מיוחדת על מיעוט לימוד נגעים, והתלונות מובנות גם על רקע הרשימה שמנינו שהלימוד בנושא דעך כבר במהלך דור יבנה.
מעתה עלינו לשאול את עצמנו עד כמה עסקה התורה שבעל פה בדיני נגעים, וזאת על רקע העובדה שבפועל לא חכמים הם שעסקו בנושא. אמנם חכמים לא עסקו גם בתחומים נוספים, כזבחים ומנחות, אבל בכל אלו לא עסק איש הלכה למעשה שהרי המקדש חרב. לעומת זאת בנגעים, כמו גם במי חטאת, עסקו הכוהנים בצורה אינטנסיבית. זאת ועוד, זבחים ומנחות והלכות מקדש אחרות הוקרנו מהשפעתו המיוחדת של המקדש. המקדש המשיך להפעים את חכמים, והם מדברים על תולדותיו ומתארים את פארו והתנהלותו. דיני מצורע אינם נהנים מהילה זו. בספרות המחקר של תקופת המשנה והתלמוד נטוש ויכוח מתודולוגי על ערכה הרֵאלי של ספרות חז"ל. אחת הטענות היא שהציבור לא נשמע לדברי חכמים, ולפי דעה זו תורתם היא עיון תאורטי מופשט הרחוק ממשאלות לבו של הציבור ואינה משקפת את חיי המעשה. אחת הראיות לטענה זו היא שהם עוסקים בזבחים ומנחות, שעברו מהעולם, כמו בדיני ממונות; בנדרים שהמשיכו להיות תופעה נפוצה, כמו גם בדיני נזיר וערכין שבטלו.
שאלה שנייה היא האם היו חז"ל עילית חשובה בימי המשנה והתלמוד, ובמקביל האם הייתה עילית נוספת שהתחרתה אתם בפועל (כשם שהפרושים בזמנם התחרו בצדוקים). על רקע כל זה חשוב לבדוק מהי התורה שבעל פה של נגעים, והאם היא תורתם של חכמים, או שמא קיימת עילית אחרת שעסקה בנושא.
<u>אופייה של התורה שבעל פה בדיני נגעים</u>
המעיין במסכת נגעים מתרשם מסדרה של תופעות חריגות, ספרותיות והלכתיות, המאפיינות את המסכת ואת דיני נגעים בכלל. לצורך דיון זה יש לחלק את המסכת לשניים: מפרק א ועד סוף פרק י המסכת מתמקדת בנגעי אדם, והתורה שבעל פה בה חריגה; פרקים יא-יד עוסקים בנגעי בגדים, נגעי בתים וטיהור המצורע, ולהם לעתים האופי הרגיל של תורה שבעל פה, ולעתים אותו אופי חריג, כדלהלן.
1. במסכת נגעים יש רק מעט תורה שבעל פה. כמעט כל החומר במסכת הוא מקראי.
לשם הצגת הדברים ערכנו טבלה שבה ההיגדים שבמשנה מתחלקים לשלושה: אלו שהם ניסוח אחר של התורה, דברי תורה שבעל פה "רגילים" והלכות שלא נאמרו בתורה, אך הן פרשנות צמודה לה.
תורה ותורה שבעל פה בדיני נגעים
יש, אפוא, תורה שבעל פה גם בדיני נגעים, אך יחסית לתחומים הלכתיים אחרים היא מעטה יותר. פרקים שלמים אין בהם כל פרט מתורה שבעל פה. במהלך פירושנו הערנו על כל החידושים (פירושנו לפ"א מ"ג; פ"א מ"ה; פ"ו מ"ג; פ"ו מ"ה).
לשם השוואה נשתמש בתיאור עבודת הכוהן הגדול ביום הכיפורים. את העבודה עשה הכוהן הגדול, ורובה הייתה מוסתרת מהקהל. התיאור במשנה במסכת יומא עוקב אחר הסדר המקראי אך מוסיף עשרות פרטים, כגון הפרשת הכוהן הגדול, לימוד והוראת סדרי העבודה, תיאור הערב שלפני עבודת הכוהן (המלא פרטים שאינם במקרא), הטבילה לקדושה שלפני הכניסה לעבודה, סדרי הטבילה ושמירת הצניעות, שילוב סדרי העבודה של יום יום בסדרי העבודה המיוחדים של יום הכיפורים, ושוב – סדרי העבודה היום-יומית מרובי פרטים שאינם במקרא; פרטי הבגדים של הכוהן הגדול, עשר טבילות וחמישה קידושין, תוספת וידויים שאינה במקרא, צורת עמידת הפר, צורת ההגרלה, וכן הלאה עשרות פרטים נוספים.
2. מגמות בחידושי חכמים.
כאמור, במסכת נגעים מעט פרטים חוץ-מקראיים, וגם אלה נטולי חשיבות; בעיקר קשה לזהות סדר יום חברתי או ציבורי. עמדנו על כך שחכמים ניסו ליטול חלק בתהליך, אך אין לכך ביטוי בהלכותיהם. בהלכות יום כיפור, למשל, באה מגמה זו לידי ביטוי בכך שחכמים הם שמלמדים אותו את פרטי ההלכות ומשביעים אותו. כן מסופר על מאבק גלוי סביב השאלה מי ילווה את השעיר לעזאזל (משנה, יומא פ"ו מ"ג). מגמה אחרת בהלכות העבודה ביום כיפור היא לעשות "פומפי (פומבי) לדבר"<sup class="footnote-marker">33</sup><i class="footnote">ירו', יומא פ"ב ה"ז, מ ע"א, וראו המבוא למסכת יומא.</i>, או להחדיר את קריאת התורה לסדר העבודה ולהבליט בכך את החשיבות של לימוד התורה שבעל פה (יומא פ"ז מ"א). מעל לכל מסכת יומא מתנוסס הדגל של הקפדה בפרטים, פרטי טקס מתוכננים שכל סטייה מהם היא מחלוקת כיתתית רוויה מתח, ומגמת המשנה היא להדגיש שהעבודות נעשו לפי מסורת חז"ל אף על פי שהכוהנים עצמם היו צדוקים. אגב כך מדגישה המסורת את חולשתו של הכוהן הגדול, בצד ביטויי הערצה.
3. שינויים הלכתיים הנובעים מעימות עם המציאות.
בהלכות נגעים לא זיהינו שינויים בהלכה. לעומת זאת בדיני יום כיפור, למרות השמרנות המלווה את סדרי המקדש, מתברר ששינו את סדרי תליית חוט הזהורית. השינוי נבע מהמגמה להצניע את הסימן הפומבי והנסי לכפרת העוונות. נראה שסימן זה עורר שאלות, ואולי גם לא תמיד צלח הדבר, וחכמים צמצמו אותו, כשם שצמצמו את דין עגלה ערופה והשקאת סוטה<sup class="footnote-marker">34</sup><i class="footnote">ראו פירושנו ליומא פ"ו מ"ו ומ"ח.</i>. שינוי בסדר גודל כזה הוא שינוי מהפכני, ורק תנאי המציאות עשויים (או עלולים) להוות גורם לו. כל אלו אינם קיימים בדיני נגעים. השינוי היחיד מההנחיות המקראיות הוא בכך שהמצורע אינו מגורש מתחום מגוריו אלא רק מירושלים, או מכל הערים בעלות החומה. שינוי זה מעוגן כבר בספרי הנביאים.
4. מונחים מחודשים.
· הלימוד החי בבית המדרש וחיי המעשה יצרו סדרה של מושגים, מונחים ומילות קוד. מונחי הנגעים המחודשים מעטים יחסית לתחומים הלכתיים אחרים, והם:
· פתוך (פ"א מ"ב).
· מראות נגעים (פ"א מ"א) שהוא עיבוד של לשון המקרא "לכל מראה עיני הכהן" (ויקרא יג יב), ובכלל המונח המוביל בפרשת נגעים הוא "וראה הכהן", "מראה הנגע" וכו'.
· פסיון – גם הוא צורה לשונית בלשון חכמים ל"פשה הנגע" המקראי. ביטוי זה מעיד על המשקע הגדול של לשון המקרא בדיון בנגעים.
· לעומת זאת המונח "רבתה בהרת" (פ"ו מ"ג) הוא תחליף של לשון חכמים למונח המקראי "פשה".
· משויאר – (פ"י מ"ג, וראו פירושנו למ"ו מ"ז). הוא מופיע רק בתוספתא (פ"ה ה"א, עמ' 622 ועוד).
· אום – כינוי למרכז הדלקת (פ"ד מ"ח-מי"א), אבל הפך להיות תחליף של לשון חכמים לבהרת באופן כללי: "מה האום אינו מטמא אלא בארבע מראות אף פיסיון אינו מטמא אלא בארבע מראות..." (ספרא, תזריע, פרשה ב הי"ד, סב ע"א). שינוי המשמעות מוכיח שלא היה זה מונח חי.
· שחין מורד – פצע פתוח ממכה או מאש בלתי ישירה (פ"י מ"ב).
· מכווה מורדת – פצע כווייה פתוח מאש ישירה (פ"י מ"ב).
· צרבה – פצע שנקרם, מטמא בשחין ומכווה (פ"י מ"ב).
· שער פקודה – שער לבן שנותר בבהרת לאחר שהיא נעלמה (פ"ה מ"ג).
· ראשי איברין (24 אברים שאינם מטמאים במחיה) (פ"ו מ"ז; פ"ז מ"ג), ו"חזרת ראשי איברים" (פ"ז מ"ג).
· מסמרות (פ"ו מ"ז).
· קרח או "קדח" – מכת קור פתוחה, או אבעבועות פתוחות. אבל אין זה סוג שחין (פ"ו מ"ח).
· צפורי מצורע (בבלי, נזיר ג ע"ב ועוד) – מינוח המבוסס על המקרא "ולקח למטהר שתי צפרים חיות" (ויקרא יד ד), בשונה מהמינוח הרגיל של לשון חכמים "קן", וזו ראיה נוספת לכך שמשנת נגעים לא נערכה במסגרת ספרות חז"ל.
השפה ההלכתית של דיני נגעים היא שפת המקרא (ראו פירושנו לפ"ג מ"א), והמונחים המאוחרים תופסים בה מקום שולי ביותר.
רוב המונחים משמשים רק במעט אזכורים, ובעיקר – לא נעשה בהם שימוש במקומות נוספים שהם מתאימים להם. כך, למשל, "שער פקודה" מופיע במחלוקת אחת קדומה (פ"ה מ"ג), אבל במחלוקת אחרת מהמשך דור יבנה נדונה אותה שאלה ללא שימוש במונח זה (פ"ד מ"י). ה"אום" שהוזכר לעיל יש בו שתי משמעויות, וגם הוא מופיע רק במעט דיונים, וכבדרך אגב (ראו פירושנו לפ"ד מ"ח), אך במחלוקת אחרת על אותו נושא לא נעשה שימוש במונח זה. "פתוך" נזכר בין סימני הטומאה, אבל קיומו או היעדרו אינו משפיע על מספר מראות הנגעים. הוא אינו נזכר בכל סממני הטומאה, אלא רק בעוד ברייתא אחת בתוספתא (פ"ז הי"ד-הט"ו, עמ' 627).
לעומת זאת, בכל אחד מהתחומים ההלכתיים האחרים נוצרו הרבה יותר מושגים, והם המילים המרכיבות את עיקר הדיון ההלכתי. בהלכות שבת, למשל, מופיעים מונחים שהפכו למרכז השיח ההלכתי, כגון תחום, עירוב תחומין, עירוב חצרות, עירוב מבואות, רשות היחיד, רשות הרבים, כרמלית, ארבע רשויות, למעלה מעשרה טפחים, הטמנה, אב מלאכה, תולדה, שבות וכיוצא באלו.
כך גם בתיאור עבודת הכוהן הגדול ביום הכיפורים יש מעט מונחים בכלל, ורובם חידושים של תורה שבעל פה.
5. מונחים שבספרות חז"ל יש להם משמעות אחת מופיעים במשנתנו במשמעות שונה במקצת. כך, למשל, המונחים "להקל" ו"להחמיר" במשנת נגעים (פ"א מ"ד-מ"ו; פ"ב מ"ג) משמעם נכונות לקבל את השינויים שיקרו כתוצאה מהדחייה בתאריך הבדיקה השנייה או השלישית של המצורע ולהכיר בהם כנתונים רפואיים-הלכתיים תקפים, ואילו במועד קטן (פ"א מ"ה) משמעות המונחים היא להקל בדינו של מי שנראה בו נגע ביום הראייה או להחמיר בדינו ביום הראייה. לפנינו אותו מונח במשמעויות שונות במקצת.
6. האבחנות במסכת נטולות, לעתים, משמעות הלכתית. כך, למשל, הדיון על ארבעה מראות נגעים אינו מבהיר מה בין מראה למראה, ומסתבר שזו חלוקה "מקצועית" של רמת הבהרת, ללא משמעות הלכתית (ראו פירושנו לפ"א מ"ד). רבי עקיבא מנסה להעניק לחלוקה משמעות של דיעבד בלבד.
בדיוננו במשניות השונות עמדנו על מרכיבים אלו של תורה שבעל פה בכל מקום שהדבר התברר (ראו למשל פירושנו לפ"א מ"ג; פ"א מ"ה; פ"ו מ"ג; פ"ו מ"ה; פ"ט מ"א).
7. חסרים דיונים בנושאים אופייניים לתורה שבעל פה, ואלו הקיימים הם סכמטיים ולא מעשיים.
משנת נגעים קובעת פרטים מסוימים בדיני ראייה, אך אינה מעלה סדרה של שאלות. העיקר במשנה חסר: מה קורה כאשר יש בנגע סימני טהרה וטומאה כאחד; הנגע פשה, אבל נעשה ארוך; צמח שער שחור אבל הפתוך נעשה חזק ונפוח יותר. היעדר דיונים מסוג זה רגיל במשנת נגעים, והוא בניגוד לדרכה של תורת חז"ל בכללותה. דוגמה אחרת היא ההלכה שהבדיקה צריכה להיעשות לעיני השמש. ממילא, הבדיקה נעשית תוך כדי חשיפת האברים המוצנעים של האיש או האישה לעין הצופים. אין במשנה דיון בשאלת הצניעות שכה הייתה חשובה לחכמים. היא עולה בעניין בדיקת כתמים ודם אישה, היא כמובן עולה בדין הוצאה להורג והשקאת סוטה שיש בהם עירום חלקי, אך לא בבדיקת נגעים שהיא לאור השמש (ראו פירושנו לפ"ב מ"ג-מ"ד). כך גם בשאלה אחרת, כיצד בודקים נגעים ביום מעונן כאשר שעות הבדיקה כה מצומצמות (פ"ב מ"ב).
אחד הנושאים המהותיים בתורה שבעל פה הוא הגדרת הגודל והכמות. ואכן משנתנו מגדירה שהבהרת כגריס, המחיה כעדשה ושער לבן הוא שתי שערות (פ"ד מ"ד). עיון בפרטי השיעורים מצביע על חוסר התאמה בין המידות (ראו פירושנו לפ"ו מ"א). זו דוגמה חריגה בספרות חז"ל, ובדרך כלל קביעת השיעורים היא הבסיס הרֵאלי להלכות חז"ל.
מכת נגעים נגרמת בשל חטא, ורמזים לכך יש במקרא (במעשה מרים ומעשה עוזיהו). רמזים על כך יש גם במשנה ובתוספתא, וריכזנו אותם לעיל. עם זאת, אין בספרות חז"ל פרטים על כפרה בדרכים הרגילות שלהן חתרו חז"ל כגון תפילה, וידוי וכפרה. הקרבנות מופיעים כמובן, אך נדון רק הממד הטכני ולא הממד של כפרה.
מעבר למיעוט התורה שבעל פה – למסכת נגעים גם אופי עריכה שונה. החומר המקראי והחוץ-מקראי מוצג בסדרת משניות החוזרת על פרטים שונים ללא תוספת של ממש. עמדנו על כך בסדרת משניות (פ"א מ"ה ומ"ו; פ"ג מ"ג; פ"ד מ"ב; פ"ד מי"א; פ"ה מ"א ומ"ב; פ"ו מ"ב; פ"ז מ"ג; פ"ח מ"ז ועוד). הדין הבסיסי של דיני נגעים שעל הכוהן להסגיר או להחליט מופיע שש פעמים (ראו פירושנו לפ"ח מ"ז). בסוף פרק י (פ"י מ"י) הצבנו טבלת חזרות של פרק זה ובו שתי סדרות של הלכות החוזרות על אותם תכנים בסגנונות שונים:
חזרות בפרק י
צירוף זה של מיעוט תורה שבעל פה וחזרות רבות יוצר מבנה שהחומר המקראי מוצג בו בדרכי עריכה שונות, פעמים מספר.
תחום הנגעים נחשב בבבלי לתחום למדני מובהק כמו טהרות (בבלי, חגיגה יד ע"א; סנהדרין לח ע"ב; פסחים נ ע"א; בבא מציעא נט ע"א). הוקרה זו איננה במקורות ארץ-ישראליים אלא רק במדרש תהלים, א ח, שהוא אמנם ארץ-ישראלי מאוחר למדי (מאה שביעית או שמינית), וכבר יש בו חדירה של יסודות בבליים. שני תחומים אלו לא נלמדו בבבל, ולמעשה גם לא בארץ ישראל האמוראית. כאמור, גם בתקופת התנאים כשהעיסוק בטהרות היה רב לא נלמד תחום הנגעים. נראה שהספרות המאוחרת משמרת הערצה למה שבבית המדרש לא היה נלמד.
במקביל יש במשניות אחרות עיסוק מועט בדיני נגעים, כגון במשנת זבים פ"ה מ"ט; נזיר פ"ו מ"ו ועוד. במיוחד נציין לכלאים פ"ט מ"א המקבילה לנגעים פי"א מ"א. בפירושנו הצבענו על כך שמשנת נגעים משתמשת במסכת כלאים, אך בנוסח שונה משל משנתנו. חשוב לציין שבמשניות המקבילות נעשה שימוש בשני מונחים, "מצורע" או "נגעים", ואילו משנת נגעים אינה מכירה את המינוח "מצורע". רק בפרק יד מופיע מינוח זה, ואכן פרק זה הוא קרוב בעריכתו לפרקי זיכרון המקדש שהם סוגה מיוחדת בתוך המשנה<sup class="footnote-marker">35</sup><i class="footnote">ראו במבוא למסכת ביכורים.</i>.
<u>תורה שבעל פה בצרעת בגדים וצרעת בתים</u>
עד כאן התמקד דיוננו בנגעי אדם הנדונים בעשרת הפרקים הראשונים שבמסכת נגעים. שונה לחלוטין תמונת המצב בפרקים האחרונים העוסקים בנגעי בגדים ובנגעי בתים. כידוע, וכפי שכתבנו, חכמים הניחו שבזמן הזה אין נגעי בתים, ואולי גם לא היו מעולם. על נגעי בגדים אין עדות מפורשת כזאת, אך גם אין עדות שאירע פגע כזה. יתר על כן, תיאור הפגע נראה דמיוני או שהוא פגע רגיל החולף בכביסה מסיבית, ועל כל פנים איננו גדל כמתואר במשניות. היה זה אפוא דין תאורטי, בבחינת "דרוש וקבל שכר" (תוס', פ"ו ה"א, עמ' 625; השוו סנהדרין פי"א ה"ו, עמ' 431). נגעים אלו לא היו תופעה קיימת, וממילא השליטה בהם לא הייתה משאב כוח חברתי. כאן יכולים היו חכמים ללמוד כרצונם. ואכן, בפרקים אלו יש הרבה תורה שבעל פה. הלכות נגעי בגדים מגלות דמיון להלכות כלאי בגדים, ועמדנו על כך בפירושנו לפרק כמעט בכל המשניות הראשונות<sup class="footnote-marker">36</sup><i class="footnote">אגב כך ראינו לעתים חכמים שהעבירו מהלכות נגעים להלכות כלאיים. בסוגיה אחת הירושלמי מכנה את דיני כלאיים "תמן" (שם) ואת דיני נגעים "הכא" (כאן), והדבר מעיד על עיסוק בדיני כלאיים.</i>. מעבר לכך יש בהלכות נגעי בתים ונגעי בגדים הלכות רבות נוספות, קביעת שיעורים כמקובל בספרות חכמים ופרטים טכניים רבים. כדוגמה תשמש עבורנו ברייתא אחת בתוספתא הנדונה אגב פירושנו לפי"ג מי"א: "מצורע שנכנס לבית, כל הכלים ששם הרי אלו טמאים מיד. אמר רבי יהודה במה דברים אמורים, בזמן שנכנס ברשות. לא נכנס ברשות, כל הכלים שם טהורים, עד שישהה כדי הדלקת הנר. נכנס לבית הכנסת עושין לו מחיצה, נכנס ראשון ויוצא אחרון" (פ"ז הי"א, עמ' 627). ההלכה הראשונה היא כדעת תנא קמא במשנה, ובניגוד לרבי יהודה שבמשנה. בשנייה רבי יהודה מציע אבחנה שאיננה במשנה, בין נכנס לרשות לנכנס שלא ברשות. לאבחנה זו היגיון מה: המצורע שנכנס שלא ברשות אין זה סביר שיטמא את כלי הבית לפני שבעל הבית יספיק לגרשו. אבחנה דומה יש בהלכות טהרה רגילות (משנה, טהרות פ"ז מ"ד; תוס', פ"ח ה"א, עמ' 668), אבל שם היא באה במשמעות אחרת. שם מדובר בשאלה האם הטמא שנכנס לבית פשט את ידיו ונגע בכלים שבתוך הבית, ואם כן אזי הוא מטמא אותם בגלל חשש הנגיעה, ואילו מצורע מטמא בעצם כניסתו לבית. אם נכנס שלא ברשות וגורש מהר, אין הוא מטמא. ההלכה השלישית מציעה חישוב זמן אחר לשהיית המצורע בבית, "כדי הדלקת נר", ולא כדי אכילת פרס כרגיל בהלכות אחרות. אכילת פרס היא זמן קבוע פחות או יותר. הדלקת הנר כשיעור זמן מופיעה רק בהקשר שלנו, והוא זמן שאין לו מידה. הכול תלוי בזריזותו של בעל הבית ובמבנה הנר. אם הנר מוכן, או השמן זמין, אם הפתילה מוכנה וכן הלאה. מכל מקום, אין זו קצובת הזמן הרגילה במקורות חז"ל. ההלכה הרביעית אינה שייכת לעניין אך חשובה משום שהיא מכירה בכך שהמצורע נותר ביישוב ואינו מגורש ממנו, ואינו מנודה מחיי הקהילה. עם זאת, ההסדר ההלכתי מוזר. לכאורה במונחים של טומאת אוהל מחיצה כזאת אינה מונעת מכל מי שנמצא בבית הכנסת להיטמא. יש כאן הקלה רבה על המצורע ועל סביבתו, הקלה שדנו בה במבוא.
את פרק יב סיכמנו: "בסוף הפרק אין הרבה חדש מעבר לכתוב בתורה, אלא רק תוספות מקומיות ופרשנות למונחים במקרא. אבל בתחילת הפרק היה מידע חדש ותורה שבעל פה, כולל ביטוי לאידאולוגיה של מערכת הנגעים". פרטים של תורה שבעל פה מצינו בסדרת משניות, בעיקר בפרק יא<sup class="footnote-marker">37</sup><i class="footnote">ראו פירושנו לפי"א מ"ג; מ"ה; מ"ו; מ"ז; מ"ח; פי"ב מ"ו, ועוד.</i>. כן סיכמנו את פרק יג – "כל הפרק רצוף חידושים של תורה בעל פה: הצורך לגלוף (לקלוף) את מקום הנגע, הקרבן אחר היעלמות הנגע בשבוע השני, דיון בעלייה, ובשכן, במלבן ובסריגי חלונות, הקביעה שהאבנים המנותצות טמאות, ובכמה הן מטמאות, כמה זמן ישהה בבית טמא ויטמא, כמה מטמא, שיעור שהייה כדי לטמא וחידושים רבים נוספים. יש בפרק גם מונחים של תורה שבעל פה, ויש בו מונחים מחודשים (כ"שרץ" ו"כדי הדלקת נר", "טעון ציפורים" כמונח לקרבן, "כהה" וכיוצא באלו<sup class="footnote-marker">38</sup><i class="footnote">ראו במפורט פי"ד מ"ד ומ"ה.</i>), וכן שימוש בשיעורים הרגילים שקבעו חכמים לעניינים אחרים, כגון התקן למחיצה, כדי אכילת פרס, כזית וכו' ".
בפרק יג מ"ו הלכה אחת החוזרת בהלכות טומאה רגילות. את דיוננו סיכמנו בכך שההלכה במשנת נגעים שונה מההלכה שבטהרות פ"ד מ"א, ובעיקר אין היא מתאימה להסבר התוספתא בטהרות. היא גם שונה ממשנת טהרות פ"ד מ"ג בשלושה פרטים מהותיים ואופייניים המבטאים שני היבטים: 1. ניסוח בלתי משפטי, 2. הלכה פשטנית יותר. כלומר, משנת טהרות מכירה את הכלל ומצמצמת אותו צמצום משפטי מובהק שהוא בדרך המקובלת של תורת חז"ל, ואילו משנת נגעים מקבלת אותו באופן כללי ללא ניסוח משפטי וללא אבחנות משפטיות. לעומת זאת דין אבן המנוגעת בטומאת משכב (המשנה הבאה) זהה לזה שבספרות חז"ל, וכולל אותם מרכיבים משפטיים.
בפירושנו לפי"ג מ"ח ראינו את ההבדל בין מחלוקת רגילה של תנאים המצויה במסכת ידים (פ"ג מ"א) לבין ההלכות שבפרק זה (י"ג) שבנגעים. סיכמנו: המשנה בידים שונה מכל מסורות ההלכה שבפרק זה. על דעת רבי עקיבא שבמשנת ידים איננו שומעים בפרק בנגעים. לדעתו גם כניסה חלקית מטמאת את כל הגוף. למעשה זו גישה הלכתית "רגילה" וסבירה. הרי כל הגוף הוא גוש אחד, בלשון ההלכה הוא בבחינת "חיבור", ואם נטמא חלקו נטמא גופו. יתר על כן, אין חשיבות לאורך השהייה בבית (משנה, פי"ג מ"ט), וודאי שלא ל"ראשו ורובו" (שם מ"ח), כל זאת בניגוד לפרק. ההלכה במשנת (פי"ג מ"ח) גם איננה דומה לעמדת חכמים שבמשנת ידים, שהרי אין בפרק ביטוי למצב של טומאת ידיים בלבד. בנושא זה אין סתירה בין משנת ידים למשנתנו, אבל הנושא של משנת ידים איננו נידון. בפרק בנגעים עוד היבט "בלתי משפטי" (בנוסף לכך שחלק מהגוף איננו מטמא כלל): אין שימוש במונחים ההלכתיים. איזו טומאה טמא הנכנס לבית מנוגע – האם הוא כמצורע? טמא טומאת אב? שני לטומאה (ולד הטומאה)? משנת ידים ערוכה בסגנון ההלכתי הרגיל ומסבירה באיזו טומאה הוא טמא, ואילו משנתנו אינה כתובה בשפה ההלכתית הרגילה.
בפרק יד סדרת משניות הדומות בתוכנן ובסגנונן למשניות במסכתות אחרות (פי"ד מ"ד – למשנת נזיר; פי"ד מ"ה – למשנת יומא (פ"ו מ"א); בפי"ד מ"ו תיאור האזוב הדומה בסגנונו לתיאור בפרה פי"א מ"ט, ופי"ד מ"ט השונה מדיני רציעה של עבד עברי<sup class="footnote-marker">39</sup><i class="footnote">מכילתא דרבי ישמעאל, משפטים מסכתא דנזיקין, ב, עמ' 253; מכילתא דרבי שמעון בר יוחאי, כא ו, עמ' 163.</i>. כללו של דבר, ארבעת הפרקים האחרונים הם חלק מתורה שבעל פה ה"רגילה" במשנה, ואין ספק שהיא פרי היצירה של בית המדרש.
לשם השוואה נציג טבלת סיכום שהגענו אליה מתוך דיון בפרטים השונים שבפרק י"ג:
דרכי טומאה
עם כל זאת, המעיין בפרקים האחרונים במסכת נגעים חש כי יש כאן הלכות טהרה שונות במקצת מאלו הרגילות במסכת טהרות. יש כאן מונחים מחודשים, ומה שבולט יותר – שימוש מחודש ושונה במונחים קיימים או היעדר שימוש במונחים רגילים. המצורע הנכנס לבית מטמא בעצם טומאת אוהל, כלומר את כל הכלים בבית. עם זאת, המונח "טומאת אוהל" אינו נזכר בהקשר למצורע. נזכרים המונחים "כזית" ו"שלוש על שלוש", אך המונח "הדלקת נר שבנגעים" (פי"ג מי"א) איננו במקבילות והוא גם קצובת זמן שאינה ברורה. רק בדין מצורע יש משמעות לזמן השהייה בבית המצורע, דבר שאינו קיים בטומאת אוהל. בפי"ג מי"ב נערכת השוואה בין דיני הצלה באוהל המת להצלה בבית שמצורע בתוכו. לפי חלק מהתנאים ההלכות שונות, אבל לפי חלק מהם "כל המציל מכסה באהל המת, אפילו מגולה בבית המנוגע טהור". כבר ראינו בטבלה שבאוהל המת מצילה רק מחיצה עד התקרה, ואילו במנוגע די במחיצה של עשרה טפחים. המונח "טומאה בכשרץ" רגיל בספרותנו וגם במסכתנו (פי"ד מ"ג), והוא בא לתאר עצמת טומאה. אבל בפירושנו לפי"ג מי"ב ציטטנו מהתוספתא: "אבניו עציו ועפריו מטמאין בכשרץ רבי אלעזר חסמא אומר במשהן. שריפתן<sup class="footnote-marker">40</sup><i class="footnote">לאחר שהאבנים נשרפו. </i>: מטמאין בביאה<sup class="footnote-marker">41</sup><i class="footnote">למונח "בביאה" ראו להלן מי"ב ופירושנו לפי"ד מ"ב.</i> ורבי שמעון מטהר" (פ"ז ה"ב, עמ' 626). אם כן, שלוש דעות לפנינו: האבנים מטמאות בכזית, בכשרץ או בכלשהו. המונח "טומאה בכשרץ" נזכר בהלכות עבודה זרה (פ"ג מ"ו; ירו', שבת פ"ט ה"א, יד ע"א), אבל כוונתו לחומרת הטומאה והלכותיה ולא למידת גודל. רק כאן הוא משמש כהערכת גודל. הבעיה היא שלשרץ אין גודל: תנשמת וחולד הם השרצים, ועכבר הוא שרץ<sup class="footnote-marker">42</sup><i class="footnote">שמונה השרצים הם המנויים בתורה: "וזה לכם הטמא בשרץ השֹּׁרץ על הארץ, החֹלד והעכבר והצב למינהו. והאנקה והכח והלטאה, והחֹמט והתנשָׁמת" (ויקרא יא, כט-ל).</i>, לאיזה שרץ מכוון החכם? ואולי זו העברה בלתי מדויקת מדיני עבודה זרה? לאחר שראינו את מיעוט היצירה של חכמים בתחום זה ואת ההעברות הרבות, יש לחשש זה סיבה.
פרק יד המתאר את קרבן המצורע כתוב כפרק סיפורי ושייך לפרקי ההווי של המקדש המשוקעים במשנה כמו ביכורים פרק ג, מסכת יומא, פרה פרק ג ועוד. הסגנון המוביל הוא סיפורי "היה מביא" (פי"ד מ"א), "טבל והזה", "בא לו לשלח" (שם מ"ב), "בא לו אצל האדם" (שם מ"ח) ועוד. זהו סגנון מקובל במשנה, בפרקים המתארים את הווי המקדש<sup class="footnote-marker">43</sup><i class="footnote">ראו המבוא למסכת ביכורים.</i>.
<u>מסקנות</u>
מסכת נגעים חריגה בתוך ספרות חז"ל. מתוך הכרת הנתונים על שמירת הלכות נגעים יש מקום לנסות ולקשר בין רמת הפעילות של חכמים בתחומי נגעים ובין התורה שהותירו. לחז"ל לא הייתה תורה שבעל פה של ממש בדיני נגעי אדם, המידע היה בידי כוהנים, ולחכמים לא הייתה אליו אלא נגישות מעטה. הכלל הרפואי המאפיין נגעי שערות, למשל, היה ידוע לכוהנים (תנחומא בובר, תזריע ח, עמ' 3), אך חכמים לא הכירו אותו כגורם הלכתי אלא כיצירה ספרותית עמומה. חכמים לא עסקו בהלכות אלו הלכה למעשה ומיעטו לעסוק בהן גם מבחינה לימודית. מה שנותר במסכת הוא שילוב של מעט דיונים עקרוניים של חכמים ושקיעין מתורתם של כוהנים בנושא. אם אכן חז"ל משקפים את העיסוק הכוהני, הרי שהכוהנים פיתחו את ההלכה ברמה נמוכה הרבה יותר מאשר חכמים מבחינה משפטית וכמותית, אבל הרבו בניסוחים מגוונים של אותן הלכות. לחומר המקראי היה משקל מכריע בעיצוב ההלכה הכוהנית.
הלכות נגעי בגדים ונגעי בתים לא היו משאב כוח כוהני, שכן לא היו הלכות למעשה. כאן היה הדיון תאורטי, וההלכה בפרקים אלו מפותחת יותר מבחינה כמותית ומשוכללת מבחינה משפטית. עם זאת יש בה משקע גדול של הלכה חוץ בית-מדרשית, מונחים שאינם מוכרים בבית המדרש, או שבבית המדרש ניתנו להם משמעויות אחרות. אלו הם שקיעי הלכות משלבי היסוד של בית המדרש, או אולי שקיעים מתורתם של כוהנים. למסקנה דומה הגענו בניתוח ההלכות שבמסכת פרה, אך עדיין הפתרון המוצע הוא השערה בלבד. עם כל זאת, פרקים י-יד עברו כבר עריכה מסודרת ונורמטיבית בבית המדרש, יש בהם משקע קדום ושונה, אך עריכתם רגילה, כפי שהערנו לעיל. פי"ד כולל במעורב משניות הלכתיות "רגילות" ומשניות של פרקי הווי המקדש בסגנון ייחודי.
אם אכן הפרקים הראשונים יש בהם משקע עמוק של תורה כוהנית, הרי שבזהירות רבה מותר לנו לעמוד על כמה ממאפייניו:
• שימוש רב בלשון המקרא ובמונחים מקראיים, כולל כאלה שלא היו קיימים עוד, כ"גר תושב", ומיעוט תורה שבעל פה. תופעות אלו מצויות גם במסכתות אחרות, אך במספר מועט.
• התורה שבעל פה שבמסכת נגעים בעלת אופי משפטי פחות ושיטתית פחות.
• מרובות בה החזרות וארגון החומר בצורות שונות.
• המחלוקת והעריכות של הפרקים השונים מעידות כי היו קבוצות לימוד נפרדות, ולא תורה כוהנית אחת.
• פתיחה ספרותית קדומה (פ"א מ"א), בניגוד לפתיחות הספרותיות בספרות חז"ל שכמעט כולן מאוחרות<sup class="footnote-marker">44</sup><i class="footnote">ראו דיוננו לעיל פ"א מ"א; יבמות פ"א מ"א; תרומות פ"א מ"א; שבת פ"א מ"א; שבועות פ"א מ"א ועוד.</i>. עם זאת, בנגעים מדובר בפתיחה בודדת ואי אפשר להסיק ממנה מסקנות מרחיקות לכת.
• יש בתורת הכוהנים דוגמאות מקדשיות (לבן כצבע סיד ההיכל, פ"א מ"א). דוגמאות דומות מצינו גם בעוד מספר הלכות קטן במסכתות אחרות, ושוב המדובר בהלכה אחת בלבד.
• מידות שאינן לכידות והן ספרותיות (בגריס תשע עדשות וכו', פ"ו מ"א, וכן מידות האבנים, ראו פירושנו לפי"ב מ"ג).
• אין הדגשה של המרכיב המיסטי שבנגעים, עוד פחות מאשר בהלכות טהרה של חז"ל שבהן גורם זה מודחק, אך קיים<sup class="footnote-marker">45</sup><i class="footnote">ראו פירושנו לפ"א מ"ד-מ"ה – דחיית הראיה; פירושנו לפי"ב מ"ה – הוצאת החפצים מהבית ופירושנו לפ"ג מ"ב – דחיית הדיון בחתן. </i>.
עם כל זאת, גם הפרקים הראשונים של נגעים נערכו בסופו של דבר בידי חכמים, וחלק מהתופעות המיוחדות עשוי לנבוע מידי העורכים המאוחרים.
המשנה והתוספתא מונות את מקצועות התורה. במשנה נמנים: "היתר נדרים פורחין באויר, ואין להם על מה שיסמכו. הלכות שבת, חגיגות והמעילות, הרי הם כהררים התלויין בשערה, שהן מקרא מועט והלכות מרובות. הדינין והעבודות, הטהרות והטומאות ועריות, יש להן על מי שיסמכו, הן הן גופי תורה" (חגיגה פ"א מ"ח). בתוספתא שתי מקבילות, שונות מעט זו מזו (עירובין פ"ח הכ"ג-הכ"ד וחגיגה פ"א ה"ח). על הרשימה במשנה מוסיף התלמוד הבבלי ל"מקרא מועט והלכות מרובות" את נגעים ואהלות, וחוזר בו ומבהיר ש"נגעים מקרא מרובה והלכות מועטות, אהלות מקרא מועט והלכות מרובות. ומאי נפקא מינה? אי מסתפקא לך מילתא בנגעים – עיין בקראי, ואי מסתפקא לך מילתא באהלות – עיין במתניתין" (חגיגה יא ע"א). בכך מבטא התלמוד את שחש כל המעיין במסכת שבהלכות נגעים תופס המקרא תפקיד מרכזי, ותוספת ההלכות של תורה שבעל פה מועטה.
סדר בניית הרשימה נראה ברור. המשנה בחגיגה והתוספתא בחגיגה מנו שמונה מקצועות ברורים, ועל כך מסכם רבי יוסי את סיכומו הכמותי שבא אחרי התגבשות הרשימה, ואכן איננו בנוסחתה הקדומה. בתוספתא עירובין לא עסקו בהיתר נדרים, כנראה מתוך ההסתייגות העקרונית של חז"ל מנדרים<sup class="footnote-marker">46</sup><i class="footnote">ראו במבוא למסכת נדרים.</i>. על כן שינו את מבנה הרשימה והחליטו שרק אלו שהם "מקרא מרובה ודרש מרובה" הם גופי תורה, והוסיפו עוד פריטים כדי להגיע למספר שמונה. כאן קדם כבר המספר שמונה לרשימה עצמה, ונוספו פרטים שאינם מתאימים. כך, למשל, קשה לומר שערכין הם מדרש מרובה. הבבלי השלים את מבנה הרשימה. עד עתה היו שלושה סעיפים:
1. מקרא מועט והלכות מעטות (נדרים);
2. מקרא מועט והלכות רבות;
3. מקרא רב והלכות רבות.
הבבלי רצה להציג משנה ריבועית והשלים את המקרים שבהם:
4. מקרא מרובה והלכות מעטות, ובחר שתי דוגמאות. אחת נשללה, ואכן היא מופיעה ברשימה בסעיף אחר (3), ונגעים נותרה כדוגמה בלעדית למקרא מרובה והלכות מעטות.
התוספת של הבבלי מלאכותית, אך לא בלתי נכונה. היא מאפיינת היטב את הלכות נגעים. הרצון ליצור מסגרות מספריות מוצג בעליל כשלב שני בהתפתחות הטקסט, אבל אין הוא גורם בהכרח להוספת פריטים בלתי מתאימים. המניע הוא ספרותי, אבל התוכן הלכתי ביותר.
גופי תורה
מכל מקום, יש לציין שמשנת כלים מכירה את משנת נגעים (פי"ז מי"א-מי"ב).
אם כן, משנת נגעים משקפת תחום הלכתי חריג, תחום שחכמים לא פיתחו והיה לגביהם "שטח מת". מכאן גם נלמד עד כמה היו תחומים אחרים תחומי לימוד פעילים. חלקם פעילים בתחום התאורטי-לימודי בלבד, כמו הלכות המקדש, וחלקם בתחום ההלכתי המעשי והיום-יומי. האבחנה האחרונה מחייבת פיתוח וחידוד, אך מקומו של דיון זה איננו בהקשר זה של מסכת נגעים.
<b>עדי הנוסח</b> 
ב – ברלין 572
ל – קמברידג' 470.1 (לאו)
מ – מינכן 95
דו – דפוס ונציה רפ"ב
דנ – דפוס נפולי
פא – פרמה 138
פב – פרמה 2596
מרא – אוקספורד 398
דו2 – דפוס ונציה רפג
כ – פריס 328
ת – ניו יורק ענלאו 270





Chapter 1



Mishnah 1

<b>מראות נגעים</b> – התורה מצווה "נגע צרעת כי תהיה באדם והובא אל הכהן, <b>וראה</b> הכהן" וכו' (ויקרא יג ט-י). מכאן התפתח המונח המקראי "מראה הנגע", והמונח של חז"ל "מראות נגעים" הוא למעשה ריבוי של היחיד המקראי.<b> שנים שהן ארבעה</b> – שני אבות, הנזכרים בתורה, ולכל אב יש תולדה מדרבנן. המשנה פותחת בפתיחה מספרית. משנת שבועות (פ"א מ"א) ריכזה את כל המשניות שפתיחתן המספרית היא "שתים שהן ארבע", וביניהן מנויה גם משנתנו. להלן (מ"ד) נראה שספירה זו שנויה במחלוקת.
הפתיחה המספרית הייתה חשובה לקדמונינו משום שהם שנו את המשניות בעל פה, והמספרים שימשו כלי עזר חשוב ביותר לזיכרון. ייתכן שהייתה פעם משנה קדומה שרבות ממשניותיה היו סדורות בצורה מספרית, או לחילופין שהייתה זו שיטת עריכה של בית מדרש מסוים, אך לאו דווקא שיטת עריכה קדומה. ואכן למשניות המספריות אופי מסכם של כלל, ועל כן סביר יותר שזו שיטה מאוחרת. הירושלמי מייחס את המבנה המספרי לתקופת הסופרים "שעשו את התורה ספורות ספורות" (שקלים פ"ב ה"א, מח ע"ג). זו עדות לשיטת העריכה ולכך שאמוראים הכירוה והכירו בייחודה, עם זאת אין ללמוד מכאן על הכרונולוגיה של השיטה<sup class="footnote-marker">1</sup><i class="footnote">אורבך, סופרים, פיתח שיטה שלמה על תקופת הסופרים כתקופת היסוד של תורה שבעל פה. לא כאן המקום לפתח את הנושא, אך להערכתנו המונח "סופרים" בספרות חז"ל, כמתייחס לחכמי העבר, רווי תפיסות סטראוטיפיות ואינו משקף זיכרון היסטורי רֵאלי. עסקנו בכך בהרחבה במבוא לפירוש המשניות, ובפירושנו לערלה פ"ג מ"ט. פרק ג בנדרים פותח אף הוא בפתיחה מספרית, ובשתיים מהמשניות המפרשות את הפתיחה נחלקו בית שמאי ובית הלל (מ"ב ומ"ד). אין אלו פירושים המאוחרים לפתיחה המספרית, אלא הפתיחה היא סיכום מאוחר של המחלוקות במשניות הקדומות. הרחבנו בכך בפירושנו לנדרים.</i>. כפי שראינו בפתיחה של מסכת תרומות יש בהמשך המשנה כפילויות, ונראה שגרעין המשנה כלל רק את ההלכה עצמה, ללא הפתיחה המספרית. בשלב עריכה מאוחר יותר נוספה הפתיחה המספרית, וכך נוספו בה כמה מילים מיותרות. גם משנת נדרים (פי"א מ"י) עברה עריכה מאוחרת; המשנה פותחת במספר, "תשע נערות נדריהן קיימין", אך היא מכילה מקרים ברורים שכבר התלמוד חש בייתורם: "אמר רבי יוחנן שתים הן ולמה תנינן תשע בשביל לחדד את התלמידים, וכרבי יודה שלש" (ירו', נדרים פי"א ה"י, מב ע"ד), הרי שלמעשה לפנינו רק שניים או שלושה כללים במשנה. אין ספק שמשנת נדרים מנוסחת בכבדות, שהרי ניסוח הכללים שהתלמוד מציע פשוט וברור יותר, אין זאת אלא שהרשימה לא נוצרה כיחידה אחת אלא להפך: כל מקרה נדון לגופו ובהקשר מקרי כלשהו (כאשר התרחש), ורק בשלב מאוחר יותר נערכה המשנה. המשנה מנתה את כל הדוגמאות שהכירה מהמקורות שלפניה, ולא חשה לכך שניסוח מדוקדק היה מצמצם את מספר המשניות. הכלל ההלכתי שאליו רומז התלמוד נוסח ונקבע מאוחר עוד יותר, לאחר עריכת המשנה.
במשנה ד בהמשך נחלקים חכמים אחרים ומציעים מראות נגעים במספרים גדולים יותר. החכמים החולקים מקבלים את האבות שבתורה, בהרת ושאת, אבל מגיעים לאבחנות משנֶה נוספות בתולָדות בצבעי המראות. החולקים מהווים קבוצה חריגה בספרות חז"ל, כולם נמנים עם ראשוני דור יבנה, המאוחר שבהם הוא רבי ישמעאל. עקביא בן מהללאל ודוסא בן הרכינס עוד פעלו בימי הבית. ביבנה נמנה כבר רבי דוסא עם זקני הדור, והוא לא השתתף באופן פעיל בישיבות בית המדרש<sup class="footnote-marker">2</sup><i class="footnote">ראו פירושנו ליבמות פ"א מ"ד.</i>. דומה, אפוא, שהקביעה בדבר החלוקה לשתיים היא קדומה, מראשית דור יבנה לכל המאוחר. על זמנה וטיבה אפשר ללמוד ממסורת אחרת המופיעה בתוספתא ובתלמודים למשנתנו. מעטות המסורות המלמדות על דרכי הניסוח, הטיעון והוויכוח המקוריים של קדמונינו, וזו אחת החשובות שבהן:
אמר רבי יוסי שאל יהשע בנו של רבי עקיבא את רבי עקיבא. אמר לו: מפני מה אמרו מראות נגעים שנים שהן ארבע? אמר לו אם לאו מה יאמרו? אמר לו יאמרו 'מקרום ביצה ולמעלה טמא'. אמר לו ללמד שמצטרפין זה עם זה. אמר לו יאמרו 'מקרום ביצה ולמעלה טמא ומצטרפין זה עם זה'. אמר לו ללמדך שאם אינו בקי בהן ובשמותיהן לא יראה את הנגעים (תוס', פ"א ה"א, עמ' 617; ירו', שבועות פ"א ה"א, לב ע"ד; בבלי, שם ו ע"א). בנו של רבי עקיבא שאל את אביו למה המשנה מנוסחת בצורה מספרית, ואכן למעשה אין כאן חלוקה של שניים כפול שניים אלא ארבע רמות. ניכר שרבי עקיבא מתקשה בהבנת השאלה, ולבסוף מתרץ שהניסוח בא ללמד מסר צדדי נוסף, שכל מראות הצבעים השונים מצטרפים זה לזה, כפי שאכן קובעת המשנה להלן (פ"א מ"ג). אלא שהסבר זה אינו מספק, עדיין ניתן היה לנסח את הדברים בדרך אחרת, ללא התחכום המספרי, ובמפורש. על כן מסיק רבי עקיבא מהניסוח מסר נוסף בעל חשיבות תאולוגית חברתית: הכוהן המורה את ההלכה צריך לדעת את כל פרטיה ואי אפשר לסמוך על מי ש"מתמחה" רק בחלק מההיבטים.
לענייננו ברור שכבר רבי עקיבא הכיר את הפתיחה המספרית "מראות נגעים שנים שהן ארבעה". בתשובתו רבי עקיבא מסביר שאמנם הכוהנים מבצעים את מעמד הטהרה או הטומאה, אך לשם כך עליהם להיות מומחים ולהכיר את ההלכות "שלנו" כפי שחכמים קבעון. מסר היררכי ממסדי זה נדון על ידינו במבוא למסכת, ובמסגרת זו נתמקד בשאלת העריכה המספרית.
הדיון בין רבי עקיבא ובנו על מהות המספרים (תוס', פ"א ה"א, עמ' 617) הוא "דו שיח של חרשים". רבי יהושע שואל שאלה ספרותית על סגנון המשנה, ורבי עקיבא מחפש תשובה של תוכן. ברור שאין לרבי עקיבא תשובה מוכנה, שכן שתי התשובות הראשונות שלו נדחות. רבי עקיבא אינו עונה את התשובה הסגנונית הפשוטה, זו המוצעת בראשית פירושנו למסכת, שהעורך בחר בפתיחה סגנונית מטעמי זיכרון ומטעמי מבנה. שכן המשנה אומרת ארבעה, וחכמים אחרים מציעים מספרים אחרים שהם כפולות אחרות של ארבעה (12, 16, 36, 72), על כן פתיחה מספרית מתבקשת במקרה זה. רבי עקיבא אינו מסתפק בהסבר פשוט זה, הוא גם אינו מוכן לשקול שינוי הסגנון, הוא מחפש הסבר תוכני ומוצא אותו במעין דרשה למשנה המגלה רובד נוסף שאיננו פשט המשנה. דרשות למשנה אינן תופעה תדירה, ובהחלט ניתן למצוא בתלמודים הסברים דרשניים למשניות<sup class="footnote-marker">3</sup><i class="footnote">ראו פאה פ"ד מ"א; פ"ה מ"ו; ויקרא רבה, פ"ג ז, עמ' עב.</i>. התוכן ההלכתי של המשנה (ומקבילותיה) נקבע, כאמור, בראשית דור יבנה, והיא סוגננה בצורתה הנוכחית עוד בדור יבנה או קודם לכן. מצד שני שותפים למשנה רבי מאיר מדור אושא וחכמים, שהם כנראה בני דורו. על כן יש לומר שהניסוח הקדום כלל רק את המשפט "מראות נגעים שנים שהן ארבעה", ואת הדעות המונות מספרים גבוהים יותר. אם כן, חכמי דור אושא מוסרים את הניסוח הקדום ומוסיפים את רשימת המקרים השנויים במחלוקת. מכיוון שלעיל קבענו שהפתיחות המספריות מאוחרות, נמצא שהדבר נכון לפתיחה של מסכת שבועות ולפתיחות אחרות (תרומות, נדרים) אך אינו נכון לגבי מסכת נגעים.
בנוסף לפתיחה המספרית המשנה בנויה בצורה ריבועית. יש בה ארבעה מקרים המורכבים משני מצבים (בהרת ושאת) ובכל אחד מהם שני גוונים (בהיר יותר וכהה יותר), וכך נוצרת משנה "מרובעת". משניות מרובעות הן שיטת עריכה מקובלת וכמוה משניות רבות, חלקן בתחילת מסכת או בתחילת פרק או בתחילת עניין<sup class="footnote-marker">4</sup><i class="footnote">כגון פרה פ"ד מ"א; בבא בתרא פ"ה מ"ו; אבות פ"ה מ"י, ועוד.</i>.
<b>בהרת עזה כשלג</b> [<b>ו</b> ]<b>שנייה לה כסיד ההיכל והשאת כקרום ביצה ושנייה לה כצמר לבן דברי רבי מאיר</b> – הנגעים מתחלקים לשניים: לבהרת ולשאת, וכל אחת מהן מתחלקת לשני גוונים של לובן. כפי שנראה בראשית המשנה הבאה, התואר "עז" הוא ניגודו של "כהה". עזה כשלג, כלומר צבע בהיר חזק. <b>וחכמים אומרים השאת כצמר לבן ושנייה לה כקרום ביצה</b> – המחלוקת היא בצבעי השאת, איזה הוא צבע לבן חזק יותר, וזו מחלוקת על המציאות. כפי שהסברנו אין לחלוקה משמעות הלכתית, שכן צבעי הלבן מתחלקים לאין סוף גוונים, וחכמים מונים את שני הגוונים העיקריים או את טווח הגוונים שהוא עדיין מטמא.
דברי התנאים החולקים צמודים כמובן ללשון הפסוקים בספר ויקרא יג: "אדם כי יהיה בעור בשרו <b>שאת</b> או ספחת או <b>בהרת</b> והיה בעור בשרו לנגע צרעת והובא אל אהרן הכהן או אל אחד מבניו הכהנים. וראה הכהן את הנגע בעור הבשר ושער בנגע הפך<b> לבן</b> ומראה הנגע <b>עמֹק</b> מעור בשרו נגע צרעת הוא וראהו הכהן וטמא אתו" (ב-ג). הפסוקים מדברים על שלושה נגעים – שאת, ספחת ובהרת, ועל שני סימנים – צבע לבן ונגע עמוק. משנתנו מדברת על שני נגעים, על שאת ובהרת בלבד, ועל סימן אחד בלבד: הגוון הלבן הנדרש. בתחום זה של הצבע מציעה המשנה גוונים נוספים, ארבעה סוגי לבן. עומק הנגע יידון במשנה הבאה.
הסיכום במשנה מעיד על יצירה עצמאית בתר-מקראית. זהו פיתוח הצמוד ללשון המקרא ואינו חורג מפרשנות למונחים המקראיים. התנאים בחרו לוותר על הטיפול בספחת, וצירפו אותה לשני הנגעים האחרים. הם ראו בספחת סוג פחות חמור של שאת (להלן פ"ז מ"ב), שאת שהפכה למספחת – טהורה (ויקרא יג ו), ברם אם המספחת פשתה בעור היא מטמאת (שם ח). כן אומר המדרש במפורש: "ספחת זו שני לבהרת... מה לשון ספחת טפילה, שנאמר ספחיני נא אל אחת הכהונות" (ספרא, תזריע, פרשת נגעים, פרק א ה"ד, ס ע"א). הדרשה האחרונה חוזרת גם בתלמודים (ירו', שבועות פ"א ה"א, לב ע"א; בבלי, סוטה ה ע"ב), ובלשון הבבלי: "ולספחת – ספחת טפילה לשאת" (שבועות ו ע"א).
ההכרעה שלא לראות בספחת גוון עצמאי היא החלטה של ארגון החומר ועריכתו.
השאלה העולה במשנתנו היא האם בגוונים המוצעים נקבעו טווחי הצרעת, כלומר שמה שכהה יותר או בהיר יותר איננו מטמא, או שזו חלוקה סכמתית של הגוונים ובעצם אין לה משמעות הלכתית: כל שצבעו לבן טמא, ודברי המשנה משקפים רק את תרבות ההבחנה בצבעים של חכמים ושל התקופה. אנו נוטים לפרשנות השנייה, שכן קשה להאמין שלבן בהיר מאוד אינו מטמא. גם המיון בין בהרת לשאת אין לו משמעות. לפיכך הבבלי מציע חלוקה של אבות ותולדות (שבועות ו ע"א-ע"ב), אבל גם לחלוקה זו אין משמעות הלכתית. בסך הכול יש לפנינו ארבע רמות של צבע שלחלוקה הפנימית ביניהן אין משמעות הלכתית אלא של תהליך החלמה "רפואי" בלבד.
בסך הכול מוצגות במשנה ארבע רמות של לובן: שלג, סיד היכל, קרום ביצה, צמר לבן. בפירושנו למשנה ג נראה שחלוקה זו אינה מוסכמת על הכול, ויש גם דעה אמוראית שלפנינו שתי מערכות נפרדות: שלג וסיד ההיכל מזה, וצמר לבן וקרום הביצה מזה, וסיד ההיכל בהיר פחות מקרום ביצה. לדעה זו המחלוקת דומה למחלוקת רבי מאיר וחכמים, יש בה אי הסכמה על מידת הבוהק שבכל גוון. אולם לאמִתו של דבר סיד ההיכל, כמו הצמר הלבן, אינם גוונים קבועים. הבבלי מסביר: "מאי צמר לבן? אמר רב ביבי אמר רב אסי: צמר נקי בן יומו שמכבנין בו למילת" (שבועות ו ע"ב). ההסבר אינו מגדיר במדויק את הגוון, ולכל כבשה גוון שונה במקצת. זאת ועוד, בדור אושא לא ידע כבר איש מה היה הגוון המדויק של סיד ההיכל. החלוקה היא אפוא ספרותית יותר מהלכתית-מעשית. בתנאים אלו ברור שהמשנה אינה מעניקה כלי עזר להגדרת הנגעים, אלא היא מחלוקת ספרותית. ההיזקקות לגוון של צבע המקדש נוסחה מן הסתם כשבית המקדש היה קיים, או שזיכרונו עדיין היה מוחשי. המשנה שייכת לקבוצה קטנה של דוגמאות מחפצי המקדש כמו "מקדח גדול של לשכה" (משנה, כלים פי"ז מי"ב; אהלות פי"ג מ"א; פ"ב מ"ג); עמדנו על כך בפירושנו לסוכה פ"א מ"א (ותוס', עירובין פא ה"א), וכן על הקביעה שלשכות ההיכל הן דוגמה לרשות הרבים לטומאה (טהרות פ"ו מ"ו).
המשנה אינה קובעת שגוון לבן אחר אינו מטמא, אבל בתוספתא אנו מוצאים את שתי ההגדרות: "...ובלבד שיהא מארבע מראות. המחייה מטמא בכל מראה אפילו לבנה בשחור ושחורה בלבן, ושער לבן מטמא בכל מראה לבן ואפילו במראה סיבות<sup class="footnote-marker">5</sup><i class="footnote">שער סיבה הוא שער שיבה, לבנבן או לעתים אפור.</i>, אלא ששער לבן והנתקין מטמאין בכל מראה אפילו לבנים בשחור ושחורים בלבן, ומטמאין בשיער צהב דק שמראיו כתבנית הזהב" (פ"א ה"ד, עמ' 618). לכאורה המשפט הראשון מגביל, לבן מטמא רק אם הוא מארבעת המראות, אבל ההמשך מלמד שכל גווני הלבן נכללים ומטמאים, אפילו כשער שיבה שהוא לעתים אפור. ברם התוספתא אינה מציינת סתירה בין שתי ההגדרות, ודומה שהיעדר דיון בסתירה שבין שני הניסוחים הוא מהראיות למצב ההיולי של דיוני תורה שבעל פה בנושא.
להלן בפ"ז מ"ב נראה פירוש אחר לארבעת מראות הנגעים. הארבעה הם שאת ובהרת, ולכל אחת מראה בהיר יותר המכונה "מספחת". משנתנו מוגדרת כשיטת רבי ישמעאל ורבי עקיבא, והיא בשיטת רבי אליעזר, והפירוש השני מיוחס לחכמים.

Mishnah 2

<b>הפתוך שבשלג</b> – השורש פת"ך המשמש בלשון חז"ל אינו מופיע במקרא ולא בלשונות השמיות הקדומות<sup class="footnote-marker">6</sup><i class="footnote">מילון בן יהודה, ערך פתך, עמ' 5326 הערה 1.</i>. הוא מעיד על המשך העיסוק החי בדיני נגעים, אך קשה לקבוע באיזו תקופה נוצר, שכן מקור הפועל בלתי ברור. בלשון חכמים פתוך משמעו מעורבב, כמשמעו במדרש התנאי: "איסי בן עקביה אומר, לא ירכב אדם על גבי פרדה מקל וחומר, ומה אם במקום שהתירה לו התורה ללבוש חלוקין משני מינין, הריני אסור בפתוך<sup class="footnote-marker">7</sup><i class="footnote">כאן פתוך משמעו שעטנז, והטיעון הוא שמותר ללבוש צמר על גבי פשתן, אך לא כשהם ארוגים יחד.</i>, כאן שאסרה לי תורה לחרוש בשני מינין<sup class="footnote-marker">8</sup><i class="footnote">אין לחרוש בשור וחמור יחדיו, קל וחומר לא ליהנות מפרדה שהיא ולד של סוס וחמור.</i>, דין הוא שאהא אסור בפתוך! אמר לו, והא כתיב (ש"ב יג כט) 'וירכבו איש על פרדו וינוסו' " (מדרש תנאים, דברים כב י, 138). אם כן פתוך הוראתו בלול, ופרדה היא דוגמה לפתוך שבחיות<sup class="footnote-marker">9</sup><i class="footnote">ההלכה עצמה מצויה בתוס', כלאים פ"ה ה"ו; ירו', פ"ח ה"ב, לא ע"ג, אך שם המינוח הוא "תערובת" ולא "פתוך".</i>. במדרש אגדה מובא השורש פת"ך כהסבר לפסוק המדבר על אש וברד שירדו בו בזמן על מצרים: "רבי נחמיה אמר אש וברד פתוכים זה בזה. א"ר חנן טעמיה... דרבי נחמיה כהדא שאשיתא דקנדילא דמיא ומשחא מעורבים כחדא והיא דלקא מן גביהון" (כעששית הזו של נר שמים ושמן מעורבים בה כאחד, והיא דולקת עליהם)<sup class="footnote-marker">10</sup><i class="footnote">פסיקתא דרב כהנא, ויהי בכלות, ג, עמ' 6; במדבר רבה, יב ח; שיר השירים רבה, ג יא.</i>. כלומר, פתוך הוראתו תערובת שבה שני יסודות מעורבים ממש זה בזה. אמנם אין זו תרכובת, אלא תערובת הדוקה.
בתחום הנגעים מבאר התיאור "פתוך" את המונח "בהרת לבנה אדמדמת" (ויקרא יג יט): בהרת לבנה שבמרכזה ניכרת דלקת אדומה, והאדום מעורב אפוא בלבן המשמש לו רקע. "פתוך" בהקשר לנגעים מציין גם ניגוד לחלק. הפסוק הבא בספר ויקרא מדבר על שאת שפלה מן העור, ועל כך אומר המדרש התנאי: " 'שאת לבנה', מלמד שהיא מטמא חלקה. 'בהרת לבנה אדמדמת', מלמד שהיא מטמאה בפתוך. יכול השאת תטמא חלקה, והבהרת תטמא בפתוך? ומנין ליתן את האמור בשאת בבהרת, ואת האמור בבהרת בשאת? תלמוד לומר 'נגע צרעת'. 'מראה שפלה', אין לי אלא מראה שפל, ומניין לרבות את השוה ואת הגבוה? תלמוד לומר 'ושפלה איננה מן העור' " (ספרא תזריע, פרשה ד ה"ג-ה"ד, סד ע"ג). אם כן הוא סתם בהרת ושאת הן חלקות, אבל גם אם הן פתוכות שתיהן מטמאות. פתוך הוא, אפוא, הניגוד של חלק. לעתים הגרעין הדלוק שקוע בבהרת, ולעתים הוא גבוה ממנה, כשהפתוך נפוח יותר מהרקע. כן שנינו בתוספתא: "כיוצא בהן אין בהן מראה פתוך – מראה גבוה שבהן כמראה צל בחמה מראה עמוק שבהן כמראה חמה בצל" (פ"א ה"ה, עמ' 618). פתוך הוא, אפוא, גבוה או נמוך.
כאמור, דין פתוך אינו נזכר במקרא. השאלה היא אם חז"ל עסקו בו מתוך שהכירו את התופעה הרפואית, או בגלל לשון הכתובים. כאמור, המדרש שציטטנו לעיל מעוגן במונח "בהרת לבנה אדמדמת". מונח זה נזכר לגבי שחין ולגבי מכווה (פסוקים יט, כד), ובשינוי לשון קל גם בדין קרחת וגבחת (פסוק מב). אולם הפועל "פתוך" אינו מופיע למעשה במשנה אלא בהקשר של משנתנו. בתוספתא הוא מופיע פעם נוספת (פ"ז הי"ד, עמ' 627), ובספרא כמה פעמים נוספות. בסך הכול אין הפועל תופס מקום בין דיני הטהרה או הטומאה. למשל, נדונה השאלה מה הדין אם שער לבן נתלש, או גדל שוב, והוא הדין בפִסיון – אך אין דיון אם הנגע הפתוך חזר. על כן דומה שלא היה זה מושג הלכתי חי, אלא תוספת של חז"ל שלא נדונה בהלכה דיון של ממש.
<b>כיין המזוג בשלג</b> – פתוך בבהרת עזה נראה כיין בשלג. כאמור, מראה בהרת הוא כשלג עז, ורבי ישמעאל מדגים את השילוב של דם פתוך בבהרת, כמו יין בשלג. כלומר הלבן מרובה על האדום, ולפיכך האדום מטמא, אבל <b>הפתוך שבסיד כדם המזוג בחלב</b> – סיד ההיכל הוא בהרת מהסוג השני, והאדום מרובה בו, <b>דברי רבי ישמעאל</b> – ולכן אין הוא מטמא. רבי עקיבא מבחין בארבע דרגות של דם בחלב: "דאמר רבי חנינא, משל דרבי עקיבא למה הדבר דומה? לארבעה כוסות של חלב, אחד נפלו לתוכו שתי טיפין של דם, ואחד נפלו לתוכו ארבע טיפין של דם, ואחד נפלו לתוכו שמונה, ואחד נפלו לתוכו שתים עשרה טיפין, ואמרי לה: שש עשרה טיפין, שכולן מראות לובן הן, אלא שזה למעלה מזה וזה למעלה מזה" (בבלי, שבועות ו ע"א).<b> רבי עקיבה אומר אדמדם שבזה ושבזה כיין המזוג במים אלא שלשלג עזה ושלסיד דהא ממנה</b> – ולפיכך הוא מטמא בשני המקרים. בניגוד למסורת הבבלי, ההשוואה של רבי עקיבא היא ליין המזוג במים ולא לדם בחלב. בשני המקרים (יין ומים) האדום מתפשט, יש בו מרכז כהה, אך הגוון האדום מתפשט בכל הבהרת. ההגדרות השונות אינן סותרות זו את זו, וכל אחד הדגים את הגוון הנדרש בצורה שונה במקצת. על הגדרה זו של המשנה אומר רבי נתן: "לא שיהא רבי עקיבא אומר של סיד דוהא הימנו, אלא של שאת דוהא הימנו" (תוס', פ"א ה"ג, עמ' 618). הבדלי הגוונים אינם בין שלג לסיד אלא רק בין שאת לבהרת. הסבר זה גם מסביר את מחלוקת רבי מאיר וחכמים במשנה א מה בהיר יותר, קרום ביצה או צמר לבן, אולם שני הגוונים קרובים זה לזה.
אבחנת הגוונים אין לה, אפוא, משמעות משפטית של ממש, אלא היא אבחנה של ארגון וסידור בלבד. גישה זו מנוגדת לאבחנות הרגילות בספרות חז"ל שיש להן תוצאות משפטיות, בהתאם לאוריינטציה המשפטית של ספרות חז"ל.

Mishnah 3

<b>מארבעה מראות האלו מיצטרפין זה עם זה</b> – כדי שבהרת או שאת תטמאנה נדרש שיעור מינימלי, כשיעור גריס (השיעור יבורר להלן). אם יש בבהרת גוונים שונים אין לראות בהם נגעים נפרדים אלא נגע אחד, וכל הגוונים מצטרפים זה עם זה. הלכה זו מבליטה את טיעוננו שלמעשה חלוקת הגוונים היא ספרותית בלבד. כך עולה מהמשנה, אבל מצינו גם דעות אחרות.
הסברנו שארבעת המראות הם אלו המנויים במשנה א. אבל התוספתא מפרשת: "ארבע מראות שעור ובשר נטמא בהן, ובהן: השחין, והמכוה, והקרחת, והגבחת, מטמאין בהן. הפסיון מטמא אף על פי שאינו מאותו מראה אלא ממראה אחר ובלבד שיהא מארבע מראות" (פ"א ה"ד, עמ' 618). כלומר ארבעת המראות הם סוגי הנגעים: שחין, מכווה, קרחת וגבחת. שחין הוא מחלת עור, מעין פריחה בעור; מכווה היא כווייה, או מעין כווייה, כלומר דלקת אדומה; קרחת היא נגע במצח הגבוה, וגבחת היא נגע (מחלת עור) במצח (להלן פ"י מ"י) – כל אלה מצטרפים זה עם זה.
ברם, בסדרת מקורות אחרים נקבע שסוגי נגעים שונים אינם מצטרפים זה עם זה: "השחין והמכווה אין מצרפין זה עם זה" (להלן פ"ט מ"ב; תוס', שם פ"ד הי"א), וכן: "השחין והמכוה שניהם סימן אחד, ושניהם טומאה אחת, למה נחלקו? שאין מצטרפין זה עם זה. כחצי גריס מן השחין, וכחצי גריס מן המכוה, אין מצטרפין זה עם זה" (תוס', פ"ג הי"ג, עמ' 622). אבל בברייתא הסמוכה: "השחין והמכוה, והנתקין, והשחין והמכוה והקרחת והגבחת, והשחין והמכוה, מצטרפין זה עם זה" (פ"ג הי"ד, עמ' 622) – אם כן זו מחלוקת תנאים, והיא המחלוקת בין משנתנו לתוספתא שציטטנו.
המונח "מצטרפין" מצביע על שיעור מינימום של הנגע, ובכך נדון במשנה ה.
נחזור למשנתנו. לעיל שנינו גם את הסברו של רבי עקיבא, למה שנתה המשנה "ארבעה מראות" שמצטרפים זה עם זה, וברור שלדעת התוספתא שם ה"מראות" הם ארבעת הגוונים שבמשנה א. בירושלמי מובאת דרשה מפותחת קצת יותר המתבססת על לשון המשנה "מיצטרפין זה עם זה": "ומניין שמצטרפין זה עם זה? אמר רבי מנא, מנו אותן חכמים שנים, ומנו אותן ארבעה. מה שנים מצטרפין זה עם זה אף ארבעה מצטרפין זה עם זה", ובהמשך הסוגיה לימוד נוסף: "רבי לעזר בשם רבי אבין, אם בשאינו מינו מצטרף, לא כל שכן מין במינו?!" (שבועות פ"א ה"א, לב ע"ד). הלימוד מבוסס על מידע מוקדם שמין במינו (שני הגוונים של בהרת, או שני הגוונים של שאת) מצטרף; כמובן, אם אין אלו מצטרפין כל הלימוד נופל. אבל בירושלמי מצינו גם דעה שנייה שארבעת המראות שבמשנה א אינם מצטרפים זה עם זה. כך שנינו בהמשך הסוגיה שם: "אמר רבי יוסה בירבי בון, 'והיו' אין כתיב כאן אלא 'והיה', מלמד שאינן מצטרפין זה עם זה. תני חזקיה, 'לניגעי צרעת' אין כתיב אלא 'לנגע צרעת', מלמד שאין מצטרפין זה עם זה. אמר לו, ויאמרו 'מקרום ביצה ולמעלה טמא ומצטרפין' ואל יאמרו 'מראות נגעים שנים שהן ארבעה'. אמר לו, מלמד שאינן זה למעלה מזה. ויהא זה למעלה מזה? אם אומר את כן נמצאת אומר הכהא טמא, והכהא מן הכהה טמא, והתורה אמרה 'והנה כהה הנגע', הכהה טמא, אבל הכהה מן הכהה טהור? ותייא כיי דמר (ותהיה כמו שאמר) רבי חנינה, לב' מלכים וב' איפרכין. מלכו שלזה גדול ממלכו שלזה, ואיפרכו שלזה מאיפרכו שלזה, ואין איפרכו שלזה גדול ממלכו שלזה. שמואל אמר, לשני מלכים ושני שגריריהן. מלכו שלזה גדול ממלכו שלזה, ושגרירו שלזה משלזה, ואין שגרירו שלזה גדול ממלכו שלזה. רבי חנינה בשם רב אחא בר אחווא: מלך ורב חיליה, וארקבטא וריש גלותא. אמר רבי לעזר בירבי יוסי קומי רבי יוסי, מתניתא אמרה שאינן זה למעלה מזה, אם השאת שכהא מן הכהא שלה טהור, יש לה מראה שיני. בהרת שכהא מן הכהא שלה טמא, לא כל שכן שיהא לה מראה שיני?!" (שם).
שני נושאים בסוגיה. האחד, אם המראות מצטרפים, וחזקיה חולק על משנתנו. האמורא השני מקשה עליו מציטוט התוספתא (דברי רבי עקיבא לבנו, שהם כאמור דרשה למשנה). חזקיה חולק על דרשה זו ואינו חושש לחלוק על תנא חשוב כרבי עקיבא. בהמשך נקשרת המחלוקת הזו למחלוקת שנייה: האם ארבעת המראות הם ארבעה גוונים היררכיים (מדורגים), כמות שהסברנו, או שהם שתי מערכות, מעין מלך והיפרך (מושל מחוז) או מלך ושגריר? רבי אחא מביא דוגמה בבלית, מלך פרס ו"ריש לחיליה" (שר צבאו), והמערכת השנייה ארקפטא וריש גלותא. ראש החיל גדול מארקפטא, והרי כאן היררכיה של ארבעה מושלים זה מעל זה: ראש הגולה היהודי, ארקפטא, ריש חיליה והמלך, ואילו רבי חנינא ושמואל מדברים על שתי מערכות: מלך ושגריר (או היפרך) ומלך וסאל ושגרירו; המלך השני גדול משגרירו של המלך הגדול. המחלוקת היא אם אלו ארבעה גוונים, או שתי מערכות שסדרן במקרה זה שלג וקרום ביצה מזה, וסיד ההיכל וצמר לבן מזה. גם הבבלי (שבועות ו ע"ב) מביא אותה דוגמה של ריש גלותא ומציע למעשה את שתי ההצעות (שתי מערכות, או מערכת אחת ובה ארבע דרגות). אנו דנו בנושא בפירושנו למשנה א, וראינו שכל חלוקת הגוונים היא ספרותית בלבד. מחלוקת זו בפרשנות המשנה מבליטה את ההיבט הספרותי, ואכן כבר האמוראים אינם יודעים לחלק את הגוונים לקבוצות, ובעצם אין לה פירוש מעשי.
<b>לפטור ולהחליט ולהסגיר</b> – כאשר מישהו חושש לנגע ומגיע לכוהן, עומדות לפני הכוהן שלוש אפשרויות: (א) לקבוע שהאיש טהור, כלומר לפטור אותו לדרכו; (ב) להחליט את הנגע, כלומר לקבוע שהוא טמא בוודאות; (ג) להסגיר את המצורע כאשר תמונת המצב לא ברורה, כלומר להמתין שבוע ימים ולראות אם הנגע "פשה" או הצטמצם. המשנה עוסקת, אפוא, בנוהל הרגיל והיסודי של טיפול בנגעים, אך היא מגיעה אליו דרך נושא משני, דרך הדיון בצירוף המראות. אין כאן תוספת למקרא, אלא ניתוח וארגון של דברי המקרא בלבד.
בהמשך מפרטת המשנה את האפשרויות השונות. במקרה הראשון האיש מגיע לכוהן פעם ראשונה, הכוהן רואה את הנגע והוא פוטרו לביתו. אין לכך פסוק המורה לעשות כן, אבל זה מובן מאליו אם הנגע איננו נגע של ממש. בידי הכוהן להחליט את הנגע (ויקרא יג ג) או להסגיר את המצורע למשך שבוע (פסוק ד); לפני הכוהן שלוש אפשרויות החלטה: 1. <b>להסגיר את העומד בסוף שבוע ראשון</b> – שנית, לשבוע נוסף (פסוק ה); הכוהן רשאי 2.<b> לפטור את העומד בסוף שבוע שני</b> – לביתו, אם אין זה נגע (פסוק ו); הכוהן רשאי 3. <b>להחליט את שנולד לו מחייה או שיער לבן כתחלה</b> – כבר בפעם הראשונה שהוא רואה את הנגע (פסוק ג), וגם<b> בסוף שבוע ראשון –</b> (פסוק ה), אפשרות זו כבר נמנתה לעיל, וגם <b>בסוף שבוע שני</b> – הכוהן יכול להחליט את המוסגר בסוף השבוע השני, אבל אין הוא רשאי להסגירו בשלישית (פסוק ו); וגם<b> לאחר הפטור.</b> הכוהן רשאי <b>להחליט את שנולד</b> [<b>לו</b> ] – נוסף בשוליים,<b> פיסיון</b> – בדפוס "פשיון". הפסוקים מדברים על מצב ש"פשתה המספחת בעור" (ז-ח). <b>בסוף שבוע ראשון</b> – או<b> בסוף שבוע שני</b> – או<b> לאחר הפטור</b> – התורה מדברת על אדם שהגיע בעבר אל הכוהן והוא טיהרו, ו"אחרי הֵרָאֹתו אל הכהן לטהרתו" "הוא נראה שנית אל הכהן" (פסוק ז). המשנה מפרשת שהוא בא בסוף השבוע הראשון או בסוף השבוע השני (לאחר הסגר ראשון), אבל למעשה אפשר שמדובר בכל מקרה של ביקור לבדיקה חוזרת אצל הכוהן; שהרי ללא הביקור הראשון אי אפשר לדעת אם "פשה הנגע", כלומר שהנגע גדל<sup class="footnote-marker">11</sup><i class="footnote">כן לומד זאת הספרא מהפסוק "אחרי הראותו", תזריע פרשת נגעים, פרק ב הי"ג, סב ע"ב.</i>. כן רשאי הכוהן <b>להחליט את ההופך כולו לבן מתוך הפטור</b> – להחליט את מי שבראייה ראשונה התברר שכולו לבן (פסוקים יב-יג, טו), או<b> לפטור את ההופך כולו לבן מתוך החלט או מתוך הסגר</b> – לפתור את מי שבבדיקה חוזרת התברר ש"כֻּלו הפך לבן טהור הוא" (פסוקים יג, טז-יז). מצב כזה אפשרי לאחר הסגר או לאחר שהאיש כבר היה טמא זמן קצר או ארוך.<b>אלו מראות נגעים שכל נגעים תלויין בהן</b> – אלו הכללים הבסיסיים של נגעים.
המשנה איננה מדרש הלכה מסודר. אמנם היא עוקבת אחר סדר הפסוקים, אבל המעקב אינו מדויק וההלכות מסודרות לפי תוכנן, ובסדר כיאסטי. המשנה מוסרת את הכלל בסדר זה: לפטור, להחליט ולהסגיר, אך בפירוט היא העדיפה סדר כיאסטי: להסגיר, להפסיק להסגיר, להחליט ולפטור. לעתים קרובות קובעת המשנה כלל ובהסברים היא מפרטת לפי הסדר, או בסדר הפוך (כיאסטי), כאן היא בחרה בדרך השנייה, הווה אומר שהמשנה מפרטת קודם את המקרה האחרון שבמשנה הראשונה<sup class="footnote-marker">12</sup><i class="footnote">ראו למשל משנה, יומא פ"ח מ"א, ובהמשכה פירוט לפי הסדר (ראשון ראשון) פ"ב מ"ה-מ"ז; סוכה פ"ד מ"א-פ"ה מ"א ועוד.</i>, ומסיימת במקרה שנזכר ראשון. כזה הוא הסדר במשנה מגילה פרק א, וכזה הוא הסדר בפרקנו.
סוגיית הבבלי בנדרים (ב ע"א) ובנזיר (ב ע"א) מעוררת שאלה זו של סדר כיאסטי<sup class="footnote-marker">13</sup><i class="footnote">הסוגיה כמות שהיא לפנינו מאוחרת. היא כוללת בתוכה פירוש של המשנה בסגנון "חסורי מחסרא", וסוגיות מעין אלו הן, בדרך כלל, סבוראיות. ברם הקביעה שהמשך משנת נדרים נוקט סדר כיאסטי אינה רק תוצאה של הפרשנות "חסורי מחסרא"; גם לפי פשט המשנה אפשר לקבוע שהמשך המשנה ערוך בסדר כיאסטי. תחילת המשנה מדברת על כינויי נדרים, חרמים ושבועות. ההמשך במשנה א פותח בשבועות, וממשיך בכינויי נדרים וחרמים (מ"ב). לפיכך ייתכן שבמקורה לא הייתה שאלת הסדר תלויה בפירוש ה"חסורי מחסרא", ורק העורך הציב את הסוגיה אחרי פירוש זה. יתר על כן, המשך המשניות אינו בסדר כיאסטי מושלם, וייתכן שגם בכך עסקה הסוגיה המקורית שם. ראו בזק, סודות העריכה.</i>. היא מפרשת את המשנה ראשונה במסכת נדרים כפתיחה הנידונה בהמשך הפרק באופן כיאסטי, ומנסה להבין מדוע נבחר סדר זה. במהלך הסוגיה מובאות דוגמאות לשני הסדרים, לסדר הרגיל ולסדר הכיאסטי, ונעשה ניסיון לקבוע מעין כלל שלפיו הסדר משקף את הדוגמאות הרווחות יותר. בהמשך נדחה הסבר זה, והגמרא מסכימה שאין כללים בדבר – מכל מקום הבבלי פירש שהסדר בנדרים הוא כיאסטי. לפי פירושנו במשנה א בנדרים הסדר הוא הסדר הרגיל.
לגבי הפסיון התוספתא מרחיבה מעט: "שאי אפשר לפסיון שיטמא בתחלה, אבל אפשר לפסיון שיטמא בן יומו. כיצד צד? בהרת ובה סימני טומאה, החליטו והלכו להן סימני טומאה, ובא לו אצל הכהן ופטרו. ואחר כך נולדו לו פסיון זה הוא פסיון שהוא מטמא בן יומו" (פ"א ה"ג, עמ' 618). בפעם הראשונה שאדם בא אל הכוהן אי אפשר לברר אם הנגע פשה, שכן אין למה להשוותו ולוודא שהנגע התרחב. ה"פסיון" מתברר רק בביקור השני; אבל בהחלט ייתכן שהביקור הראשון יהיה ביקור של פטור.
המונח "פסיון" הוא תוצר של חז"ל, הוא פיתוח של לשון המקרא ללשון המשפטית של חכמים. צורות כאלו מצויות בעברית המקראית (עליון, שריון) והרבה בלשון חכמים.
משנתנו היא "משנת תוספתא": המשך המשנה מפרש את הכלל שהיה בתחילה, כמקובל בתוספתא.

Mishnah 4

<b>בדפוס נפתחת המשנה במשפט "רבי חנינה סגן הכהנים אומר מראות נגעים ששה עשר". המשפט איננו בעדי הנוסח הקדומים, והרמב"ם לא הכירו, אבל הר"ש הכירו במשנה. המשפט הועתק מהתוספתא או מהספרא (ראו להלן). המשפט הוא המשך ישיר של משנה א, שכן הוא חולק עליה, אבל סדר המשנה ברור: היא פתחה בכלל מדור יבנה "ארבעה מראות", המשיכה בהסבר המראות, והוסיפה את המראה הפתוך שהוא למעשה מראה חמישי. אחר כך הוסבר המינוח שארבעה מראות "<b>מצטרפין</b> זה לזה", לפי הסברו של רבי עקיבא זו משמעות המינוח; לאחר מכן מונה המשנה את החולקים על המספר ארבעה מראות. נראה שהמראה הפתוך הוא אחת הסיבות למספרים השונים, ולכן לא היה אפשר לעסוק בנושא לפני משנה ב.<b> רבי דוסה בן הרכינס אומר מראות נגעים שלשה וששה</b> – בכל יתר עדי הנוסח ובדפוס: שלושים ושישה<b>. עקביה בן מהללאל אומר שבעים ושנים –</b> כפולה של המספר הקודם. הראשונים מנסים לפרש מהם המראות הללו, ומציעים שהם צירופים של שניים מהמראות שנזכרו לעיל. בכך יש הסבר מצוין לשאלה מדוע נשנית משנתנו אחרי משנה ג. שערי פירושים לא ננעלו, ולכל כמות של מראות ניתן למצוא צירופים. אם שניים מארבעת המראות מופיעים יחד נוצרים שישה צירופים אפשריים. עוד מספר כזה של צירופים בא עם מראה פתוך, והגענו לשנים עשר צירופים. אם אפשרי גם מצב של שלושה צירופים, מתקבלות 10 אפשרויות, ועוד 10 עם המראה הפתוך. אפשר גם שהמדובר בארבעת המראות שהתוספתא מונה (שחין, מכווה, קרחת וגבחת), או ארבעה סוגי נגעים שמונה המשנה הבאה (שחין, מחיית השחין, מכווה ומחיית המכווה), וחשבונות נוספים דומים<sup class="footnote-marker">14</sup><i class="footnote">ראו הר"ש למשנתנו, קהתי ועוד.</i>. כפי שנראה להלן המשנה מונה סדרה של תשע בדיקות או יותר שהכוהן צריך לבדוק, וייתכן ששלושים ושישה הם למשל ארבעה מראות כפול תשע בדיקות. לפי שיטתנו אין במשנה כל רמז לשאלת הצירופים, זו נדונה רק במשנה הקודמת. 12, 16, 36, 72 הם מספרי הגוונים של הלבן שכל חכם ידע למנות, ואכן בטבע אין סוף גווני לבן. אין צורך לפרש שיש במשנה מחלוקת בין החכמים, אלא שכל חכם סידר את גווני הלבן, או את הצירופים האחרים, כרצונו<sup class="footnote-marker">15</sup><i class="footnote">למצב דומה שבו המשנה מנוסחת כמחלוקת אבל כל אחד מהתנאים שנה במקומו והעדיף ניסוח משלו, ראו גם להלן פ"ח מ"ט, ודיוננו בפרה פ"ב מ"ה.</i>.</b>
<b>רבי חנניה –</b> בעדי נוסח אחדים (<b>מ</b> , בדפוסים ועוד): "<b>חנינא</b> "; זהו חילוף רגיל, וכבר עמד עליו בעל ייחוסי תנאים בערכו. <b>סגן הכהנים אומר אין רואים את הנגעים כתחלה לאחר השבת</b> – ביום ראשון בשבוע, משום <b>שהשבוע שלו חל להיות בשבת</b> – הביקור השני יהיה בשבת, ואין רואים נגעים בשבת,<b> ולא בשיני</b> – ולא ביום שני בשבוע, <b>שהשבוע שני שלו חל להיות בשבת</b> – מפני שהביקור השלישי אצל הכוהן בסוף השבוע השני יתקיים בשבת. הרעיון שלמעשה בשלושה ימים מתוך שבעה אין הכוהן מקבל פונים נראה תאורטי ולא מעשי; וכי מי שפתאום נגלה לו נגע יחכה ליום הקבלה? ייתכן, אפוא, שרעיון זה נובע מחשיבה הלכתית שיטתית (תאורטית, ומנותקת מהמציאות), ולא מתוך תנאי המעשה. במבוא הרחבנו בפן זה של ההלכה התנאית שבמשנת נגעים.<b> ולא בשלישי לבתים</b> – אין רואים נגעי בתים ביום שלישי,<b> שהשבוע השלישי שלו חל להיות בשבת</b> – בנגעי בתים יש אפשרות לשלושה הסגרים (להלן סוף פרק ג).<b> רבי עקיבה אומר לעולם רואין את הנגעים</b> – בו ביום שהמצורע חש בנגע או ביום השביעי להסגר, <b>חל להיות בתוך השבת</b> – אם צריך להתקיים הביקור בשבת [<b>ו</b> ]<b>מעבירין לאחר השבת</b> – דוחים את הביקור ביום,<b> ויש בדבר להקל ולהחמיר</b> – הדחייה יש בה קולה ויש בה חומרה. אם מדובר באדם טהור ביום השבת, וצמח לו נגע ביום ראשון – דחיית הביקור תגרום לטומאתו, ואם בשבת היו למצורע סימני נגע וביום ראשון נעלמו הסימנים – דחיית הביקור תגרום לטהרתו. כך מוסברים הדברים במשנה הבאה, אך אפשר שאין מדובר בשינוי ההחלטה אלא בדחייתה. אדם טהור שהביקור יטמאו – מעוניין בדחייה, ואדם טמא או מוסגר שהביקור יטהרו – יסבול מהדחייה. במשמעות זו קובעת המשנה שבעל יכול להפר את נדרי אשתו בו ביום, ויש בדבר להקל ולהחמיר. כלומר, אם היא נדרה בלילה יש לו 24 שעות להפרה, אבל אם היא נדרה לפנות ערב לא נותר לו אלא זמן קצר להפרה (נדרים פ"י מ"ה). להלן נראה משמעות אחרת למילים אלו.
ההלכה בדבר דחיית הביקור ביומיים עד שלושה ימים יש בה יצירה של מציאות וירטואלית. האדם טמא ויש בו כל סימני הנגע, אבל מסיבה בירוקרטית טרם נקבעה טומאתו, וכן להפך.
נציין שההלכה שאין רואים נגעים בשבת שנויה רק כאן, אך היא משתלבת בהלכות אחרות שאין דנים בשבת.

Mishnah 5

<b>כיצד להקל</b> – לפנינו "משנת תוספתא" המסבירה את הכללים של רבי עקיבא<sup class="footnote-marker">16</sup><i class="footnote">ראו למשל משנה, יומא פ"ח מ"א; פ"ב מ"ה-מ"ז; סוכה פ"ד מ"א - פ"ה מ"א, ועוד.</i>. ועוד, בעיקרה היא משנה עקרונית המעלה את כל הסעיפים שהכוהן צריך לבדוק, ומן הסתם היא נשנתה לגופה, ורק בשלב העריכה היא הוצגה כפרשנות לכלל שבמשנה הקודמת. המשנה מפרשת ש"להקל" משמעו שראיית הכוהן את הנגע אתמול הייתה מטמאת את האיש, וראיית הכוהן שנדחתה להיום מטהרת אותו; והיפוכו הוא משמעו של "להחמיר". כאמור, אפשר לפרש את המשנה הקודמת גם בדרך אחרת, אבל פירוש זה מאפשר למשנה למנות את כל סימני הטומאה והטהרה.<b> היה בו שיער לבן</b> – והכוהן היה צריך לטמאו,<b> והלך לו שיער לבן</b> – ולכן הכוהן צריך לטהרו;<b> היו –</b> שערות<b> לבנות</b> – והכוהן היה צריך לטמאו,<b> והשחירו</b> – ולכן הכוהן צריך לטהרו;<b>אחת שחורה ואחת לבנה –</b> בכתב יד פרמא ובדפוס "אחת לבנה ואחת שחורה" – והכוהן היה צריך לטמאו בשל השערה הלבנה,<b> והשחירו שתיהן</b> – ולכן הכוהן היה מטהר אותו;<b>ארוכות</b> – והכוהן היה צריך לטמאו,<b> והקצירו</b> – ולכן הכוהן צריך לטהרו;<b>אחת ארוכה ואחת קצרה</b> – והכוהן היה צריך לטמאו,<b> והקצירו שתיהן</b> – ולכן הכוהן צריך לטהרו;<b> ניסמך השחין לשתיהן או לאחת מהן –</b> בשבת, היה הכוהן מטהרו,<b> הקיף השחין את שתיהן או את אחת מהן</b> – ביום ראשון, היה הכוהן מטמאו. בפיסקא זו הסדר הוא שהטהרה קודמת לטומאה,<b>או חלקן</b> – או שפרח השחין באמצע הבהרת וחילק אותה לשתיים, הכוהן היה צריך לטמאו;<b> השחין ומחיית השחין והמכווה ומחיית המכווה והבוהק</b> – ארבעת הראשונים הם סימני טומאה. אם אלה עלו ביום ראשון, היה הכוהן צריך לטמאו – אבל בוהק הוא אחד מסימני הטהרה (ויקרא יג לט). השחין והמכווה נזכרים במפורש בתורה כאחד הנגעים (ויקרא יג יח-כג; כד-כח). שחין הוא מחלת עור ידועה הגורמת לפריחה ולאבעבועות (להלן פ"ט מ"א). המכווה היא דלקת שנגרמה מכווייה: "איזו היא המכווה? ניכווה בגחלת או ברמץ וכל שהוא מחמת האש, זו היא המכווה" (להלן פ"ט מ"א, ושם נדון בה במפורט). מִחיָה היא הבשר העולה ומתהווה על הנגע. התורה מבחינה בין מחיית השחין ומחיית המכווה, כלומר, במצב הביניים לפני היעלמות הנגע. המחיה נזכרת רבות במסכת נגעים ומשמעה דלקת או אדמומית המופיעות אחרי ריפויה הראשוני של הכווייה. נראה שבוהק הוא עור מבריק המציין שהדלקת נתרפאה. כאשר הכוהן רואה בוהק, הוא מטהר את האדם. פירוש ופיסוק המשנה הוא אם הקיף השחין את שתי השערות, או שחלק אותם. וכן אם חילק ארותן השחין, ומכיית השחין וכו'.
<b>היתה בו מחייה</b> – הכוהן היה צריך לטמאו,<b> והלכה לה המחייה –</b> הכוהן מטהרו,<b> היתה מרובעת</b> – המחיה, הכוהן מטמאו, <b>ונעשת עגולה או ארוכה</b> – הכוהן אינו מטמאו, משום שהמחיה השתנתה. <b>מבוצרת –</b> טמא, <b>ונעשת מן הצד</b> – טהור. מבוצרת משמע שהמחיה נתונה בתוך הנגע, כלומר הבשר החי מוקף בנגע. כן שנינו בתוספתא: "או שהיתה בו בהרת מלמעלה למטה כמין פסיקא של בשר חי חוגרתו באמצע – טהור, שנאמר 'ומחית בשר חי בשאת' עד שתהא מחייה מבוצרת בתוך השאת" (פ"ב הי"ג, עמ' 620)<sup class="footnote-marker">17</sup><i class="footnote">ראו עוד תוס', בכורות פ"ד ה"א, עמ' 538.</i>.
<b>מכונסת</b> – אם הייתה המחיה מכונסת, הכוהן מטמאו,<b> ונתפזרה –</b> הכוהן מטהרו,<b> ובא השחין וניכנס לתוכה</b> [<b>ה</b> ]<b>קיפה חלקה או מיעטה השחין ומחיית השחין והמכווה ומחיית המכווה והבוהק</b> – אם אחד מחמשת הסימנים הללו – השחין ומחיית השחין והמכווה ומחיית המכווה והבוהק – נכנס לתוך המחיה, או הקיף או חילק או מיעט אותה, כלומר פגע בשיעור המחיה, הכוהן היה צריך לטהרו.<b> היה בו פיסיון</b> – אם הנגע פשה היה הכוהן צריך לטמאו,<b> והלך לו פיסיון או שהלכה לה האום</b> – או שיש פסיון אבל "האום" שלו – כנראה מרכז הבהרת עצמה – נעלמה ביום הביקור, הכוהן מטהרו, שכן הליכתה היא מסימני הטהרה. ואכן הירושלמי מבחין: "תמן בשהלכה לה האום, ברם הכא בשהלכו להם הסימנין, והאום קיימת" (מועד קטן פ"א ה"ה, פ ע"ג). אם כן היעלמות הבהרת היא סימן פטור, אבל אם הסימנים לבדם נעלמו והבהרת קיימת, חשש הטומאה בעינו עומד.
<b>או שניתמעטה</b> – האום ביום שהביקור נדחה אליו,<b>אם אין בזה ובזה כגריס</b> – ואין באום ובפסיון כשיעור גריס, היינו שהנגע התמעט עד שאיבד מגודלו המינימלי, הכוהן מטהרו. בגודל המינימלי נדון להלן פ"ד מ"ה, ובאום נדון בהרחבה להלן פ"ד מ"ט ומ"י.
<b>השחין ומחית השחין המכווה ומחיית המכוה והבוהק –</b> חמישה אלו:<b> חולקין בין האום לפיסיון</b> –יוצרים מחיצה בין האום (הבהרת עצמה) לפסיון, והכוהן מטהר את המצורע.<b> הרי אלו להקל</b> – כל אלה הם מקרים שבהם היו במצורע ביום הביקור המתוכנן סימני טומאה, וביום הביקור הנדחה נעלמו סימני הטומאה, או שצצו סימני טהרה.
כאמור המשנה מונה את הסעיפים שאותם צריך הכוהן לבחון. יחד עם המשניות הקודמות בידינו רשימה ארוכה למדי:
1. סוג הנגע – בהרת, שאת, שחין, מכווה, מחיית השחין, מחיית המכווה (בהמשך נשמע גם על קרחת וגבחת).
2. הצבע – גוון הלבן.
3. פתוך – נקודת אודם, שינויים בגובה העור בנגע.
4. פסיון – התפתחות הנגע מטמאת, התמעטותו גורמת לטהר את הנגוע.
5. שער לבן מטמא, שער שחור מטהר.
6. שער ארוך מטמא, קצר מטהר. צמיחת השער היא כמעין פסיון.
7. בוהק הוא סימן טהרה.
8. נגע מרובע – סימן טומאה, נגע ארוך או עגול סימן טהרה.
9. נגע סגור טמא, נגע מפוזר או כמעין עיגול פתוח טהור.
10. גודל מינימלי של הנגע – כגריס.
11. נוכחות של אום היא מסימני הטומאה, ולפי פירושנו זו עיקר הבהרת עצמה (להלן פ"ד מ"ט).
מובן שאפשר לסדר רשימה שתכלול רק תשעה סעיפים, או מספר קרוב. יצוין שרק שלושה סעיפים (10-8) הם תורה שבעל פה – היתר פרשנות מקראית. ברם, העיקר חסר במשנה: מה קורה כאשר יש בנגע סימני טהרה וטומאה כאחד? כאשר הנגע פשה, אבל נעשה ארוך? כאשר צמח שער שחור, אבל הפתוך נעשה חזק ונפוח יותר? היעדר דיונים מסוג זה רגיל במשנת נגעים, והוא בניגוד לדרכה של תורת חז"ל בכללותה.
אנו נחזור למשנה להלן (פ"ח מ"ז), ושם נציע מבט אחר על שתי המשניות שלנו (מ"ה-מ"ו).

Mishnah 6

<b>כיצד להחמיר לא היה בו שער לבן ונולד לו שיער לבן היו שחורות והלבינו אחת שחורה ואחת לבנה והלבינו שתיהן קצרות והאריכו אחת קצרה ואחת ארוכה והאריכו שתיהן נסמך השחין לשתיהן או לאחת מהן הקיף השחין לשתיהן או את אחת מהן או חלקן השחין ומחית השחין והמכווה ומחית המכווה והבוהק</b> – כל אלו אם חילקו את הנגע,<b> והלכו להם לא היתה בו מחיה ונולדה לו מחיה היתה עגולה או ארוכה ונעשית מרובעת</b> [<b>מפוזרת</b> ] – נוסף בשוליים, ושמא מקומה של "מפוזרת" לאחר "מבוצרת", כמו בדפוסים? <b>מן הצד ונעשת מבוצרת</b> – בחלק מכתבי היד הטובים ובדפוסים נוסף: "מפוזרת",<b> וניתכנסה ובא השחין ונכנס לתוכה הקיפה או חלקה או מיעטה השחין ומחיית השחין והמכוה ומחית המכוה והבוהק והלכו להן לא היה</b> [<b>בו</b> ] – נוסף בצד,<b> פיסיון ונולד בו פיסיון השחין ומחית השחין</b> [<b>ו</b> ]<b>המכווה ומחית המכוה והבוהק חולקין בין האום לפיסיון והלכו להן הרי אלו להחמיר</b> – כל סימני הטהרה והטומאה הוסברו במשנה הקודמת, ברם משנתנו חוזרת כאן על דברי קודמתה כדי להדגים את מצב הנגע בשבת, ולוּ התקיים הביקור בשבת הוא היה מוביל לטהרה, אך דחיית הביקור לאחר השבת גרם להחמרה. ואכן, שתי המשניות משדרות שמועד הביקור יש בו שרירות מסוימת: ביום אחד האדם טמא ולמחרתו הוא טהור, והכול מותנה במועד המקרי למדי של הביקור.
גם הרשימה במשנה הקודמת הייתה ארכנית וחוזרת על עצמה. כך, למשל, רשימת הנגעים (שחין, מחיית השחין, מכווה וכו') חוזרת על עצמה. במשנתנו החזרה כפולה ומכופלת. הסגנון הארכני והחזרות אופייניים למשנת נגעים. הם מופיעים במשנה זו הרבה יותר מבמסכתות אחרות. כל אלו סימניה של עריכה שונה וייחודית למסכת.
הרשימה במשנה ו מועברת ממשנה ה. שם מדובר בשערות לבנות, שהן סימן טומאה, ולמחרת אירע להן משהו הפוגם בסימן הטומאה, ולכן המצורע טהור; ואילו במשנתנו מדובר בשתי שערות שחורות המשמשות סימן טהרה, ולמחרת אירע להן משהו שפגם בהן, ולכן המצורע טמא. ברם אגב הרצף הועברה גם ההלכה של "חלקן השחין, ומחית השחין, והמכווה, ומחית המכווה" – אמנם המחיה או השחין פוגעים ברצף השערות הלבנות או השחורות ומבטלים את היותן סימן טהרה או טומאה, אבל המחיה והשחין עצמם הם סימן טומאה כשלעצמם, ואין כאן מקרה של החמרה אלא של הקלה, שאם הנגע מחלק ביום הדחייה של הביקור הראשון, הוא טהור. על כן נראה שהרשימה הועברה במלואה מהמשנה הקודמת, ללא אבחנה בפרטים. על תופעה דומה נעמוד להלן (פ"ח מ"ז).
מטבע הלשון "להקל ולהחמיר" מופיע בהלכה אחרת הקרובה למשנתנו, בנוגע לחול המועד: "רבי מאיר אומר רואין את הנגעים בתחלה<sup class="footnote-marker">18</sup><i class="footnote">ואמנם מצויות נוסחאות שאינן גורסות "כתחילה" (א, גט, ל, ד"ו ועוד), וכן לא גרסוה רוב הראשונים.</i> להקל, אבל לא להחמיר. וחכמים אומרים לא להקל ולא להחמיר" (משנה, מועד קטן פ"א מ"ה), ובתוספתא: "רואין את הנגעים להקל, אבל לא להחמיר, דברי רבי מאיר, רבי יוסה אומר אין נזקק לו להקל ואין נזקק לו להחמיר. אמר רבי, נראין דברי רבי מאיר במוסגר ודברי רבי יוסה במוחלט" (שם פ"א ה"ח; בבלי, שם ז ע"ב)<sup class="footnote-marker">19</sup><i class="footnote">בבבלי מוסיף רבא: "בטהור כולי עלמא לא פליגי דלא חזו ליה" (ז ע"א), כלומר, אם נתגלו סימני נגע ברגל הכול מודים שאין הכוהן רואהו, ואין היגיון לראותו בתחילה כדי להקל. מכל מקום, ברור שהבבלי לא גרס "טהור" במשנה. בירו', מועד קטן פ"א ה"ה, פ ע"ג, מתנהל דיון בברייתא, ושם מוסיף רבי עקיבא את ערב הרגל.</i>. במשנה ובתוספתא שלוש דעות: רבי מאיר רוצה להקל, ומתיר לכוהן לראות נגעים בחול המועד אם התוצאה תקל על הנגוע. הווה אומר, עוד בטרם הראייה הכוהן יודע, או אחרים יודעים, מה תהיה ההחלטה. ברור שאף אחד אינו יודע מה יצמיח יום ומה תהיה ההחלטה מחר או אחרי הרגל, אבל יודעים מה יחליט הכוהן היום; ולכן אם יש סיכוי ממשי להקל על הנגוע רואים נגעים בחול המועד. חכמים הם רבי יוסי שבתוספתא, ולדעתם אין רואים נגעים כלל. ההבדל בין המשנה והתוספתא הוא שבמשנה רבי מאיר מדבר על ראייה כתחילה (כך לפי חלק מהנוסחאות), כלומר ראייה ראשונה, ואילו התוספתא מדברת על ראייה בכלל, כלומר גם על ראייה שנייה או שלישית. על בסיס הדקדוק בניסוח התוספתא מציע רבי, כדרכו, הצעת פשרה. נראים דברי רבי מאיר במוסגר (או בתחילה) שאכן שתי האופציות פתוחות לפני הכוהן וניתן להחליט אותו (לטמאו), או לטהרו, או להסגירו; ונראים דברי רבי יוסי במוחלט. לרבי יוסי ייתכנו רק שני מצבים, או שמצבו של הנגוע ישופר או שלא ישופר, אך אין כאן פוטנציאל של החמרה כלל. רבי מקבל אפוא עקרונית את שיטת רבי מאיר שיש לראות נגעים בחול המועד רק במגמת הקלה, אבל אין הוא מחייב שטיב ההחלטה יהא ידוע מראש.
ההלכה שאין רואים נגעים בחול המועד היא פיתוח של ההלכה שבמשנתנו, ואנו נדון בה שנית להלן (פ"ג מ"ב). כאן נציין שהמינוח "להקל ולהחמיר" במשנתנו משמעו נכונות לקבל את השינויים העתידיים בעקבות הדחייה ולהכיר בהם כנתונים רפואיים-הלכתיים תקפים, ואילו במועד קטן משמעו להקל בדינו ביום הראייה או להחמיר בדינו ביום הראייה. לפנינו אותו מינוח במשמעויות שונות במקצת, ובמבוא למסכת עמדנו על כך.
מכל מקום, למשנה ברור שרק עובדות שהתגלו לעיני הכוהן ביום הבדיקה הן רלוונטיות לנגע, כל שאר המידע איננו חשוב. אם הבהרת פשתה או נעלמה וחזרה, אין לכוהן אלא מה שעיניו רואות. הלכה זו חוזרת גם במשניות אחרות (פ"ג מ"א). אבל בספרא שנינו: " 'ואם פשה תפשה בעור' מה תלמוד לומר? לפי שנאמר 'וראהו הכהן ביום השביעי, ואם פשה תפשה בעור', שיכול אין לי אלא פיסיון מטמא אלא בשביעי בלבד? שמיני תשיעי עשירי מניין? תלמוד לומר 'תפשה', 'ואם פשה תפשה' " (תזריע פרשה ד ה"ו, סד ע"ד). אם כן ההלכה שבמשנה מובאת בספרא כ"הוה אמינא" והיא נדחית, וכל פסיון נאמן גם אם לא נצפה בימי הביקורת הרשמיים. זה אחד מהמקרים הבודדים שבהם הספרא חולק על המשנה. כן חולקת המשנה להלן (פ"ח מ"י) על משנתנו. במשנה שם דוגמאות אחרות להפסד ורווח הנובעים מהקדמת הבדיקה, וכפי שהראינו (לעיל בסמוך) משנתנו ומשנה ה נובעות ממקור עריכה שונה מאשר המשנה בפרק ח.

Chapter 2



Mishnah 1

<b>בהרת עזה נראית בגרמני כיהה</b> – הבהרת העזה, שעליה דובר במשנה הראשונה בפרק, כאשר היא מתגלה על עורו של הגרמני הבלונדיני, היא נראית כהה. מומחים לתורת הצבע הצביעו על כך שהצבע שאנו רואים אינו מוחלט ואינו קבוע, הוא תלוי בתאורה ובצבעים הסמוכים, וכמובן גם הרקע משפיע על הצבע והגוון הנראים לעינינו. בהרת עזה רגילה, שעל אדם "רגיל" נראית בהירה, נראית כהה על רקע עורו של הגרמני. את הגרמנים הכירו חכמים בעיקר כחיילים בשירות הצבאי הרומי. תדמיתם הייתה כשל בלונדינים בהירים ביותר. ההלכה חוזרת בספרא: "מיכן אמרו בהרת עזה נראית כגרימני, כהה, והכהה ככושי עזה. רבי ישמעאל אומר, בית ישראל הריני כפרתן הרי הן כאשכרוע לא שחורים ולא לבנים אלא בינוניים" (ספרא תזריע [נגעים], פרק א ה"ה, ס ע"א).
במקורותינו ידוע שעבדו (שומרו) של רבי יהודה נשיאה היה גרמני; הוא אינו נקרא בשמו אלא "גרמני"<sup class="footnote-marker">1</sup><i class="footnote">ירו', יומא פ"ח ה"ה, מה ע"ב; עבודה זרה פ"ב ה"ט, מב ע"א, ועוד.</i>, ומכאן ראיה שהופעתו הייתה יוצאת דופן, שהרי הוא נקרא בשם גנרי ולא בשמו הפרטי. החיילים הגרמניים נזכרים כמוכרי עבדים: " 'ויקנהו פוטיפר איש מצרי' גבר ערום. ומה הוות ערימותיה? אמר בכל מקום גרמני מוכר כושי, וכאן כושי מוכר גרמני" (בראשית רבה, פו ג, עמ' 1055). איש מצרי הוא כושי, ורגיל שהלבן מוכר את הכושי, שכן החיילים הרומיים השתלטו על שטחי הכושים, והם מכרו את הכושים לעבדים.
<b>והכיהה בכושי עזה</b> – בהרת של אדם רגיל היא כהה (והיא מסממני הטהרה), אך על עורו של כושי היא נראית בהירה ("עזה"). כהה הוא ניגוד של בהיר או של מבריק, "עז". אלבק מפרש ש"עזה" היא הבהירה ביותר מארבעת המראות, אך אפשר לפרש שמובן השם הוא בהירה בתחום ארבעת המראות. הקביעה ההלכתית במשנה איננה ברורה: האם יש כאן קבלת הדין, שבכושי כל בהירות קלילה תיחשב כבהרת כבדה, או שמא זו אזהרה לבודק להתחשב בהבדלי הגוונים ברקע של הבהרת, מעין דבריו של רבי עקיבא בהמשך? לשון אחר, האם רבי עקיבא חולק על הרישא, או מסביר את הטכניקה של הדיון בגווני הבהיר?
את הכושים הכירו חכמים כחיילים רומיים, אך גם כתושבים או כבני השבטים הערביים<sup class="footnote-marker">2</sup><i class="footnote">תנחומא בובר, נשא יג, טז ע"א; במדבר רבה, ט, לד ועוד.</i> שהיגרו לארץ, ובעיקר כעבדים כפי שנראה להלן. לפי כמות העדויות שבידינו המפגש עם הכושי היה תדיר בהרבה מאשר המפגש עם הגרמני הבלונדיני. כבר במקרא נזכרים כמה אישים כושיים, ובספרות חז"ל נזכרת מיכל בת כושי, אישה צדקת שהחמירה על עצמה והתעטרה בתפילין<sup class="footnote-marker">3</sup><i class="footnote">מכילתא דרבי ישמעאל בא, מס' דפסחא פי"ז, עמ' 68; ירו', ברכות פ"ב ה"ג, ד ע"ג; בבלי, עירובין צו ע"א.</i>, ברם ספק אם זו דמות רֵאלית או דמות ספרותית. חוץ ממנה אין מפגש עם כושי רֵאלי, אדם שיש לו שם ודמות פרטיים.
הכושי נחשב כבעל מום, והמשנה מונה אותו ברשימת בעלי המומים הפסולים לעבודה במקדש. משנה זו ומקבילותיה משקפות את אידֵאל היופי של חכמים, ולכן הבאנו את הרשימה בשלמותה: "הכושי, והגיחור, והלבקן, והקפח, והננס, והחרש, והשוטה, והשכור, ובעלי נגעים טהורין, פסולין באדם וכשרין בבהמה" (משנה, בכורות פ"ז מ"ו; ספרא אמור, פרק ג ה"ב, צה ע"ג). בתוספתא שנינו לעניין אחר: "הרואה את הכושי, ואת הבוריק, ואת הגיחור, ואת הלוקין, ואת הכיפיח, ואת הננס (ואת החרש, ואת השוטה, ואת השכור), אומר ברוך משנה הבריות. את הקיטע, ואת החיגר, ואת הסומא, ואת מוכי שחין, אומר ברוך דיין האמת" (ברכות פ"ו ה"ג). הרשימה בתוספתא דומה, והיא מוסיפה רק את הבוריק; אבל יש הבדל בין שני המקורות: במשנת בכורות הכושי והגיחור הם בבחינת מומים, ואילו התוספתא רואה בהם שוני, אך לאו דווקא פגם.
הירושלמי מצטט את ההלכה שבתוספתא כדרשה לפסוק "זֹבח לאלהים יָחֳרָם" (שמות כב יט), אם כן הוא, יש "רק" לברך עליהם "משנה בריות", משום שהקב"ה שינה אותם לרעה (ירו', ברכות פ"ט ה"א, יג ע"ב). כן קובע המדרש: "וידבר ה' אל משה לאמר פינחס בן אלעזר וגו' (במדבר כה י-יא). ילמדנו רבינו, הרואה בני אדם משונים, כיצד מברך? [כך] שנו רבותינו, הרואה הכושי, ואת הגיחור, ואת הלווקן, ואת הקיפח, ואת הבוהקנים, ואת הננס, ואת הדרקונוס, אומר ברוך משנה את הבריות, הרואה [את הקטוע], את הסומא, ואת מוכה שחין, אומר ברוך משנה את הבריות דיין האמת, אימתי בזמן שהיו שלימין ונשתנו, אבל..." (תנחומא בובר, פנחס א, עמ' 150).
הבבלי מסביר את הגוונים השונים: "כושי – אוכמא (אדום כהה מאוד, עד שחור), גיחור – חיוורא (לבן), לבקן – סומקא (אדום מבריק). איני, והא ההוא דאמר להו: מאן בעי לוקיאני ואישתכח חיוורא (מי רוצה לבקני ונמצא לבן)! אלא: כושי – אוכמא, גיחור – סומקא, כדאמרי אינשי סומקא גיחיא, לבקן – חיוורא, כההוא דאמר להו מאן בעי לוקיאני ואישתכח חיוורי" (בבלי, בכורות מה ע"ב).
הכושי, מלבד שהוא משונה, נתפס כמכוער. כידוע, אשת משה רבנו הייתה כושית, והמדרש מעניק שני הסברים לכינוי כושית, הסברים שוודאי אינם פרשנות, אך משקפים את גווני תמונת עולמם של חכמים: "(א). 'על אודות האשה הכושית', מגיד הכתוב שכל מי שהיה רואה אותה היה מודה בנוייה. (ב). רבי אליעזר בנו של רבי יוסי הגלילי אומר, צפורה צפו וראו מה נאה האשה הכושית. וכי כושית היתה והלא מדיינית היתה? ...ומה תלמוד לומר כושית? אלא מה כושי משונה בעורו, כך צפורה משונה בנויה יותר מכל הנשים. כיוצא בו אתה אומר 'שגיון לדוד אשר שר לה' על דברי כוש בן ימיני' (תהלים ז א), וכי כושי היה? אלא מה כושי משונה בעורו, אף שאול משונה במראיו, שנאמר 'משכמו ומעלה גבוה מכל העם' (שמואל א ט ב). כיוצא בו אתה אומר 'הלא כבני כושיים אתם לי בני ישראל' (עמוס ט ז), וכי כושים היו? אלא מה כושי משונה בעורו, אף ישראל משונים במצוות יותר מכל אומות העולם. כיוצא בו אתה אומר 'וישמע עבד מלך הכושי איש סריס' (ירמיה לח ז), וכי כושי היה? אלא מה כושי משונה בעורו, כך היה ברוך בן נריה משונה במעשיו יותר מכל בני פלטין של מלך"<sup class="footnote-marker">4</sup><i class="footnote">ספרי, במדבר צט; ספרי זוטא, יב ע; בבלי, מועד קטן טז ע"ב; מדרש תהילים, ז יח, עמ' לו, ועוד. המדרשים מהלכים בנתיב חז"ל המקובל המנסה להציג את גיבורי המקרא כיפים. </i>. ההסבר הראשון הוא שציפורה הייתה כושית בלשון סגי נהור, כלומר יפה במיוחד, וכהסבר המדרש: "ועל שם נויה נקראת כושית כאדם הקורא לבנו נאה כושי כדי שלא ישלוט בו העין, והאיש משה ענו מאד" (תנחומא צו יג). ההסבר השני בנוי על דברי התוספתא "משנה הבריות". ציפורה ויתר הגיבורים הנזכרים לא היו חס וחלילה מכוערים ככושים, אלא משונים ובולטים במידה טובה זו או אחרת.
כמו כן: "כיוצא בדבר אתה אומר 'על אודות האשה הכושית אשר לקח' (במדבר יב א), וכי אשה כושית לקח? כושית במעשיה, כושית בשמה, יש אשה שהיא כשירה ואינה נאה, ויש נאה ואינה כשירה, אבל צפורה נאה ויפה וכשירה" (מדרש תהילים, ז יח, עמ' לו). למרות דרשות אלו, כאמור, ברור לחכמים ש"כושי" הוא שם נרדף לכיעור. ברם קשה לתנאים לקבל שבאשת משה נפל פגם (ולו פגם חיצוני), והם פותרים את הבעיה בדרשה מתוחכמת. ברוח זו חוזרים מקורות נוספים המציגים את הכושי כמכוער, כבחירה גרועה וכנכה רוח<sup class="footnote-marker">5</sup><i class="footnote">כגון בראשית רבה, ס ג. הציטוט לפי דפוס וילנא, והמילה "כושי" חסרה בכתב היד של מהדורת אלבק, עמ' 641; שיר השירים רבה, א ג, ועוד. </i>. אגב אורחה נלמד שבעיני חכמים פגם במראה החיצוני הוא פגם הגורם וגורר דרשה אפולוגטית.
עוד מופיע הכושי כעבד, ובעיקר כעבד בעל מעמד נחות במיוחד: "אמר רבי יהושע בן לוי: משל למלך שהשיא את בתו ופסק לה ליתן מדינה אחת ושפחה אחת מטרונה, ונתן לה שפחה כושית. אמר לו חתנו: והלא שפחה אחת מטרונה פסקת לי ליתן?" (שמות רבה, ג ד). הרי ששפחה כושית היא שפחה נחותה יותר משפחה "מטרונה", כלומר אישה מכובדת, בת טובים.
אנו נחזור לסכם את שאלת הגוונים של בני אנוש בספרות חז"ל בסוף הפרק.
מן המשנה משמע שההלכות במשנה הראשונה בפרק הקודם ניתנו לאדם בינוני. ואכן כך מנסחם רבי ישמעאל: <b>רבי ישמעאל אומר בית ישראל</b> – בכתבי יד אחרים "בני ישראל", <b>אני כפרתן הרי הן כאשכרע לא שחורים ולא לבנים אלא בינונים</b> – לא ברור מה רצה רבי ישמעאל לומר: האם דבריו הם קביעה כללית בתחום ההווי, או שמא הוא רוצה לומר משהו בתחום ההלכתי של נגעים, שאין להתחשב בשינוי הגוון, או שדין התורה נאמר רק למקרה הבינוני, או שיש להתאימו לגוון המקרי? לדעתנו האמירה היא בתחום הפולקלור, ואין בה היגד הלכתי.
פירושו המילולי של הביטוי "אני כפרתן" הוא שהדובר יכול להביא כפרה לבני ישראל<sup class="footnote-marker">6</sup><i class="footnote">כך בתוס', יומא פ"א הי"ב; שבועות פ"א ה"ד. </i>, או שהוא בחייו ובמותו מהווה כפרה להם. פתיחה זו רגילה בתנא דבי אליהו, והיא מסממני סגנונו המיוחד של חיבור זה. אשכרוע הוא לדברי הירושלמי "פסקינון" (יומא פ"ג ה"ט, מא ע"א), שמשמעו עץ אגוז
(איור 4) פיסטוק חלבי בלשון ימינו. אשכרוע מובא כאן כדוגמה לצבע בינוני. מהאשכרוע התקינו את הגורלות שבהם השתמשו בבית המקדש (יומא פ"ג מ"ט). העץ נבחר בגלל היותו קשה, ובעל עצה אחידה. עד היום הוא משמש לתעשיית חפצי נוי מאותן סיבות. לפי התלמוד מותר היה להתקין את הגורל מכל עץ שהוא, או לפחות מתוך רשימת עצים ארוכה למדי<sup class="footnote-marker">7</sup><i class="footnote">ירו', יומא פ"ג ה"ח, מא ע"א.</i>, אך המשנה ביומא אינה עוסקת בהלכה אלא מספרת את ההווי במקדש. הגורלות היו מעץ זה, אף שמותר לעשותם גם מעצים אחרים. גם התאשור מתורגם כפסקינון<sup class="footnote-marker">8</sup><i class="footnote">פליקס, עצי בשמים, עמ' 164-162.</i>. צבע הפסקינון הוא חום בהיר. רבי ישמעאל מדמה אפוא לעצמו את בני ישראל ככהי עור (בעלי צבע מזרחי) בהירים. זו כמובן תדמית כללית בלבד.
המשנה בנדרים קובעת: "קונם שאיני נושא את פלונית כעורה, והרי היא נאה; שחורה, והרי היא לבנה; קצרה, והרי היא ארוכה<sup class="footnote-marker">9</sup><i class="footnote">כך בכתב יד קופמן. בדפוס וילנא נוסף: "מותר בה". התוספת נכונה, אך מיותרת.</i>, לא מפני שהיא כעורה ונעשית נאה, שחורה ונעשית לבנה, קצרה ונעשית ארוכה, אלא שהנדר טעות" (פ"ט מ"י). הנדר טעות משום שהתנאי לא התקיים, ולכן הוא מותר בה.
המשנה משקפת את אידֵאל היופי של התקופה – בהירה, גבוהה ויפה. משנת נדרים פ"ג מ"ח קובעת שנודר משחורי ראש כוונתו לכלל הגברים, ואגב אורח נלמד מכאן ששחור היה צבע השערות הרווח, כמקובל בדגם ה"מזרחי" עד היום, בניגוד לדגם האירופאי ששערו, לעתים קרובות, בהיר. כמו כן: "משל למה הדבר דומה, לבן טובים שהיה גונב כלים בבית המדרש (בית המרחץ), ולא היה רוצה בעל הגנבה לפרסמו. התחיל נותן בו סימניו. אמרו לו, מי גנב כליך? אמר להם אותו בן טובים, בעל קומה הוא, עיניו נאות, שערותיו שחורות, חוטמו נאה. משנתן סימניו ידעו מי הוא" (תנחומא, קרח ב; במדבר רבה, יח ג). כן מתואר מלך הישמעאלים במדרש מאוחר: "אחריו יקום מלך אחר גבה קומה, בעל זקן ארוך ושער שחור, אשר יתן משלו על כל האדם ויגדל. שלש עשרה שנה ימלוך ואחר ימות"<sup class="footnote-marker">10</sup><i class="footnote">אבן שמואל, מדרשי גאולה, "מעשה דניאל", עמ' 219. ברשימה זו מתואר מלך אחר, רע יותר, שמראהו "מראה אדם" (שם, סוף עמ' 218). ראו עוד אייזנשטיין, אוצר המדרשים, "מדרש תפלת רבי שמעון בן יוחאי", עמ' 552. קטע זה קטוע אצל אבן שמואל, שם, עמ' 274-273. </i>. לעומת זאת מלכים רעים מתוארים כאדומי שער. כך מתואר ארמילאוס, הדמות המובהקת של המלך השטני שיציק לישראל ערב בוא המשיח<sup class="footnote-marker">11</sup><i class="footnote">אבן שמואל, שם, עמ' 284.</i>. יש להניח כי תיאור זה מתקשר גם לדמותו של עשו, אבי בני אדום ורומי, שהיה אדמוני.
ההסתייגות מצבע עור כהה נרמזת בעדויות נוספות. כך, למשל, אומרת הרעיה בשיר השירים: "שחורה אני ונאוה", ומסבירה את הסתירה הפנימית: "אל תראֻני שאני שחרחֹרת ששזפתני השמש" (שיר השירים א ה-ו). על כך מסביר המדרש: "שחורה אני ונאוה. וכי אפשר לשחור להיות נאה? משל למה הדבר דומה לתינוקת בת מלכים שקלקלה בבית אביה ונזפה, ויוצאת והייתה מלקטת בשבלים והשחירה, התחילו חברותיה (מחסרות) [מחסדות] אותה, מה היא אומרת להן? אל תראוני שאני שחרחרת ששזפתני השמש, ואינו דומה אדם שיצא כעור ממעי אמו לאדם שיצא נאה ונתנול<sup class="footnote-marker">12</sup><i class="footnote">ילקוט שמעוני, תתקפב: "ונתנוול".</i>, כי נוח לו במהרה לחזור ולהיות נאה" (מדרש זוטא לשיר השירים, א ה). שחור הוא אפוא שזוף, ואין זה יאה לאישה.
תיאור שלם של מרכיבי החן החיצוני נמצא בסוגיה למשנת נדרים: "ההוא דאמר לה לדביתהו קונם שאי את נהנית לי עד שתראי מום יפה שביך לרבי ישמעאל ברבי יוסי. אמר להם, שמא ראשה נאה? אמרו לו סגלגל. שמא שערה נאה? דומה לאניצי פשתן. שמא עיניה נאות? טרוטות הן. שמא אזניה נאות? כפולות הן. שמא חוטמה נאה? בלום הוא. שמא שפתותיה נאות? עבות הן. שמא צוארה נאה? שקוט הוא. שמא כריסה נאה? צבה הוא. שמא רגליה נאות? רחבות כשל אווזא. שמא שמה נאה? לכלוכית שמה. אמר להן: יפה קורין אותה לכלוכית, שהיא מלוכלכת במומין, ושרייה" (בבלי, נדרים סו ע"ב). למדנו שאישה נאה: ראשה אינו מוארך, שערה מלא ושחור, עיניה עגולות, אוזניה נאות ואינן גדולות מדי, חוטמה איננו "בלום"<sup class="footnote-marker">13</sup><i class="footnote">שהנחיריים אינם גדולים, והאף כאילו סגור. </i>, היא מלאת גוף<sup class="footnote-marker">14</sup><i class="footnote">אישה שמנה נחשבה ליפה, בניגוד לאידֵאל המודרני.</i> ורגליה דקיקות.
אין לנו עדויות ארכאולוגיות על צבע עורם של שוכני ארץ ישראל בימי קדם. מבנה העצמות והשלדים, כפי ששרדו במערות הקבורה, אינם מספקים מידע על צבע העור. בציורי הפסיפס מתוארים בדרך כלל טיפוסים בהירים, לעתים מופיעים בציורים טיפוסים כהים, אך אלו באים לתאר כושים, אתיופים או דמויות אפריקניות וכיוצא באלה. עם זאת, קשה לראות בכך יותר מעדות כללית על צבעי העור של בני התקופה (איור 5).
ממשנתנו משמע שהגוון השכיח של האוכלוסייה היה חום בהיר, וסטייה לכיוון כלשהו נתפסה כמיוחדת. נטייה לכהות יתר נתפסה ככיעור, במיוחד מודגש השחור כסמל הכיעור. חכמים לא הבחינו בין כושי מלידה לבין מי שהשתזף או התלכלך – כולם מסמלים ניוול. למשל, "כיון שעשה לו חם אותו מעשה, אמר... אתה מנעת אותי מלעשות דבר שהוא באפילה, לפיכך יהיה אותו האיש כעור ומפוחם... [לפיכך יצא חם מפוחם]<sup class="footnote-marker">15</sup><i class="footnote">המצוי בסוגריים חסר בכתב יד וטיקן ובעדי נוסח נוספים והוא פרשנות של מי שכבר לא היה ברור לו (ולקהל קוראיו) שחם הוא "מפוחם".</i>" (בראשית רבה, לו ז, עמ' 341). כאן מפוחם זהה לכעור ומכוּון לצבע העור. כמו כן במדרש הבא: "...מחר אדוני מגרש את אשתו ונוטלני לאשה, אמרה לה למה? בשביל שראה ידיה מפוחמות. אמרה לה אי שוטה שבעולם ישמעו אזניך מה שפיך מדבר. ומה אם אשתו שהיא חביבה עליו ביותר, את אומרת מפני שראה ידיה מפוחמות שעה אחת רוצה לגרשה, את שכלך מפוחמת ושחורה ממעי אמך כל ימיך על אחת כמה וכמה" (שיר השירים רבה, א ג), וכן: "אמר רבי חגי בשעה שעלו ישראל מן הגולה, נתפחמו פני הנשים מן השמש והניחו אותן, והלכו להם ונשאו נשים עמוניות, והיו מקיפות את המזבח ובוכות" (בראשית רבה, יח ה, עמ' 167). כאן הפיחום הוא שיזוף פשוט של אישה העובדת בשמש ומתכערת. כמו כן: "אמר רבי הושעיא, למה הדבר דומה לכלה שהיתה עומדת בתוך חופתה ונתפחמו ידיה, אם מקנחת היא אותם בכותל, הכותל מתפחם וידיה אין מתנקות, ואם בפסיפס הפסיפס מתפחם, וידיה אין מתנקות, ואם מקנחת היא בשערה, שערה היא מתנאה וידיה מתנקות" (דברים רבה, א י). שערה של הנערה הכלה שחור, ואבק הפחם שבידיה מוסיף נופך של נוי לשער, אך לגוף אין זה נוי אלא כיעור. אף בני ישראל שבאו להרוג בבנות מדיין, ביזו ובזזו אותן תחילה: "נכנסין זוגות זוגות אצל האשה, היה אחד מהן מפחם פניה, ואחד מהם מפרק נזמיה" (שיר השירים רבה, ד ג). הכושי, ובעיקר הכושית, נתפסים כמפוחמים, ואגב כך אנו מבינים מה רבה עליבותם של השניים (שיר השירים רבה, א ג).
כן מבטיחים לאישה היולדת, כגמול על שנחשדה לשווא, שתלד זכר ולא נקבה, נאה ולא כעור, לבן ולא שחור, גבוה ולא נמוך (תוס', סוטה פ"ב ה"ג; ספרי זוטא, ה כח, עמ' 237). מבטיחים לה בן זכר שכן ערכו גדול יותר, ושלושה פרמטרים של נוי. אפשר כמובן לתרץ שהמדובר בהערכת תינוק, אך כפי שראינו כך העריכו גם מבוגרים. המקורות שהבאנו מדגישים עד כמה היה חשוב לחברה מראהו החיצוני של אדם, וזאת בניגוד לנימה המוסרנית הנקוטה בדרך כלל בפי חכמים – בכך הרחבנו במקום אחר.<sup class="footnote-marker">16</sup><i class="footnote">ראו פירושנו לנדרים פ"ט מ"י; תענית פ"ד מ"ח.</i>
<b>רבי עקיבא אומר יש לצייר</b> [<b>י</b> ]<b>ין סממנין שהן צרים צורות שחורות לבנות בינוניות מביא סם בינוני ומקיפו מבחוץ ותראה בבינוני</b> – רבי עקיבא מסביר את שיטת העבודה: הבדיקה נעשית על פי לוח צבעים מוכן מראש. יש בו רקעים שונים בהתאם לצבעי בני אדם, וצבעי בהרת קבועים. המשנה משקפת תרבות צבע גבוהה. חכמים יודעים שעל הגוון משפיעה גם השכנות, וגוון אחד מאציל מצבעו על הגוון הסמוך, ועל כן נדרש לוח צבעים למדידת הצבע. לוח דומה היה לרבן גמליאל לבדיקת הופעת הירח (משנה, ראש השנה פ"ב מ"ח).
גם הבבלי מתאר מעין לוח צבעים כזה: "דאמר רבי חנינא: משל דרבי עקיבא למה הדבר דומה? לארבעה כוסות של חלב, אחד נפלו לתוכו שתי טיפין של דם, ואחד נפלו לתוכו ארבע טיפין של דם, ואחד נפלו לתוכו שמונה, ואחד נפלו לתוכו שתים עשרה טיפין, ואמרי לה: שש עשרה טיפין, שכולן מראות לובן הן, אלא שזה למעלה מזה וזה למעלה מזה" (שבועות ו ע"א). בַהמשך הבבלי מציע משל אחר הנותן ביטוי גם לחלוקה לשתי רמות, אבל עדיין נשארו כאן ארבעה גוונים וזה חזק מזה (שם ו ע"ב).
עם זאת, אין ההיגד ההלכתי נאמר במפורש. יש במשנה עדויות ל"תרבות של צבע" ולאבחנות שהתורה לא הזכירה, אך לא נאמר במפורש כיצד יש לנהוג. עמדנו על תופעה זו בכל חלקי המשנה, אך באופן טבעי פירשנו את המימרות כהיגדים הלכתיים, אבל אלו לא נאמרו. אולי יש לראות במשנה כולה "אגדתא" על שינויי גוונים, ולא הלכה בפועל. אם אכן הסבר זה נכון הרי זו ראיה מוצקה שכל תורת הנגעים איננה שאלה הלכתית חיה, לפחות לא עבור חכמים. גם רבי עקיבא מביא דוגמה מלוח הציירים ואינו אומר שכל חכם נעזר בלוח כזה. אפשר שהוא רומז שלכוהן הבודק את הנגעים היה לוח כזה, אך הכוהן אינו נזכר במפורש. העובדה שדיון בסיסי זה באנשים בעלי גוון עור שונה מהרגיל אינו נדון כשאלה הלכתית, ועל כל פנים חסרות בו התשובות ההלכתיות – מצביעה על ייחודיותה של המשנה ועל כך שתורת הנגעים כבר לא נהגה בדור יבנה. על משמעותן של אבחנות אלו עמדנו במבוא.
מעבר לכל השאלות ההלכתיות, המשנה משקפת את תרבות הצבעים של חז"ל. ההשוואות הן בדרך כלל לעצמים מהטבע, ולכל צבע היה לוח גוונים משלו. בסוף הפרק השני נסכם את לוח הצבעים והגוונים של חז"ל.
<b>רבי יהודה אומר מראות נגעים להקל אבל לא להחמיר</b> – כל בדיקת הצבעים ראויה רק אם מטרתה להקל. גם רבי יהודה נוקט את עמדתה של משנת מועד קטן (פ"א מ"ה) שהבאנו לעיל<sup class="footnote-marker">17</sup><i class="footnote">ראו פירושנו לפ"א מ"ד.</i> שיש לחפש הקלות. לפיכך, <b>יראה הגרמני בבשרו להקל –</b> בדפוס נוסף: "והכושי בבינוני להקל", כלומר, אם הבהרת של הגרמני כהה הוא טהור, ואם הבהרת של הכושי עזה הוא טהור, שכן אצלו זה צבע כהה. כאמור, משפט זה איננו בכתב יד קופמן, אך נמצא ביתר עדויות הנוסח. עמדתו של רבי יהודה חוזרת בספרא (כמו כל משנתנו), אבל מיוחסת לרבי יוסי (ספרא תזריע, פרק א ה"ד, ס ע"א).
<b>וחכמים אומרים זה וזה בבינונו</b> – במידה הבינונית שלו, וכן ב-<b>פא</b> . ברוב עדי הנוסח: "בבינוני". נראה שזו דעת רבי ישמעאל, שבני ישראל הם בעלי צבע בינוני (חום בהיר), ולפי צבע זה יש לבדוק את נגעיהם. אם כן הוא, תנא קמא ורבי עקיבא מהלכים בשיטה אחת, שעורכים בדיקת גוונים אישית, ורבי ישמעאל וחכמים בשיטה אחרת, שעורכים בדיקה אחידה לכולם בבינוני, ולרבי יהודה דרך משלו, שעורכים את שתי הבדיקות ומעדיפים את הבדיקה המקלה. סדר המשנה קשה, שהרי עורך המשנה מדלג משיטה אחת לחברתה: (א) תנא קמא, (ב) רבי ישמעאל, (ג) רבי עקיבא ובר פלוגתיה רבי יהודה, (ד) חכמים. המשנה אינה ערוכה לפי סדר הגיוני: (א) תנא קמא, (ב) רבי עקיבא ובר פלוגתיה רבי יהודה, (ג) רבי ישמעאל, (ד) חכמים.
במבוא הכללי לפירוש המשניות העלינו השערה שהיו משניות שסודרו בכתב בשני טורים, והעורך קרא את הטורים שלא בסדר הנכון. אפשר שגם משנתנו מתבארת היטב אם היא כתובה בשני טורים:
לפי השערה זו לא קרא העורך האחרון של המשנה במקום את המשנה בטורים, במאונך, אלא קראה במאוזן, בשורות; ומכאן הסדר הקשה שבמשנה. אם אכן השערה זו נכונה, לפנינו ראיה לכתיבת המשנה כבר בשלב הקדום של עריכתה.
הספרא רושם הלכה נוספת: "המחייה מטמא בכל מראה, אפילו לבנה בשחור ושחורה בלבן. ושער לבן מטמא בכל מראה לבן, ואפילו במראה סיבות. אלא ששער לבן (אלא ששער לבן) והנתקין מטמאין בכל מראה אפילו לבנים בשחור, ושחורים בלבן, ומטמאין בשיער צהב דק שמראיו כתבנית הזהב" (פ"א ה"ד, עמ' 618). זו עמדתם של חכמים, שהגורם הקובע את מצבו של הנגע הוא הצבע ה"מוחלט", כלומר הצבע הרווח: שער לבן ושער שחור הם הרווחים ביותר. עוד מוסיף המדרש שהצבע הבלונדיני הוא גוון של הלבן, והוא כאמור צבעו של ה"גרמני" שבמשנה.

Mishnah 2

<b>אין רואין הנגעין בשחרית ובין הערביים</b> – שכן אור השמש איננו בעיצומו. בכל המשנה ניכר שאין מדובר אלא בתאורה טבעית. תאורה אחרת הייתה קיימת, אבל בדרך כלל בהיקפים קטנים, והאור המלאכותי הרגיל היה מצומצם. אין צריך לומר שבתנאי אור חלש גווני הנגע נראים שונים. <b>ולא בתוך הבית</b> – הבית היה חשוך למדי. אמנם היה בו חלון, אך הוא היה בדרך כלל קטן מידות (איור 6).
על כן יש לחשוף את הנגוע לאור השמש, והוא הדין בנגעי בגדים; אבל נגעי בית אין ברירה אלא לבדוק בבית עצמו. הוצאת המנוגע החוצה מעוררת את שאלת הצניעות, שהרי חשיפת הנבדק לשמש נעשית לעין כול – שאלה זו תחריף במשנה ד. <b>ולא ביום מעונן לפי שהכהה נראת עזה</b> – ביום מעונן גם צבע כהה נראה בהיר,<b> ולא בצהרים לפי שעזה נראת כהה</b> – כל צבע בהיר נראה כהה מעט באור שמש חזקה מדי,<b>אמתי רואין בשלש</b> [<b>ו</b> ]<b>בארבע</b> [<b>ו</b> ]<b>בחמש</b> [<b>ו</b> ]<b>בשבע בשמנה</b> [<b>ו</b> ]<b>בתשע דברי רבי מאיר</b> – רבי מאיר קובע חמש או שש "שעות קבלה" של בדיקת נגעים, שעות שבהן האור אינו חזק ואינו חלש מדי.<b> רבי יהודה אומר בארבע בחמש בשמנה ובתשע</b> – רבי יהודה מקל, הוא מאפשר רק ארבע שעות קבלה ביום. המשנה אינה מתייחסת לשאלה מה קורה ביום מעונן: האם הבדיקה נדחית? האם מי שטמא בעליל, נחשב עדיין לטהור? אמנם בארץ יש בדרך כלל שעות שמש גם בימים מעוננים, אך לא תמיד. נראה שההלכות בנושא הן תאורטיות, ואינן נותנות תשובות רֵאליות שלמות.
המשנה מניחה כאמור שאין שימוש באמצעים טכנולוגיים לשיפור התאורה. כמובן הם הכירו את השימוש בתאורת עזר, אבל בדיקת נגעים צריכה להיעשות באור טבעי, וכל תאורה מלאכותית משנה את הגוון של הבהרת. הלכה דומה מצויה בספרא, אלא שחלו שינויים בדברי החולקים על רבי מאיר: "רבי יהודה אומר בארבע בחמש בשש בשמונה ובתשע, רבי יוסי אומר בארבע וחמש בתשע בעשר, אבל אמר רואה אני את דברי רבי" (תזריע פרק ב ה"ג, סא ע"ד).
שעות הקבלה של הכוהן
באפור סומנו "שעות הקבלה".
מגוון הדעות מלמד שלא הייתה לחכמים מסורת אלא כל אחד אמר מדעתו את אשר הכיר והבין.
משפט הסיום שבמדרש הספרא אינו שייך למחלוקת שלפנינו שבה לא נזכר רבי כלל. אפשר שיש לתקן את הגרסה ל"דברי רבי מאיר" (או "רבי יהודה").

Mishnah 3

<b>כהן הסומא באחת מעיניו או שכהה מאור</b> [<b>מ</b> ]<b>עיניו</b> – כהה מאור עיניו משמעו שראייתו השתבשה, אך לא לגמרי, <b>לא יראה הנגעין שנאמר לכל מראה עיני הכהן</b> – ויקרא יג יב. בהקשר של משנתנו נראה שהבחנת הגוון הנכון מצריכה שימוש דו-ממדי (בשתי העיניים). יש בכך אמת מסוימת, אבל בהקשר רחב יותר דומה שסומא בעין אחת נחשב לבעל מום: לא רק עיוור בשתי עיניו נחשב לבעל מום חריף, אלא גם עיוור למחצה נחשב לבעל מום חמור, ומובן שהוא פסול לעבודה במקדש: "עיור בין סומא בשתי עיניו בין סומא אפילו בעינו אחת" (ספרא אמור, פרשה ג ה"ו, צה ע"א). כוהנים בעלי מומים אסורים היו בעבודת הקודש, אך אכלו בקודשים וזכו בחלוקת לחם הפנים ושתי הלחם, כשהוא נחלק בימי הרגל לכל המשמרות<sup class="footnote-marker">18</sup><i class="footnote">תוס', סוכה פ"ד הכ"ג; בבלי, שם נו ע"א.</i>. בתוספתא הורחב האיסור גם לדיין (פ"א ה"ז, עמ' 617)<sup class="footnote-marker">19</sup><i class="footnote">בבבלי, סנהדרין לד ע"ב, הורחב האיסור גם על עד. בירו', נדרים פ"ט ה"א, מא ע"ג, מנצל רבי ירמיה את עיוורונו החלקי כאמתלה שלא לדון, ומכאן משמע שבדרך כלל לא הקפידו על מגבלה זו. </i>. ברם איסור ראיית נגעים נסמך על פסוק ועל נימוק, שהרי בנגעים צבע הגוון קובע את מעמדו של הנגע, וראייה תקינה היא תנאי הכרחי לפסיקה; אבל האיסור לדון מקורו בתפיסה הכללית שסומא או סומא למחצה אינו ראוי למעמד ציבורי. יתר על כן, חז"ל תבעו וטבעו זהות בין שיפוט לעבודת מקדש – ובין לימוד תורה להקרבת קרבנות – והאיסור על סומא באחת מעיניו לדון הוא חלק ממגמה זו; עם זאת, מובן שלא נאסר עליו ללמוד. כך נקבע שעיוורון חלקי הוא עילה לגט, בבחינת "מומין גדולים" (תוס', כתובות פ"ז ה"י). גם כהות עיניים נחשבה לפגם גדול, ולחוסר כבוד, לפיכך המדרש מפרש את הכתוב שעיני יעקב כהו מזוקן שאיבד את כוח הנבואה שלו (בראשית רבה, צא י, עמ' 1243).
אם כן, צורכי הראייה וכבוד המעמד הכתיבו יחדיו את ההלכה. מן הראוי להעיר שפרטי ראיית נגעים, כפי שהם מצטיירים במשנה, מחייבים מומחיות וניסיון רב, וכוהן עיוור למחצה בעל ניסיון ויכולת רבה עדיין עשוי להיות לעזר. ההלכה שבמשנה חוזרת בספרא (פרק ד ה"ג, סג ע"ב).
הבבלי לומד את כל ההלכות מהפסוק שצוטט לעיל במשנה, "לכל מראה עיני כהן", ושם מובאת גם תוספת דרשות (מועד קטן ה ע"א).
<b>הבית האפל אין פותחין בו חלונות לראות את נגעו</b> – רוב הבתים בימי קדם היו אפלים, שכן החלונות היו קטנים (איור 7-8). ההלכה נותנת ביטוי לכך בהלכות בדיקת חמץ, שכן היא דורשת נר לבדיקה רגילה (פ"א מ"ב). בתוספתא מובעת עמדה מנוגדת: "בית האפל וחלונותיו מוגפות, מפתחין לאותן חלונות ורואין את נגעו. סדין המקומט מפשטין את קומטיו ורואין את נגעו. נראית הנגע בחדרין או בסדקין, אין נזקק לו. סילקו, הרי הוא כקמוט שנפשט" (פ"א ה"ח, עמ' 618). גם התוספתא סבורה שבדיקת הנגעים נערכת במגמת הקלה, ואין מפשפשים בחורים וסדקים, אך המשנה מרחיבה את ההקלה, ולמעשה אין אפשרות לבדוק בית רגיל. הלכה זו חוזרת גם בספרא (מצורע, פרשה ה הי"א, עג ע"א). אולם המשנה, לעומת התוספתא, סבורה שנגעי בגדים ונגעי אדם נבדקים מחוץ לבית לעין השמש ולעיני כול. אין במקורות ביטוי לבעיות הצניעות הכרוכות בבדיקה, הן לעיני הכוהן והן לעיני הצופים, אבל ברור שיש בה טקסיות: בדיקה במרחב הפתוח בנוכחות הכוהן, ואולי גם חכם ובני משפחה, הופכת את המעמד לטקסי.
אי פתיחת החלונות מלמד שבעצם אין רצון למצוא נגעים אלא למצוא היתר, כדברי רבי יהודה שמטרת ראיית הנגעים היא להקל (לעיל משנה א).

Mishnah 4

<b>כיצד ראיית הנגע</b> – השאלה היא למעשה עד לאיזה עומק ומידת קפדנות בודקים את הנגוע, כשהנגע מתגלה בין רגליו. <b>האיש נראה כעודר</b> – מתכופף כלפי פניו כך שאחוריו נראים. עבודת העידור נזכרת רבות במקורות כחלק מהעבודות בשדה לבן (דגנים) ובמטעים. לעתים היא מופיעה ברשימה כוללת, כגון "החופר, החורץ, הנועץ, המדייר, המעדר, המזבל, המכבד, המרבץ, המפעפע גושים... חייב משום חורש" (ירו', שבת פ"ז ה"ב, ט ע"ד - י ע"א). מרשימה מעין זאת קשה לאפיין את עבודת המעדר בדיוק, אך ממקורות נוספים ננסה לתאר את המעדר הקדום. בדרך כלל העידור מופיע יחד עם הניכוש או הזיבול: "מדת בשר ודם: עושה פועל אצל בעל הבית חורש עמו, וזורע עמו, ומנכש עמו, מעדר עמו" (מכילתא דרבי ישמעאל, בשלח, מסכתא דשירה ח, עמ' 143), או: "מזבלין ומעדרין במקשאות ובמדלעות עד ראש השנה" (משנה, שביעית פ"ב מ"ב), וכן במקורות נוספים (כגון בראשית רבה, מו ב, עמ' 460, ועוד). בן הזוג של העידור הוא הניכוש: "פעלים שהיו מנכשין בשדה ומעדרין בשדה" (תוס', מעשרות פ"ב הי"ג; וכן ירו', בבא בתרא פ"ג ה"ג, יד ע"א; יבמות פי"ב ה"א, יב ע"ג). המעדר מופיע ככלי שיש לו שיניים בלבד: "וכן השן של מעדר שיעור כולן כדי לעשות מלאכתן" (משנה, כלים פי"ג מ"ב; תוס', כלים בבא מציעא פ"ט ה"ג, עמ' 588), וכן: "השרתוע, והדוקרן, והמעדיר, והמלקוט של כובשין, שניטלה אחת משניהן ועשה של מתכת, הרי אלו טמאין. על כולן אמר רבי יהשע דבר חדש חדשו הסופרים ואין לי מה אשיב" (תוס', כלים בבא מציעא פ"ג הי"ד, עמ' 582). הדוקרן הוא כלי בעל שתי שיניים, והוא מזוהה על פי שמו (דיו–קרן, דיו ביוונית שתיים)<sup class="footnote-marker">20</sup><i class="footnote"> ראו פירושנו לשבת פ"ו מ"א.</i>. השרתוע הוא התקן של ברזל המונע כיפוף ראש הבהמה, כלומר כלי מעין טבעת עם שיני ברזל המופנות כלפי מעלה: "עשתה לו שרתוע של ברזל מתחת זקנו, שאם ירכין פניו יהא השרתוע מכהו"<sup class="footnote-marker">21</sup><i class="footnote">תנחומא, וישב ח; ליברמן, ירושלמי כפשוטו, עמ' 98; פירושנו לשבת פ"ה מ"ד.</i>.
מצד שני, איורים קדומים מראים כלי מעין מגרפה של ימינו ולו שיני ברזל (איור 8), על כן מתבקש שהמעדר הוא המגרפה של ימינו. הכלי שימש לפיזור זבל או לעקירת עשבים שוטים, או לתיחוח קל. כלי כזה אינו בנוי לסייע לעבודות הדורשות כוח, כגון ניכוש, עקירה או חיתוך, במלאכות אלה הם נעזרו בקרדום (איור 9 מעדר, איור 10 קרדום). המגרפה הקדומה דומה למעדר שלנו. היא בנויה מידית שאורכה נע בין שמונה לשבעה טפחים (משנה, כלים פכ"ט מ"ח), ו"כף" (משנה, שם פי"ג מ"ד), היינו לוח ברזל שטוח שנחשב ל"פשוטי כלי מתכת" (ירו', חגיגה פ"ב ה"ה, עח ע"ב). השתמשו במגרפה כדי לגרוף תנור או גרוגרות (משנה, שבת פי"ז מ"ב), ובעיקר כדי לערבב טיט<sup class="footnote-marker">22</sup><i class="footnote">תוס', בבא מציעא פ"ב הכ"ב; מקוואות פ"ו הי"ח, עמ' 659; שמות רבה, פ"א כט, ומקבילות; במדבר רבה, פט"ו כ, ומקבילות רבות.</i>, או לחפור בבית הקברות (משנה, שקלים פ"ח מ"ב- איור 11) .
למעדר היה חלק נוסף שנקרא "מסוה": "והמסוה שבמעדר בזמן שהן קבועין חיבור לטומאה ולהזאה, בזמן שבפני עצמן טהורין" (תוס', כלים בבא בתרא פ"א ה"ז, עמ' 591). לפי ההקשר, המסווה הוא חלק הברזל המחבר את השיניים לקת או את כל מתקן הברזל למוט<sup class="footnote-marker">23</sup><i class="footnote">למעדר היו גם רצועות, אך איננו יודעים למה הן שימשו (תוס', כלים בבא בתרא פ"א ה"ח, עמ' 591).</i>.
כל כלי העבודה של קדמונינו היו בעלי ידית קצרה מזו המקובלת היום, ונדגים זאת בקרדום. המשנה תוחמת את אורך הידית המהווה "חיבור" לצורך טומאה, כלומר, ידית תקנית של קרדום מותנית בעיסוק שבו הוא משמש: "יד הקרדום של נכוש חמשה, יד בן הפטיש חמשה, ושל הפטיש ששה, יד הקרדום של בקוע ושל עדיר (עדור) ששה, ויד מקבת של סתתין ששה" (משנה, כלים פכ"ט מ"ז). אורך הידית נע בין חמישה טפחים לשישה טפחים. עוד אנו שומעים שאפשר גם לעדור בקרדום, אבל אורך הידית הוא שישה טפחים (איור 12).
מובן שאת הידית לא החזיקו בקצה, אלא נותר חלק חופשי בין היד לקצה מוט המעדר. חלק זה מכונה בספרותנו "שיירי הידית", וכן שנינו: "כל אלו שאמרו שירי ידותיהן מלפניהן. את שדרכו לאחוז בידו אחת, כגון יד הקרדום טפח. ואת שאין דרכו לאחוז אלא בשתי ידיו, כגון יד המגריפה טפחיים" (תוס', כלים בבא בתרא פ"ז ה"ו, עמ' 597). את הקרדום מחזיקים ביד אחת, ולא בשתי ידיים, ונותר טפח אחד חופשי. טפח אחד הוא מקום האחיזה שלו, והקרדום מוחזק בגובה שלושה עד ארבעה טפחים, כלומר העובד מתכופף עד לגובה של כ-35 ס"מ מהקרקע<sup class="footnote-marker">24</sup><i class="footnote">כולל הכלי עצמו שגובהו 8-5 ס"מ.</i>. הגובה מעל פני הקרקע מותנה בַעצמה שהעובד רוצה להפעיל על הכלי. ככל שהעצמה קטנה יותר, ניתן להכין כלי עם ידית ארוכה יותר (כך המנוף יהא קטן, והכלי יעמוד בפני לחצים מתונים יותר). הקרדום שימש לעבודות קשות יותר, ולכן בקרדום הידית של שישה טפחים, ובמעדר המשמש למלאכות קלות הידית אולי ארוכה יותר (עוד כ-10 ס"מ בערך).
כיום אנו משתמשים בידיות ארוכות יותר החוסכות את כיפוף הגב. ההעדפה של ידיות קצרות מקורה ביכולתם הגופנית המשובחת של החקלאים הקדומים שגמישותם אפשרה את הכיפוף הנמוך, אך גם בקושי להתקין ידיות חזקות בכלים. ככל שהידית ארוכה יותר, המנוף המופעל עליה מתעצם, והעץ החזק והארוך היה יקר בארץ.
אם כן, המשנה אינה דורשת בדיקה קפדנית באברים הפנימיים או האינטימיים של הגבר. התביעה היא שאדם ייבדק בכיפוף עמוק למדי, מן הסתם ברגלים מפוסקות, שכן כך נוח יותר לעדור בשדות, וכך נוח וצנוע יותר לבדוק את הנגע במקומות האינטימיים.
<b>ובמוסק זיתים</b> – כדי לבדוק את בית השחי הנגוע עומד ומרים ידיו בגובה מרבי. היו כמה שיטות מסיקה של זיתים, אבל בסופו של דבר המוסק ניצב מתחת לעץ והרים ידיו לגובה מרבי כדי לקטוף את הזיתים. <b>והאשה כעורכת</b> – אישה שראתה נגעים בין רגליה נבדקת כמי שעורכת את הבצק לאחר לישתו, ולפני הנחתו בתנור: "רבן גמליאל אומר שלש נשים לשות כאחת, ואופות בתנור אחד זו אחר זו, וחכמים אומרים שלש נשים עוסקות בבצק, אחת לשה, ואחת עורכת ואחת אופה" (משנה, פסחים פ"ג מ"ד). על התנוחה בעת עריכת הבצק אנו לומדים מציורים קדומים. בציורים מצריים האישה יושבת על ארבע, וכך נראים ונבדקים אחוריה. בציורים רומיים והלניסטיים האישה (השפחה) יושבת ישיבה מזרחית, וכך נראים ונבדקים איבריה האינטימיים הקדמיים. בויקרא רבה (טו ח) מפורש: "כאורגת (צריך להיות עורכת) בבית הסתרים", כלומר כפירוש השני שהצענו.
<b>ובמניקה את בנה</b> – המשנה החלה באחורי הנבדק וסיימה בבית השחי, המשיכה באחורי האישה ועתה עוסקת בבית השחי של האישה. האישה מניקה את בנה, ולשם כך היא מרימה את ידה כדי לתמוך בגוף הפעוט. הרמה זו נמוכה יותר משל מוסק זיתים. במקבילה בויקרא רבה נאמר שתנוחה זו היא לבדיקה מתחת לדד. <b>וכאורגת בעומדים על השחי</b> – הרמת היד לבדיקת בית השחי היא כתנוחת היד באריגה בעמידה. בתנוחה זו האישה מרימה את ידה מעט גבוה מגובה הכתפיים כדי להעביר את החוט (איור 13 אורגת לעומדים). שתי בדיקות אלו הן לשחי, כלומר לבית השחי.<b> ליד הימנית</b> – את האריגה מבצעת האישה ביד ימין, היא "יד העבודה" של רוב בני האדם.<b> רבי יהודה אומר אף כטווה בפישתן על השמאלית</b> – את היד השמאלית (בית השחי השמאלי) בודקים בתנוחת טווייה, לשם כך מרימה האישה את יד שמאל שבה היא מחזיקה את הפלך ובידה הימנית היא ממוללת את החוט (איור 14). בפשוטה של המשנה אין כאן מחלוקת, כל תנא נקב בשם העבודה המוכרת לו, אך הכלל משותף לשני התנאים: הרמת היד נעשית כדרך העבודה הרגילה, על כן בית השחי של האישה נבדק כשהוא פתוח פחות. כך פירשנו שהאישה נבדקת כעורכת, או שאחוריה אינם נבדקים, או שאבריה האינטימיים לפנים אינם נבדקים. דרכי בדיקה אלו חוזרות בספרא (פרק ד ה"ג, סג ע"ב). המינוח "<b>אף</b> כטווה" מטעה, כאילו זו בדיקה קפדנית יותר, ברם המילית "אף" מופיעה פעמים רבות להדגשה בלבד, וכך גם כאן; ואכן בויקרא רבה (טו ח) מילית זו איננה. אנו פירשנו שאין מחלוקת בין התנאים, אבל בתוספתא נראה שהתנאים חולקים: "אמר רבי נראין דברי רבי מאיר בימין ודברי רבי יהודה בשמאל" (פ"א ה"ח, עמ' 618). לדעת רבי כל תנא התכוון שיש לבדוק דווקא בגובה התנוחה שלו, אך רבי מציע בדיקה שונה לשתי הידיים. בדבריו של רבי מודגש ההיבט הטקסי. לו היה גובה היד מושפע מצורך מעשי, היה הגובה הנדרש צריך להיות זהה בשתי הידיים; אבל רבי מדגיש שכל אדם נבדק בדרכי פעילותו היום-יומית, גם אם זו בדיקה חלקית בלבד. ראויה לציון העובדה שסתם המשנה מדברת בצמר, ורבי יהודה בן הגליל מוסיף את הדין בפשתן, שהיה הגידול האופייני לגליל. כך נוהג רבי יהודה גם במשניות וברייתות נוספות<sup class="footnote-marker">25</sup><i class="footnote">תוס', כתובות פ"ה ה"ד (ראו פירושנו לכתובות פ"ה מ"ה); משנה, להלן פי"א מ"ח; בבא בתרא פ"ב מי"ד; תוס', שבת פ"ג הכ"ב.</i>.
שינוי המינוח מלמד על תופעה היסטורית-ספרותית. כל תנא שנה את הלכתו בבית מדרשו, ובשלב ראשון טרם נקבע ניסוח אחיד. עורך המשנה שנה את שני המונחים כאילו הם יוצרים מחלוקת, אבל אין כאן מחלוקת אלא כל אחד ניסח על דעתו, והעורך לא רצה לוותר על הניסוח השונה. הר"ש למשנתנו מסביר: "שאדם חייב לומר בלשון רבו", ובשפתנו: העורך לא ערך ואיחד את המשנה אלא הביא את שני הניסוחים המקבילים. אמנם בדרך כלל הסגנון שבו התנא הראשון (ת"ק או חכמים) אומר ניסוח סתמי ואחר כך נאמר "רבי פלוני אומר..." הוא סגנון של מחלוקת; אך לפעמים אין אלו אלא ניסוחים שונים. בדרך זו ביארנו, או הצענו לבאר, משניות וברייתות אחרות שבהן אפשר היה להבין שאכן במחלוקת עסקינן<sup class="footnote-marker">26</sup><i class="footnote">כגון משנה, פרה פ"ז מ"ט; כלים פט"ו מ"א; תוס', פרה פ"ז ה"ג, עמ' 636; משנה, פרה פי"א מ"ז (ותוספתא שם פי"ב ה"ח, עמ' 640); משנה, גיטין פ"ט מ"ג ועוד, וראו פירושנו לפרה פ"ב מ"ה.</i>. אבל התוספתא מסבירה את המשנה כמחלוקת, משום שזה ההסבר הרגיל לרוב המקרים שבהם ניסוחים כאלה מופיעים.
<b>כשם שהוא נראה לנגעו</b> – כדי לטמאו,<b> כך הוא נראה לתיגלחתו</b> – כדי לטהרו.
כאמור הבדיקה איננה קפדנית, בלשון חז"ל אין בודקים את "בית הסתרים", וכן במעמד הטהרה אין מגלחים את בית הסתרים (להלן פי"ד מ"ד; ספרא, מצורע פרשה ב ה"ז, ע ע"א; פרק ב ה"ב, עא ע"א<sup class="footnote-marker">27</sup><i class="footnote">ראו דיון ארוך בירו', יבמות פ"ו ה"א, ז ע"ב .</i>, ובשעת הטבילה אין צורך שהמים יגיעו עד לשם (ספרא, מצורע פרשת זבים, פרק ד ה"ה, עו ע"ד, ועוד). גם שער בית הסתרים אינו נבדק (תוס', פ"א ה"ט; ספרא מצורע פרשה ב ה"ז, ע ע"א, ומקבילות נוספות). גם שער הראש אינו מיטמא בנגעים כפי ששנינו להלן (פ"ו מ"ח), והיה מקום לשנות את דין שער בית הסתרים שם, ברם ניכר שעריכת המסכת לא הושלמה.

Mishnah 5

<b>כל הנגעין אדן רואה חוץ מניגעי עצמו</b> – לעתים אין האדם יכול לבדוק את נגעי עצמו בדיקה פיזית, אבל הוא יכול לבדוק נגעים בגפיו או בבטנו, אולם אסור לו לבדוק את נגעיו, משום שאין הוא אובייקטיבי. "אדם" כולל גם כוהן מנוגע, אך חכמים נמנעו מלהדגיש את תפקיד הכוהן, ולכן בחרו בניסוח עמום יותר, וראו להלן (פ"ג מ"א). <b>רבי מאיר אומר אף לא ניגעי קרוביו</b> – כשם שאינו רשאי להעיד על קרוביו, ולהיות דיין של קרוביו, כך אין הוא רשאי לראות את נגעי קרוביו, <b>וכל הנדרים אדן מתיר חוץ מנידרי עצמו</b> – גם זו הלכה מקובלת וברורה למדי (תוס', בכורות פ"ג הכ"ג, עמ' 538; תוס', נדרים פ"ו ה"ה).
והנה התוספתא להלן (פ"ח ה"א, עמ' 628) מלמדת ש"אין מצורע מטהר מצורע אחר, אבל נשאל הוא על הטומאה ועל הטהרה של עצמו"; נשאל – כלומר קובע לעצמו את ההלכה, בניגוד להתרת נדר שאין הוא רשאי לבצע לעצמו<sup class="footnote-marker">28</sup><i class="footnote">וכן יש להסביר את דברי התוספתא, פ"א הי"ד, עמ' 619, שנאמן אדם להגיד על עצמו אם הבהרת קדמה לנגע או להפך.</i>. <b>רבי יהודה אומר אף לא נדרי אשתו שבינה לבין אחרים</b> – אדם מפר את נדרי אשתו, אבל אין הוא רשאי להפר נדרים שבינה לבין אחרים (נדרים פי"א מ"א, וראו פירושנו לה), אבל מותר לו לשבת ולדון כחכם בהתרת הנדרים שהוא רשאי להפרם; שהרי אין לחשוד במידת האובייקטיביות שלו, שכן הוא יכול להפר את הנדר – אבל נדרים שאינם בינו לבינה אין הוא יכול להפר, ולכן גם אינו רשאי לדון בהם. ההגדרה אילו נדרים רשאי הבעל להפר שנויה במחלוקת, וביררנוה במשנת נדרים (פ"י מ"ב).
<b>וכל הבכורות אדן רואה חוץ מבכורי עצמו</b> –ובתוספתא: "כל הנגעים אדם רואה חוץ מנגעי עצמו דברי רבי מאיר. וחכמים אומרים אף לא נגעי ביתו<sup class="footnote-marker">29</sup><i class="footnote">ביתו היא אשתו.</i>, בגדיו וקרוביו. כל הנדרים אדם מתיר חוץ מנדרי עצמו, רבי יהודה אומר אף לא נדרי אשתו. וחכמים אומרים צריך שיאמר בינו לבינה, והלא נדרי הן, אלא שבינה לבין אחרים. ורואה הוא קדשיו ומעשרותיו של עצמו ונשאל הוא על הטהרות ועל הטומאות של עצמו" (פ"א ה"י, עמ' 618). לכאורה התוספתא מקלה יותר מהמשנה, אבל להלן נראה שחכמים הבחינו בין דין בכורות ל"קדשיו" ול"טהרותיו". להלכה האחרונה מקבילה מעניינת: "כל הבכורות אדם מתיר חוץ מבכור עצמו, רואה הוא קדשיו ומעשרותיו של עצמו, ונשאל הוא על הטמאות ועל הטהרות של עצמו" (תוס', בכורות פ"ג הכ"ג, עמ' 538)<sup class="footnote-marker">30</sup><i class="footnote">וראו תוס', להלן פ"ח ה"א, עמ' 628, ופירושנו לפי"ד מ"ב.</i>. לבכור אפוא דין מיוחד, כנראה בשל הרגישות הרבה שבה ציפה החקלאי שהבכור ייפסל לקרבן ויותר לשימוש. אין אפוא סתירה בין המשנה לתוספתא שלנו, אדם אינו רואה בעצמו את בכורותיו, את קודשיו, וכן הוא נאמן לומר אם נטמא או לא (טהרות פ"ה מ"ט ועוד). קודשיו וטהרותיו הם עסקים שבינו לבין בורא עולם, ועל כן הוא נאמן על עצמו; אם כי לנאמנות זו יש השלכות גם על סביבתו, מי רשאי לאכול מסעודותיו וכו'.
המדרש מפתח את הרעיון: "ומי ראה נגע מרים? אם תאמר משה ראה, זר אינו רואה נגעים. אם תאמר אהרן ראה, אין קרוב רואה את הנגעים. אמר הקב"ה אנא כהנא, אנא מסגירה, אנא מטהרה... הדא הוא דכתיב 'והעם לא נסע עד האסף מרים'. אם כן העם היה עם השכינה, והשכינה ממתנת לה. אמר רבי לוי בשם רב חמא ברבי חנינא, צער גדול היה לו למשה בדבר הזה. כך הוא כבודו של אהרן אחי להיות רואה את הנגעים! אמר לו הקב"ה ולא נהנה ממנו כ"ד מתנות כהונה, במתלא אמרי דאכיל בהדי קולא ילקי בהדי קילא" (מי שאוכל מהקלקול, ילקה במקל זה – ויקרא רבה, טו ח, עמ' שלז). הדיון המדרשי משקף את היחס לרכיב הכבוד בבדיקת הנגעים. משה מתלונן על הפגיעה בכוהן שנמנע ממנו הכבוד לראות את הנגע ולקבוע את מעמדו. הקדוש ברוך הוא משיב לו שדי לאהרן במתנות הכהונה. כך מוכשרת הקרקע לדחיקת הכוהנים מעמדת הכבוד של ראיית נגעים, הליך שעמדנו עליו במבוא.
<b>על תרבות הצבעים של חז"ל</b> 
בשני הפרקים הראשונים של נגעים בא לידי ביטוי לוח הצבעים של חז"ל. במקרא נזכר רק הלבן והצהוב (הדק), הירקרק והאדמדם. ללבן ציינו חכמים ארבעה גוונים, ואפשר שהמסורות על מראות מרובים (12, 16, 72) הן של גווני משנה של הלבן (לעיל פ"א מ"ד).
לצהוב לא נמנו גווני משנה, אך יש להבין שזהו צבעו הרגיל של הגרמני (פ"ב מ"א). אשר לגווני האדמדם והירקרק שנינו: "הבגדים והעורות מטמאין בירקרק שבירוקין, ובאדמדם שבאדומים. ואיזה הוא הירקרק שבירוקין? רבי אליעזר אומר כשעוה, וכקורמל. סומכס אומר ככנף טואס<sup class="footnote-marker">31</sup><i class="footnote">בירושלמי שנביא בהמשך: "טווס", והכוונה לעוף שנוצותיו צבעוניות, כלומר, ירוק זוהר. </i>, וכחוץ של דקל. ואיזה הוא אדמדם שבאדומים כזהורית יפה שבים. והפסיון להם כיוצא בהן. אין בהן מראה פתוך, מראה גבוה שבהן כמראה צל בחמה, מראה עמוק שבהן כמראה חמה בצל" (תוס', פ"א ה"ה, עמ' 618). קורמל הוא ספק שורשי צמח (תוס', שביעית פ"ד הי"ט) ספק סוג צמח. הירושלמי מצטט את הברייתא שלנו – לעניין צבע האתרוג – שעינו "כשושנת קרמל" (ירו', סוכה פ"ג ה"ז, נג ע"ד). שם נזכר עוד בהקשר לאתרוג צבע הכרתי והכושי, גוונים של ירוק (סוכה פ"ג מ"ו). מכל מקום השעווה והחוץ של דקל הם גוונים בהירים, דהויים, וכנף הטווס הוא גוון מבריק.
את דם האישה הנידה דימו חכמים בצורה שונה: "חמשה דמים טמאים באשה: האדום, והשחור, וכקרן כרכום, וכמימי אדמה, וכמזוג. בית שמאי אומרים אף כמימי תלתן, וכמימי בשר צלי" (משנה, נדה פ"ב מ"ו), ובהמשך שם: "איזהו אדום? כדם המכה. שחור? כחרת, עמוק מכן טמא, דיהה מכן טהור. וכקרן כרכום? כברור שבו. וכמימי אדמה? מבקעת בית כרם ומציף מים. וכמזוג? שני חלקים מים ואחד יין מן היין השרוני" (מ"ז). המשנה השתמשה בדוגמה של אדמה מוצפת מבקעת בית הכרם, ובתלמוד הצעה לבקעות האחרות שבגליל: "תנו רבנן: כמימי אדמה – מביא אדמה שמנה מבקעת בית כרם ומציף עליה מים, דברי רבי מאיר. רבי עקיבא אומר: מבקעת יודפת. רבי יוסי אומר: מבקעת סכני. רבי שמעון אומר: אף מבקעת גנוסר וכיוצא בהן" (בבלי, נדה כ ע"א). בקעת בית הכרם היא הבקעה הצפונית בגליל; בקעת יודפת היא בקעת בית נטופה; בקעת סכני היא בקעת סכנין, ובקעת גינוסר היא עמק הכינרת. ספק אם יש הבדל בצבע האדמה שלהן, ונראה שכל תנא נתן את הדוגמה המוכרת לו.
חכמים לא השתמשו בשמות מופשטים. כל גוון היה לו דימוי, בדרך כלל מעולם החי. גם זמן הנץ החמה הוא משעה שיבחין בגוונים שונים (ברכות פ"א מ"ב, וראו פירושנו לה). כפי שמעיד רבי עקיבא (במשנה א לעיל) היו לציירים לוחות גוונים ובהם השתמשו חכמים. תרבות הצבע הייתה אפוא מפותחת למדי, אם כי דרכי ההבעה של הצבעים אינם מדויקים ולא תמיד מבוררים. למשל, איש אינו יודע מה היה הגוון של סיד ההיכל. גם צבע אדמת הבקעה איננו קבוע ומותנה במיקום, כך גם כמות המים שבה הציפו את האדמה.
כאמור, המשנה משווה חלקית בין ראיית נגעים למעמד בית דין. בתוספתא מגמה זו של השוואה מודגשת עוד יותר, וכן בספרא (תזריע, פרשת נגעים פרק א ה"ט-ה"י, ס ע"ב), אם כי מודגשים גם הבדלים ביניהם, למשל, ראיית נגעים נעשית ביחיד, והדין נערך בשלושה דיינים.

Chapter 3



Mishnah 1

<b>הכל מיטמין בנגעין</b> – כל בני ישראל, כולל נשים, ילדים וכו',<b> חוץ מן הגוים</b> – גויים אינם חייבים במצוות,<b> וגר</b> [<b>ו</b> ]<b>תושב</b> – נראה שיש לגרוס "גר תושב", שהרי הגר מיטמא בנגעים ככל יהודי אחר. העיסוק בגר תושב הוא בעיקרו מקראי, והשאלה היא למי קראו חכמים "גר תושב". מהמשנה שלנו וממקורות אחרים ברור שגר תושב איננו גוי רגיל. למשל, "שנאמר 'כי ימוך אחיך עמך ונמכר לך' ולא לך אלא לגר, שנאמר 'ונמכר'. ולא לגר צדק אלא לגר תושב, שנאמר 'ונמכר לגר תושב', אלא לעובד עבודה זרה, שנאמר 'או לעקר משפחת גר'. נעשה כומר לעבודה זרה" (תוס', ערכין פ"ה ה"ט, עמ' 550). אמנם מדובר בדרשה, אך מתוכה מבצבצת ההגדרה שגר תושב איננו עובד עבודה זרה, או על כל פנים פחות גרוע ממנו. כן יוצא מהתלמודים הרואים בו גוי שקיבל עליו מצוות אחדות (ראו להלן).
גר תושב הוא מושג מקראי המופיע בסדרת מקורות מקראיים. באופן כללי דומה שהכוונה לנכרי החי בתוך הציבור היהודי. זהו ביטוי לפלורליזם וסובלנות של התורה למציאות שגם גויים הם בעצם חלק מהחברה היהודית. התנהגותם איננה מפריעה, אך הם אינם בכלל העם היהודי. העתקתו של המונח לתחום חייהם של חכמים היוותה בעיה קשה ביותר, שכן המושג "גר" קיבל בספרות חכמים משמעות חדשה, שהרי נוצר מושג של גיור המבטא הצטרפות מלאה לדת ישראל, והצטרפות קצת פחות ממלאה בחברה היהודית<sup class="footnote-marker">1</sup><i class="footnote">ראו המבוא למסכת קידושין. </i>. מצד שני נפוצה יותר התופעה של נכרים החיים בארץ ישראל ומעורבים בחברה היהודית, והפער בין "גר תושב" לסתם גוי התכווץ, והיחס אל הגויים נעשה עוין יותר בתנאי התקופה.
ואכן כאשר חז"ל מדברים על גר תושב לא תמיד ניתן להבחין בין העיסוק המקראי לבין עיסוק בדמות חברתית חיה ומשמעותית לימיהם<sup class="footnote-marker">2</sup><i class="footnote">למשל משנת בבא מציעא פ"ט מי"ב; מכות פ"ג מ"ב.</i>. בהלכות רבות העוסקות בנכרי נזכר רק הגוי, ולא נקבעו דיניו של גר תושב. התעלמות זו מעלה את האפשרות שגר תושב נותר רק כסכמה תאורטית בהשפעת המקרא, ובפועל לא הייתה קבוצה חברתית שענתה על הגדרה זו. הבודק במסורות הלכתיות ואגדיות ימצא קרוב ל-6,600 אזכורים של הגוי<sup class="footnote-marker">3</sup><i class="footnote">הספירה לפי ההופעות במחשב. בפועל המספר קטן יותר, שכן בחלק מההיקרויות מופיעים המונחים המבוקשים פעמים מספר. כנגד זה ההיקרויות של "גר תושב" נבדקו כל אחת לגופה. </i>, בכינויו השונים, ורק בפחות מפרומיל מהם נזכרים עובדי הכוכבים יחד עם גר ותושב (גר תושב)<sup class="footnote-marker">4</sup><i class="footnote">לעניין מראות נגעים – משנתנו; לעניין ריבית – משנת בבא מציעא פ"ב מ"ו; לעניין טומאת זב – תוס', זבים פ"ב ה"א, עמ' 677; לעניין גלות לעיר מקלט – משנה, מכות פ"ב מ"ב; לעניין דין גיור – ירו', יבמות פ"ח ה"א, ח ע"ד.</i>. בנוסף לכך, כ-15 מדרשי הלכה כורכים את הדיון בגוי עם הדיון בגר תושב, וברוב המקרים ניתן לחשוד בהשפעה מקראית. לשם הבהרה בחרנו, באופן מקרי, שתי דוגמאות שהיינו מצפים שבהם יידון גם דין גר תושב: "מעשרין משל ישראל על של נכרי, משל נכרי על של ישראל, משל ישראל על של כותים, משל כותים על של כותים. רבי אליעזר אוסר משל כותים על של כותים" (משנה, דמאי פ"ה מ"ט); וכן: "מי שהחשיך בדרך נותן כיסו לנכרי, ואם אין עמו נכרי מניחו על החמור" (שבת פכ"ד מ"א). התחושה היא, אפוא, שגר תושב אינו מציאות חברתית חיה, ועתה השאלה היא אם בכלל הייתה קבוצה ייחודית כזאת, או שמא יש כאן רק פרשנות למושג המקראי ושימוש בו.
מתוך הספרות ההלכתית עולה שהיחס ההלכתי לגר תושב הוא בדרך כלל כאל גוי, כמו במשנתנו או בתוספתא זבים: "הגוים והגר והתושב אינן מטמאין בזיבה..." (תוס', זבים פ"ב ה"א, עמ' 677). כמו כן, לגבי אכילת נבלות נאמר: " 'וכל נפש' יכול אף הגוי? תלמוד לומר גר, אי גר יכול אף גר תושב תלמוד לומר אזרח מה אזרח בן ברית אף גר בן ברית" (ספרא, אחרי מות פרק יא ה"א, פד ע"ד). נראה בעליל שהעיסוק בגר תושב הוא אגב המקרא המזכיר את הגר, וגר תושב אינו בן ברית ודינו כגוי, והוא הדין בהלכות אחרות<sup class="footnote-marker">5</sup><i class="footnote">כגון מכילתא דרבי ישמעאל, בא, מסכתא דפסחא טו, עמ' 54; מכילתא דרבי שמעון בר יוחאי, כא יד, עמ' 171; ירו', עירובין פ"ו ה"ב, כג ע"ב; יבמות פ"ח ה"א, ח ע"ד, ועוד.</i>. רק לעתים רחוקות דינם שונה, וגם במקרים אלו לא תמיד הדבר בטוח, כגון "הכל גולין על ידי ישראל, וישראל גולין על ידיהן. חוץ מעל ידי גר תושב, וגר תושב אינו גולה אלא על ידי גר תושב" (משנה, מכות פ"ב מ"ג). דומה שכאן "גר תושב" הוא פשוט גוי, אבל במדרש התנאי: "ערי מקלט תהיינה לבני ישראל לגר ולתושב בתוכם, פרט לגוים" (ספרי זוטא, לה יד, עמ' 332). בתלמוד הבבלי יש מעט יותר דוגמאות להלכות ייחודיות לגר תושב שבהן הוא שונה מהגוי, אבל בדיקה מעמיקה יותר מגלה שכל האבחנות הללו בעייתיות<sup class="footnote-marker">6</sup><i class="footnote">בבלי, עבודה זרה סד ע"ב; כריתות ט ע"א; בבא קמא קיג ע"ב, ועוד מקרים מעטים.</i>. ברוב המקרים האחרים נדון דין גר תושב, אך דינו כגוי רגיל<sup class="footnote-marker">7</sup><i class="footnote">בבלי, עבודה זרה סה ע"א; גיטין מד ע"א, וראו בלידשטין, גר תושב.</i>.
ניתוח זה מעיד, לדעתנו, כי גר תושב לא היה דמות חברתית רֵאלית. העיסוק בו הוא עיסוק בזיכרון המקראי ובניסיון להגדרתו. במקורות התנאיים אין הגדרה ל"גר תושב", אך עולה שהם הניחו שהוא איננו יהודי באופן פורמלי, אך שומר מצוות רבות, וכמובן חי בארץ<sup class="footnote-marker">8</sup><i class="footnote">כגון מכילתא דרבי שמעון בר יוחאי, כא יד, עמ' 171.</i>. בספרות האמוראית ההגדרות משפטיות.
למשל: "איזהו גר תושב? כל שקיבל עליו בפני שלשה חברים שלא לעבוד עבודה זרה, דברי רבי מאיר, וחכמים אומרים: כל שקיבל עליו שבע מצות שקבלו עליהם בני נח; אחרים אומרים: אלו לא באו לכלל גר תושב, אלא איזהו גר תושב? זה גר אוכל נבילות שקבל עליו לקיים כל מצות האמורות בתורה חוץ מאיסור נבילות"<sup class="footnote-marker">9</sup><i class="footnote">בבלי, עבודה זרה סד ע"ב; מסכת גרים פ"ג ה"א; יבמות מח ע"ב; גיטין נז ע"ב; בבא קמא קיג ע"ב. בירושלמי נחלקו אם גר תושב נחשב כגוי או כמי ששומר את כל המצוות (ירו', יבמות פ"ח ה"א, ח ע"ד; בבא מציעא פ"ה ה"ה, י ע"א). ברם גר תושב במקורות האמוראיים משקף כבר תקופה אחרת ומגמות הלכתיות שאינן בהכרח תנאיות.</i>. אזכור אכילת הנבלות איננו פרק רֵאלי, אלא מקראי. הפסוק אומר "לא תאכלו כל נבלה, לגר אשר בשעריך תתננה ואכלה או מכר לנכרי" (דברים יד כא); חכמים הבינו שגר זה איננו גר צדק, ופירשוהו בגר תושב: "כל נבלה. לגר אשר בשעריך, מלמד שנותנה במתנה לגר תושב" (ספרי דברים, קד כא, עמ' 163), ובניסוח הירושלמי: "בא להודיעך שגר תושב אוכל נבילות" (ערלה פ"ג ה"א, סב ע"ד; פסחים פ"ב ה"א, כח ע"ג). על כן פירשו חכמים שגר תושב חייב בכל המצוות, להוציא אכילת נבלות. עם זאת כל אלו הן הגדרות תאורטיות, יש בהן ניסיון להכיל פרשנות תאורטית על המונח המקראי, ולא נרחיב בהן.
האמירה ש"הכל מיטמין בנגעין" באה לנגד את ההמשך של המשנה, וכאמור האזכור של "גר תושב" הוא בהשפעת המקרא בלבד. הוא הדין באזכור הגוי לפני מעמד הר סיני (להלן פ"ז מ"א).
<b>הכל כשירין לראות את הנגעים –</b> התורה מדברת במפורש על כוהן הרואה נגעים, לפיכך המשפט "הכל כשרים לראות את הנגעים" קשה, והוא מובן רק לאור המגמות החברתיות של חכמים, ובהן נרחיב להלן. <b>אלא שהטומאה והטה</b> [<b>ו</b> ]<b>רה מפי</b> – ברוב עדי הנוסח: "בידי" –<b> כהן אומ' לו אמור טמא והוא אומר טמא אמור טהור והוא אומר טהור</b> – לא ברור האם כתב היד גרס "אומרין", כלומר בית דין, או "אומר", כלומר חכם בודד. בכתב יד פרמא, לאו ואחרים: "אומרין". חכמים מותירים לכוהן את התפקיד הטקסי, הוא מכריז "טמא" או "טהור", אבל מישהו אחר מורה לו את ההלכה. דרך זו היא שביל הזהב שבה הילכו חכמים בין שתי נקודות מוצא מהופכות: האחת היא הצו המקראי הנותן את התפקיד בידי הכוהן, והאחרת היא רצונם של חכמים להופיע בציבור כמורי ההלכה בתחום זה, כבכל התחומים האחרים, ובמקביל לדחוק את הכוהנים מעמדות הכבוד. במבוא דנו בהרחבה במגמה זו, ולכן נסתפק כאן בהערה לשונית. הביטוי "הכל כשרים..." חוזר במקורות רבים, ובדרך כלל הוא בא להתנגד לתביעתם של כוהנים למונופול על ניהול מעמדות ציבור ולשליטה על עמדות כוח סמליות. דוגמה לכך היא משנת יומא, ושם שנינו: "הכל כשרין להוליכו, אלא שעשו הכהנים [גדולים]<sup class="footnote-marker">10</sup><i class="footnote">התואר "גדולים" הוא שיבוש והכוונה לסתם "כהנים", וראו דיוננו במשנה שם.</i> קבע ולא היו מניחין את ישראל להוליכו. אמר יוסי מעשה והוליכו עד שאלא<sup class="footnote-marker">11</sup><i class="footnote">כך בכתב יד קופמן, בנוסחים אחרים: "ערסלא" וכדומה.</i> מיצפורין וישראל היה" (פ"ו מ"ג). פסקה זו חושפת טפח מהמאבק בין חכמים (פרושים) והכוהנים.
כאמור, סדרה ארוכה של הלכות פותחת במטבע הלשון "הכל כשרים", חלק מההלכות מביעות שאין מדובר במונופול כוהני אלא במצווה שכל ישראל שווים בה<sup class="footnote-marker">12</sup><i class="footnote">בר-אילן, כהנים. בר-אילן כלל ברשימה זו גם מקרים שאינם חלק מהמאבק האנטי-כוהני, כגון המשנה "הכל שוחטים" שאינה עוסקת בשחיטה במקדש אלא בסתם שחיטה. עם זאת השחיטה במקדש היא חלק ממאבק זה, ראו לעיל פ"ב מ"ג. במקרים נוספים אין המונח "הכל כשרין" קשור לכוהנים כלל, כגון משנה, מגילה פ"ב מ"ד, העוסקת בקריאת מגילה. </i>. המאבק היה חברתי-דתי: הכוהנים ראו עצמם כמנהיגים הדתיים של העם ותבעו מונופול על כל עבודות המקדש; ברם חכמים שאפו שהמקדש יהיה נחלתם של כל ישראל. לכן תבעו הפרושים שכל ישראל יתרמו את <b>מחצית השקל</b> , כדי שהמקדש ימומן מכספי העם כולו, ואילו צדוקים תבעו שהמימון יבוא מתרומות עשירים. הם היו עשירי העם, וניכסו מצווה זו לעצמם<sup class="footnote-marker">13</sup><i class="footnote">ראה מבואנו למסכת שקלים.</i>. מסיבה זו ייסדו הפרושים את ה"<b>מעמדות</b> ", ואכן הם נותנים ביטוי לשותפות של כל עם ישראל בעבודת המקדש<sup class="footnote-marker">14</sup><i class="footnote">ראו פירושנו לתענית פ"ד מ"ב.</i>.
חכמים לא יכלו לנשל את הכוהנים מהמונופול על עבודת הקרבנות, שהרי במפורש נאמר בתורה שהזר הקרב יומת. הם לא יכולים היו להתכחש להוראה המפורשת, ולא לצמצמה, לכן התנהל המאבק סביב קבוצת עבודות, מצוות ותפקידים חברתיים-דתיים יוקרתיים בשולי המקדש. למשל, לפי ההלכה הכול כשרים לקדש, כלומר לשים אפר פרה אדומה בכלי המכיל מים חיים ולהכין מי חטאת להזיה, אבל בפועל עשו זאת בדרך כלל הכוהנים<sup class="footnote-marker">15</sup><i class="footnote">משנה, פרה פ"ה מ"ד ופי"ב מ"י, וראו פירושנו להן.</i>. בעימות זה, שחלקו היסטורי והתרחש בימי בית שני וחלקו ספרותי והתחולל בבית המדרש לאחר חורבן הבית, עסקנו בהרחבה<sup class="footnote-marker">16</sup><i class="footnote">ראו המבוא והנספח למסכת שקלים.</i>. הולכת השעיר שייכת לקבוצה זו של עבודות. לפי ההלכה הכול כשרים להוליך את השעיר לעזאזל, אך המשנה מעידה במפורש שבפועל היה זה מעין מונופול של הכוהנים. בכל המקרים שהובאו, לא ברור מתי נוסחה ההלכה. ייתכן שלפחות בחלק מהמקרים הניסוח ההלכתי הוא מלאחר החורבן וכבר אינו משקף עימות ממשי<sup class="footnote-marker">17</sup><i class="footnote">להוציא את הדיון מי מטביל במי חטאת, שכן מי חטאת נהגו גם אחר החורבן.</i>. במקרה של מסכת יומא נראה שההלכה קדומה וסיפורו של רבי יוסי (ראו להלן) מראה שהמשנה משקפת זיכרון רֵאלי.
חכמים מתארים לעצמם את ראיית הנגעים באופן דומה. אמנם מצווה זו מוטלת על הכוהנים, אבל חכמים נטלו, או רצו ליטול, לעצמם את המונופול עליה<sup class="footnote-marker">18</sup><i class="footnote">ראו לעיל פ"ב מ"ו, ועוד.</i>. כאמור במבוא אספנו מקורות נוספים לעימות זה, עם זאת בפועל נראה שעדיין חכמים בסתם מתארים טקס בניהולו של כוהן. למשל, המדרש קובע שנגעים נראים ביחיד בניגוד להלכות המשפט (ספרא, פרשת נגעים פרק א ה"י, ס ע"ב), וברור שהכוהן הוא מקבל ההחלטה ולא מישהו אחר, שהרי לא נזכר שם מישהו אחר הרואה את הנגע; ואם הכוהן רק מכריז, אז מי מחליט מי טמא ומי טהור? היעדר תשובה לכך מבהיר שאין כאן אלא רצון לנכס את המונופול על בדיקת נגעים, רצון שלא התממש. ואכן, במשניות אחרות יוצא שבפועל ניהלו הכוהנים את הטקס, כולל ההחלטות שבו. למשל, המשנה להלן (פי"ב מ"ה) מדגישה שאפילו תלמיד חכם לא יצהיר לפני הכוהן שהתגלה אצלו נגע, אלא יסתייג ויאמר "<u>כ</u>נגע נראה לי". במבוא הוספנו לכך ראיות שונות.
<b>אין רואים שני נגעים כאחת בין באיש אחד בין בשני אנשים</b> – ראיית נגעים איננה בדיקה טכנית אלא מעמד טקסי, וחכמים עמלו לעצב אותו ככזה, <b>אלא רואה את הראשון מסגירו ומחליטו ופוטרו</b> – או מסגירו או פוטרו או חולטו, כלומר מכריז עליו כטמא,<b> וחוזר לשני</b> – בתוספתא מובאת סדרת הלכות החוזרות ברובן על דברי המשנה, אך כוללות גם תוספות מעניינות: "1. כהן שטמא את הטהור, וטיהר את הטמא. 2. נזקק לו בסוף שבוע, אף על פי שטימא את הטמא, וטהר את הטהור לא עשה כלום. 3. לענין טומאה הוא אומר 'טמא הוא וטימאו הכהן'. לענין טהרה הוא אומר 'טהור הוא וטיהרו הכהן'. 4. וזה אחד מן הדברים שעליהן עלה הלל מבבל" (פ"א הט"ז, עמ' 619).
ההלכה השנייה של התוספתא היא משנתנו (לעיל פ"א מ"ד), שהכוהן אינו נזקק לאדם אלא בימי הבדיקה הקבועים, בסוף שבוע, ואם הכוהן ראה את הנגע בזמן אחר החלטתו פסולה גם אם היא נכונה. את ההלכה הראשונה יש לקרוא עם ההלכה השנייה. אם הכוהן טעה, החלטתו בטלה. זו החלטה מרחיקת לכת. מי הוא שיקבע אם הכוהן טעה? כאן ניתנת, כנראה, לחכמים זכות ביקורת על החלטות הכוהן, והם משמשים (או רוצים לשמש) מעין ערכאת ערעור – בניגוד גמור להחלטה של חכם: "דן את הדין זיכה את החייב וחייב את הזכאי, טמא את הטהור וטהר את הטמא, <b>מה שעשה עשוי</b> וישלם מביתו, ואם היה מומחה לבית דין פטור מלשלם" (משנה, בכורות פ"ד מ"ד). שאלת תשלום הנזקים אינה פשוטה, כפי שעולה מהמשך המשנה, אך ברור שהחלטת הדיין סופית, שאם לא כן מה כוח בית דין יפה?<sup class="footnote-marker">19</sup><i class="footnote">ראו דיוננו סביב משנת יבמות, פ"י מ"א ומ"ב. </i> ברור שהכוהן אינו נהנה מחסינות משפטית זו. אין צריך לומר שההלכה בתוספתא היא המשך ההלכה שבמשנה, שכוח ההכרעה איננו בידי הכוהן אלא בידי חכמים.
המימרה השלישית בתוספתא מדגישה את חלקו של הכוהן בטקס עצמו, הוא המכריז את ההכרזה. לאור ההלכה הקודמת בתוספתא ובמשנה הצהרה זו מרוקנת מתוכנה. המימרה הרביעית מרתקת בזכות עצמה. הלל עלה מבבל כדי לברר שאלות מספר, ו"זו" אחת מהן. נראה שהכוונה להלכה השנייה היוצרת שינוי דרמטי במערכת משפטי נגעים, שכן היא מעבירה את הסמכות מהכוהנים לחכמים. המימרה מעניקה להחלטת השינוי המהפכני תוקף של דברי הלל הזקן, חכם נערץ ומקובל על הכול, על הציבור ועל חכמים, אך ספק אם גם על הכוהנים.
הירושלמי אומר שהלל עלה מבבל על שלושה דברים<sup class="footnote-marker">20</sup><i class="footnote">פסחים פ"ו ה"א, לג ע"א, וראו פירושנו למשנה זו במסכת פסחים.</i>. האחד הוא שהכוהן צריך להצהיר "טמא" או "טהור" (המימרה השלישית בתוספתא), והירושלמי מונה שם שתי שאלות נוספות. לא מן הנמנע שמה שהיה עבור התוספתא חידוש מהפכני כבר נחשב בעיני התלמוד כחידוש פשוט, שכן הירושלמי סובר שלא ייתכן שלשם כך עלה הלל מבבל. בתוספתא מובא חידוש נוסף: אותו כוהן שראה את הנגע בתחילה צריך לטפל בנגע גם בהמשך, עד שהוא פוטרו לביתו (פ"א הט"ו, עמ' 619)<sup class="footnote-marker">21</sup><i class="footnote">וכן בתוס', פ"ח ה"א, עמ' 628.</i>. מובן שאין התאמה בין הלכה זו לתפיסה שתפקיד הכוהן הוא טקסי בלבד, שכן אם רוצים להגיע לרצף החלטות סביר הרי חשוב שהחכם לא יתחלף, ואילו חילופי הכרוז, הכוהן, הם חסרי חשיבות. דומה שההלכה בתוספתא מדגימה את המציאות: הכוהנים לא רק ניהלו עדיין בפועל את הטקס אלא גם קבעו את ההחלטות. הספרא מוסיף: "ואם מת רואהו כהן אחר" (ספרא תזריע, פרשה א ה"ח-ה"ט, ס ע"ב).
<b>אין מסגירין את המוסגר</b> – אדם שבא לכוהן, והכוהן החליט להסגירו, ולאחר יום או כמה ימים הוא מבחין בנגע נוסף – אין מסגירים אותו לשבוע נוסף באמצע השבוע, אלא רק בסוף השבוע הראשון. המשנה מדגישה את המועדים הקבועים לראיית נגעים ואוסרת "קיצורי דרך", גם אם השתנה מצבו של הנגוע לטוב או לרע, <b>ואין מחליטין את המוחלט</b> – אין דנים מחדש במי שהוחלט לפני תום שבוע,<b> ואין מסגירין את המוחלט</b> – אם מצבו הוטב אפשר להסגירו, אך רק בסוף שבוע, <b>ואין מחליטין את המוסגר –</b> אם התגלה לו נגע אחר בשבוע ההסגר אין מחליטים אלא בסוף שבוע,<b>אבל כתחלה</b> – אבל בפעם הראשונה שמגיע הנגוע לבדיקה, או<b> בסוף שבוע מסגיר</b> [<b>ו</b> ]<b>מסגיר</b> [<b>ו</b> ]<b>מחליט</b> [<b>ו</b> ]<b>מחליט מסגיר ופוטר מחליט ופוטר.</b> גם כאן התוספתא יוצרת משוואה בין ראיית נגעים לבין פסיקה בבתי הדין של חכמים:
1. "אין דנין שני דינין כאחד, ואפילו נואף ונאפת, אלא דנין את הראשון ואחר כך דנין את השני, ואין נמנין על שני דברים כאחד, ואין שואלין שתי שאלות כאחד, אלא נמנין על הראשון ואחר כך נמנין על השני, נשאלין על הראשונה ואחר כך נשאלין על השנייה" (תוס', פ"א הי"א, עמ' 618).
2. "אין משקין שתי סוטות כאחד שלא יהא לבה גס בחברתה, ורבי יהודה אומר לא מן השם הוא זה אלא משום שנאמר 'והקריב אותה הכהן', אחת הוא מקריב ואין מקריב שתים" (שם הי"ב, עמ' 619-618).
3. "אין שורפין שתי פרות בבת אחת... ואין עורפין שתי עגלות כאחת... ואין עושין שלש עיירות הנדחות בארץ ישראל שלא להחריב את ערי ישראל... אין דנין שנים מהם כאחד אלא דנין את הראשון ואחר כך דנין את השני" (שם הי"ג, עמ' 619).
ההלכה השלישית תאורטית בלבד, השנייה והראשונה הגיוניות, וחוזרות במקבילות.
ההיגד במשנה "אין מסגירין את המוחלט" בא להדגיש שהראייה של הנגע נעשית אחת בשבוע, אבל במדרש ספרא מצוטט ההיגד בהקשר אחר, שיש חובה להחליט החלטות נכונות (ספרא תזריע, פרשת נגעים פרק ב ה"ו-ה"ז, ס ע"ד), ובהמשך הספרא – בהקשר שונה (תזריע, פרשת נגעים פרק ט הי"ג, סו ע"ד). אין זו אפוא אלא מעין מנטרה ספרותית שכל עורך תנאי שיבצה בהקשר אחר, מעין המשפט בן זמננו "על עובדות אין להתווכח" או "אין לחכם אלא מה שעיניו רואות", ומשפטים כיוצא באלו.
משנתנו מניחה שכל מידע שמגיע שלא במסגרת הראייה הפורמלית אינו רלוונטי לטהרתו או לטומאתו של המצורע. גם המשנה לעיל (פ"ד מ"ה-מ"ו) מבוססת על אותה הנחה, אבל להלן בפרק ח מופיעה סדרת משניות שמהן משמע שכל מידע נלקח בחשבון, גם אם הכוהן לא ראהו (ראו פירושנו למשנה ד בפרק ח, ולמשנה א בפרק יא).
משנתנו אוסרת "לראות שני נגעים כאחד", כלומר בבת אחת, אבל מהדהד ההיתר לראותם בזה אחר זה; אולם במקביל מופיעה בה גם הטענה שאין לדון בשני נגעים באדם אחד – ואם טימא אחד מהם או הסגיר יש להמתין שהמנוגע ייטהר, ורק אז יטופל הנגע השני.
מהמשפט האחרון במשנה זו ועד סוף פרק ד עוברת המשנה לסגנון בלתי רגיל שיש בו הכפלות וחזרות רבות, ועסקנו בסגנון זה במבוא.

Mishnah 2

<b>חתן שניראה בו נגע</b> – בערב חתונתו,<b> נותנין</b> [<b>לו</b> ]<b> שבעת ימי המשתה</b> – דוחים את בדיקת הנגע. זו כמובן זכות גדולה לחתן שאין מעיבים על שמחתו, <b>לו ולביתו</b> – בין אם הנגע נראה בו או בבית שלו, נותנים לו שבעת ימי המשתה. אמנם "ביתו זו אשתו" (יומא פ"א מ"א) ואפשר היה לפרש שנותנים שבוע גם אם נראה הנגע באשתו-כלתו, ברם המשך המשנה מוכיח שבנגעים שברכושו אנו עוסקים.<b> ולכסותו</b> – וכן אם הנגע פגע בבגדו. מובן שנגע בבגד הוא מטרד קל ונזק פחות חמור מנגע בגוף או בבית, אבל ההקלה לחתן מלאה וכוללנית. מעניין שאין במשנה התייחסות לכלה, סוף סוף גם בלעדיה השמחה איננה שלמה. אין זאת אלא שהיעדר הדיון מצטרף לתפיסה שההלכות במסכת הן ברובן תאורטיות, וכפי שהראינו במבוא. <b>וכן ברגל נותנין</b> [<b>לו</b> ]<b> כל ימות הרגל</b> – כל אדם שנתגלה בו נגע באחד משלושת הרגלים דוחה את הבדיקה לאחרי הרגל.
בספרא אנו שומעים גם דעה נוספת: "מלמד שנותנים לו שני ימים, שני ימים לביתו, ב' ימים לכסותו, דברי רבי יהודה. רבי אומר הרי הוא אומר וצוה הכהן וגו', אם ממתינים לדבר הרשות, לא ימתינו לדבר מצוה? וכמה היא מצותו נראה בחתן נותנים ז' ימי המשתה לו ולביתו ולכסותו, וכן ברגל נותנים לו כל ימי הרגל" (ספרא תזריע, פרשת נגעים פרק ה ה"ב, סג ע"ד). אם כן לדעת רבי יהודה אין נותנים לחתן שבעת ימי משתה אלא יומיים בלבד – נמצא שמשנתנו כרבי בספרא.
ההלכות הללו מוכיחות בעליל שבעצם אין דחיפות לבדיקה: גם אם השתנו נתונים מחכים לסוף השבוע, דוחים בדיקות בשל חתונה או בשל רגל ואין רואים נגעים בשבת (לעיל פ"א מ"ד). הלכה דומה היא שאם נתגלה נגע בבית מפנים את הבית לפני הבדיקה כדי שחפצי הבית לא ייטמאו (להלן פי"ב מ"ה). ההלכה עצמה שאובה מהתורה (ויקרא יד לו), אך חכמים הם המדגישים את הרכיב שהתורה חסה על ממונו של המצורע. הבבלי רואה במשנתנו מקור לצמצום הנזק של המצורע (מועד קטן ז ע"ב – ומייחס את ההלכה לתנאים). העיקרון שהתורה חסה על ממונו של המצורע נזכר במפורש להלן (פי"ב מ"ה). עיקרון זה מתעל את הפחד הטמיר מדיני נגעים למסלול משפטי: הנגע איננו אסון כשלעצמו, ורק ההכרזה הופכת אותו למשמעותי. אין לפחד ממנו, אלא יש לטפל בו לפי החוקים הקבועים, אך גם ללא הגזמה של פחד.

Mishnah 3

<b>ממשנה ג ועד סוף הפרק ערוכים כל דיני הנגעים סביב ציר הזמן: מה מטמא בשבועיים ומה בשלושה. כמעט אין בעריכה זו חידוש הלכתי, שכן עיקרי הדברים נמצאים בתורה או בפרקים הקודמים במשנה. לפנינו, אפוא, עריכה שונה החוזרת על אותו חומר, ואגב כך מציעה מעט חידושים והדגשים. פרק ד מהווה סיכום נוסף מסוג אחר, ולפנינו תופעה חריגה של שלוש עריכות שונות שכל אחת מציעה שיטה אחרת לסידור החומר, תוך כדי חזרה על ההלכות הידועות בתוספת חידוש צנוע. לכל החטיבה אין מקבילה בתוספתא.
<b>עור הבשר מטמא בשני שבועות</b> – אם יש סימנים לבהרת בעור הבשר אפשר שהכוהן יחליט לטמא את המצורע בשבוע הראשון, או בשבוע השני, [<b>ו</b> ]<b>בשלשה סימנין בשער לבן ובמחיה ובפסיון</b> – ואם סימני הנגע הם שלושה: יש בו שער לבן; או יש בו מחיה, שהיא תוספת קרום עור חי מעל הנגע; או הנגע פשה, כלומר התרחב; <b>בשער לבן ובמחיה כתחילה<sup class="footnote-marker">22</sup><i class="footnote">בדפוס: "בתחילה", והוא הוא. אנו לא רשמנו חילופים מעין אלו.</i></b> – כבר בשבוע הראשון צריך להיות שער לבן בנגע, שאם לא כן אין כאן נגע כלל. כמו כן מחיה יכולה להיבדק רק בשבוע השני, כדי לראות אם יש תוספת קרום. <b>בסוף שבוע ראשון</b> – וכן<b> בסוף שבוע שיני</b> – וכן [<b>ו</b> ]<b>לאחר הפטור</b> – אפשר שהכוהן יפטור את הנגוע, ואחר כך יחזרו סימני הנגע, והוא יחליט לטמאו,<b> ובפיסיון בסוף שבוע ראשון</b> – ניתן להבחין בפסיון רק בסוף השבוע הראשון, שכן "בתחילה", בפעם הראשונה שהכוהן רואה את הנגע, לא ייתכן לדעת אם הנגע גדל; שהרי כל ראייה שאיננה ראיית הכוהן אינה משמעותית, ולכן לא מנתה המשנה פסיון בתחילת התהליך. הלכה זו כבר נאמרה (לעיל פ"א מ"ג), ומקורה בצורך של הכוהן להכריז "טמא" או "טהור", בלעדיה אין כאן החלטה מחייבת. גם פסיון יכול להיטמא,<b> בסוף שבוע שיני</b> – וגם<b> לאחר הפטור ומטמא בשני שבועות שהן שלשה עשר יום</b> – בסוף השבוע השני. אם הנגע פסה האיש טמא. מקסימום הזמן עד ההחלטה הוא שלושה עשר יום, שכן היום השביעי הוא גם סוף השבוע הראשון, וגם תחילת השבוע השני, כדלעיל (פ"א מ"ד)<b>.</b> 
ברור מלשון המשנה ש"מחיה" היא כינוי כללי למחיה או לבהרת, וכן מוברר בפרק הבא (במיוחד במשנה ב).

Mishnah 4

<b>נפתח במקראות שבספר ויקרא פרק יג, כדי שיקל לנו להבחין בחידושים של חז"ל:
(כד) או בשר כי יהיה בערו מכות אש והיתה מחית המכוה בהרת לבנה אדמדמת או לבנה.
(כה) וראה אתה הכהן והנה נהפך שער לבן בבהרת ומראה עמק מן העור צרעת הוא במכוה פרחה וטמא אתו הכהן נגע צרעת הוא.
(כו) ואם יראנה הכהן והנה אין בבהרת שער לבן ושפלה איננה מן העור והוא כהה והסגירו הכהן שבעת ימים.
(כז) וראהו הכהן ביום השביעי אם פשה תפשה בעור וטמא הכהן אתו נגע צרעת הוא.
(כח) ואם תחתיה תעמד הבהרת לא פשתה בעור והוא כהה שאת המכוה הוא וטהרו הכהן כי צרבת המכוה הוא.
<b>השחין והמכוה מטמין בשבוע אחד</b> – גם בשבוע אחד,<b> בשני סימנים</b> – והם<b> בשיער לבן</b> [<b>ובפסיון</b> – אבל יש הבדל בין שער לבן ופסיון:<b> בשער לבן</b> ]<sup class="footnote-marker">23</sup><i class="footnote">המילים "ובפסיון בשער לבן" נוספו בצד, כנראה בידי המעתיק הראשון כשחש ששיבש.</i> <b>כתחילה</b> – אפשר שהשער יהא סיבה לטמא כבר בתחילת התהליך, וכן<b> בסוף שבוע</b> – וכן <b>לאחר הפטור</b> – כמו ששנינו במשנה הקודמת. לעומת זאת:<b> ובפיסיון בסוף שבוע</b> – אין להחליט על פסיון בתחילה (כדלעיל), אלא רק בסוף שבוע ראשון, וכן<b> לאחר הפטור ומיטמין</b> – אפשר שהטומאה תהיה כבר בשבוע הראשון, כדלעיל,<b> בשבוע אחד שהוא שבעת</b> [<b>ה</b> ]<b>ימים</b> – האות ה"א נמחקה בקו, ובצדק.
בתורה נזכרת גם המחיה כסימן טומאה במכווה: "או בשר כי יהיה בערו מכות אש והיתה מחית המכוה בהרת לבנה" (ויקרא יג כד), אבל התנא פירש שמחיה זו היא הבהרת שבהמשך. זו פרשנות מעניינת, אך לא הכרחית, ואפשר לראות בה חידוש של חכמים.

Mishnah 5

<b>נפתח בפסוקי התורה (ויקרא יג):
(כט) ואיש או אשה כי יהיה בו נגע בראש או בזקן.
(ל) וראה הכהן את הנגע והנה מראהו עמק מן העור ובו שער צהב דק וטמא אתו הכהן נתק הוא צרעת הראש או הזקן הוא.
(לא) וכי יראה הכהן את נגע הנתק והנה אין מראהו עמק מן העור ושער שחר אין בו והסגיר הכהן את נגע הנתק שבעת ימים.
(לב) וראה הכהן את הנגע ביום השביעי והנה לא פשה הנתק ולא היה בו שער צהב ומראה הנתק אין עמק מן העור.
(לג) והתגלח ואת הנתק לא יגלח והסגיר הכהן את הנתק שבעת ימים שנית.
(לד) וראה הכהן את הנתק ביום השביעי והנה לא פשה הנתק בעור ומראהו איננו עמק מן העור וטהר אתו הכהן וכבס בגדיו וטהר.
(לה) ואם פשה יפשה הנתק בעור אחרי טהרתו.
(לו) וראהו הכהן והנה פשה הנתק בעור לא יבקר הכהן לשער הצהב טמא הוא.
(לז) ואם בעיניו עמד הנתק ושער שחר צמח בו נרפא הנתק טהור הוא וטהרו הכהן.
(לח) ואיש או אשה כי יהיה בעור בשרם בהרת בהרת לבנת.
(לט) וראה הכהן והנה בעור בשרם בהרת כהות לבנת בהק הוא פרח בעור טהור הוא.
<b>הנתקין מ</b> [<b>י</b> ]<b>טמין בשני שבועות</b> – כמו בהרת בעור. הנתק הוא הנגע בשער הראש או בזקן ודינו כבהרת, אלא שסימן הנגע הוא שער צהוב (ויקרא יג ל-לא), <b>בשני סימנין –</b> שהם: <b>בשיער צהוב דק ובפיסיון</b> – שני סימני הטומאה הם שער צהוב דק, ככתוב בתורה, או אם הנגע פשה (שם יג לב).<b> בשיער צהוב דק כתחילה</b> – הכוהן מסגיר את הנגוע בפעם הראשונה, מיד לאחר הבדיקה, כמו ששנינו בשתי המשניות הקודמות, וגם <b>בסוף שבוע ראשון</b> – וגם [<b>ו</b> ]<b>בסוף שבוע שיני</b> – או<b> לאחר הפטור ובפיסיון</b> [<b>בסוף</b> ] – בסוף נמחק, והוא נכפל בטעות. <b>בסוף שבוע ראשון</b> – וגם [<b>ו</b> ]<b>בסוף שבוע שיני</b> – או<b> לאחר הפטור</b> – אבל לא "כתחילה", בתחילת התהליך, כמו שביארנו במשניות הקודמות, <b>ומטמין בשני שבועות שהן שלשה עשר יום</b> – כמו ששנינו במשנה ד.

Mishnah 6

<b>פסוקי התורה (ויקרא יג):
(מ) ואיש כי ימרט ראשו קרח הוא טהור הוא.
(מא) ואם מפאת פניו ימרט ראשו גבח הוא טהור הוא.
(מב) וכי יהיה בקרחת או בגבחת נגע לבן אדמדם צרעת פרחת הוא בקרחתו או בגבחתו.
(מג) וראה אתו הכהן והנה שאת הנגע לבנה אדמדמת בקרחתו או בגבחתו כמראה צרעת עור בשר.
<b>הקרחת והגבחת מיטמות בשני שבועות</b> – נגע בקרחת, בחלק העליון של הראשון (להלן פ"י מ"י), או בגבחת, במצח (להלן פ"י מ"י), עלול להיטמא שני שבועות. במקרא תיאור מקוצר של נגע בקרחת או בגבחת. למעשה זהו נגע רגיל, אלא שצבעו לבן או אדמדם. <b>ובשני סימנין</b> – שהם מחיה ופסיון,<b> במחיה</b> – במונח "מחיה" המשנה מתכוונת לבהרת עצמה, כמו ששנינו במשנה ד לעיל, <b>ובפיסיון –</b> הפסיון לא נזכר בתורה בדין קרחת או גבחת, אבל ברור שקרחת היא כנגע רגיל ונוהג בה פסיון כמו ששנינו במשנה ג לעיל. <b>במחייה כתחילה</b> – בתחילת התהליך, כמו שנהוג במשניות הקודמות,<b> בסוף שבוע ראשון</b> – וגם בסוף שבוע ראשון, או<b> בסוף שבוע שיני</b> – או<b> לאחר הפטור ובפיסיון בסוף שבוע ראשון</b> – וכן [<b>ו</b> ]<b>בסוף שבוע שיני</b> – או <b>לאחר הפטור</b> – כמו שלמדנו במשנה ג, [<b>ו</b> ]<b>מיטמות בשני שבועות שהן שלשה עשר יום</b> – האורך המרבי של התהליך עד ההחלטה לטמא את הנגע הוא שבועיים, שהם שלושה עשר יום כמפורט במשנה ג.

Mishnah 7

<b>הפסוקים בתורה (ויקרא יג):
(מז) והבגד כי יהיה בו נגע צרעת בבגד צמר או בבגד פשתים.
(מח) או בשתי או בערב לפשתים ולצמר או בעור או בכל מלאכת עור.
(מט) והיה הנגע ירקרק או אדמדם בבגד או בעור או בשתי או בערב או בכל כלי עור נגע צרעת הוא והראה את הכהן.
(נ) וראה הכהן את הנגע והסגיר את הנגע שבעת ימים.
(נא) וראה את הנגע ביום השביעי כי פשה הנגע בבגד או בשתי או בערב או בעור לכל אשר יעשה העור למלאכה צרעת ממארת הנגע טמא הוא.
(נב) ושרף את הבגד או את השתי או את הערב בצמר או בפשתים או את כל כלי העור אשר יהיה בו הנגע כי צרעת ממארת הוא באש תשרף.
(נג) ואם יראה הכהן והנה לא פשה הנגע בבגד או בשתי או בערב או בכל כלי עור.
(נד) וצוה הכהן וכבסו את אשר בו הנגע והסגירו שבעת ימים שנית.
(נה) וראה הכהן אחרי הכבס את הנגע והנה לא הפך הנגע את עינו והנגע לא פשה טמא הוא באש תשרפנו פחתת הוא בקרחתו או בגבחתו.
(נו) ואם ראה הכהן והנה כהה הנגע אחרי הכבס אתו וקרע אתו מן הבגד או מן העור או מן השתי או מן הערב.
(נז) ואם תראה עוד בבגד או בשתי או בערב או בכל כלי עור פרחת הוא באש תשרפנו את אשר בו הנגע.
(נח) והבגד או השתי או הערב או כל כלי העור אשר תכבס וסר מהם הנגע וכבס שנית וטהר.
(נט) זאת תורת נגע צרעת בגד הצמר או הפשתים או השתי או הערב או כל כלי עור לטהרו או לטמאו.
<b>הבגדין מיטמין בשני שבועות</b> – צרעת בבגדים דינה כבהרת רגילה (משנה ג) אלא שהיא בבגד, וצבעה ירקרק או אדמדם.<b> בשלשה סימנין</b> – והם: <b>בירקרק ובאדמדם</b> – אלו שני סימנים, [<b>ובפיסיון</b> – הסימן השלישי. ההבדל בין הפסיון ובין שני סימני הצבע הוא שפסיון חייב לבוא עם אחד מסימני הנגע הצבעוניים, וסימני הירוק או האדום באים כל אחד לחוד – בניגוד לבהרת ושער לבן הבאים בצוותא. לתנא הייתה אפשרות להעמיד על ההבדל בין סימני צרעת הבגד וסימני צרעת האדם, אך הוא מתמקד בשאלת הזיקה בין הסימנים לאורך הזמן. המילים "ובפיסיון בירקרק ובאדמדם" נוספו בשוליים, ונשמטו כנראה בגלל הדומות.<b> בירקרק ובאדמדם</b> ]<b> כתחילה</b> – וכן<b> בסוף שבוע ראשון</b> – וכן [<b>ו</b> ]<b>בסוף שבוע שיני –</b> וכן <b>לאחר הפטור ובפיסיון</b> – החל <b>בסוף שבוע ראשון</b> – וכן [<b>ו</b> ]<b>בסוף שבוע שיני</b> – וכן <b>לאחר הפטור ומיטמין בשני שבועות שהן שלשה עשר יום</b> – כמו ששנינו במשנה ג.

Mishnah 8

<b>הבתים מיטמין בשלשה שבועות בשלשה סימנין בירקרק ובאדמדם ובפיסיון בירקרק ובאדמדם כתחילה בסוף שבוע ראשון</b> [<b>ו</b> ]<b>בסוף שבוע שני</b> [<b>ו</b> ]<b>בסוף שבוע שלישי לאחר הפטור</b> – ברוב עדי הנוסח ובדפוס נוסף: "ובפשיון בסוף שבוע ראשון, בסוף שבוע שני, בסוף שבוע שלישי, לאחר הפטור".<b> ומיטמין בשלשה שבועות שהן תשעה עשר יום</b> – צרעת הבתים שונה מיתר הנגעים, שכן עד ההחלטה לטמא או לטהר עשויים לעבור שלושה שבועות: שבוע – בהסגר ראשון; שבוע נוסף – בהסגר שני, כמו בנגעי אדם, ושבוע שלישי לאחר עקירת האבנים המנוגעות ושיפוץ מקום הנגע (להלן פי"ג מ"א). כפי שנראה להלן (פי"ג) השבוע השני אינו נזכר בתורה, והוא חידוש של חכמים: הם מניחים שכשם שאדם מוסגר לשבוע שני, אם הנגע נותר בעינו ולא פשה – כך גם הבית מוסגר לשבוע שני.
הסיכום הכללי של המשנה הוא: <b>אין בנגעים פחות משבוע אחד ולא יתר על שלשה שבועות</b> – המשנה אינה דנה במקרה שאדם הביא אל הכוהן את נגעו, והכוהן פטר אותו ואמר לו שהוא טהור. אדם כזה אינו נכלל עם הנגועים והוא נמנה בלשון התוספתא עם אלו ש"אין נזקקין לו" (תוס', פ"ב ה"ח, עמ' 620). להלן נראה שיש גם מצבים שבהם תהליך ההסגרה מתחיל מחדש (כגון פ"ד מ"ז; פ"ו מ"ג; פ"ז מ"ב; פי"א מ"ו), כלומר שיש שהתהליך נמשך יותר משלושה שבועות. ברם המשנה מתייחסת למגבלות הרגילות, כלומר: ההחלטה ("החליטו הכהן") לטמא באה לכל היותר אחרי שלושה שבועות של בירורים. את המידע במשנה ניתן לארגן בטבלה:
<b>סימני נגעים:</b> <b>(</b> <u>מקרא</u>: + מטמא, --- אינו מטמא, - אינו רלוונטי<b>)</b> 

Chapter 4



Mishnah 1

<b>חלקו הראשון של הפרק ערוך בשיטת "יש בזה מה שאין בזה", והיא אחת משיטות העריכה שהבריח שלהן איננו התוכן אלא המבנה, כמו "יש בזה ובזה" או "אין בזה ובזה", וקרובה אליהן גם "אין בין א ל-ב אלא". כן שיערנו במקרים דומים. אפשר שהייתה גם משנה קדומה שיטתית שערכה את דבריה בסגנון זה. במקרה שלפנינו המשנה מתרכזת בדיני נגעים, והיא למעשה סיכום שלישי של דיני נגעים. הראשון היה בפרקים א-ב, בסגנון "רגיל", השני בפרק ג (ממשנה ב ואילך), סביב ציר הזמן, והסיכום השלישי בפרקנו. גם בו אין כמעט חידושים, ולמעשה יש בו גם רק מעט תוספת למקרא, אלא שהוא ערוך על בסיס השוואתי. התוספתא לעיל (פ"א ה"ד) כללה סדרת הלכות בסגנון זה כהרחבה של המשנה הראשונה. החלק השני של הפרק כולל סדרת מחלוקות בין חכמים ורבי עקיבא סביב מקרה כללי ופרטים שונים בו.
<b>יש בשיער לבן מה שאין בפיסיון</b> [<b>ו</b> ]<b>יש בפיסיון מה שאין בשיער לבן</b> – ההבדלים הם בפרטים הלכתיים,<b> ששער לבן מטמא כתחילה</b> – בשבוע הראשון של הנגע, ופִסיון רק בראייה שנייה, כמו שהסברנו לעיל (פ"ג מ"ג),<b> ומ</b> [<b>י</b> ]<b>טמא בכל מראה לובן</b> – בכל גוון לבן. להלן במשנה ד יבוא פירוט מה של פרשה זו. מכל מקום, המשנה הראשונה במסכת מנתה ארבעה גווני לבן, ועתה אנו שומעים שכל גוון של לבן מטמא, כדברי התוספתא: "המחייה מטמא בכל מראה אפילו לבנה בשחור ושחורה בלבן. ושער לבן מטמא בכל מראה לבן, ואפילו במראה סיבות<sup class="footnote-marker">1</sup><i class="footnote">מראה שיבה, הוא אפרפר.</i>. אלא ששער לבן [אלא ששער לבן]<sup class="footnote-marker">2</sup><i class="footnote">הוכפל.</i> והנתקין מטמאין בכל מראה אפילו לבנים בשחור ושחורים בלבן, ומטמאין בשיער צהב דק שמראיו כתבנית הזהב" (פ"א ה"ד, עמ' 618). מידע זה איננו בפרק ג, אך מצוי בפרק ב.
<b>ואין בו סימן טהרה</b> – אם הגוון פחות לבן אין זה סימן טהרה ואם הוא יותר לבן אין זה סימן טומאה, בניגוד לפסיון שצבעו צריך להיות כצבע הבהרת ואם הוא הצטמק או נותר בעינו (שהנגע לא גדל) זה סימן טהרה. <b>יש בפיסיון</b> – שאין בשער לבן,<b> שהפיסיון מטמא בכל שהוא</b> – גם אם הוא גידול מזערי, יחסית לשבוע הקודם, ואילו בשער לבן יש צורך בשתי שערות (להלן מ"ד),<b> ומטמא בכל</b> [<b>ה</b> ]<b>נגעים</b> – בבהרת, בנתק, בקרחת וכו', ואילו שער לבן מטמא רק בבהרת (פ"ג מ"ג) ובשחין (מ"ד), אך לא בנתק, בבגדים ובבתים (ראו הטבלה עיל),<b> חוץ</b> [<b>מן</b> ] – נוסף בשוליים, וכן ביתר עדי הנוסח, <b>הנגע</b> – אם הוא פסה מחוץ לנגע המקורי אפילו במשהו, <b>מה שאין כן בשער לבן</b> – שמטמא רק בנגעי עור, שחין ומכווה.

Mishnah 2

<b>יש במחייה מה שאין בפיסיון</b> [<b>ו</b> ]<b>י פרק ד משנה ג ש בפיסיון מה שאין במחייה</b> – סדר הדיון עוקב אחר סדרו בפרק הקודם, שהוא פחות או יותר הסדר המקראי,<b> שהמחייה מטמא כתחילה</b> – בשבוע ראשון,<b> ומטמא בכל מראה ואין בה סימן טהרה</b> – אם הצבע בהיר אין הדבר סימן טהרה, שמחיה מטמא בגוון כלשהו, [<b>ו</b> ]<b>יש בפיסיון</b> – הפסיון אינו מטמא בשבוע ראשון, ורק במראה של הבהרת או המחיה, <b>שהפיסיון מטמא בכל שהוא</b> – בשונה מהמחיה שהיא כעדשה, או בגודל מסוים אחר<sup class="footnote-marker">3</sup><i class="footnote">להלן פ"ו מ"א.</i>,<b> ומטמא בכל נגעים</b> – כולל בגדים ובתים,<b> חוץ</b> [<b>מן</b> ] <b>הנגע</b> – הפסיון צריך להיות מחוץ לנגע וצמוד אליו כבמשנה הקודמת,<b> מה שאין כן במחייה</b> – שצריכה להיות בתוך הנגע (להלן פ"ו מ"ה), ורק בנגעים, שחין וקרחת. ההבדל בין פסיון לנגע הוא רק בניסוח. ברור שהמכווה היא בכל מקום ופסיון בא לידי ביטוי רק מחוץ לנגע; אם כולו בנגע אין זה פסיון. זו דוגמה לניסוח משוכלל שאין בו בעצם משמעות משפטית.
הטבלה הבאה מועברת מהפרק הקודם, ונוספו בה שלוש השורות הנדונות בפרקנו.
<b>סימני נגעים</b> <u>(מקר</u><u>א</u>: + מטמא, --- אינו מטמא, - אינו רלוונטי)

Mishnah 3

<b>יש בשיער</b> [<b>לבן</b> ]<b> מה שאין במחייה</b> [<b>ו</b> ]<b>יש</b> [<b>במחיה</b> ]<b> מה שאין בשער לבן ששער לבן מטמא בשחין ובמכוה</b> – ומחיה אינה מטמאת בשחין ומכווה, [<b>ב</b> ]<b>מכונס ו</b> [<b>ב</b> ]<b>מפוזר</b> [<b>ו</b> ]<b>במבוצר ושלא במבוצר</b> – בשער לבן אין אפשרות לפיזור ולא נקבע גם מה צריך להיות המרחק בין שתי השערות הלבנות, [<b>ו</b> ]<b>יש במחייה שהמחייה מטמא בקרחת ובגבחת הפוכה ושלא הפוכה</b> – שלא כשער לבן שאינו מטמא בקרחת (אדרבה, אם יש בה שער לבן אין זו קרחת),<b> ומעכבת את ההופך כולו לבן</b> – מי שהפך כולו לבן טהור, אבל אם יש בעורו מחיה היא מונעת את ההגדרה "כולו לבן". פרט זה אינו כתוב ולא הופיע עד עתה במשניות (וגם אינו מופיע בטבלה). הוא יידון במפורט להלן בתחילת פרק ח.<b> ומטמא בכל מראה</b> – בכל צבע ולא רק בלבן,<b> מה שאין כן בשער לבן</b> – שמטמא בכל גוון מגווני הלבן בלבד, ואינו מעכב את ההופך כולו לבן כדעת חכמים במשנה ורבי עקיבא בתוספתא (להלן פ"ח מ"ב).
המשנה אינה דנה בהבדלים בין שער צהוב לשער לבן, והתוספתא משלימה את הדיון בצורה מלאכותית במקצת: "יש בשער לבן שאינו בשער צהוב ויש בשער צהוב שאין בשער לבן. שער לבן לא הציל שער אחר מידו, מה שאין כן בשער צהוב. יש בשער צהוב ששער צהוב יפה כחו במקומו ליטמא בכל מראה מה שאין כן בשער לבן" (פ"ב ה"א, עמ' 619). ההשוואה כמובן אינה מלאה. שער צהוב מטמא רק בנתק ושיער לבן רק בנגעי עור חשוף. אבל התוספתא מדגישה הבדל אחר: אם יש בבהרת שער לבן ושחור הוא נידון כלבן, וכנראה בשער צהוב הדרישה היא לאחידות. דרישה כזאת נרמזה בתוספתא לעיל (פ"א ה"ה). הטיעון ששער לבן אינו מטמא בכל מראה מביך במקצת. לעיל הסברנו שמראה הוא צבע יסודי, ושער צהוב מטמא רק בצהוב. אם הכוונה לגוון אזי ההלכה בתוספתא סותרת את המשנה שלנו ואת המקורות המקבילים לה (לעיל פ"א מ"ד). אנו קבענו שכל גווני הלבן מטמאים, ועתה מוצעת אולי מסורת הלכתית אחרת שעליה רמזנו לעיל, שרק גוון המצוי בתחום ארבעת המראות מטמא. ואולי הכוונה לגודל הנגע: רק שתי שערות מטמאות, ואולי בשער צהוב די בשערה אחת? השערה זו סומנה בטבלה בסימן שאלה.
בספרא (תזריע, פרשת נגעים פרק ב ה"ד, ס ע"ג ואילך) יש ניסיון לדון קל וחומר על סימני הנגעים: אם צהוב מטמא בנתק ולבן לא – קל וחומר שצהוב יטמא בבהרת. הקל וחומר נדחה מתוך הכתובים, והשאלות הן מכניות וספרותיות ואינן רֵאליות. הרי בבהרת לא צומח שער צהוב, אלא אם כן הוא צבעו הטבעי של השער, ואז בוודאי אין הוא מטמא.

Mishnah 4

<b>שתי שערות</b> – שער לבן הוא לפחות שתי שערות. הלכה זו איננה בתורה, אבל התורה מדברת לא על שערה אלא על "שֵער", ומכאן למדו חכמים שמיעוט רבים שתיים: "ושיער, מיעוט שיער שתי שערות" (ספרא תזריע, פרשת נגעים פרק ב ה"ב, ס ע"ג). הלכה זו חוזרת בהלכות נגעים פעמים רבות, ולא שמענו עליה עוררים. כאמור זהו חידוש שחידשו חכמים, אך לא חידוש חסר בסיס מקראי.
<b>עיקרן משחיר וראשן מלבין</b> – בדפוס, וכמעט בכל עדי הנוסח, נוסף "טהור", [<b>עיקרן מלבין</b> ] – נוסף בידי המעתיק הראשון,<b> וראשן משחיר טמא</b> – שתי נוסחאות לפנינו. כתב יד קופמן, ויתר עדי הנוסח:
כתב יד קופמן – "עיקרן משחיר וראשן מלבין וראשן משחיר טמא";
יתר עדי הנוסח – "עקרן משחיר וראשן מלבין טהור, עקרן מלבין וראשן משחיר טמא".
המחלוקת היא האם עיקרן משחיר וראשן מלבין טמא, כנוסחת כתב יד קופמן, או טהור, כנוסחת יתר עדי הנוסח. מכיוון שכבר נפלה בכתב יד קופמן טעות, קל לטעון שגם המילה "טהור" נשמטה. השערות צומחות מלמטה, לפיכך אם עיקרן שחור הרי שהשערה בריאה והשחור יצמח הלאה. בהלכה זו בא לידי ביטוי ידע שהשערות צומחות משורשיהן. אבל גם בנוסחת כתב יד קופמן היגיון רב, הרי נאמר שהלבן מטמא בכלשהו.
המקבילה בתוספא קשה: "אמר רבי מאיר שלא יהו בני אדם מדומין שבגולם הן נידונין אלא אם הידהה שער לבן טמא ואין הלבן טהור" (פ"ב ה"ב, עמ' 619). במקבילה בספרא: " 'שיער בנגע הפך לבן', מיכן אמרו שתי שערות עיקרן משחיר וראשן מלבין טהור. עיקרן מלבין וראשם משחיר טמא. וכמה יהא בלבנונית? רבי מאיר אומר כל שהוא, וחכמים אומרים כשיעור. רבי מאיר אומר שלא יהא בני אדם מדמין שבגולם הם נידונים, אלא חוד שיעור לבן טמא, ושאינו שיער לבן טהור" (ספרא תזריע, פרשת נגעים פ"ב ה"ג, ס ע"ג). שתי מילים קשות במשפט זה, הראשונה "גולם" והשנייה "הידהה", ובספרא "חוד". ליברמן בדק, בבקיאותו הרגילה, את הנוסחאות השונות, הביא סדרת שינויים וסיכם שאין ספק שהנוסח "בגולם" נכון. הוא גם מופיע במקבילה בספרא, ולא ייתכן ששתי מקבילות בלתי תלויות תשבשנה אותה מילה לאותה מילה אחרת, חסרת משמעות. הוא הראה ש"גולם" הוא בניגוד למונח "לדקדק". כלומר האבחנה מדויקת, כדי שלא יטענו הנבדקים שהם נבדקו רק באופן כללי. בין השאר הוא מעלה גם את ההצעה שהגולם הוא הכוהן הבלתי מיומן, ודוחה אותה. ראייתו העיקרית היא המשפט: "יכול יגלום עליו ת"ל וחשב עם קונהו ידקדק עמו" (ספרא בהר, פרק ט ה"ב, קי ע"ב; בבלי, בבא קמא קיג ע"ב).
ואכן, גולם בכל מקום הוא חפץ גס שאיננו מעובד, כגון "גולמי כלי מתכות" (משנה, עדויות פ"ג מ"ט; כלים פ"ב מ"ו), וכמוהו הרבה. אם כן, התוספתא אומרת שהצורך באבחנה המדויקת שבמשנה בין עיקר השער לראשו נועדה להבהיר את הדקדקנות שבבדיקה. אלא שליברמן הניח שהתוספתא היא כמשנה שבדפוסים ופירש אותה כספרא, שבני אדם נידונים לא כגולם אלא כחוד, ועדיין המשך המשפט אינו ברור. לדעתנו התוספתא היא כמשנה לפי כתב יד קופמן, וכך יש לפסקה: "אמר רבי מאיר שלא יהו בני אדם מדומין שבגולם הן נידונין. אלא אם הידהה שער לבן טמא, ואין הלבן טהור". שער לבן איננו טהור, ואפילו אם הידהה, כלומר שדהה הצבע (עיקרו שחור וראשו לבן) האיש טמא, כדעת המשנה, ובספרא הנוסח הוא: "רבי מאיר אומר שלא יהא בני אדם מדמין שבגולם הם נידונים, אלא חוד שיעור לבן טמא, ושאינו שיער לבן טהור" (ספרא תזריע, נגעים פרק ב ה"ב, ס ע"ג). גם אם רק חוד השער לבן האיש טמא (כמו בכתב יד קופמן) ושער שאינו לבן טהור.
הוויכוח על שער בצבעים שונים חוזר במשנת פרה: "היו בה שתי שערות עיקרן משחיר וראשן מאדים עיקרן מאדים וראשן משחיר, הכל הולך אחר הנראה, דברי רבי מאיר. וחכמים אומרים אחר העיקר" (פ"ב מ"ה), ובתוספתא מוסיף רבי יוסי בן המשולם: "רבי יוסי בן המשולם אומר מספר את העליון ואינו חושש משום גוזז" (פרה פ"ב ה"ז, עמ' 631; בבלי, בכורות כה ע"א). רבי מאיר מחמיר מחכמים, אבל מחמיר בפרה אדומה מבנגע, כמובהר בטבלה:
שינוי בגוון השער
אחר הנראה הוא מונח שאיננו בנגעים, והוא עמום. אפשר שכוונתו לצבע הנראה לעין (רוב השער) או לחלק העליון, כלומר שאין הולכים אחר העיקר אלא אחר הראש. מכל מקום, משנת פרה ומשנת נגעים מהלכות בדרכים שונות, והשפה ההלכתית איננה זהה.
<b>כמה יהא בליבלונית</b> – ביתר עדי הנוסח: "בלבנונית", כלומר כמה לבן אמור להיות בשער כדי שייחשב כטמא, וזאת שוב לפי שיטת רבי מאיר שלבן מטמא בכל מקום בשער.<b> רבי מאיר אומר כל שהוא רבי שמעון אומר כדי לקרוץ בזוג</b> – זוג הוא המספריים שבהם השתמשו לתספורת. בספרא מופיעה דעת חכמים שיהא בהם "כשיעור" (ספרא תזריע, נגעים פרק ב ה"ג, ס ע"ג), ולא התפרש איזה שיעור.
בלשון המשנה הזוג הוא כאמור מספריים, מכשיר בעל זוג זרועות לחיתוך. בהלכות טומאה הוא נמנה בין מכשירי החיתוך: "...וזוג של ספרים שנחלקו הרי אלו טמאין. רבי יוסי אומר הסמוך ליד טמא והסמוך לראש טהור. מספרת שנחלקה לשנים, רבי יהודה מטמא וחכמים מטהרין" (משנה, כלים פי"ג מ"א). מספרת או זוג מתחלקים, וניתן להשתמש בכל להב לחוד. כך גם בדיני משכון: "החובל זוג שלספרין עובר על זה בפני עצמו ועל זה בפני עצמו. חבל אחד מהן אינו עובר <אלא> על אחד מהן" (ירו', בבא מציעא פ"ט הט"ז, יב ע"ב). המספריים נוטים להיפרד או להישבר, משום כך המשנה אוסרת לשבת ערב שבת אצל הספר (משנה, שבת פ"א מ"ב). רבי אחא בר יעקב משיח לפי תומו ומסביר: "אמאי לא ישב – גזירה שמא ישבר הזוג" (בבלי, שבת ט ע"ב).
הזוג או המספריים הם המכשיר השגור לטיפול בשער. כך בדיני פרה אדומה: "והתניא: שתי שערות עיקרן מאדים וראשן משחיר, רבי יוסי בן המשולם אומר: גוזז במספרים<sup class="footnote-marker">4</sup><i class="footnote">בתוס', פרה פ"ב ה"ז, עמ' 631, חסר המכשיר ומופיע רק הפועל "מספר". סתם תספורת משמעה במספריים.</i> ואינו חושש!..." (בבלי, בכורות כה ע"א), וכך גם "אמר רבי מתניה: מאן דאמר אסור – כדרכו במספרים" (ירו', מו"ק פ"ג ה"א, פב ע"א), ולכן אבל שתכפו אבליו או מנודה שכבדו שערותיו, שאינם רשאים להסתפר, חייבים לבחור מכשיר אחר ולא מספריים (שמחות פ"ה ה"י-הי"א, עמ' 128)<sup class="footnote-marker">5</sup><i class="footnote">וכן בבלי, תענית יג ע"א; מועד קטן יז ע"ב. </i>. כמו כן באיסור תספורת בחולו של מועד נאמר: "תנו רבנן: מולגין את הראש ואת הרגלים, ומהבהבין אותן באור, אבל אין טופלין אותם בחרסית, ולא באדמה, ולא בסיד, ואין גוזזין אותן במספרים" (בבלי, ביצה לד ע"א). אם כן, המספריים הם מכשיר קבע בתיק הסָפָרים (משנה, כלים פט"ז מ"ח) (איור 15).
הזוג אוסף וקוצץ קבוצת שערות: "הנוטל מלא הזוג בסערו הרי זה חייב. רבי ליעזר אומר: אפילו אחד. הבורר שחורות מבין לבנות ולבנות מבין שחורות חייב" (תוס', שבת פ"ט הי"ב)<sup class="footnote-marker">6</sup><i class="footnote">בדומה לו בבלי, שבת צד ע"ב. מלוא פי הזוג הוא לפחות שתי שערות. </i>. תנא קמא מניח שהאיסור חל על גזיזה כדרכה, ואילו רבי אליעזר מחמיר כבר בפעולה עדינה יותר, גזיזת שערה אחת. כאמור הם לא היו חותכים אלא בסמוך לעור, ולכן "משיירים" קצה שער. בהלכות פרה אדומה מגדיר רבי עקיבא שתי שערות כמה שתופס הזוג: "שתי שערות האמורות בפרה ובנגעים והאמורות בכל מקום, כדי לכוף ראשן לעיקרן, דברי רבי ישמעאל. רבי אליעזר אומר כדי לקרוץ בציפורן. רבי עקיבא אומר כדי שיהו ניטלות בזוג" (משנה, נדה פ"ו מי"ב). רבי עקיבא בוחר בדרך השגרתית אך מקל בכך, שכן המספריים גמישים פחות.
בשעת שימוש במספריים, במפגש בין הלהבים נשמע קול, וכך שנינו על שמשון הנזיר: "רבי נחמיה אמר: בשעה שהיתה רוח הקודש שורה עליו היו סערותיו מקישות כמין זוג, קולן הולך כמן צרעה ועד אשתאול" (ויקרא רבה, ח ב, עמ' קסח). שערותיו של שמשון נדמו למספריים המקישים בשעת גזרה, אך ייתכן שהם נשמעים כפעמון שיש לו זוג וענבל. כמה מקורות משיחים לפי תומם על הזוג המשמיע קול, וניתן להבינם כמספריים המצויים בביתו של אדם, אך גם כטיפוס של כלי משמיע קול: "אין מקרקשין לא את הזוג ולא את הקרקש לתינוק בשבת" (תוס', שבת פי"ג הי"ז)<sup class="footnote-marker">7</sup><i class="footnote"> בתוספתא נזכרים הזוג והקרקש כחלק מן האביזרים של החמור, וספק אם מדובר במספריים: "חמור וכיליו אני מוכר לך, מכר את המרדעת ואת האוכף ואת השליף ואת הקילקי ואת החבק, אבל לא מכר לא את הזוג ולא את הפרומביא ולא את הדיסקיא ולא את כומני ולא את השק" (בבא בתרא פ"ד ה"ב, עמ' 403). נראה, אפוא, שכאן מדובר בזוג הפעמון. כמו כן: "כל תכשיט בהמה כגון השירים, הנזמים והקטלאות והטבעת, טהורין, ואין טמא אלא זוג המשמיע קול לאדם. העושה זגין למכתשת ולעריסה ולמטפחות הספרים ולמטפחות התינוקות, טהורין. עשה לה האנבילים, טמאין. נטלו אנביליהן, טהורין. זוג של דלת טהור, של בהמה טמא. זוג של דלת שעשאו לבהמה, טהור, ושל בהמה שעשאו לדלת, אפילו חיברו בקרקע ואפילו קבעו במסמר, טמא" (תוס', כלים [בבא מציעא] פ"א הי"ג, עמ' 579). המדובר בתכשיטי הבהמה, והפעמון קישט אותה והשמיע קול בלכתה.</i>, ואולי ניתן להוסיף גם: "ואין טמא אלא זוג המשמיע קול לאדם העושה" (תוס', כלים [בבא מציעא] פ"א הי"ג, עמ' 579)<sup class="footnote-marker">8</sup><i class="footnote">וראו דיוננו בהערה הקודמת. </i>.
ולבסוף, היכן מחזיק אדם את זוגו: "לא יצא אדם בזוג שבצוארו אבל יוצא הוא בזוג שבכסותו, וזה וזה אין<sup class="footnote-marker">9</sup><i class="footnote">כך בדפוס. בכ"י לידן: "זה וזה מקבלין טומאה"; בכ"י ערפורט: "וזה וזה מקבלין". אין כל היגיון בהבדל ההלכתי בין זוג לחותם, ועם זאת מעיר ליברמן שכה"י חסרים ואינם עדות. בירושלמי: "אית תניי תני בין אילו בין אילו מקבלין טומאה, ואית תניי תני בין אילו בין אילו אין מקבלין טומאה" (שבת פ"ו ה"א, ז ע"ד), וראו ליברמן לאתר, עמ' 74. </i> מקבלין טומאה. לא יצא אדם בחותם שבצוארו ולא בחותם שבכסותו, זה וזה מקבלין טומאה (תוס', שבת פ"ה ה"ז). גם הבבלי (שבת סז ע"א) וגם הירושלמי (שבת פ"ו ה"א, ז ע"ד) מניחים שמדובר בכלי נגינה כעין פעמון. כך גם במשנה: "הבנים יוצאין בקשרים ובני מלכים בזוגין, וכל אדם, אלא שדברו חכמים בהווה" (שבת פ"ו מ"ט). כלומר תופעת הזוגין כפעמון שייכת לחברה הגבוהה, ואילו הלכות שבת קשורות לכל אדם, ופעמון אינו מקובל בשאר בני אדם. הצעתנו, אם כן, לראות בזוג כמו במקרים רבים אחרים לא פעמון בלתי מוכר אלא קשור לידו של החותם, כלי עבודה בסיסי שנושא אדם עמו על צווארו או בחגורתו, "על כסותו", זמין לשימוש. לידו מצינו שהרופא קושר את המספריים במעין חגור לקופסה שעליה הוא עובד: "מפני מה דלת שבמגדל של רופאים טמאה מפני שהוא נותן עליה איספלניאות ותולה בה את המספרים" (תוס', כלים בבא מציעא פ"ב ה"ט, עמ' 580) (איור 16)<b>.</b> 
<b>היתה אחת מלמטן ונחלקה מלמעלן</b> – השורש אחד אבל השערה התפצלה,<b> והיא נראית כשתים טהור</b> – כיוון שזו שערה אחת,<b> בהרת</b> – ומידתה בדיוק כגריס, <b>ובה שיער לבן או שער שחור טמא אין חוששין שמא מיעט מקום שיער שחור את הבהרת מפני שאין בו ממש</b> – שטח השער הוא אפסי. במשנה זו באה לידי ביטוי תורה שבעל פה. הגדרות גודל, כמות ודיונים כאלה הם לב לבה של היצירה התנאית. אנו מדגישים זאת משום שבמשניות הקודמות הייתה היצירה התנאית מצומצמת ביותר. בתוספתא מתנהלים דיונים נוספים ברוח זו: "היו בו שתי שערות בנגע, ושופעות חוצה לו, טמא. היו חוצה לו, ושופעת לתוכו, טהור" (פ"ב ה"ב, עמ' 619).
המקבילה למשנתנו היא ההלכה הבאה: "שאלו תלמידיו את רבי יוסי בהרת ובה שער שחור, חושינו<sup class="footnote-marker">10</sup><i class="footnote">חושש הוא. </i> שמא מיעט את מקום הבהרת מכגריס? אמרו לו לא. אם אמרת בשער לבן שהוא סימן טומאה, תאמר בשער שחור שאין סימן טומאה? אמר להן הרי שיש בו עשר שערות לבנות, כלום הן סימני טומאה אלא שתים, חוששנו למותר שמא מיעט את מקום הבהרת מכגריס. אמרו לו לא! אם אמרת בשער לבן שהוא מין טומאה, תאמר בשער שחור שאינה מין טומאה. אמר להן אף שער שחור, סוף שבהרת הופכתו שהוא מין טומאה" (תוס', פ"ב ה"ג, עמ' 619). הדיון הוא על שני מקרים המתפתחים מהמשנה: בהרת כגריס ובה שער שחור, ובהרת כגריס ובה שערות רבות. הנוסח צריך תיקון, אבל הוויכוח ברור. לדעת רבי יוסי הוא הדין בשני המקרים, ובכולם אין מתחשבים במקום השערות. תלמידיו מציעים הצעות אחרות (חולקים עליו או מקשים עליו בטיעון הפורמלי ששער שחור איננו סימן טומאה, וכאילו אין כאן טומאה כשיעור). מהקטע נראה שבשפה משפטית אפשר לנסח שהשער והבהרת מצטרפים זה עם זה, והוא הדין לעשר שערות, אף על פי שרק שניים הם סימני טומאה והשאר סתם שטח שאין בו בהרת. הנימוק של המשנה שהשטח מועט אינו ממלא מקום בוויכוח שבתוספתא.
בספרא נוסחה דומה, אך משמעותה ההלכתית הפוכה: " 'ושערה לא הפך לבן והסגיר', הא אם יש בה שיער שחור אינו ממעטה. שאלו התלמידים את רבי יוסי בהרת ובה שיער שחור חוששים אנו שמא מיעט ממקומו את הבהרת מכגריס? אמר להם בהרת ובשער לבן חיישינן שמא מיעט מקומה את הבהרת כגריס. אמרו לו לא! אם אמרת בשיער לבן שהוא סימן טומאה, תאמר בשיער שחור שאינו סימן טומאה? אמר להן הרי שיש בה עשר שערות לבנות, כלום הרי הם סימני טומאה? אלא שתים! חוששים אנו על המותר, שמא מיעט ממקומו את בהרת מכגריס. אמרו לו לא אם אמרת בשיער לבן שהוא מין טומאה, תאמר בשיער שחור שאינו מין טומאה? אמר להם אף שיער שחור הופך והווה מין טומאה, ואומר 'ושערה לא הפך לבן', 'והסגיר', הא יש בה שיער שחור אינו ממעטה. 'והסגיר הכהן את הנגע שבעה ימים תחלה' " (ספרא תזריע, פרשת נגעים פרשה ב ה"ט). ההבדל העיקרי הוא שכאן נקבע במפורש, כהנחת יסוד, ששער שחור אינו ממעט ושער לבן ממעט. הוויכוח הוא על עשר שערות, האם הן מין טומאה או מין טהרה, וכמובן גם האם שער שחור הוא מין טומאה בגלל הפוטנציאל שלו להפוך ללבן.

Mishnah 5

<b>בהרת כגריס וחוט יוצא ממנה</b> – חוט שהוא מעין נספח לבהרת, אבל הוא אותה מחלה, <b>אם יש בו רוחב שתי שערות זוקקה לשער לבן ולפיסיון</b> – אם יש בחוט רוחב מינימלי ובו שער לבן הרי זה כאילו השער הלבן בבהרת, ואם הוא פסה, הרי זה כאילו הבהרת פסתה. <b>אבל לא למחייה</b> – מחיה, דהיינו עור חי, צריכה להיות מכונסת בבהרת עצמה, ואם היא בחוט אין היא מסימני הטומאה. הבהרת עצמה מספיקה להסגר ראשון, אבל כדי להחליט את המנוגע צריך תוספת סימנים, והשאלה היא האם הסימנים צריכים להיות בבהרת או גם בחוט. <b>שתי בהרות</b> – כל אחת קטנה מגריס ושתיהן יחד מצטרפות לגריס,<b> וחוט יוצא מזו לזו אם יש בו רוחב שתי שערות מצרפן ואם לאו אינן מצ</b> [<b>ט</b> ]<b>רפן</b> – "אינן מצטרפין" או "אין מצרפן". רוחב זה מצרף את הבהרות.
בתוספתא: "בהרת וחוט יוצא הימנה, שתי בהרות וחוט יוצא מזו לזו, אם יש בו רחב שתי שערות, זוקקין לטמא בשער לבן ובפסיון, אבל למחיה אין מצטרפין עד שהיא בו רוחב כגריס, רבי אלעזר ברבי שמעון אומר כשם שאינו מצרפן ליטמא במחיה עד שיהא בו רוחב כגריס, כך אין נזקקין ליטמא בשער לבן ובפסיון עד שיהא בו רוחב כגריס" (פ"ב ה"ד, עמ' 619). שלוש דעות לפנינו: הראשונה במשנה שדי ברוחב שתי שערות, השנייה שהחוט צריך להיות כגריס, כלומר ממש בהרת בצורתו (רבי אלעזר ברבי שמעון), והשלישית עמדת ביניים – לטמא בשער לבן ובפסיון די בשתי שערות, ובמחיה צריך רוחב כגריס (ת"ק בתוספתא). חשוב להעיר שהתוספתא, כמו התוספתא הקודמת ("כגולם..."), מנוסחת בצורה בלתי חדה וקשה להבנה. התוספתא ממשיכה בעוד מעט פרטים טכניים, אך בהם לא נרחיב (פ"ב ה"ה, עמ' 619).
כבר במשנה ב נרמז שיש לבהרת שיעור, אך לראשונה נקבה המשנה בשיעור בהרת כגריס, ובמפורט יותר "גריס הקילקי". הגריס הקילקי גדול יותר, כמו שאמרה המשנה: "ויש שאמרו במדה גסה: מלא תרווד רקב, כמלא תרווד גדול של רופאים, וגריס נגעים כגריס הקלקי" (כלים פי"ז מי"ב). במקורות מופיעה בדרך כלל ההגדרה הכללית, כגריס או כרוחב גריס. המילה "גריס" משמשת בכמה משמעויות, ונעסוק בכך להלן (פ"ו מ"א).

Mishnah 6

<b>ממשנתנו ועד סוף הפרק מופיעה סדרה של מקרים גבוליים. כתב יד קופמן מציג את המקרים בסדר שונה מזה שבדפוסים.
<b>בהרת כגריס ובה מחייה כעדשה ושער לבן בתוך המחייה</b> – יש בבהרת כל סימני הטומאה הנדרשים. המשנה מניחה ששיעור המחיה הוא כעדשה, וגודל זה מקביל ל"גריס" בבהרת, אבל הפסיון הוא בכל שהוא. ממשנה א בפרק יש להסיק שאכן יש לעדשה שיעור, אך לא נקבע מהו. להלן (פ"ו מ"א) נראה שיש מחלוקת בדבר. <b>הלכה המחייה</b> – ואת מקומה תפסה הבהרת שהתפשטה,<b> טמאה מפני</b> [<b>שער לבן</b> ] – נשמט על ידי הדומות ונוסף בשוליים, [<b>הלך</b> ] <b>שער לבן טמא מפני המחייה</b> – שני סימנים מספיקים לטמא (בהרת + שער או בהרת + מחיה),<b> רבי שמעון מטהר מפני שלא הפכתו הבהרת</b> – לא התקיים בו הפסוק הדורש שהבהרת תיהפך למחייה, <b>בהרת היא ומחיתה כגריס ושער לבן בתוך הבהרת הלכה המחיה טמאה מפני שער לבן הלך שער לבן טמא מפני המחיה רבי שמעון מטהר מפני שלא הפכתו הבהרת כגריס</b> – המשפט נמצא גם בספרא, והוא מביא את הדין שבמשנה ללא חידוש נוסף (תזריע, פרשת נגעים פרשה ב ה"ז, סא ע"ב). אם כן שתי מחלוקות לפנינו. הראשונה היא במקרה שהמחיה הלכה. טענתם של חכמים היא שעדיין יש שני סימני טומאה, וטענת רבי שמעון היא שניתן לטעון שהשער הפך לבן בגלל המחיה, ולא בגלל הבהרת, ועתה המחיה הלכה ואת מקומה תפסה הבהרת, אבל זה מקרה ששער לבן קדם לבהרת וטהור (להלן מי"א; תוס', פ"א הי"ד, עמ' 619). ההלכה האחרונה היא פרשנות של חכמים למשפט "ושער הנגע הפך לבן", שהבהרת צריכה להופיע לפני השער הלבן. חכמים אינם חולקים על כך שהשער צריך להופיע מתוך בהרת קיימת; המחלוקת היא האם שער מחיה מטמא. כמו כן: "ושערה לא שיער מחייתה, כיצד? בהרת כגריס ובה מחיה כעדשה, ושיער לבן בתוך המחיה, הלכה המחייה טמאה משום שיער לבן, הלכה שיער לבן טמא משום המחיה, רבי שמעון מטהר מפני שלא הפכתו הבהרת. אמר לו והלא כבר נאמר 'ושיער בנגע הפך לבן' נגע זה בכל מקום" (ספרא תזריע, פרשת נגעים פרשה ב ה"ז).
המחלוקת השנייה היא במקרה שהבהרת קטנה, ויחד עם המחיה היא כגריס ומטמאת. השער בבהרת, והמחיה מצטרפת לבהרת וטמא. אבל אם הלכה המחיה, והבהרת תפסה את מקומה, נותרו בהרת ושער לבן. ושוב רבי שמעון אומר שניתן לטעון שהשער הלבן בא בחלקו מהמחיה ושער מקצתה איננו מטמא. כמו כן במדרש: " 'ושערה לא הפך לבן' ולא שער מקצתה. כיצד בהרת היא מחיתה כגריס, ושיער לבן בתוך הבהרת. הלכה המחיה טמאה משום שיער לבן, הלך שיער לבן טמא משום המחייה. רבי שמעון מטהר מפני שלא הפכתו הבהרת כגריס, ומודים שאם יש במקום שיער לבן כגריס שהוא טמא" (ספרא תזריע, פרשת נגעים פרשה ב ה"ח).
<b>ומודה</b> – רבי שמעון,<b> שאם יש במקום שער לבן כגריס שהוא טמא.</b> 
סדר ההלכות במשנה ו הוא כסדר הדרשות בספרא, אבל כל יתר המשניות אינן בספרא.
סדר החלק השני של הפרק

Mishnah 7

<b>בהרת ובה מחייה ופיסיון</b> – בסוף שבוע ראשון או שני יש בהרת ומחיה שגדלה, והאיש צריך להיות מוכרז כמוחלט.<b> הלכה המחייה הפסיון טמאה מפני</b> [<b>ה</b> ]<b>פסיון</b> – אם המחיה נעלמה ועדיין יש בהרת (כשיעור) עם פסיון האיש טמא,<b> הלך הפיסיון טמא מפני המחייה</b> – בהרת ומחיה הן שני סימני טומאה, וטמא, גם ללא פסיון,<b> וכן בשער לבן ובפיסיון</b> – אם נולדו בבהרת שערות לבנות, אבל הגידול נעצר או נסוג,<b> הלכה וחזרה בסוף שבוע</b> – אמנם הבדיקה נעשית רק בסוף שבוע וכל מה שקורא באמצע השבוע איננו נחשב (פ"ג מ"א), אבל בכל זאת כנראה המידע הרפואי לא נעלם ולפחות הנגוע יודע שמשהו התרחש בבהרת שלו. <b>הרי היא כסלע</b> – בצד תוקן "כמות שהיתה", וכן ביתר עדי הנוסח<b>.</b> חילוף זהה מצוי להלן פ"ה מ"ב. אבל במשנה א שם בכל הנוסחאות "הרי היא כסלע", והכוונה שגודלה כגודל סלע, ולא כגריס. הגריס אליפטי והסלע עגול (איור 17), ולכן אין זו הבהרת הקודמת.
[<b>כמות שהית</b> ] – כלומר אין מתחשבים במה שקרה בין בדיקה לבדיקה. זו הייתה גם מסקנת המשנה לעיל פ"א מ"ה-מ"ו. הביטוי "הרי היא כסלע" משמעותו המילולית שהבהרת אינה נחשבת כבהרת והאדם טהור אף על פי שיש לו עתה בהרת חדשה, אבל כאילו הוכח שזו בהרת זמנית. אם למשפט משמעות כמו להלן הרי שזו משמעות מושאלת. "הרי היא כסלע" הוא מעין מונח מקצועי לבהרת חדשה<sup class="footnote-marker">11</sup><i class="footnote">מונחים דומים מצינו במסכת אהלות: "כאילו היא אוטם" (אהלות פ"ו מ"ה) או "כקליפת השום" (פ"ו מ"ה-מ"ו), וראו המבוא למסכת אהלות.</i>, ואז צריך להבין גם את ההמשך: <b>לאחר הפטור תראה כתחילה</b> – גם אם הנגוע נפטר, והבהרת חזרה, היא נראית כבהרת חדשה. כמו כן אם זו בהרת מוסגרת יש לבחון אותה מחדש, וזו גם המשמעות של "הרי היא כסלע". נמצאנו למדים שבניגוד למשנה לעיל (פ"ג מ"ח) ייתכן שתהליך הבירור יארך יותר משלושה שבועות, ואם הבהרת חזרה הבירור נמשך ולמעשה הספירה מתחילה מהתחלה.
<b>היתה עזה ונעשת כהה או כהה ונעשת עזה הרי היא כמו שהייתה</b> – כאן בכל עדי הנוסח נאמר שמתעלמים משינוי גוון שהתחולל, כאמור, באמצע השבוע, <b>ובלבד שלא תתמעט מארבעה מראות כנסה</b> – אם הבהרת דהתה לגמרי, ואין בה סימן טומאה של לובן (לעיל פ"א מ"א) אזי הדין שונה. לא נאמר מה השוני. להערכתנו זו עדות לאמינותו של כתב יד קופמן. אם הבהרת דהתה ויצאה ממסגרת הלבן של ארבעה מראות, הרי היא כאילו נעלמה. לעיל שנה בעל כתב היד "הרי היא כסלע", והנוסחה שלמה והגיונית. שינוי גוון אינו נחשב, היעלמות מהווה סימן טהרה. אבל לפי נוסח יתר עדי הנוסח מה ההבדל בין שתי התופעות? <b>או פסתה וכנסה</b> – דין פסיון ונסיגה בגודל שונה מדין בהרת שנעלמה. כאן הבהרת לא נעלמה, אם כי קטנה. <b>רבי עקיבה מטמא וחכמים מטהרין</b> – תוספת הגידול נעלמה, והבהרת חזרה לכמות שהייתה, ועדין הבהרת והמחיה, ואולי גם השער הלבן, במקומם עומדים. בתוספתא: "בהרת אחד הפטור כנסה ופשתה, או פשתה וכנסה, נשתנית מן השלג לסיד, ומן הסיד לשלג, הרי זו כמו שהיה" (פ"ב ה"ו, עמ' 619). זה המקרה של המשנה, ומוצעת דרך הלכתית אחרת, כלומר המשך התהליך של הסגרה. אנו נחזור לעסוק בשאלה זו במשנה השנייה בפרק הבא.

Mishnah 8

<b>בהרת כגריס ופסת כחצי גריס –</b> בשוליים נוסף "ועוד", אבל מילה זו מיותרת. היא מופיעה במשנה הבאה, והיא השוני שבין משנתנו למשנה הבאה. הבהרת היא, אפוא, יותר מגריס, ויש בה סימן פסיון, ולכאורה טמאה. בדפוס נפולי נוסף 'ועוד'. ואיננה ביתר עדי הנוסח הטובים. <b>והלך מן האום כחצי גריס</b> – האום הוא כנראה המרכז האדום של הנגע. כבר בפרק א (מ"ה) נזכרה הליכת האום כסימן טהרה, ובתנאי "שאין בזה ובזה גריס" (כלומר בבהרת ובאום). המשנה שלנו מונה את מרכיבי הבהרת והוסיפה עוד את ה"פתוך", אבל מתברר שיש סימן טהרה נוסף שאיננו במקרא, וגם איננו בספרות חכמים אלא ברמיזה, והוא האום. להלן נדון בפירוש המילה במפורט. <b>רבי עקיבה אומר תראה כתחילה וחכמים מטהרין</b> – אפשר להבין את המחלוקת לגופה ללא קשר לנושא המרכזי של המשנה (שינויים באמצע השבוע): הבהרת מצד אחד גדלה, מצד שני עיקרה התמעט, וחכמים רואים בכך סימן שהנגע עמד בעינו ומטהרים, ורבי עקיבא רואה בכך פסיון. אבל הנגע הוא עדיין כגריס מדוקדק, ולכן מתייחסים אל הנגע כאל נגע חדש. בפועל תהליך הבירור של אדם זה עלול לקחת יותר משבועיים, בניגוד לסיכום בסוף משנה ג, והסברנוהו שם.
כל רצף המחלוקת עסק, עד עתה, בשינויים שהתחוללו באמצע השבוע ונעלמו, ולכן יש להבין שבמהלך השבוע פסה הנגע והאום קטן, ובסוף השבוע הנגע בעינו. זה מקרה מורכב יותר מהמקרה הקודם: שם דובר בפסתה וכנסה, ואילו כאן בפשטה וכנסה, ובסוף השבוע כנסה ופשטה. אם כן משנתנו עוסקת בשינויים; רבי עקיבא וחכמים לשיטתם, וכן בתוספתא (פ"ב ה"ו, עמ' 619).
אשר למושג "אום". המדרש אומר: "אום שלאשה לעולם מלא דם, ועומד, וממנו יצא למקור נידתה. וברצונו שלקב"ה הולכת טיפה שלבלונית ונופלת לתוכו מיד הוולד נוצר" (ויקרא רבה, יד ט, עמ' שטז-שיז). ה"לבנונית" היא הזרע של הגבר שהוא בעל גוון לבן, והאום הוא מקור דמיה של האישה. הדרשן מדמה לעצמו שהאום הוא מעין כלי קיבול שיש בו תמיד דם ולעתים נשפך הדם החוצה ואז האישה נידה. מכל מקום, האום הוא גרעין דם.
במדרש התנאי: "השאת אום, אף הבהרת אום, ומנין לרבות שאר המראות הוא הדין והיא תשובה תלמוד לומר נגע צרעת" (ספרא תזריע, פרשת נגעים פרשה ג ה"א, סב ע"ג). אם כן, אום היא הבהרת עצמה; "...מלמד שבוהק טהור, יכול לא יטמא משום אום, אבל יטמא משום פיסיון, תלמוד לומר..." (ספרא תזריע, פרשת נגעים פרק י ה"א, סז ע"א). אם כן, שוב אום היא הבהרת עצמה. כמו כן: "וראה הכהן והנה פשתה המספחת בעור, הרי זה בא ללמד על הפיסיון שלא יטמא אלא בארבע מראות, ובהם המראות שהאום מטמא והפיסיון מטמא. הלא דין הוא האום מטמא והפיסיון מטמא מה האום אינו מטמא אלא בארבע מראות. אף פיסיון אינו מטמא אלא בארבע מראות" (ספרא תזריע, פרשת נגעים פרק ב הי"ד-הט"ו). האום מטמא בארבעה מראות, כלומר הוא הוא הבהרת הרגילה.
אם כן האום היא הבהרת עצמה, והיא פסתה מצד אחד והתכווצה מצד שני. לכל היותר ניתן לטעון שהיא מרכז הבהרת.

Mishnah 9

<b>בהרת כגריס ופסת כגריס</b> [<b>ו</b> ]<b>נולד לו פיסיון מחייה או שיער לבן והלכה לה האום</b> – היה פסיון, נוספו מחיה ושער לבן וכולם סימני טומאה, אבל הבהרת המקורית נעלמה. רבי עקיבא לשיטתו: <b>רבי עקיבה מטמא</b> – זו אותה בהרת והיא עתה על שלושה סימני טומאה,<b> וחכמים אומרים תראה כתחילה</b> – זו בהרת חדשה. בירושלמי מובאת משנתנו, והירושלמי מתחבט ומניח שגם חכמים יטמאו אם לא יחול שינוי לטובה, אם כן הוויכוח בין התנאים קטן. אלא שברור שאדם מעדיף להיות בהסגר בטומאה, ותירוץ הירושלמי "ערב הרגל ביניהון" הוא לתפארת ההלכה בלבד (ירו', מועד קטן פ"א ה"ה, פ ע"ג). בפרק הבא מגדירה המשנה מהו "שער פקודה" שבו חלקו עקביא בן מהללאל וחכמים: "מי שהייתה בו בהרת ובה שיער לבן הלכה הבהרת והניחה לשער לבן במקומו וחזרה" (להלן פ"ה מ"ג). ההבדל בין משנתנו ומשנת הפרק הבא הוא שאצלנו כתוב במפורש שהבהרת קדמה לשער, אבל בסופו של דבר שני המקרים זהים. שם נאמר שרבי עקיבא סובר כעקביא, אבל המחלוקת היא על מקרה שונה במקצת (ראו להלן במשנה יא). אם כן, בעל משנתנו סבור שהגדרת שער פקודה היא שער הבהרת הלבן ורבי עקיבא כעקביא בן מהללאל.
בכל עדי הנוסח חוץ מכתב יד קופמן נוסף: "<b>בהרת כחצי גריס ואין בה כלום נולדה בהרת כחצי גריס ובה שערה אחת הרי זו להסגיר</b> " – כנראה שהמשפט נשמט מכתב יד קופמן, בין הדומות. בסופו של דבר יש כאן בהרת כגריס אבל רק עם שערה אחת, ודינה להסגרה כרגיל.
<b>בהרת כחצי גריס ובה שערה אחת</b> [<b>ו</b> ]<b>נולדה בהרת כחצי גריס ובה שערה אחת הרי זו להסגיר</b> – שתי הבהרות מצטרפות, והרי זו בהרת כגריס ושתי שערות, ברם הבהרת לא קדמה לשערות כנדרש במשנה ו ולכן אין כאן בסיס להחליט (לטמא) אלא רק להמשך הסגרה. אם בשבוע ההסגר תצמחנה עוד שערות לבנות תהיינה אלו שערות שצמחו אחר הבהרת, והן סימני טומאה.
<b>בהרת כחצי גריס ובה שתי שערות</b> – והשערות צמחו עם הבהרת או לפניה, אבל לא לאחריה, [<b>ו</b> ]<b>נולדה בהרת כחצי גריס ובה שערה אחת הרי זו להסגיר</b> – אמנם יש בהרת בגודל הנדרש, ושלוש שערות, אך רק שערה אחת צמחה לאחר הבהרת. על כך מוסיפה התוספתא: "בהרת כחצי גריס ובה שתי שערות נולדה בהרת כחצי גריס ובה שתי שערות הרי זה להחליט" (פ"ב ה"ז, עמ' 620), משום שיש כאן שתי שערות שצמחו לאחר הבהרת.
אם הבהרת הייתה כגריס ושתי השערות לא צמחו אחרי הבהרת, והלכה חצי בהרת וחזרה והשער הלבן לא זז ממקומו, ודאי שהאיש טהור, שכן שתי השערות לא באו אחרי הבהרת. אפילו אם השערות צמחו אחרי הבהרת הראשונה הרי שעתה קדמו השערות הלבנות לחצי בהרת, וודאי שהאיש טהור. זה המקרה של פרק ה משנה ג, רבי עקיבא מגדירו כמחלוקת ומשנתנו כהלכה שקבעה שהוא טהור.

Mishnah 10

<b>כל המשנה חוזרת על מה שנאמר שלעיל, בעריכה שונה במקצת.

Mishnah 11

<b>בהרת כחצי גריס ואין בה כלום נולדה בהרת כחצי גריס ובה שתי שערות הרי זו להחליט</b> – יש כאן בהרת שלמה, ושתי שערות שנולדו לאחר הבהרת, מכאן שהשערות אינן צריכות להיוולד לאחר בהרת כגריס אלא לאחר בהרת מכל גודל שהוא, <b>מפני שאמרו אם בהרת</b> – כלשהי<b> קדמה לשער לבן טמא ואם שער לבן קדם לבהרת טהור</b> – "מפני שאמרו" הוא בדרך כלל ציטוט ממשנה קדומה. במקרה שלנו זו הלכה מוסכמת שלא מצאנו עליה חולקים, והיא גם נזכרת בספרא (פרק ב ה"ב, ס ע"ג), אך אין לנו מקורה. היא מסכמת היטב את משניות י-יא. <b>ואם ספק טמא</b> – בכלל זה נעסוק להלן בפרק ה,<b> ורבי יהושע קיהא¬ –</b> המילה ייחודית, והבבלי מסביר: "אמר רבא: כהה טהור" (סנהדרין פז ע"ב). לנו נראה שרבי יהושע התחבט ולא הכריע. התלמוד חי בתרבות של הכרעות; לא ייתכן שחכם לא יביע דעתו, אך בהחלט תיתכן תופעה כזאת של התחבטות. הביטוי מצטרף לביטויים ייחודיים למסכת.
בבבלי (בבא מציעא פו ע"א) מובא סיפור אגדי כיצד התחבטו במתיבתא דרקיע בדין זה, וכיצד נשמעו להכרעתו של רבה בר נחמני ורגע לפני מותו אמר "טהור". התלמוד נזקק כאן להכרעה נסית בניגוד לכללי הפסיקה במשניות רגילות. אנו איננו עוסקים לא במעשי נסים, לא בהכרעת ההלכה וודאי שלא בהכרעות נסיות של ההלכה.
עריכת משנתנו מצטיינת באריכות מייגעת, והדוגמאות חוזרות על עצמן בשינויים קלים. עוד חשוב לציין את הביטוי "אום" שהוא תחליף של לשון חז"ל ל"בהרת", ואף על פי כן המסכת ברובה עוסקת בבהרת ולא באום, כלומר מדברת בלשון המקרא.

Chapter 5



Mishnah 1

<b>כל ספק נגעים טהור חוץ מזה</b> – הספק שעליו דובר במשנה הקודמת, ספק אם בהרת קדמה לשער וספק אם שער קדם לבהרת, ספק כזה הוא כמעט בתשתית סדרי ההלכה. הרי הכוהן רואה את הנגע רק לאחר כמה ימי התפתחות, ואין לו עדות על שלבי ההתפתחות לפני בוא הנגוע לבדיקה, ובמשך השבוע. על כן גם נקבע שאדם נאמן להעיד על עצמו אם השער קדם לבהרת (לעיל בפירושנו לפ"ב מ"ה).<b> ועוד אחר</b> – עוד מקרה אחר של ספק נגעים,<b> ואיזה זה מי שהיתה</b> [<b>בו</b> ] – נכתב בשוליים,<b> בהרת כגריס והסגירוה בסוף שבוע</b> [<b>ו</b> ]<b>הרי היא כסלע</b> – בסוף השבוע השני הבהרת צורתה כסלע. הסלע הוא עגול וקוטרו פחות מ-2 ס"מ. "הרי היא כסלע" הוא מונח לספק שנוצר שמא לפנינו בהרת חדשה ולא פיתוח של הבהרת הקודמת. לעיל בפרק ד מ"ז בנוסח כתב יד קופמן נמצא אותו מינוח לבהרת שהתחלפה, אך שם משמע שאין ספק אלא הכוונה לבהרת חדשה (שהלכה וחזרה) ותיראה כתחילה. קשה להכריע האם "תראה כתחילה" שם הוא ספק להקל או להחמיר, ואולי גם זה ספק אם היא כסלע (=חדש) ואילו במשנתנו לבהרת בוודאי צורת סלע. הסברנו את המילים "הרי היא כסלע" כמעין מונח המחליף את המילים "בהרת חדשה". <b>ספק שהיא היא ספק שאחרת באה תחתיה</b> – השאלה היא האם זו אותה בהרת. <b>טמא</b> – מתוך הספק. בפרק הקודם מתחבט רבי עקיבא בבהרת מתקדמת אם היא אותה בהרת; כאן המדובר בבהרת ממש שונה שצורתה אחרת לגמרי, ואולי בכך לא יחלקו רבי עקיבא וחכמים, כפי שגם משמע ממשנה ז שבה מחלוקת חכמים ורבי עקיבא מופיעה רק בהמשך.
כפי שנראה במשניות ד-ה, הכלל שבמשנתנו נתון במחלוקות.

Mishnah 2

<b>החליטו בשער לבן</b> – משום שפסה שער לבן בנגע,<b> הלך שער לבן וחזר שער</b> [<b>לבן</b> ] – נוסף בשוליים,<b> וכן במחייה ובפיסיון</b> – הוחלט בגלל מחיה והיא נעלמה או הוחלט בגלל פסיון והוא נעלם, <b>כתחילה</b> – בפעם הראשונה שהכוהן רואה. משפט זה לא חל על פסיון שאינו מטמא אלא מסוף שבוע ראשון.<b> בסוף שבוע ראשון –</b> או: <b>בסוף שבוע שני</b> – או: <b>לאחר הפטור</b> – קבוצה זו היא הקבוצה הקבועה של מועדי בדיקה (לעיל פ"א מ"ג ופ"ג מ"ג),<b> הרי היא כמו שהית</b> – אין מתחילים את התהליך מתחילה אלא מההחלטה הקודמת, כאילו ההחלטה הקודמת (לפטור) נמחקה מהפרוטוקול. אם הנגוע בסוף שבוע ראשון יחליטו אותו, ואם הוא כתחילה – יסגירוהו.
כמו כן, <b>החליטו במחייה והלכה המחייה</b> [<b>וחזרה מחיה</b> ] – נוסף בשוליים,<b> וכן בשער לבן ובפיסיון כתחילה בסוף שבוע ראשון בסוף שבוע שני לאחר הפטור הרי היא כמו שהית החליט בפיסיון הלך הפיסיון וחזר הפיסיון וכן בשער לבן בסוף שבוע ראשון בסוף שבוע שיני לאחר הפטור הרי היא כמות שהית</b> – המשנה חוזרת על הדין שלוש פעמים. בשלב ראשון כללה המשנה שלושה משפטים זהים על שער לבן, על מחיה ועל פסיון; לאחר מכן הוסיפו לכל מקרה השוואה למקרים האחרים (וכן ב- וב-). העורך של המשנה כלל את שתי התוספות, והרי זו עריכה כפולה ומשולשת ומיותרת. אותה כפילות קיימת גם בספרא (תזריע, פרשת נגעים פ"ב ה"י, סא ע"א).
ההחלטה במשנה ברורה. אם סימן הטומאה הלך וחזר, הנגע חוזר למצבו הקודם לפני הליכת סימן הטומאה.
גם במשנה ז נדונה שאלה דומה.
סימן הטומאה הלך וחזר

Mishnah 3

<b>שער פקודה</b> – זהו מונח שטבעו חכמים והוא יוסבר להלן,<b> עקביה בן מהללאל</b> – ראו להלן,<b> מטמא וחכמים מטהרין אי זה הוא שער פקודה –</b> זו משנה תוספתאית המסבירה את המשנה הקודמת,<b> מי שהייתה בו בהרת ובה שיער לבן הלכה הבהרת והניחה לשער לבן במקומו וחזרה</b> – בשלב זה הבהרת טהורה שכן שער לבן אינו מטמא כשלעצמו,<b> וחזרה</b> – השער הלבן היה לפני הבהרת החדשה ולכן <b>עקביה בן מהללאל מטמא</b> – או שאין הוא מקבל את הכלל שהבהרת חייבת לקדום לשערות או שהוא סבור שהבהרת החדשה היא הישנה והיא קדמה לשערות, <b>וחכמים מטהרין</b> – שכן הבהרת אמורה לקדום לשער הלבן, הבהרת החדשה היא המשך של הבהרת הישנה והיא קדמה לשערות. ההסבר אינו בא להסביר מושג רֵאלי אלא מושג הלכתי, ובזה הם חולקים.
לעיל, במשנה יא של הפרק הקודם, דובר במקרה דומה: "בהרת כגריס ופסת כגריס [ו]נולד לו פיסיון מחייה או שיער לבן והלכה לה האום" – הייתה בהרת שגדלה ונוסף לה שער לבן, "רבי עקיבה מטמא וחכמים אומרים תראה כתחילה". הגדרה זו מתאימה להגדרת שער פקודה. ההבדל בין משנתנו ומשנת פרק י היא ששם כתוב במפורש שהבהרת קדמה לשער, ושהיה כבר פסיון (כלומר שצריך היה להחליט את האיש), אבל בסופו של דבר שני המקרים זהים. בהמשך משנתנו נאמר שרבי עקיבא סובר כעקביא, אבל המחלוקת היא על מקרה שונה במקצת. אם כן בעל משנה י בפרק הקודם סבור שהגדרת שער פקודה היא ההגדרה הראשונה (זו שציטטנו), ורבי עקיבא כעקביא בן מהללאל. חכמים אצלנו מטהרים משום שאין פסיון, ולכן אין כאן סיבה לטמא, ובמשנה י כשהיה פסיון הם אומרים "תראה כבתחילה", ואכן המרחק בין שתי הדעות איננו רב, כפי שהבאנו בשם הירושלמי שם.
<b>אמר רבי עקיבה מודה אני בזה שהוא טהור</b> – רבי עקיבא רומז לכך שהוא סובר כעקביא בן מהללאל, אבל המחלוקת היא במקרה אחר, במקרה זה ודאי זו בהרת חדשה, <b>ואי זה הוא שער פקודה מי שהיתה בו בהרת כגריס ובה שתי שערות והלך ממנה כחצי גריס והניח לשער לבן במקום</b> [<b>שאי</b> ]<b> –</b> נמחק בקו, <b>הבהרת וחזרה</b> – זו אינה בהרת חדשה אלא המשך הבהרת הקודמת, ולכן לדעת רבי עקיבא טמא.<b>אמרו לו כשם שבטלו את דברי רבי עקיבה –</b> בדפוס ובכתב יד פרמא ועוד "עקביא", וברור שזה הנוסח הנכון,<b>אף דבריך אינן קיימין</b> – הביטוי חריף ביותר, בדרך כלל תרבות המחלוקת היא שדעת המיעוט נשארת כעמדה לגיטימית, ולעתים אפילו חודרת להלכה<sup class="footnote-marker">1</sup><i class="footnote">ראו הנספח למסכת ראש השנה. למקבילה ראו ספרא, פרשה ג ה"ג, סב ע"ד.</i>.
אלא שלמחלוקת הזאת רקע סוער. במשנת עדיות שנינו: "עקביא בן מהללאל העיד ארבעה דברים. אמרו לו עקביא חזור בך בארבעה דברים שהיית אומר, ונעשך אב בית דין לישראל. אמר להן מוטב לי להקרא שוטה כל ימי, ולא ליעשות שעה אחת רשע לפני המקום, שלא יהיו אומרים בשביל שררה חזר בו. הוא היה מטמא שער הפקודה, ודם הירוק<sup class="footnote-marker">2</sup><i class="footnote">דם ירוק הוא דם נידה ישן שנשאר בקפלי הרחם ונפלט לאחר המחזור. ראו בבלי, סנהדרין פז ע"ב; נידה יט ע"ב; לג ע"ב.</i>... ונדוהו ומת בנדויו, וסקלו בית דין את ארונו. אמר רבי יהודה חס ושלום שעקביא נתנדה, שאין עזרה ננעלת בפני כל אדם מישראל בחכמה וביראת חטא כעקביא בן מהללאל. ואת מי נדו? אליעזר בן חנוך שפקפק בטהרת ידים. וכשמת, שלחו בית דין והניחו אבן על ארונו. מלמד שכל המתנדה ומת בנדויו סוקלין את ארונו" (פ"ה מ"ו).
המעשה הוא מהמעשים המכוננים של ספרות חז"ל. עקביא העיד על מה ששמע. כפי שברור אין זו עדות של מתבונן מהצד אלא עמדתו הברורה. הוא מסרב לחזור בו למרות הסיכוי לקידום מקצועי. נראה שמדובר בחכם מימי הבית, בטרם כונן התואר "רבי", והוא מצטייר כאיש הדבק בעמדתו כפי שאמרנו בנספח למסכת ראש השנה. מימי הבית ומדור יבנה בידינו סדרה של מעשים שבהם ניסו חכמים להכריע במחלוקות ברוב או ב"כוח" ולא בהידברות. דרך זו נכשלה, ובעקבותיה כוננה אותה תרבות מחלוקת מפורסמת הנותנת כבוד ולגיטימציה להכרעותיו של היחיד, בצד הכרעה בהלכה (במקרים בודדים).
על רקע זה יובנו הדברים התקיפים לרבי עקיבא. העורך כבר מכיר את הסיפור במסכת עדיות ויודע שדעתו של עקביא נדחתה, ולכן מבטיח לרבי עקיבא שגם דעתו תידחה. מצד שני אנו שומעים שלמרות ההכרעה עדיין רבי עקיבא מהלך בדרך זו, כשם שהכרעות בית הלל ובית שמאי לא מנעו מחכמים להלך בדרכם של בית שמאי<sup class="footnote-marker">3</sup><i class="footnote">ראו ספראי, הכרעה כבית הלל, והנספח למסכת ראש השנה.</i>.
כפי שראינו לעיל במשנה י נדון מקרה דומה ונקבע שטהור, כדעת חכמים וכהלכה שנקבעה.

Mishnah 4

<b>כל ספק נגעים כתחילה טהור</b> – משפט זה נאמר בתחילת הפרק, אלא ששם סויג שבשני מקרים אין אומרים כן, ואילו במשנתנו סייג אחר. <b>עד שלא ניזקק לטומאה משניזקק לטומאה ספיקו טמא</b> – אפשר להידחק ולומר ששתי המשניות אחת הן ולפנינו סייג נוסף. אבל המשנה הקודמת אמרה במפורש שרק בשני מקרים ספק נגעים טמא, ובאחד מהם אף פקפק רבי יהושע. <b>כיצד</b> – עד שלא נזקק לכוהן (כך יוצא לפי המשנה הבאה),<b> שנים שבאו אצל הכהן בזה בהרת כגריס ובזה כסלע בסוף שבוע בזה כסלע ובזה כסלע ואין ידוע באיזה מהן פסת</b> – באחד הנגע עמד ואצל השני פסה, אבל הכוהן התבלבל,<b> בין באיש אחד</b> – שתי בהרות אצל אותו אדם,<b> בין בשני אנשים</b> – כמקרה המתואר,<b> טהור רבי עקיבה אומר באיש אחד טמא</b> – ממה נפשך אחת הבהרות פשתה,<b> ובשני אנשים טהור</b> – ספק נגעים עד שלא נזקק לכוהן טהור. זהו בדיוק המקרה המתואר במשנה א באיש אחד, ושם זו דוגמה לספק נגעים טמא. לכאורה אפשר היה להעמיד את משנה א כרבי עקיבא שאמר באיש אחד טמא, אבל משנה א אינה מזכירה את האבחנה בין איש אחד לשניים. יתר על כן, במשנה א אין מדובר בשתי בהרות ואין מקום לטענה שמכל מקום אחת פשתה. אמנם לא נאמר מדוע רבי עקיבא של משנתנו מטמא, אבל הצענו שלדעתו אין כאן ספק. כל ניסיון להעמיד את משנה א כרבי עקיבא הוא מאולץ, וכפשוטן המשניות חולקות.
בתוספתא: "1. טעה ואין ידוע אלו שהפכו ואלו שקדמו, טהור, ואם משהחליטו טעה, ואין ידוע אלו שהפכו ואלו שקדמו, טמא. 2. נשרו בו שתים, טמא, ושלש, טהור. 3. רבי אלעזר ברבי שמעון אומר, ספק בהרת קדמה את השער לבן ספק שער לבן קדמה את הבהרת, הואיל וספק נגעים להקל טהור" (פ"ב ה"ז, עמ' 620). הדין הראשון מדבר על אדם אחד וקובע כרבי עקיבא שטמא, אבל אם מדובר במי שכבר טמא הוא נשאר בטומאתו, כאבחנה שבמשנה. המקרה השלישי הוא דעת רבי אלעזר ברבי שמעון שזה ספק נגעים וטהור, כלומר הוא אינו מקבל את האבחנה של משנתנו, וגם לא את האבחנה של משנה יא בפרק ד, ולדעתו ספק נגעים טהור תמיד. רבי אלעזר ברבי שמעון אינו מחווה במפורש את עמדתו באשר למקרה של ספק נגעים בשני אנשים או באחד, אך מסגנון התוספתא נראה שהוא חולק גם על אבחנה זו.

Mishnah 5

<b>משניזקק לטומאה</b> – כשהכוהן החליטו לטומאה, ואולי כבר משהסגירו,<b> ספיקו טמא כיצד</b> – נזקק לטומאה,<b> שנים שבאו אצל הכהן בזה בהרת כגריס ובזה בהרת כסלע בסוף שבוע בזה כסלע ועוד ובזה כסלע ועוד שניהן טמאין אף על פי שחזרו להיות כסלע וכסלע שניהן טמאין</b> – שניהם בספק, ומכיוון שלגבי שניהם כבר הוחלט שהם בהסגר של טומאה ספק נגעים להחמיר,<b> עד שיחזרו להיות כגריס</b> – ובכך ייטהרו שניהם, שהנגע עמד בעינו,<b> זה הוא שאמרו</b> – "זהו שאמרו" הוא בדרך כלל ציטוט של משנה קודמת, וכאן הוא ציטוט של משנה א<sup class="footnote-marker">4</sup><i class="footnote">או של טהרות פ"ד מי"ב או של משנת נזיר פ"ט מ"ד.</i>. <b>משניזקק לטומאה ספיקו טמא</b> – דין ספק נגעים נדון גם במשניות אחרות. בשתיים מהן חוזרת ההגדרה של משנתנו: "כל ספק נגעים בתחלה טהור עד שלא נזקק לטומאה, משנזקק לטומאה ספיקו טמא" (משנה, נזיר פ"ט מ"ד; טהרות פ"ד מי"ב). ברם במשנה אחרת במסכת טהרות נאמר: "אלו ספיקות שטיהרו חכמים... ספק נגעים ספק נזירות" (פ"ד מ"ז). ההגדרה קרובה לדעת רבי אלעזר ברבי שמעון שכל ספק נגעים טהור, ובעיקר היא מספרת על התחבטות בנושא ורומזת להחלטה לא שגרתית.
בתוספתא להלן כלולה עוד מימרה שהיא לדעת הכול: "צמר הגמלים צמר הרחלים שטרפן זה בזה רבי שמעון בן יהודה אומר משום רבי שמעון הואיל וספק נגעים להקל מחצה על מחצה טהור" (פ"ה ה"א, עמ' 623). כולם מסכימים שספק נגעים ברוב המקרים טהור. בספרא שני ניסוחים: "1. 'וטמא אותו', את הודאי הוא מטמא ואינו מטמא את הספק, כיצד שנים שהיו אצל כהן, בזה בהרת כגריס ובזה כסלע, בסוף שבוע בזה כסלע ובזה כסלע, ואין ידוע באיזה מהן פשה, בין באיש אחד בין בשני אנשים טהור, רבי עקיבה אומר באיש אחד טמא בשני אנשים טהור. אמרו לו והלא נאמר נגע הוא אם כן למה נאמר יטמא אותו, את הודאי הוא מטמא, ואינו מטמא את הספק. 2. ...'וטהרו', את הודאי מטהר, ואינו מטהר את הספק. כיצד שנים שבאו אצל כהן בזה בהרת כגריס ובזה כסלע בסוף שבוע בזה כסלע ועוד, בזה כסלע ועוד, שניהם טמאים, אע"פ שחזרו להיות כסלע וכסלע שניהם טמאים, עד שיחזרו להיות כגריס לכך נאמר וטהרו, את הודאי הוא מטהר ואינו מטהר את הספק" (ספרא תזריע, פרשת נגעים פרשה ד ה"ח-ה"ט, סד ע"ד).
מקרה 1 הוא משנה ה ומקרה 2 הוא משנה ו. לו הייתה רק הספרא בידינו היינו רואים בכך סתירה פנימית, שני ניסוחים הפוכים. אבל לאור המשניות ברור שהספרא כמשנה, והעיקרון הוא השארת המצב מתוך ספק (מעין המוציא מחברו עליו הראיה). לכן עד שנזקק לכוהן טהור מספק, משנזקק לכוהן וטימאו טמא מספק, ורק ודאות תטהר.
ההלכה חוזרת כנראה בתוספתא (פ"ג הי"ב, עמ' 621), כפי שנבארה להלן פ"ח מ"ו.
כזכור, בסוף פ"ד הייתה מחלוקת האם ספק נגעים טמא, ורבי יהושע קיהה<sup class="footnote-marker">5</sup><i class="footnote"></i>. אמנם משנה א בפרק ה קובעת ש"טמא" הוא רק בשני מקרים, אך לפי פשוטם של דברים במשנה שם הסתייגות זו איננה, וסתם ספק טמא. את דברי רבי יהושע פירשנו כהתחבטות, והם עולים בקנה אחד עם ההסתייגות הנשמעת במילים "אלו ספיקות טיהרו חכמים". אבל הבבלי פירש שקיהה הוא טהור, ומביא דרשה לאישוש ההלכה (נזיר סה ע"ב).
אם כן, שלל דעות לפנינו:
ספק נגעים תמיד להקל וטהור (רבי אלעזר ברבי שמעון, רבי שמעון בטהרות פ"ד מ"ז);
ספק נגעים טמא חוץ משני מקרים (פ"ה מ"א);
ספק נגעים תמיד טהור אלא אם כן נזקק לטומאה (בשני אנשים, באיש אחד);
ספק נגעים טמא (פ"ד מי"א);
ספק ("קיהה") (רבי יהושע פ"ד מי"א);
ספק נגעים נשאר המצב הקיים (ספרא, וכנראה זו כוונת המשניות).
בנושא כזה רגיל, שהספקות בו כה רבים, ושתמיד אפשר להסתפק האם השערות קדמו לבהרת או ההפך, העדרו של קונצנזוס נראה קשה.
נראה שמקור ההלכה עצמה במסכת טהרות, ומשם הועברה לנזיר, ומסכת נגעים השתמשה בה בלשון "זה הוא שאמרו". משנת נגעים הרחיבה את המשנה ופירשה אותה, אך גם הביאה מסורות חולקות, ובמסכת נזיר היא מצויה שלא במקומה הטבעי.

Chapter 6



Mishnah 1

<b>כבר במשניות הקודמות נרמז שלבהרת גודל מינימלי, כגריס (פ"ד מ"ו; מ"ח ועוד), אך רק כאן המשנה מגדירה בדיוק את גודל הבהרת ואת המשמעות של "כגריס".
<b>גופה של בהרת כגריס –</b> המילה "גריס" משמשת בשני מובנים: הראשון הוא מין קטניות שממנו היו עושים דייסה (מקפה – להלן), והשני הוא צורת טחינה של חיטים. הכוונה לטחינת החיטים עם קליפותיהן במגמה להכין דייסה המכונה במשק הערבי המסורתי "בורגול"<sup class="footnote-marker">1</sup><i class="footnote">כגון נדרים פ"ו מ"י ומקורות נוספים.</i>. שילוב זה איננו חריג. כך, למשל, המשנה בנדרים מזכירה את מעשה הקדרה; בתלמודים מובאים הסברים ודוגמאות למעשה קדרה (מעשה ריתחתה-רותחנה): "אי זו היא מעשה רותחנה? כגון חילקא, טרגיס וטיסני, סולת ואורז, זריד וערסן" (ירו', נדרים פ"ו ה"ב, לט ע"ג; בבלי, ברכות לז ע"א). לכאורה פשוט הוא ש"מעשה רתחתה" פורש כחל רק על מיני דגנים, בניגוד למיני עדשים ודייסות אחרות. אורז לפי ברייתא זו הוא כאחד ממיני הדגן, והבבלי מקשר זאת עם עמדתו של רבי יוחנן בן נורי שאורז הוא מן דגן (ברכות לז ע"א; פסחים לה ע"ב). אלא שממקורות אחרים יש לפקפק בהסבר זה ולהציע שהמדובר בצורת גריסה של דגנים בכלל, ושל חיטים בפרט: "הנודר מן הפת אין אסור אלא מן הפת הבא מחמשת המינין בלבד. הנודר מן הדגן אסור בפול המצרי לח ומותר ביבש ומותר באורז ובחליקה ובטרגיס ובטיסני" (תוס', נדרים פ"ד ה"ג; בבלי, שם נה ע"ב). מהרשימה משמע שכולם הם מיני צמחים, אך אינם נחשבים לדגן אלא לסוגי קטניות. מתוך רשימה זו האורז הוא ודאי מין בוטני, ולכאורה גם השאר הם מינים בוטניים.
אבל בירושלמי לעניין אחר מוסבר שחלק מהמונחים הם סוגי כתישה ולא מינים: "תמן אמר רבי יונה חילקא לשנים, טרגיס לשלשה, טיסני לארבעה, רבי יוסי בירבי בון בעי מיכן והילך קמחין הן אין צריך לבור את הסולת מתוכן" (סוטה פ"ב ה"א, יז ע"ד). אם כן "חילקה" היא טחינה המפצלת את הגרעין לשניים, טרגיס לשלושה, טיסני לארבעה. כך יש גם להבין את משנת מכשירין: "כל הקמחין והסלתות של בית השוקים טמאים. החילקה, הטרגיס והטסגי (טסני) טמאים בכל מקום" (פ"ו מ"ב). אפשר היה להבין את המשנה כאילו כל אלו הם סוגים בוטניים, אך פשוט יותר להבין את המשפט בהקשר של הירושלמי: חילקה, טרגיס וטיסני אינם סולת וקמח, אך הם דומים להם ויש להם אותו דין. כך יוצא גם מדיון תלמודי אחר: "בו ביום גזרו על פיתן ועל גבינתן ועל יינן ועל חומצן ועל צירן ועל מורייסן, על כבושיהן ועל שלוקיהן ועל מלוחיהן ועל החילקה ועל השחיקה ועל הטיסני" (ירו', שבת פ"א ה"ד, ג ע"ג). ברור שהגזרה אינה על מינים בוטניים, אלא על העיבוד שהנכרי העניק לתוצרת.
הוא הדין בחליקה או חילקה, שהיא מין קטניות הנזכר גם בספרות הרומית (Alica)<sup class="footnote-marker">2</sup><i class="footnote">פליניוס, ההיסטוריה של הטבע, יח 109.</i>. פליניוס מציג אותה פעם כסוג שעורה (מין בוטני)<sup class="footnote-marker">3</sup><i class="footnote">שם, יח 71.</i>, אך גם כסוג של דייסה, והוא מסביר כיצד מכינים אותה: משרים אותה במים עשרה ימים וקולפים אותה<sup class="footnote-marker">4</sup><i class="footnote">שם, יג 106; יח 71; יח 106, ועוד. </i>. את האליקה כתשו בצורה מיוחדת ועל כן כל הקטניות או הדגנים שנכתשו בדרך זו כונו "חליקה"<sup class="footnote-marker">5</sup><i class="footnote">שם, כב 136.</i>. גם ברשימה שלנו מתחלפים מינים בסוגי עיבוד, והתנאים לא הקפידו להבחין בין השניים, שכן לעתים למין בוטני מסוים הייתה גם צורת כתישה אופיינית, אך לעתים כתשו כך גם מינים אחרים. הוא הדין בגריס.
<b>הקילקי מרובע</b> – בהקשר של משנתנו מדובר בגריס גדול במיוחד שהובא מקיליקיה. במשנת מעשרות נזכרים גריסים אלו כיבול שאינו חייב במעשרות משום שהוא מחוץ לארץ. הגריסים יובאו לארץ מקילקיה שבדרום אסיה הקטנה (כיום בתחום תורכיה). התוספתא למעשרות מסבירה: "אלו הן גריסין הקלקין אלגוסין המרובעין. רבן שמעון בן גמליאל אומר אין לך מרובע מששת ימי בראשית" (פ"ד הט"ו). בירושלמי המילה "אלגוסין" חסרה, בנוסח הדפוס של התוספתא "אילו גסין", ואולי זו הגרסה המקורית. הכוונה לעדשים גדולות שצורתן פחות אליפטית משל עדשים רגילות. נראה שגם תנא קמא לא התכוון לעדשים מרובעות ממש. רבן שמעון בן גמליאל מעיר שבדרך הטבע דבר אינו צומח מרובע, וכפי שהסברנו גם תנא קמא אינו מתכוון לחלוק על קביעה זו. ואכן ספק אם רבן שמעון בן גמליאל מגיב על דברי תנא קמא, וייתכן שהוא אומר דבר בפני עצמו. הירושלמי מסביר שהחכם התכוון ל"אין לך מרובע בבריות", כלומר בין בני האדם והחיות, ואכן בהקשר זה מופיעים דבריו בשתי סוגיות אחרות (ירו', נדרים פ"ג ה"ב, לז ע"ד; שבועות פ"ג ה"ט, לט ע"ד). הירושלמי תמה על ההגדרה של הגריס כמרובע, כאן ובמשנת מעשרות (פ"ה מ"ח). לאחר ציטוט דברי רבן שמעון בן גמליאל מקשה רבי ברכיה: "והתנינן 'גופה שלבהרת כגריס האיטלקי מרובע', אמר רבי ביסנא כל גרמא דא דלית הוא מרובע, ולמה תנינן מרובע? ירבענה הוא..." (נדרים פ"ג ה"ב, לז ע"ד). אם כן הגריס הקילקי איננו מרובע, אבל בהרת שמטמאת היא רק כזאת שהיא מספיק גדולה שהגריס ייכנס לתוך המרובע של הבהרת. גם הבהרת איננה בהכרח מרובעת, אבל הכוהן מחשב כאילו היא מרובעת וגודל הריבוע הוא כזה שגריס ייכנס לתוכו. חז"ל גם הכירו את היחסים המספריים בין מרובע לעיגול (עירובין פ"ה מ"א; אהלות פי"ב מ"ו), והחישוב השיטתי בנושא היה מוכר להם.
מכל מקום, הכלל של רבן שמעון בן גמליאל נכון באופן כללי. ריבונו של עולם (הטבע) לא יצר בעולמו ריבועים אלא גופים דמויי עיגול או אליפסה. הירושלמי (מעשרות פ"ה ה"ח, נב ע"א) מחפש חריגים מכלל זה, ושוב, גם רבן שמעון בן גמליאל לא התכוון לכך שאין אפשרות שיהיה משהו מרובע בטבע, ויד ה' לא תקצר, אלא שאין זה מנהגו של עולם. במקרה זה אם אכן אמר רבן שמעון בן גמליאל את דבריו בהקשר של משנת נגעים הרי שהוא חולק על תנא קמא ומסתפק בבהרת בגודל גריס רגיל. העברת המשפט לתוספתא מעשרות היא העברה טכנית של משפט שלא בהקשרו המקורי. זו תופעה נדירה למדי במקורות תנאיים. הסבר הירושלמי מלמדנו פרק חשוב בהתגבשות התוספתא. עורך התוספתא צירף משפט כללי שאמר רבן שמעון בן גמליאל. המשפט אינו מתאים להקשר של התוספתא, והוא שובץ שלא במקומו. כך מסביר הירושלמי את התוספתא ונוקט בכך במתודה ביקורתית הנחשבת כיום, משום מה, לחידוש של "חכמת ישראל". עם זאת, דומה שהביקורת של הירושלמי מופרזת. כפי שהסברנו "מרובע" של תנא קמא אינו מרובע ממש, וממילא רבן שמעון בן גמליאל לא בא אלא להציע הסבר מדויק יותר להגדרת הגריסים מקיליקיה. התלמוד הבין את דברי התנאים בצורה מילולית מדי, וכך נוצרו פרשנויות שצריך היה לסייגן ולהוציאן מפשוטן.
גודלו של הגריס יידון להלן (פ"ו מ"ו).
מכל מקום, הגריס הקילקי הוא גריס גדול, והמשנה מונה אותו בין המקרים שבהם בחרו חכמים במידה גדולה: "ויש שאמרו במדה גסה: 'מלא תרווד רקב' – כמלא תרווד גדול של רופאים. ו'גריס נגעים' – כגריס הקלקי. 'האוכל ביום הכפורים ככותבת הגסה' – כמוה וכגרעינתה. 'ונודות יין ושמן שיעורן כפיקה' – גדולה שלהן. 'ומאור שלא נעשה בידי אדם שיעורו כמלא אגרוף' – גדול, זה הוא אגרופו של בן בטיח" (משנה, כלים פי"ז מי"ב). במקרה שלנו, כמו ברוב הדוגמאות במשנה זו, ההגדלה מבטאת מגמת הקלה, ברם קשה לדעת מה הייתה המגמה ההלכתית שבה הילכו חכמים.
<b>מקום הגריס תשע עדשות מקום עדשה ארבעה שערות נימצאו שלשים ושש שערות</b> – אלו הגדרות מקבילות לגודל הבהרת. ההגדרה של שלושים ושש שערות מתמיהה. גודל השערה קטן בהרבה מרבע עדשה. במשנה קודמת הוגדר גודל השער כ"אין בו ממש" (פ"ד מ"ד), והגדרה זו קרובה למציאות. אם מדובר על שטח צמיחה הרי שבשטח של גריס גדלות אצל אדם רגיל בסביבות עשרים שערות בלבד<sup class="footnote-marker">6</sup><i class="footnote">כך בניסיון שביצענו במסגרת הלימוד. </i>. מכל מקום, ממשנה אחרת למדנו שהבהרת כגריס קטנה ממטבע של סלע שקוטרו כ-2 ס"מ (לעיל פ"ד מ"ז).
המשנה אינה אומרת מה גודל המחיה, אבל מהלכות רבות משתמעת ההנחה שהמחיה כעדשה. אבל בספרא שנינו: " 'ומחיה בשר חי' יכול כל שהוא? תלמוד לומר 'שער לבן ומחית', מה שיער לבן מקום ב' שערות אף מחיה מקום ב' שערות. יכול לא תהא בה עד שיהא בה שיער לבן ומחית? תלמוד לומר 'צרעת נושנת היא', היא טמאה ואינה צריכה דבר אחר לסעדה. ואם כן למה נאמר 'שיער לבן ומחית בשר חי'? מלמד שלא תהא טמאה עד שיהא בה כדי לקבל שיער לבן ומחית. יכול שיער לבן מצד זה ומחית מצד זה? תלמוד לומר 'בשאת', שתהא מבוצרת בשאת. הא כיצד? מקום שתי שערות משמאלה וכן למעלה הימינה וכן למטה הימינה מרובעות ונמצאו שלשים ושש שערות. נמצאת גופה של בהרת כגריס הקילקי מרובע..." (תזריע, פרשת נגעים פרק ג ה"ז-הי"א). המדרש חוזר על ההלכה הידועה שהמחיה צריכה להיות בתוך השער, זו הלכה שתידון להלן במשנה ה, וכן ששער לבן הוא שתי שערות לפחות, ואף זו הלכה ידועה (לעיל פ"ד מ"א). החידוש הוא שמחיה איננה כעדשה, אלא כמקום שתי שערות. הכוונה כנראה לשערות בצפיפות רגילה, וזהו שיעור שקשה לאמדו, אבל הוא פחות מעדשה. לאחר מכן דורש הדרשן שהמחיה תהיה בגודל מקום של ארבע שערות, כדי מחיה ושתי שערות כאחת. קשה שלא לחוש שיש כאן הרכבה של שתי מסורות. שהרי אם המחיה היא מקום שתי שערות, כיצד נקבע שהיא מטמאה בגודל שתי שערות ועוד שתי שערות? ואם כן מה משמעות הקביעה הראשונה? לאחר מכן הדרשן ממשיך ואומר שבהרת כגריס (בלשונו "שאת") ובתוכה מחיה משמעה גוש של מקום ארבע שערות ובו מחיה, ועוד שטח שתי שערות מכל צד, כך:
אפשרות ראשונה למחיה כעדשה בבהרת ששטחה 9 עדשות הסך הכול הוא שטח של 36 שערות או תשע עדשות. איננו יודעים כיצד הגיעה המשנה לסיכום זה. תשע עדשות אינן גודל של גריס, ועדשה אינה שטח ארבע שערות. על המדרש אפשר לשאול מדוע ב"עדשות" העליונות שתי השערות הן לאורך ולא לרוחב, באופן כזה:
<b>איור 18</b> 
אפשרות שנייה למחיה כעדשה בתוך בהרת פחות מגריס במלבן זה מקום ל- 24 שערות בלבד (6x4).
<b>איור 19.</b> 
אנו משערים שכל הסיכום הוא בבחינת מתמטיקה של בית מדרש. מלכתחילה היו שתי מסורות שמחיה מטמאה בשתי שערות; לאחר מכן נתבע שבמרובע הפנימי יהיו מחיה ושער לבן, ונוצר מבנה מלאכותי מרובע. מבנה זה תואר כגריס מרובע ששטחו 9 עדשות, אף על פי שגריס אינו מרובע ועדשה אינה מקום ארבע שערות. כל המבנה הוא מלאכותי, תיאור ספרותי של תביעות רפואיות מנוסח כאילו בסגנון מתמטי. אין כאן שיעורים הבאים מתוך הלכה יום יומית, אלא חישוב ספרותי טכני.
ואכן, במקום אחר בספרא: "בא ללמד על ראשי איברים שנתגלו שיהו טמאים<sup class="footnote-marker">7</sup><i class="footnote">להלן משנה ז.</i>, יכול כל שהו? תלמוד לומר כאן 'בשר חי', ולהלן הוא אומר 'בשר חי', מה בשר חי נאמר להלן כעדשה אף כאן כעדשה, דברי רבי יוסי. רבי מאיר אומר וכי משום מחיה הוא מטמא? והלא אין מחיה מטמא בראשי אברים. אלא גזירת מלך הוא ואפילו כל שהן. אמר רבי יוסי וכי משום ראשי איברים הוא מטמא? והלא אם חזרה לאמצעיתו טמא. אלא נאמר כאן בשר חי ולהלן נאמר בשר חי מה בשר האמור להלן בכעדשה אף כאן בכעדשה" (ספרא תזריע, פרשת נגעים פרק ה ה"א, סג ע"ד). משנתנו כרבי יוסי, שמחיה כעדשה, והוא קושר את ההלכה למשנה שראשי איברים אינם מטמאים כפי שנסביר להלן (מ"ז), ורבי מאיר אומר שאמנם ראשי אברים אינם מטמאים, אבל "גזירת מלך היא" שמחיה מטמאה בכלשהו, וראשי אברים אינם מטמאים. אותו ויכוח מופיע פעם נוספת: "צרעת כגריס, הלא דין הוא, טימא כאן וטימא במחיה, מה מחיה כגריס אף כאן כגריס. לא אם אמרת במחיה שהיא צריכה כעדשה, תאמר בשיער לבן שאין מקום שיער לבן צריך כלום? תלמוד לומר צרעת כגריס" (ספרא תזריע, פרשת נגעים פרשה א ה"ו-ה"ז, ס ע"ב). השאלה היא האם בהרת רגילה היא כשער לבן (בכלשהו) או כמו מחיה. התנא מעלה את האפשרות שמחיה מטמאת בכגריס, ומסכם שמטמאת בכעדשה. מהלך הדרשה אינו ברור, וקשה להבין מהיכן העמדה שמחיה מטמאת בגריס, ומדוע התנא נסוג ממנה. מכל מקום, שלושת הגדלים הללו מופיעים.
גודל שתי שערות מופיע גם כאחת ההצעות לגודל קרחה, והאפשרויות הן גריס, עדשה או מקום שתי שערות (בבלי, מכות כ ע"ב).

Mishnah 2

<b>בהרת כגריס ובה מחייה כעדשה</b> – המשנה חוזרת על הדין הפשוט של בהרת, ובמידה מסוימת לפנינו סיכום חמישי במספר של הלכות בסיסיות אלו (לעיל פ"א מ"ג; פ"ג מ"ג ואילך; פ"ד מ"א-מ"ג; פ"ד מ"ה ואילך). בכל אחד מהסיכומים היבט מחודש, אבל בעיקרם הם חזרה על ההלכות העיקריות. אם הבהרת כגריס והמחיה כעדשה – המנוגע טמא. <b>רבת הבהרת טמאה</b> – כמובן שכאן בנוסף לבהרת יש גם פסיון,<b> ניתמעטה טהורה</b> – שהיא פחות מכשיעור,<b> רבתה המחייה טמאה</b> – שיש כאן פסיון,<b> ניתמעטה טהורה</b> – כאן יש חידוש מועט, שכן אמנם הבהרת נותרה בגודלה אך ניכרת מגמת ריפוי, בכך שהמחיה התמעטה. פרשנים שחיפשו חידוש בכל משנה ניסו הסברים שונים, אך אין בהם צורך. עצם החזרה איננה תופעה חריגה, אם כי כמות החזרות במשנת נגעים היא חריגה ביותר, ועסקנו בכך במבוא.

Mishnah 3

<b>בהרת כגריס ובה מחייה פחותה מכעדשה</b> – יש למנוגע רק בהרת, ללא סימני טומאה נוספים. המשנה אינה אומרת מה דינו. נושא זה יידון בתוספתא, אבל מההקשר משתמע שמסגירים אותו להמשך בדיקות. <b>רבת הבהרת</b> – "רבתה" הוא המונח של חז"ל במקום "פסה הנגע". במבוא ריכזנו את תרומת תורה שבעל פה לתורת נגעים, וזה אחד המונחים שהתפתחו במסגרת התורה שבעל פה. <b>טמאה</b> – זו הלכה פשוטה: אם הבהרת גדלה יש כאן פסיון ויש להחליטו לטומאה; <b>ניתמעטה טהורה</b> – הבהרת קטנה מגריס ובוודאי טהורה, <b>רבת המחייה טמאה</b> – יש כאן פסיון,<b> ניתמעטה רבי מאיר מטמא</b> – כנראה הבהרת תפסה את מקום המחיה. רבי מאיר רואה בכך פסיון (גידול הבהרת),<b> וחכמים מטהרים שאין הנגע פוסה לתוכה</b> – חכמים רואים בכך חלק מתהליך הריפוי. המשפט "אין הנגע פוסה לתוכה" איננו תיאור עובדתי; אם הוא לא פסה גם רבי מאיר יטהר. אין זאת אלא שהבהרת תפסה את מקום המחיה, אך חכמים רואים בצמצום המחיה ריפוי, וגם אם הבהרת גדלה עדיין מצב הנגוע השתפר.
בתוספתא מצויה השלמה של הדין במשנה: "1. בהרת ובה מחייה פחותה מכעדשה, רבי מאיר אומר יסגיר וחכמים אומרים אין נזקקין לו. 2. רבתה בהרת יסגיר, ונתמעטה טהורה. רבתה מחייה טמאה<sup class="footnote-marker">8</sup><i class="footnote">בכתב יד ערפורט "טהורה", והיא טעות.</i>, ונתמעטה טהורה. רבתה מחייה טמאה, נתמעטה, רבי מאיר מטמא, שהנגע פושה לתוכה, וחכמים מטהרין, שאין הנגע פושה לתוכה" (פ"ב ה"ח, עמ' 620). ההלכה הראשונה עוסקת בבהרת שכנראה יש בה כגריס ומחיה קטנה מעדשה. חכמים אומרים שהמנוגע טהור, והכוהן פוטרו, ואילו רבי מאיר תובע להסגיר, להמתין ולראות אם הבהרת גדלה. לא נאמר בתוספתא שהבהרת יש בה כגריס, ואנו מציעים להשלים לפי המשנה. אם אכן זו כוונת רבי מאיר זו החמרה, אך כנראה זו גם עמדת סתם המשנה. ההלכה השנייה היא חזרה על משנתנו.
העיקרון שאין הנגע פוסה לתוך מחיה שנתמעטה הוא עיקרון אופייני לתורה שבעל פה. הוא נמסר תוך שימוש במונח חדש, פרי רוחם של חכמי תורה שבעל פה. ברם המונח החדש וההלכה המחודשת מרוכזים כולם בפרק שלנו, בסדרת משניות וברייתות בתוספתא, ולמען האמת המידע סביב עיקרון זה מצומצם.

Mishnah 4

<b>בהרת יתירה מכגריס ובה מחייה יתירה מכעדשה</b> – ברור שהמנוגע טמא, שכן יש כאן יותר מכשיעור טומאה. <b>רבו או שניתמעטו טמאין ובלבד שלא יתמעטו מכשיעור</b> – גם אם הם נתמעטו, אך עדיין הם יותר מכשיעור, טמאים. להלכה יש משמעות לשיטת חכמים. אף על פי שיש בנגע מגמת הקלה, אין המנוגע טהור עד שרמת הנגע תרד מכשיעור. עם זאת, החידוש מועט.

Mishnah 5

<b>בהרת כגריס ומחייה כעדשה מקפתה</b> [<b>ו</b> ]<b>חוץ למחייה בהרת</b> – למעשה יש כאן שתי בהרות, אחת מוקפת מחיה ואחרת סמוכה למחיה מבחוץ. מקרה כזה הוא סיבוך אופייני של תורה שבעל פה, זאת לאחר שבמשניות הקודמות היו מחיה ועדשה בלבד. קצת קשה שמחיה כעדשה תקיף בהרת כגריס, ואפשר שהיא מקיפה את הבהרת בחוט דק, או שהיא מקיפה רק חלק מהבהרת. <b>הפנימי</b> [<b>ת</b> ]<b> להסגיר</b> – המחיה איננה בתוך הבהרת, ולכן אין הפנימית טמאה, אבל יש להסגיר את המנוגע ולראות אם הבהרת תתפתח. גם אם לא הייתה מחיה היה צריך להסגיר בהרת כזאת שיש בה כשיעור, אבל המחיה איננה בתוכה. המשנה מבליעה הנחה שהמחיה צריכה להיות בתוך הבהרת. עד עתה היה המינוח במשנה בהרת ובה מחיה (לעיל פ"ד מ"ו; פ"ו מ"ג); לא נאמר שמיקום המחיה הוא משמעותי, ברם זו דרכן של מחלות עור שבתוך שטח העור הפגוע מתפתחות תופעות של פצע, אבעבועות או התפתחות עור חי מדולדל. אבל בתוספתא: "שתי בהרות וחוט של מחיה ביניהן. ניפרץ מכאן מקום שערה אחת ומכאן מקום שערה אחת טמא משום פסיון וטמא משום מחייה" (פ"ב ה"ה, עמ' 619). כאן המחיה אינה ממש בתוך הבהרת, וטמא. על כלל זה לא הייתה אפוא הסכמה מלאה.
<b>והחיצונה להחליט</b> – הבהרת החיצונה מטמאה בוודאי, משום שהיא כשיעור, והמחיה בתוכה. מהמשנה אנו למדים גם שאין צורך שהמחיה תהיה ממש בגרעין הבהרת. <b>אמר רבי יוסה אין מחיה סימן טומאה לחיצונה</b> – המחיה קשורה לפנימית ולא לחיצונית, ולכן אינה סימן לחיצונית. משנה קודמת עסקה במקרה כזה שבו יש לאיש אחד שתי בהרות, ולמדנו שהכוהן דן בזו אחר זו. אפשר שההחלטה (של חכמים) להחליט את השנייה נובעת מכך שיש באיש שתי בהרות, וכבר הראשונה קרבה אותו לכלל טומאה. לא נאמר מה משמעות ההחלטה, האם את החיצונה יש להסגיר, או לטהר.
<b>מחיה –</b> מילה אחרונה זו אינה בדפוס, כתב יד פרמא, לאו ואחרים. אפשר להבין את המשנה גם בלעדיה, אך היא תורמת להבנת המשנה. מכל מקום מדובר בהמשך המקרה הקודם, <b>שהבהרת לתוכה</b> – הבהרת הרי מצויה בתוך המחיה, שהרי המחיה מקיפה את הבהרת מבחוץ, <b>ניתמעטה והלכה לה</b> – או שהמחיה התמעטה, או שנעלמה לחלוטין,<b> רבן גמליאל אומר אם מבפנים היא כלת סימן פיסיון לפנימית והחיצונה טהורה</b> – אם המחיה הצטמקה מהכיוון של הבהרת הפנימית יש להניח שהבהרת הפנימית פלשה לתוכה. רבן גמליאל מהלך בשיטת רבי מאיר שבהרת הפולשת למחיה היא סימן של פסיון. <b>ואם מבחוץ החיצונה טהורה</b> – בדפוס וברוב עדי הנוסח נוסף "והפנימית להסגיר". אמנם הבהרת החיצונית התפשטה וזהו סימן פסיון, אבל פסיון כלפי פנים מבלי להגדיל את הקוטר החיצוני של הבהרת איננו פסיון. התוספת הפנימית להסגיר מצויה ברוב עדי הנוסח חוץ מכתב יד קופמן, והיא סבירה, ומצויה בתוספתא (להלן). ההסגרה נובעת מכך שיש כאן בהרת גדולה וסביבה עוד בהרת. אדם זה יראה, אפוא, פעם נוספת לכוהן, בניגוד לכלל שבסוף פרק ג שאין בנגעים יותר משתי ראיות. <b>רבי עקיבה אומר בין כך ובין כך טהורה</b> – לפי הכלל שבסוף פרק ג, בסוף השבוע השני יש להגיע להחלטה. ייתכן שרבי עקיבא מהלך בשיטת חכמים שהתפשטות הבהרת על שטח המחיה היא סימן טהרה, כך מפרשת התוספתא, וראו להלן. פירשנו "בין כך ובין כך" בין אם הבהרת נתמעטה כלפי פנים ובין אם נתמעטה כלפי חוץ, ואפשר גם להסביר שרבי עקיבא מדבר רק ברישא, אם נתמעטה כלפי חוץ שתי הבהרות טהורות.
האבחנה אם המחיה כלתה מבפנים או מבחוץ נוגדת כלל נוסף, שאין ראייה באמצע השבוע. כאשר הנבדק מגיע אל הכוהן והמחיה נעלמה כבר אי אפשר לדעת מהיכן כלתה המחיה. אין זאת אלא שמישהו הסתכל על המחיה באמצע השבוע, ודיווחו הוא דיווח רשמי. מובן שאדם פרטי מסתכל על הנגע בעורו, אך רק כאן אנו פוגשים אפשרות שהראייה הלא-פורמלית (בלתי ממסדית) הופכת למרכיב בהלכה. דומה שאין כאן מחלוקת על העיקרון של ראייה פורמלית אלא אי עקיבות בשמירתו, זאת בניגוד למקובל בתורה שבעל פה שכלל נשמר עד שיש חכם החולק על כולו.
בתוספתא: "1. בהרת כגריס ומחייה כעדשה מקפתה, וחוץ למחייה בהרת. ונתמעטה מחיה זו ונעשתה בהרת. רבן גמליאל אומר אם מבפנים נתמעט, הפנימית להחליט והחיצונה להסגיר. מבחוץ הפנימית להסגיר, והחיצונה טהורה. 2. רבי עקיבא אומר בין כך ובין כך הפנימית להסגיר וחיצונה טהורה. אם משום הפסיון אין חוששין לפנימית שאין הנגע פושה לתוך הנגע. אם משום הפסיון אין חוששין לחיצונה שהבהרת בתוכה" (פ"ב ה"ט, עמ' 620). ההלכה של רבן גמליאל זהה למשנה, והתוספת "הפנימית להסגיר" מצויה שם. דברי רבי עקיבא שונים מעט מהמשנה. בתוספתא מופיעים שני הנימוקים. הפנימית פשטה לתוך הנגע וזה איננו סימן טומאה (כשיטת חכמים במשנה הקודמת), והחיצונה שהתפשטה פנימה אינה נחשבת לפסיון, שאין פסיון אלא כלפי חוץ. עם זאת לא ברור מדוע הברייתא קובעת שהפנימית להסגיר, בעוד שבמשנתנו נאמר רק "טהורה", מה עוד שבכך תימשך בדיקת מנוגע זה שלושה שבועות. אמנם אפשר שהכוונה במשנה רק שהחיצונה טהורה (והפנימית להסגיר), אך נראה שזה יהיה בבחינת תיקון המשנה בהשפעת התוספתא. עדיף לראות בכך מחלוקת בין המקורות.

Mishnah 6

<b>אמר רבי שמעון אמתי בזמן שהיא כעדשה מובאת – היתה יתרה מכעדשה,
המותר סימן פשיון לפנימית, והחיצונה טמאה.
היה בו בהק פחות מכעדשה – סימן פשיון לפנימית, ואין סימן פסיון לחיצונה.
אמר רבי שמעון אמתי בזמן שהיא כעדשה מובאת</b> – במקבילה בתוספתא: "מכוונת". זו מילה נדירה, אך מופיעה, שוב בהקשר של נגעים, בילקוט שמעוני (ראו להלן פ"ז מ"ח). כלומר, המחיה בדיוק כעדשה. אבל אם המחייה <b>היתה יתירה מכעדשה</b> – גדולה יותר,<b> המותר</b> – השטח שהוא יותר מעדשה,<b> סימן פיסיון לפנימית</b> – אם הבהרת פשתה לתוך המותר יש כאן "נגע פוסה לתוך נגע". זו עמדת ביניים בין חכמים במשנה ג ובין רבי מאיר; עמדת ביניים טכנית שאין בה היגיון "רפואי", שהרי יש כאן פסיון של הבהרת על חשבון המחיה. שטחה הקודם של המחיה אינו חשוב לעצם ההגדרה שיש כאן פסיון, על כן אנו מגדירים עמדה זאת כעמדת פשרה שאין בה "היגיון" רפואי, אלא רק בדיקה האם יש פסיון טכני או לא. <b>והחיצונה טמאה</b> – לפנימית יש פסיון וטמאה, לחיצונית יש מחיה בתוכה וטמאה.<b> היה בוהק פחות מכעדשה סימן פיסיון לפנימית ואין סימן</b> [<b>ה</b> ]<b>פיסיון לחיצונה</b> – בוהק כמחיה, וזו עמדת רבן גמליאל.
במשנה אין זיהוי מלא לעמדת רבי שמעון. אבל בתוספתא: "אמר רבי שמעון אימתי דברי רבי עקיבא, בזמן שהיה כעדשה מכוונת. היתה יתירה מכעדשה ונתמעט מותר זה, ונעשה הבהרת: אם בפנים נתמעט, שניהם להחליט. הפנימית משום שפשת, והחיצונה משום מחייתה. מבחוץ הפנימית להסגיר והחיצונה להחליט" (פ"ב ה"י, עמ' 620). מהתוספתא משמע שאכן רבי שמעון מתייחס לדברי רבי עקיבא, והיא מוסיפה אבחנה נוספת, שאם המחיה התכווצה מבחוץ והבהרת החיצונה התפשטה לתוך מה שהיה פעם שטח המחיה החיצונה טמאה, והפנימית להסגיר, כיוון שהמחיה אינה בתוכה, אבל הבהרת גדולה ויש להמתין להתפתחויות.
שתי בהרות ומחיה
לפי התוספתא רבי עקיבא אינו דבק בעמדה שאין להסגיר שבוע שני, והתוספתא אף חולקת על המשנה בפרטים נוספים, ואלו הודגשו בקו. דומה שעורך המשנה סבר שדברי רבי שמעון אינם נסובים על דברי רבי עקיבא ואינם פירוש לדבריו.
פרשנות משנתנו מעוררת את השאלה מה משמעות המונח "אימתי", האם בא לפרש ולסייג או לחלוק. שאלה זו חלה על משניות רבות שבהן מופיע המונח<sup class="footnote-marker">9</sup><i class="footnote">כגון פאה פ"ג מ"ה; דמאי פ"ה מ"ה, ועוד. </i>. המפרשים מעדיפים בדרך כלל את ההסבר הראשון, וזאת בעקבות הגדרת התלמוד הבבלי: "אמר רבי יהושע בן לוי: כל מקום שאמר רבי יהודה אימתי ובמה במשנתינו – אינו אלא לפרש דברי חכמים. ורבי יוחנן אמר: אימתי – לפרש, ובמה – לחלוק" (בבלי, עירובין פב ע"א; סנהדרין כה ע"א). דברי התלמוד משקפים את רוב המקרים, אך עדיין ייתכן שפה או שם יש למונח משמעות שונה. ואכן בסוגיית הבבלי שם מסבירה הגמרא רק בדוחק את משנת סנהדרין (פ"ד מ"ג) לפי פרשנות זו. התחבטות זו ליוותה את פירושנו גם במשניות אחרות (כגון פאה פ"ה מ"ד).
כאמור, הבבלי מציג את השאלה כשאלה סגנונית כללית, לפחות על מימרותיו של רבי יהודה. במהלך פירושנו עסקנו במונחים אלו במשניות השונות וראינו כי יש שהם מתארים מחלוקת ויש שהם בוודאי פרשנות (כגון פאה פ"ז מ"א), או שינוי הלכתי מוסכם (כגון משנת מגילה פ"א מ"ג), ולעתים הם מחלוקת. כך, למשל, במשנת שבועות פ"ז מ"ו יש מחלוקת במשנה, ובתוספתא שם (פ"ו ה"ד) מנוסחים דברי רבי יהודה בלשון "במה דברים אמורים" ובתלמודים בלשון "אימתי" (ירו', שם לח ע"א; בבלי, שם מח ע"א), וברור שזו מחלוקת לכל דבר. הוא הדין במשנת עירובין (פ"ז מי"א) ש"במה דברים אמורים" בא לציין מחלוקת. במקומות אחרים שבהם המשפטים משובצים לעתים עדיף לפרשם כמחלוקת ולעתים הם באמת פירוש. לא מצינו הבדל שיטתי בין משמעות השימוש במונח בדברי רבי יהודה ובין משמעות שימושו בפי חכמים אחרים.
מכל מקום, הבבלי מדגיש את שימושו של רבי יהודה במונחים אלו. ואכן, המונח "אימתי" מופיע במשנה כ-55 פעמים, שליש מהן קשור לרבי יהודה. הווה אומר שחכם זה הרבה להשתמש במונח, אם כי הוא לא ייחודי לו. לעומת זאת המונח "במה (במי) דברים אמורים" מופיע מספר פעמים קרוב, אך רק פעמיים בשמו של רבי יהודה, ודומה שאין זה מונח ייחודי לו.
עוד נוסף בתוספתא: "אמר רבי יוסי אלו דברי רבי חנניה בן גמליאל. אבל אמורני בשתיהן החיצונה טהורה שאני רואה את הבהרת כאלו השחין במקום מחיה" (פ"ב הי"א, עמ' 620). לא ברור האם הוא מגיב לרבי שמעון (במחיה גדולה מכעדשה) או גם בעדשה מכוונת. אם הוא מדבר על עדשה מכוונת הרי אלו דברי רבן גמליאל, ואם הוא מדבר על עדשה גדולה הרי שהוא חולק על שיטת רבי שמעון. בטבלה הצגנו אפשרות זו.

Mishnah 7

<b>עשרים וארבע ראשי איברים באדם אינן מיטמין משום מחייה</b> – אם יש שם פריחה בעור אין זה שחין או מחיה, אלא נתפס כמחלה בלבד. ברשימה נכללים אברים בולטים שהפגיעה בהם תדירה, פגיעת קור, מכה או חבלה אחרת. <b>ראשי אצבעות ידים ורגלים ראשי אזניים ראשי החוטם ראש הגוייה</b> – עד כאן 24 אברים. ברשימה זו חסר עוד ראש אבר בולט והוא ראש אבר המין של הזכר, ולהלן (פ"ז מ"ה; משנה, נדרים פ"ב מי"ב) יתברר שאכן בהרת שם מטמאת.<b> וראשי הדדים באשה רבי יהודה אומר אף של איש</b> – המשנה מנוסחת לשיטת תנא קמא, והמיוחד שבאישה איננו במניין עשרים וארבעה. העור מתחת לדד רגיש במיוחד משום שיש שם קפל (קמט קבוע), והמשנה הבאה מצביעה על כך שחכמים הבינו שפגיעה באזור כזה אין לה עניין לטומאה וטהרה. לשיטת רבי יהודה ראשי אברים עשרים ושישה.<b> רבי אלעזר אומר אף היבלות</b> – עור שהתקשה בגלל לחץ או מעצמו,<b> והדלדולין</b> – פיסת עור מידלדלת,<b>אינן מיטמין משום מחייה</b> – הלכה זו חוזרת בתוספתא (פ"א ה"ז). בספרא (תזריע, פרשת נגעים פרק ב ה"ט, סא ע"א) נוספו ה"מסמרות" הנזכרות גם בתוספתא. המונח "מסמרות" כפגם באדם הוא ייחודי לנושא נגעים ואיננו חוזר במקורות. הכוונה מן בסתם לגידולים הבולטים מהעור כמסמר.
המשנה מדגישה שאינם מטמאים משום מחיה, אבל אם יש שם בהרת הרי הם טמאים. במחיה אין הם מטמאים משום שהם חשופים לפגעים ולחבלות, אבל הבהרת באה מפנים הגוף ולא ממכה חיצונית. בתוספתא: "עשרים וארבע ראשי איברים באדם, ואין מטמאין משום מחייה. ואם מקומן יושב כגריס הרי אלו מטמאין כגריס. רבי אליעזר אומר המסמרת והיובלת והתלתלין אינו מטמאין משום מחייה, ואם היה מקומו יושב כגריס הרי אלו מטמאים כגריס. רבי יוסי ברבי יהודה אומר היתה בהרת סמוכה לראש, לעין, ולאוזן, ולחוטם, ולפה, טהור, שנאמר וראה הכהן את הנגע בעור הבשר, שיהא כל חוצה לו עור הבשר וראויה לפסיון כגריס, על ראש חוטמו שופע אילך אילך כגריס, על ראש אצבע שופע אילך ואילך, טהור, שנאמר וראהו כולו כאחד" (פ"ב הי"ב, עמ' 620; ספרא תזריע, פרשת נגעים פרק ב ה"ו, ס ע"ד). אם כן, שלוש הגבלות לפנינו:
1. מחיה באברים אלו אינה מטמאת, אבל בהרת כגריס מטמאת.
2. אם חלק מהבהרת בתוך הגוף (בתוך החוטם או בעין) טהור, עד שיהא כבהרת מחוץ לגוף, בעור הבשר.
3. צריך להיות מצב שבו הבהרת נראית כאחת, ולא משני צדי הגוף.
בנוסף לכך התוספתא מוסיפה את המסמרת שעליה הערנו לעיל.
עוד למדנו שבהרת בראשי אברים טמאה רק אם הכוהן רואה את כולה כאחת: "בעור הבשר שיהא רואה כל הבשר עמו כולו כאחד..." (ספרא תזריע, פרשת נגעים פרק ב ה"א, ס ע"ג-ע"ד), ולכן אם הנגע בחלקו באבר פנימי (בתוך החוטם) איננו טמא.

Mishnah 8

<b>אלו מקומות באדם שאינן מיטמין בבהרת תוך העין תוך האוזן תוך החוטם תוך הפה תוך הקמטין –</b> בדפוס נכפל "והקמטין",<b> שבצואר תוך</b> – בדפוס וברוב עדי הנוסח "תחת", <b>הדד</b> – אזור זה שתחת הדד נזכר גם במשנה הקודמת כאחד מראשי האברים, והוא מוצא אפוא מכל דיני נגעים. הקמט שתחת הדד הוא אחד מסימני הבגרות של נערה (משנה, נידה פ"ה מ"ה; בבלי, מז ע"א).
<b>ובית השחי כף הרגל והציפורין הראש והזקן</b> – כל אלה מקומות שיש בהם לחות ולעתים מתפתחות שם דלקות ופטריות. כל אלה אינם עניין לבהרת. בכך צומצמו הלכות נגעים והוצאו מתחום זה חלק גדול מהמקרים. כך, למשל, דלקת עור מתחת לשערות הראש והזקן איננה בהרת. <b>השחין</b> – מחלת העור עצמה. השחין אינו מטמא כבהרת, עם זאת השחין מטמא כשחין (פ"ט מ"א).<b> והמכווה</b> – מכווה מטמאת, אבל לא הכווייה עצמה אלא רק תוצאותיה לאחר זמן. כך גם השחין. המחלה עצמה נדונה כמחלה בלבד, ורק הצלקות שאחרי הריפוי נחשבות לבהרת.<b> והקדח</b> – כך בכתב יד קופמן, <b>מפ</b> (כ"י פרמא), <b>מל</b> ועוד. אבל בכתב יד מינכן: "קרח". כנראה גם בעל פירוש הגאונים גרס כן ופירש בארמית קורחא; אפשטיין מפרש שאלו אבעבועות קטנות<sup class="footnote-marker">10</sup><i class="footnote">אפשטיין, פירוש הגאונים, עמ' 96.</i>. אם הנוסח "קרח" מקורי היה מקום לפרש שהכוונה למכת קור, ההפך ממכווה, אבל ההמשך הוא "המורדין", ומשמעו פצע פתוח<sup class="footnote-marker">11</sup><i class="footnote">ההלכה חוזרת בספרא תזריע, פרשת נגעים פרק ה ה"ב, סג ע"ג, ואילך.</i>. יש מפרשים שמתוך שגרסו "קדח" הבינו שזו כווייה שלא מאש ישירה (קהתי על אתר), אבל ברור שכווייה כזו כינו חכמים "שחין" (להלן פ"י מ"א). למרות פירוש הגאונים עדיין קשה לדעת לאיזו חבלה ופגע רע התכוונה המשנה.
[<b>ו</b> ]<b>המורדין</b> – בעל פירוש הגאונים מפנה לביטוי "עין שמרדה". הירושלמי אומר שמותר לרפאותה בשבת, והבבלי אומר שכוחלים אותה<sup class="footnote-marker">12</sup><i class="footnote">ירו', שבת פי"ד ה"ד, יד ע"ד; עבודה זרה פ"ב ה"ב, מ ע"ד; בבלי,עבודה זרה כח ע"ב.</i>. המדובר, אפוא, בפצע פתוח או בנפיחות. להלן (פ"י מ"ב) עולה בבירור שמדובר בפצע פתוח.
<b>אינן מיטמין בנגעים ואינן מיצטרפין בנגעים ואין הנגע פוסה לתוכן ואינן מיטמין משום מחייה</b> – אם סביבם בהרת ובאזור זה התפתחה מחיה,<b> ואינן מעכבין את ההופך כולו לבן</b> – רשימה זו היא הרשימה הקבועה של כל מרכיבי הנגע. או שהאזור מטמא, או שהוא מצטרף לכשיעור לבהרת קיימת, או שהבהרת פשתה לתוכו, ומנגד נגע ש"הפך כולו לבן" אינו כולל את אזורי הגוף הללו. <b>חזר הראש והזקן ונתקרחו</b> – הזקן נשר ואין זו דלקת תחת השערות, <b>השחין והמכווה והקדח</b> – "קרח",<b> ונעשו צרבה</b> – לפי ההקשר "צרבה" או "צרבת" הן מצב שבו הדלקת נרפאה ונותר רק כתם או דלקת קלה, <b>הרי אלו מיטמין בנגעים</b> – דינם כעור רגיל, <b>ואינן מצטרפין</b> [<b>עם הנגעין</b> ] – נוסף בשוליים ונמצא ביתר עדי הנוסח. כלומר אמנם הם נטמאים, אך אין הם מצטרפים לנגע אחר להוות כשיעור,<b> ואין הנגע פוסה לתוכן ואינן מיטמין משום מחייה</b> – אמנם אזורים אלו מטמאים כשלעצמם, אך אין הם מצטרפים לבהרת קיימת, <b>אבל מעכבין את ההופך כלו לבן</b> – אם הנגע הפך כולו לבן צריך הוא לכלול גם את האזורים הללו: <b>הראש והזקן עד שלא העלו שער</b> – ראש ללא זקן, כגון ראשו של תינוק, או מי שחלה ונשרו שערותיו (קרח כרוני), נחשבים כעור, ומטמאים בנגעים בניגוד לראש שעיר.<b> הדלדולין שבראש ושבזקן נידונים כעור הבשר</b> – במשנה הקודמת נקבע שדלדולים אינם מטמאים במחיה אך מטמאים בנגעים, ומן הסתם גם יבלות ומסמרת הנזכרים עמם. ההלכות בדבר נגע שנתגלה בראש אבר ונעלם וחזר מופיעות גם בספרא (תזריע, פרשת נגעים פרק ו ה"א, סד ע"ב).
בתוספתא מובאות המחשות של הדין שבמשנה: "1. בהרת בכולו, ובראשו בשר חי. 2. בהרת ברגלו, ובכולו בשר חי. 3. או שהיתה בו בהרת מלמעלה למטה, כמין פסיקא של בשר חי חוגרתו באמצע. טהור, שנאמר ומחית בשר חי בשאת, עד שתהא מחייה מבוצרת בתוך השאת. 4. האודם שבשפה נדון כבית הסתרים 5. והקמט שנפשט הרי הוא כעור הבשר לכל דבר" (פ"ב הי"ג, עמ' 620). כמה הלכות בתוספתא הראשונה והשנייה עוסקות באדם שיש בהרת בכל גופו, אבל המחיה היא בראש או ברגל, מקומות שבהם אין מחיה. איש כזה נחשב טהור, כלומר מוסגר, אך אינו טמא (3-1). שתי ההלכות האחרות קובעות את גבולות האזורים שבהם אין בהרת. השפה נחשבת כחלק מתוך האבר, וקמט שהתיישר כעור.
אגב דיוננו נזכרה האפשרות שהשער יקריח. חז"ל התייחסו בעיקר לקרחת הראש: "הקרח פסול. איזהו קרח? כל שאין לו שטה של שער מקפת מאזן לאזן, ואם יש לו הרי זה כשר" (משנה, בכורות פ"ז מ"ב). אין בהלכה התייחסות לשער של מטה. שער זה נדון לעיל (פ"א ה"ט), שאין מסתכלים עליו כלל, כלומר אין הוא מטמא בנגעים כשער הראש<sup class="footnote-marker">13</sup><i class="footnote">ראו מקבילות בדיוננו לעיל פ"ב מ"ד.</i>. היה מקום לשנות דין זה כאן, ואי הסדר הוא ממאפייני המסכת.
כפי שנראה במשנה הבאה, רבי אליעזר בן יעקב חולק על פרט אחד במשנתנו.

Chapter 7



Mishnah 1

<b>אלו בהרות טהורות שהיו בו קודם למתן תורה</b> – המדובר בתיאור מדרשי. כשבני ישראל עמדו במתן תורה היו מהם שהיו בהם בהרות. אלו אינן מטמאות, בהרת מטמאת היא רק כזאת שצמחה לאחר חיוב במצוות. כמובן כל זה תאורטי, ואלו שעמדו מתחת להר סיני כבר אינם נראים לכוהני זמננו. במקבילה בספרא מצויה כל הרשימה, אך ללא מרכיב בלתי מעשי זה<sup class="footnote-marker">1</sup><i class="footnote">ספרא תזריע, פרשת נגעים פרק א ה"א, ס ע"א. </i>. <b>בגויי ונתגייר</b> – הבהרות שצמחו בהיותו גוי אינן בהרות, <b>בקטן ונולד</b> – קטן שנולד עם בהרת (דלקת או כתם לידה) הרי שאלו צמחו לפני היותו אדם. ההלכה מניחה שהעובר במעי אמו אינו בן אדם ואין לו קיום עצמאי. התפיסה המשפטית המונחת מאחורי הכרעה זו היא שהעובר אינו יצור עצמאי אלא חלק מאמו. התלמוד הבבלי מנסח זאת "עובר ירך אמו", כלומר הוא בשר מבשרה, אחד מאבריה, ואינו יצור עצמאי<sup class="footnote-marker">2</sup><i class="footnote">בבלי, יבמות עח ע"א; נזיר נא ע"א; סנהדרין פ ע"א ועוד, וראו בהמשך.</i>.
במקורות התנאיים נדון דין זה כבדרך אגב, והבבלי מביאו בהקשר זה (סנהדרין פ ע"א): "פרה שהמיתה ואחר כך ילדה, עד שלא נגמר דינה ילדה ולדותיה מותרין, משנגמר דינה ילדה וולדותיה אסורין" (תוס', בבא קמא פ"ה ה"ה). אם נגזר דינה של הפרה למיתה (כדין שור מועד) ולדותיה מומתים עמה, אף שנולדו ואינם כבר עוברים. משנתנו והברייתא בתוספתא מניחות שאכן העובר אינו יצור עצמאי, אם כי מן הסתם אילו נולד ולד בן אנוש לאחר שנגזר דינה של אמו להיהרג לא היו מוציאים אותו להורג כמו את הבהמה שבתוספתא. הבבלי מציג דין זה כמחלוקת תנאים (חולין נח ע"א; תמורה ל ע"ב). המדובר בוולד טרפה, והשאלה היא אם כשר למזבח. לכאורה המחלוקת היא האם העובר הוא חלק מהאם וחלים עליו איסוריה, והמשנה שונה דין זה במחלוקת רבי אליעזר ורבי יהושע (משנה, תמורה פ"ו ה"ה). ברם את מחלוקת התנאים במשנה אפשר גם לפרש כמחלוקת על ולד כשר שינק מבהמה טרפה, ובתוספתא שנוי דין זה בהמשך הדין שבמשנה, ומשמע שבכך חולקים התנאים (תוס', תמורה פ"ד ה"י, עמ' 556, וכן בספרי דברים, קא, עמ' 161). מצד שני ברור שאם האם נפטרה מותר לחלץ את העובר האנושי ממעיה גם בשבת ואין בכך איסור בשבת, כלומר הוא נחשב כבר ליצור עצמאי (בבלי, ז ע"א). סביר להניח שההשוואה בין בהמה לאישה במקרה זה איננה שלמה, למרות העמדת התלמודים.
במסורת התנאים אין בידינו אפוא מחלוקת בנושא, ואולי גם לא הלכה שיטתית, אך בשני המקורות שהבאנו אין העובר נחשב כיצור עצמאי. גישה אחרת נרמזת אולי בהלכה התנאית שאישה המתקשה בלידתה והעובר מסכן את חייה מותר לחתוך את העובר ולהצילה "מפני שחייה קודמין לחייו. יצא רובו אין נוגעין בו, שאין דוחין נפש מפני נפש" (משנה, אהלות פ"ז מ"ו; תוס', יבמות פ"ט ה"ה ומקבילות). אין כאן הנמקה גורפת שהעובר הוא כאבר של האם, אלא שיש לאם עדיפות על העובר כל זמן שזה לא הגיח מהרחם. אך ייתכן שזה דקדוק יתר וגם משנת אהלות מצטרפת לעדויות שהוולד איננו יצור עצמאי עד שנולד.
מכל מקום, לעניין נגעים העובר אינו כאדם.
<b>בקמט וניגלה</b> – נגע תחת קמט אינו מטמא, אבל הקמט נפשט ורואים אותו כאילו עדיין הקמט שם. <b>בראש ובזקן בשחין ובמכוה ובקדח המורדין</b> – משפט זה נאמר במשנה הקודמת, <b>חזר הראש והזקן ונקרחו השחין והמכוה והקדח ונעשו צרבה טהורין</b> – שאינם מטמאים בנגעים, כמו ששנינו במשנה הקודמת. גם משנתנו כוללת דינים שנשנו במשנה הקודמת והיא חזרה, בעריכה אחרת, על עיקרי הדברים עם חידושים מעטים, כמו "קמט וניגלה" או דין העובר.<b> הראש</b> – בדפוס נוסף "והזקן",<b> עד שלא העלו שיער והעלו שער ונקרחו השחין והמכוה והקדח עד שלא נעשו צרבה נעשו צרבה</b> – בדפוס בכל האזכורים "צרבת",<b> וחיו רבי אליעזר בן יעקב מטמא שתחלתן וסופן טמא וחכמים מטהרין</b> – המשנה הקודמת כחכמים, ורבי אליעזר בן יעקב מטמא משום שהיה בהם שלב טמא. התוספתא לעיל (פ"א ה"ח) רמזה שקמט שנפשט הרי הוא כעור, והיא כרבי אליעזר בן יעקב.
בתוספתא חוזרת אותה מחלוקת: "1<b>.</b> בהרת בגוי עד שלא נתגייר ואחר כך נתגייר. 2. בראש עד שלא העלה שער והעלה שער, ומשהעלה שער נקרם בזקן. 3. עד שלא העלה שער והעלה שער ומשעלה שער ניתק. 4. בעור הבשר עד שלא העלה שחין, ונעשה שחין, ומשנעשה שחין נעשה מכוה. 5. בעור ובבשר עד שלא נעשה שחין ומשנעשה שחין נעשה צורבה טהור" (פ"ב הי"ד, עמ' 620). עד כאן אלו ההלכות במשנה הקובעות שהשינוי במצב העור אינו משנה את ההלכה, ואין דנים בהרת על פי מצבה בעבר.
בהמשך התוספתא: "רבי אליעזר בן יעקב אומר הואיל ותחלתו טמא וסופו טמא, טמא. וחכמים אומרים ראה כתחלה<sup class="footnote-marker">3</sup><i class="footnote">כך בכתב יד וינה, ובערפורט "בתחילה". חילופים דומים מצויים גם בנוסח המשנה. </i> היתה בהרת עד שלא נתגייר, ומשנתגייר ונסמכה לה בהרת אחרת, ראשונה אינה זוקקת לטמא בשער לבן ובפסיון, ואינו מעכבת את הפריחה כחצי גריס. עד שלא נתגייר וכחצי גריס משנתגייר טהור" (פ"ב הט"ו, עמ' 620). בהרת כזאת גם אינה מצטרפת, והדוגמאות בתוספתא מפרטות את הכלל שבמשנה הקודמת שאינן "מצטרפות". במדרש ספרא נלמדת ההלכה מדיוק הכתוב (תזריע, נגעים פרק א ה"א, ס ע"א).

Mishnah 2

<b>נשתנו מראיהן</b> – התורה דיברה על פסיון, שהוא שינוי כמותי, או על "עמד הנגע בעינו", שגם הוא היעדר שנוי כמותי. עתה המשנה מבררת מה הדין בשינוי איכותי. שאלות כאלו הן אופייניות לתורה שבעל פה. <b>בין להקל בין להחמיר</b> – בסידור רגיל של משנה היה בא הדין ורק אחר כך נשאלת השאלה "כיצד?". במשנתנו הדין יופיע להלן.<b> כיצד להקל היתה כשלג ונעשת כסיד ההיכל</b> – צבע הבהרת החוויר (רשימת הגוונים לקוחה מהרשימה לעיל פ"א מ"א).<b> כצמר לבן וכקרום ביצה</b> – אלו שני הגוונים האחרים במשנה לעיל שם. אפשר שיש לקרוא שהבהרת הייתה כצמר לבן ונעשית כקרום ביצה (כלומר שצבעה הלבן החוויר), ואפשר לקרוא שהיה כצמר או כקרום ביצה ונעשית מספחת. <b>נעשית מספחת שאת או מספחת עזה</b> – העיקרון ההלכתי ברור: הבהרת החווירה, אך המונח "מספחת" בעייתי. המספחת נזכרת במקרא בשלושה הקשרים עיקריים: באחד היא סיבה לפטור (ויקרא יג ב), בשני סיבה לטמא (יג ז) ובשלישי היא כנגע הצרעת עצמו (יג ח ועוד). רוב מקורות חז"ל המזכירים את הספחת כבדרך אגב רואים בה מקבילה לבהרת או לצרעת, ללא אפיון מיוחד. כך, למשל, "קשים גרים לישראל כספחת"<sup class="footnote-marker">4</sup><i class="footnote">בבלי, קידושין ע ע"ב; יבמות מז ע"ב; פסיקתא דרב כהנא, "ותאמר ציון" (יז) ו, עמ' 290, ועוד.</i>. חלק מהמקורות מגדירים בבירור: "מה לשון ספחת? טפילה" (ירו', שבועות פ"א ה"א, לב ע"ד; בבלי, סוטה ה ע"ב). הספחת היא אפוא הבהרת עצמה או הנלווה אליה, ואין לה מעמד הלכתי עצמאי. זו גם עמדת המשנה בראשית המסכת המונה ארבעה מראות בבהרת ותו לא. אבל מצינו גם שתי פרשנויות אחרות. הירושלמי מביא את הפירוש הקודם ואומר: "אמר רבי לעזר זו דברי רבי ישמעאל ורבי עקיבה. אבל דברי חכמים שאת ובהרת אחת, ספחת שנייה לזה ולזה. מתניתא אמרה כן נעשית מספחת שאת אין מספחת עזה" (שבועות פ"א ה"א, לב ע"ד). אם כן ארבעה מראות נגעים הם שאת ובהרת, ולכל אחת "ספחת", כלומר נגע בהיר וחיוור יותר. את משנתנו המצוטטת בירושלמי מסבירים חכמים שהשאת החווירה ונעשית מספחת שאת, או שהבהרת החווירה ונעשית מספחת עזה. "אין" איננו אלא "או". פירשנו שיש בכך עמדה מנוגדת למשנה א בפרק א מכיוון שהירושלמי נסוב על משנה זו.
בספרא שתי הפרשנויות מאוחדות לפרשנות אחת (נגעים פרק א ה"ד, ס ע"א). הבבלי בשבועות, שגם הוא מפרש את המשנה הראשונה במסכת, אומר: "שאת כצמר לבן. מאי צמר לבן?" (ו ע"ב). אם כן, השאת היא המראה הבהיר יותר. אפשר להבין שגם הספחת היא המראה הבהיר יותר של הבהרת מהסוג השני, ואכן בהמשך שם מוגדרת הספחת כטפלה לשאת.
מימרה אחרת שהשתמרה בכמה מקבילות מספרת על רבי אליעזר שהתלונן ביומו האחרון שלא למדו ממנו את דיני נגעים. במסורת עצמה ובמשמעויותיה עסקנו במבוא. המקבילה במסכת כלה רבתי קובעת שכסת עגולה טהורה כמו מספחת: "מקיש כסת למספחת, מה מספחת טהורה, דכתיב וטהרו הכהן מספחת היא, אף כסת טהורה" (כלה רבתי פ"ו מ"ד).
ההלכה של רבי אליעזר עוסקת בכלים אלו שנקרעו: "הכידור, והאימן, והקמיע, והתפלין, וכסת עגולה שנקרעו, אם מקבלין את מה שבתוכן טמאין. רבי יהשע בן קרחה אומר משום רבי אליעזר בן עזריה, מטבילן כל שהן"<sup class="footnote-marker">5</sup><i class="footnote">תוס', כלים בבא בתרא פ"ב ה"ו, עמ' 592. הרשימה חוזרת במקואות פ"ו ה"י, אך שם לעניין דרך טבילתם בלבד.</i>. באבות דרבי נתן לובשת המסורת ההלכתית צורה סיפורית: "אמר רבי אלעזר בן עזריה חמשה דברים למדנו מרבי אליעזר, ושמחנו בהן יותר ממה ששמחנו בהן בחייו. אלו הן. [כסת] עגולה, והכידור, והאימום, והקמיע, והתפלה, שנקרעו שאמרת לנו מה הן? אמר להם טמאים הם, והזהרו בהן, והטבילו אותן כמה שהן, שהן הלכות קבועות שנאמרו לו למשה בסיני" (אבות דרבי נתן, נו"א פי"ט, עמ' 70). המסורת ההלכתית הופכת לצוואה רוחנית של גדול הדור, והיא אף מתעצמת בחשיבותה ומוגדרת כהלכה למשה מסיני. הביטוי האחרון אינו מעיד על קדמותה, אלא על חשיבותה בלבד<sup class="footnote-marker">6</sup><i class="footnote">ראו ספראי, הלכה למשה מסיני.</i>.
הגלגול הבא אף הוא באותו חיבור, אך העצמה הסיפורית גדלה וניתן לראות כיצד מרכיבים עמומים מהסיפור הקודם הופכים כאן למפורטים ועצמאיים:
המדרש מספר על יומו האחרון של רבי אליעזר כשחכמים חשבו שיצא מדעתו, ושהוא גוסס<sup class="footnote-marker">7</sup><i class="footnote">חכמים יושבים במרחק ארבע אמות ממנו, אך לפי דיני טהרה הרחקה זו אינה מועילה. רבי אליעזר ישב על מיטתו המכוסה בקינוף, כלומר במעין אוהל. זהו אוהל המת, ולפי ההלכה הטומאה ממנו בוקעת לחדר ומטמאה בטומאת אוהל.</i>, אבל התברר שגדול הדור עדיין צלול, ואז שואלים אותו: "אמרו לו רבי כסת עגולה, והכידור, והאימום, והקמיע, ותפילין, שנקרעו מהו מקבלין טומאה? אמר להם מקבלין טומאה, והטבילו אותן כמו שהן, והזהרו בהן שהן הלכות גדולות, שנאמרו למשה בסיני. והיו שואלין לו בטהרות בטומאות במקוואות. אמרו לו רבי מה הוא זה? אמר להם טמא. מה הוא זה? אמר להם טהור. והיה משיב על טמא טמא ועל טהור טהור. אחר כך אמר רבי אליעזר לחכמים תמה אני על תלמידי הדור שמא יענשו מיתה לשמים... נכנס רבי עקיבא וישב לפניו ואמר לו רבי מעתה שנה לי פתח ושנה לו ש' הלכות בבהרת. באותה שעה הגביה רבי אליעזר שתי זרועותיו והניחן על חזה שלו ואמר אוי לי על שתי זרועותי [שהן כשני] ספרי תורות שנפטרין מן העולם. שאם יהיו כל הימים דיו וכל האגמים קולמוסים וכל בני אדם לבלרין אינן יכולין לכתוב כל מה שקריתי ושניתי ומה ששמשתי לחכמים בישיבה. ולא חסרתי מרבותי אלא כאדם שטובל אצבעו בים, ולא חסרתי מתלמידי אלא כדי שיכחול המכחול מן השפופרת. ועוד שאני שונה ג' מאות הלכות במכשפה לא תחיה, ויש אומרים שלשת אלפים הלכות, ולא שאלני אדם בם דבר מעולם חוץ מעקיבא בן יוסף שפעם אחת אמר לי רבי למדני איך נוטעים קישואין" (אבות דרבי נתן, נו"א פכ"ה, עמ' 80; בבלי, סנהדרין סח ע"א). רבי אליעזר מתלונן שלא למדו ממנו הלכות נגעים. במדרש זה בא לידי ביטוי החיבור בין ההלכה של כסת עגולה לדיני טהרות.
במסכת כלה רבתי חובר נושא הכסת העגולה לדיני נגעים מכיוון אחר. קשה לדעת האם בעל מסכת כלה מצטט מדרש הלכה שאבד, ואפשר שהמדרש נוצר בהשפעת מערכת הקשרים שבסיפור הארוך באבות דרבי נתן בין דיני נגעים לשאלה ההלכתית בדין הכסת העגולה. כך או כך, מסכת כלה מעידה על הגישה שהספחת טהורה, זו הגישה שהירושלמי הגדירה כשיטת רבי ישמעאל ורבי עקיבא, בניגוד לגישת חכמים שבמשנתנו.
<b>כיצד להחמיר היתה כקרום ביצה ונעשת כצמר לבן כסיד ההיכל כשלג</b> – תהליך הפוך לזה שמתואר ברישא,<b> רבי אלעזר בן עזריה מטהר רבי לעזר חסמה אומר להקל טהור ולהחמיר תראה בתחלה</b> – בדפוס ובכל עדי הנוסח הטובים נוסף<b> רבי עקיבא אומר בין להקל בין להחמיר תראה בתחלה</b> – וכן בספרא (נגעים פרק א ה"א, ס ע"א). ההלכות רוכזו בטבלה:
שינוי גוון
רבי עקיבא אינו חושש כלל מאפשרות שתהליך הבירור ייקח יותר משבועיים. זאת בניגוד לעמדה שייחסנו לו במשנה ו בפרק הקודם. עמדתו של רבי אלעזר בן עזריה מקלה מאוד. כך או כך, ייתכן שתהליך הבירור ייקח יותר משבועיים, בניגוד למשנה לעיל (פ"ג מ"ח).

Mishnah 3

<b>בהרת ואין בה כלום כתחילה בסוף שבוע ראשון מסגיר בסוף שבוע שני לאחר הפטור יפטור</b> – עד כאן אין במשנה חידוש, וזהו הסיכום השישי של הלכות בהרת הבסיסיות (לעיל פ"א מ"ג; פ"ג מ"ג ואילך; פ"ד מ"א-מ"ג; פ"ד מ"ה ואילך; פ"ו מ"ב). העורך בחר לחזור על ההלכות הבסיסיות כדי להביא אגבן חידוש נוסף. במשמעות חזרות אלו עסקנו במבוא. <b>עודהו מסגירו ופוטרו ונולדו לו סימני טומאה</b> – בזמן הבדיקה נולדו סימני טומאה,<b> יחליט</b> – אין לכוהן אלא מה שעיניו רואות באותו רגע, ולנוכח סימני הטומאה עליו להחליט את המנוגע לטומאה. <b>בהרת ובה סימני טומאה יחליט</b> – זהו המשך המשפט הראשון המונה את ההלכות הבסיסיות. אם יש בבהרת סימני טומאה יחליט. אבל:<b> עודהו</b> [<b>ו</b> ]<b>מחליטו והלכו להן סימני טומאה</b> – יש להתייחס אל המצב החדש. כלומר:<b> כתחילה</b> – או<b> בסוף שבוע ראשון יסגיר</b> – כמו כל אדם הבא בלי סימני טומאה.<b> בסוף שבוע שני לאחר הפטור יפטור</b> – כרגיל.

Mishnah 4

<b>התולש סימני טומאה</b> – הדיון נשמע רֵאלי ומעיד על מציאות קיימת. המנוגע רואה את סימני הטומאה ותולש אותם. במקרה זה הוא תולש שערות לבנות,<b> והכווה את המחייה</b> – הייתה לו מכווה ונשאר כתם, והוא שורף את המכווה, שהרי כוויה "חיה" אינה מטמאת (סוף הפרק הקודם).<b> עובר בלא תעשה</b> – הטעיית הכוהן היא עברה. "התולש סימני טומאה מתוך נגעו, בין שתלש כולו ובין שתלש מקצתו. בין עד שלא בא אצל הכהן, ובין משבא אצל הכהן, בין מתוך החלט, ובין מתוך הסגר, ובין מתוך הפטור הרי זה לוקה את הארבעים" (תוס', פ"ג ה"א, עמ' 621-620).
<b>ולטהרה עד שלא בא אצל הכהן טהור</b> – המשנה מצביעה על פער בין העיקרון הדתי לבין הביצוע. אמנם אנו יודעים שהוא טמא, אך הוא מבחינה טכנית הוא טהור. סתירה זו מצטרפת לשלל ניסוחים על הפער המובנה בין הצדק האלוקי הנשגב לצדק (היחסי) שניתן להפיק מבית הדין. רק לעתים נדירות חרגו חכמים מתפיסתם הכללית שהמשפט הוא הצדק, ושיש מקום לצדק אחר, אך המקרים המעטים מעידים על עצמתה של התפיסה ה"אנרכיסטית" כביכול. רווחים יותר הם הביטויים שהמשפט מותיר מרווח רחב להתנהגות מוסרית אף כשהמשפט אינו מחייב זאת<sup class="footnote-marker">8</sup><i class="footnote">ראו פירושנו לכתובות פ"ט מ"ב.</i>. ביטויים כמו "פטור בדיני אדם וחייב בדיני שמים"<sup class="footnote-marker">9</sup><i class="footnote">משנה, בבא קמא פ"ו מ"ד; תוס', פ"ו הי"ז; פ"ט הל"א; בבלי, גיטין נג ע"א; בבא קמא צח ע"א, ומקבילות רבות.</i>, "פטור מדיני אדם ודינו מסור לשמים"<sup class="footnote-marker">10</sup><i class="footnote">תוס', בבא קמא פ"ו הט"ז-הי"ז; השוו מכילתא דרבי ישמעאל, מסכתא דמשפטים נזיקין ד, עמ' 263; ספרי במדבר, קס, עמ' 218. </i>, או "מי שפרע מדור המבול הוא יפרע ממי שאינו עומד בדיבורו"<sup class="footnote-marker">11</sup><i class="footnote">משנה, בבא מציעא פ"ד מ"ב; תוס', פ"ג הי"ד, ומקבילות רבות.</i>, "נבל ברשות התורה"<sup class="footnote-marker">12</sup><i class="footnote">ביטוי זה מצוי בספרות הבתר-תלמודית בלבד.</i>, "צא ידי שמים"<sup class="footnote-marker">13</sup><i class="footnote">ירו', כתובות פ"ג ה"י, כח ע"א. רבי יוחנן מפרש את הביטוי כצדק חברתי. במכילתא דרבי ישמעאל, משפטים פ"י, עמ' 283, מופיע העיקרון אך ללא הביטוי.</i>. כל אלו הם ביטויים התובעים מאדם לעשות יותר ממה שהחוק דורש ממנו, ואם תרצה אמור שיש בהם הכרה מתוסכלת במוגבלות המשפט, שלא כל מה שהותר משפטית הוא גם ראוי ונכון. נסכם טיעון זה במדרש התנאי: "כי תעשה הטוב והישר, הטוב בעיני שמים והישר בעיני אדם דברי רבי עקיבה, וכן הוא אומר: 'ומצא חן ושכל טוב בעיני אלהים ואדם'. רבי ישמעאל אומר הישר בעיני שמים" (ספרי דברים, עט, עמ' 145). לרבי עקיבא ברור שהטוב בעיני ה' הוא הוא גם הישר בעיני אדם, וחד הם. אבל רבי ישמעאל מדגיש שיש אמנם ישר בעיני אדם, והוא חשוב עד למאוד, אך אין זה מספיק. יש לעשות את הישר בעיני שמים, ומן הסתם רף זה גבוה מהראשון. <b>לאחר חליטו טמא</b> – מכיוון שהוא כבר טמא, אין דרך לטהר אותו. <b>אמר רבי עקיבא שאלתי את</b> [<b>רבן</b> ] – נוסף בשוליים וקיים בכל עדי הנוסח,<b> גמליאל ואת רבי יהושע בהולכים לנידבת</b> – חילופי נוסח חלו בשם זה: "לגדווד", "לנדבת", "לנרבת" ושינויים נוספים. אין למקום זיהוי מובטח. קליין הציע בשעתו את נרבתה שהייתה מרכז יהודי ליד קיסריה. הזיהוי קשור לזיהוי ארובות-נרבתה-נברכתא, שהוא אחת הפרשיות הסבוכות ביותר בזיהוי שמות מקומות בארץ. מכיוון שכל הקשר בין משנתנו לנרבתה מפוקפק, לא נעסוק בו במסגרת זו<sup class="footnote-marker">14</sup><i class="footnote">קליין, ארץ יהודה, עמ' 247 ואילך; קליין, הר המלך. בזמנו הציע זרטל שחורבת חמאם היא נרבתא הקדומה, ואיתר שם עיירה יהודית גדולה (כולל מקווה וכלי אבן). לא כאן המקום להרחיב בנושא וראו דר ואחרים, אום ריחן, עמ' 126-120. מן הראוי להעיר שאחת ההוכחות לזיהוי חורבת חמאם עם נרבתה הייתה חורבנה של האחרונה במרד הגדול. לפי ממצא החרסים האתר נפגע בתקופה הרומית הקדומה. ברם, פרסומו המלא של ממצא המטבעות מצביע על כך שהאתר תִפקד עד ימי האדרינוס, כלומר שחרב (ננטש) רק במרד בר כוכבא (זרטל, ארבות, עמ' 454-448). טיעון זה מצטרף לסיבות המערערות את האפשרות של זיהוי חורבת חמאם עם נרבתה. הממצא במשנתנו מצביע גם הוא על פעילות עד מרד בר כוכבא, אך כאמור הזיהוי עצמו מסופק. וראו עוד שחר, הר המלך.</i>. <b>בתוך הסגירו מה הוא</b> – השאלה היא מה דינו של אדם בהסגר שתלש את סימני הטומאה שלו, <b>אמרו לי לא שמענו</b> – לא שמענו הוא ביטוי ברור להיעדר מידע הבא ממסורת. אבל הוא רגיל בעיקר בפי חכמים שהיום היינו קוראים להם "מסורתניים", כלומר אלו הנשענים בעיקר על מסורת. הביטוי רגיל אצל רבי אליעזר שמימיו לא אמר דבר שלא שמע: "...ולא שהיה רבי ליעזר מפליגן אלא שלא אמר דבר שלא שמע מימיו"<sup class="footnote-marker">15</sup><i class="footnote">תוס', יבמות פ"ג ה"א; בבלי, יומא סו ע"ב, וראו פירושנו ליבמות פ"ב מ"ג.</i>, ונרחיב בכך להלן (פ"י מ"ג).
<b>אבל שמענו עד שלא בא אצל הכהן טהור לאחר חליטו טמא</b> – בעקבות תשובתם נוסחה משנתנו. <b>התחלתי</b> – אלו דברי רבי עקיבא,<b> מביא להם ראיות אחד עומד בפני הכהן ואחד בתוך הסגירו טהור עד שיטמנו הכהן</b> – לא נאמר מהן הראיות שהביא רבי עקיבא, אבל מטרתן הייתה לקבוע שדין מוסגר כדין מוחלט, כלומר שטמא.
בספרא מובא פירוט הראיות: "אמר רבי עקיבא שאלתי את רבי ישמעאל<sup class="footnote-marker">16</sup><i class="footnote">לא ייתכן שרבי עקיבא שאל את רבי ישמעאל שהיה צעיר ממנו, והגרסה במשנתנו בטוחה. </i> ואת רבי יהושע בהולכים לנדבת. תוך הסגירו מהו? אמרו לו לא שמענו! אבל שמענו עד שלא בא אצל הכהן טהור, לאחר חלוטו טמא. התחלתי מביא להם ראיות: 1. מפני מה עד שלא בא אצל כהן טהור, לא מפני שלא ראה כהן סימני טומאה? אף בתוך הסגרו טהור עד שיטמאנו הכהן. 2. לישנא אחרינא אחד עומד לפני כהן ואחד עומד בתוך הסגירו טהור עד שיטמאנו הכהן. אמרו לו יפה אתה אומר" (ספרא, נגעים פרק ב ה"י, סא ע"א).
הטיעון הראשון הוא בתחום הלוגי. אם הכוהן טרם ראה את הנגוע הרי שטרם הכריז עליו טמא, והכרזה כזאת אין הוא יכול להכריז ללא הראיות (שנתלשו). אם הכוהן הסגיר את הנגוע הרי שעדיין חסרה אותה הכרזה. רבי עקיבא אינו מעלה את האפשרות שבהיעדר ראיות יישאר הנגוע טמא מתוך הסגר עד אין סוף. כזכור רבי עקיבא הוא המתנגד להשארת ההסגר למעלה משבוע, וממילא אי אפשר לטמא את הנגוע. מצד שני לו רצו חכמים להעניש את התולש את סימניו ניתן היה להשאירו במצב טומאה של הסגר. הסגר הוא טומאה כמעט לכל דבר: "אין בין מצורע מוסגר למצורע מוחלט אלא פריעה ופרימה" (משנה, מגילה פ"א מ"ז). ההלכה עצמה תידון להלן פ"ח מ"ח. נמצאנו למדים שלשיטת רבי עקיבא אין המשנה מציעה עונש לתולש העבריין, והיא מטהרת אותו מנימוקים טכניים, בבחינת "טהור מחוסר הוכחות". הטיעון הגיוני אם רוצים להקל על העבריין, בבחינת קריצת עין על שעשה דבר אסור, אך הצליח.
ה"לישנא אחרינא" היא בעצם משפט סיכום מקביל המצוטט מהמשנה<sup class="footnote-marker">17</sup><i class="footnote">"לישנא אחרינא" היא מונח בארמית, וזו לא הייתה שפת הכתיבה של המקורות התנאיים. המונח מופיע רבות במדרשי אמוראים לרעיון אחר או לנוסחה שונה לגמרי של הדברים. </i>. בתוספתא הסיפור קטוע, והוא המשך ישיר של המשנה: "התחילתו מביא להן ראייות... אמרו לו יפה אמרתה" (תוס', פ"ג ה"ד, עמ' 621). הנימוק עצמו הוא הנימוק שבספרא. יתר הראיות אינן נזכרות.
במשנת כריתות פרק ג (מ"ז ואילך) מופיעה סדרת מקבילות ספרותיות למשנתנו. גם שם שואל רבי עקיבא את רבי אליעזר ואת רבי יהושע, והם אומרים "לא שמענו". אלא ששם אין רבי עקיבא מציע תשובה.
<b>מאימתי היא טהרתו</b> – אם היה מוחלט אין הוא יכול להיטהר, שכן סימני הטהרה נתלשו. זו גישה מחמירה ביותר. אם היו אלו מעט שערות הרי העובדה שלא צמחו מחדש מוכיחה שהנגע נרפא, ואם הייתה זו מחיה שנחתכה ונוצר פצע, הרי לאחר החלמת הפצע אפשר לראות אם יש בו סימני טומאה. אלא שחכמים רוצים להעניש את העבריין, בניגוד מה לגישתו המקלה של רבי עקיבא לעיל.<b> רבי אליעזר אומר לכשיולד לו נגע אחר ויטהר ממנו</b> – אז יוכל הכוהן להכריז "טהור", <b>וחכמים אומרים עד שתיפרח בכולו</b> – מי שכולו פרח טהור (להלן פרק ח),<b>או עד שתיתמעט בהרת מכגריס</b> – לאיש בהרת גדולה ובה שערות, והוא תלש את השערות. אבל אם הבהרת תקטן ממילא יהיה טהור, גם אם היו בו השערות. בגישה זו אין מרכיב של קנס. פירוש זה משתמע מהתוספתא שנצטט להלן במשנה הבאה.
הגדרה זהה יש גם בספרא (נגעים פרק ב ה"י, סא ע"א), ובתוספתא שנצטט להלן במלואה.
במשנת כריתות מובא סיפור מהווי המשנה: "ועוד שאלן רבי עקיבא<sup class="footnote-marker">18</sup><i class="footnote">את רבן גמליאל ורבי יהושע. ראו משנה, כריתות פ"ג מ"ז, גם שם מופיע הביטוי "לא שמענו".</i> אבר המדולדל בבהמה מהו? אמרו לו לא שמענו, אבל שמענו באבר המדולדל באדם שהוא טהור. שכך היו מוכי שחין בירושלים עושין הולך לו ערב פסח אצל הרופא, וחותכו עד שהוא מניח בו כשעורה. ותוחבו בסירה והוא נמשך ממנו. והלה עושה פסחו, והרופא עושה פסחו, ורואין אנו שהדברים קל וחומר" (פ"ג מ"ח). גם הרופא לא נטמא. לשני הנוגעים בדבר חשוב עד מאוד שלא להיטמא ערב החג, ומכיוון שהחולה הגיע סמוך לחג לירושלים לא היה לשניהם זמן לתהליך טהרה רגיל. המדובר בקציצת אבר מוכה שחין, ומשתמע שאין איסור בקציצה והקוצץ טהור. אלא שמבצעים זאת כך שאף אחד לא ייגע באבר מן החי, מתוך הנחה שהוא מטמא (משנה, עדיות פ"ו מ"ב; אהלות פ"ב מ"א). רבי אליעזר ורבי יהושע לומדים ממעשה זה שאבר מדולדל איננו כתלוש, עד שייתלש.
הסיפור משקף את ההלכה (שאבר מדולדל טהור), אך בעיקר את תנאי הרפואה הקשים בימי קדם, את הניתוחים שנעשו כמעט ללא הרדמה ואת הדאגה הרבה של המשתתפים לא להיטמא ערב הפסח, כך שיוכלו להשתתף בסעודת הפסח.
במשנת כריתות עולה רק השאלה האם האבר המדולדל הוא אבר מן החי ומטמא, אבל ברור שעצם החיתוך של האבר הנגוע הוא פתרון ברור. בשלב כזה של אבר מדולדל האדם כבר צריך היה ללכת לכוהן להסגיר עצמו, וכן הלאה. מכל מקום לאחר ה"ריפוי" היה צריך לקבל את אישור הכוהן, ולהיות טמא שבעת ימים, והרי כל ההערמה שעליה מספרת משנת כריתות היא להימנע מטומאה שבעה ימים. אחרת יכול היה הרופא לחתוך את כל האבר. אין ספק שלפנינו גישה שונה בתכלית אל קציצת החלק המטמא, ואולי ראו חכמים הבדל בין בהרת לגוש בשר מוכה שחין? וקשה.
נראה שמשנת כריתות משקפת מציאות אחרת מזו של המשנה. הכללים של היראוּת אצל הכוהן וכל המערכת ההלכתית המתוארת לא נהגו הלכה למעשה. "קריצת העין" שבמשנה מאפשרת טהרה מהירה יותר, בדרך עקלקלה. במציאות הייתה עקיפת הכוהן דרך המלך; עד שהכוהן לא טימא האדם איננו טמא, והמצורע לא הזדרז להראות את נגעו לכוהן, ולא עשה זאת אלא לעתים רחוקות, אולי בשלב מתקדם של השחין או הצרעת.

Mishnah 5

<b>מי שהיתה בו בהרת ונקצצה</b> – מעצמה,<b> טהורה קצצה מיתכוון רבי אליעזר אומר לכשיולד לו נגע אחר ויטהר ממנו וחכמים אומרים עד שתפרח בכולו –</b> רבי אליעזר וחכמים מבחינים בין נקצצה מעצמה לבין מי שקצץ בעצמו את הבהרת. במקרה השני הוא ראוי לקנס, ובראשון אין זו אשמתו. מהמשנה הקודמת התקבל הרושם כאילו הבעיה היא "טכנית", שהכוהן איננו יכול להכריז "טהור". אבל ממשנתנו ברור שמה שמכריע הוא השיקול הערכי. אם היא נקצצה בטעות, אין מקום לקנס. הפתרון של "תתמעט הבהרת" אינו חל במקרה זה, שהרי הבהרת נקצצה. עם זאת, במשנתנו אין הצעה שאין בה קנס מפליג, זאת בניגוד למשנה. כך, למשל, אפשר היה לקבוע שאם החלים הפצע ואין בו בהרת הוא טהור. יש אפוא הבדל בין המשניות במרכיב הקנס.
<b>היתה בראש העורלה ימול</b> – היה מקום לטענה שראש הערלה הוא אחד מראשי האברים ובהרת בו אינה מטמאה, ברם הוא אינו מופיע ברשימה דלעיל (פ"ו מ"ז). הבעיה היא שאם הבהרת שם הרי שבמהלך המילה תקוצץ הבהרת. אבל כאן מותר למוהל למול משום שמצוות המילה קודמת, וברור שהנימול טהור, שהרי לא קצץ את המילה בעצמו. גם כאן השיקול הערכי קובע את ההלכה, ולא השיקול הטכני.
בתוספתא מובאת סדרת הלכות המעבירה את הקביעות שבמשנה לכל סוגי הצרעת: "1. הקורע נגע מן הבגד, והקולף נגע מן הבית, הרי זה לוקה את הארבעים, שנאמר 'השמר בנגע הצרעת לשמור מאוד ולעשות'. 2. אבל נושא הוא במומו על כתפו, ובסיב ברגלו, ואם הלכה לה הלכה. 3. היו בו שתי שערות תלש אחת ונשרה אחת טהור. היו שלש תלש אחת ונשרו שתים טהור, שתים ונשרה אחת טמא. 4. נתמעטה בהרתו מכגריס בין כך ובין כך טהור, פתח בכולו בין כך ובין כך טהור" (פ"ג ה"ב, עמ' 621). הלכות 1 ו-3 הן יישום המשנה על כל המקרים. ההלכה השנייה מתירה לבצע פעולות ה"מסכנות" את שלמות הבהרת. ההלכה מזכירה את דין הבכור שאין להטיל בו מום, והמטיל בו מום נקנס. עם זאת אין חובה לשמור עליו, ומותר לסכנו בתקווה שהמום ייתלש. ההלכה האחרונה מסבירה את המשנה. הייתה לאיש בהרת גדולה, ובה שערות. הוא תלש את השערות, ואם הבהרת תקטן הוא ייטהר. בהמשך התוספתא יש דיון בפרטים שונים, ובהלכה ה תוספת על משנתנו: "קצצה מתכוין רבי אליעזר אומר משיולד לו נגע אחר ויטהר הימנה, וחכמים אומרים אין לזה טהרה עולמית. אמר רבי יהודה לא נחלקו רבי אליעזר וחכמים על שקצצה וקצץ עמה בשר חי שאין לזה טהרה עולמית, ועל שקצצה שייר הימנו כל שהוא, שאם פרחו בכולו הרי היא טהור. על מה נחלקו על שקצצו מת, שרבי אליעזר אומר אין לו טהרה עד שיוליד לו נגע אחר ויטהר הימנה, וחכמים אומרים פרחה במקצתו טמא פרחה בכולו טהור" (פ"ב ה"ה, עמ' 621). ברישא מוצגת עמדה שונה של חכמים המחמירה בהרבה, בעיקר בהיבט העקרוני. באופן מעשי "עד שתפרח כולו" חמור כמו "אין לו טהרה", אבל הגישה העקרונית של "אין לו טהרה" חמורה יותר. ההמשך הוא למעשה משנתנו, כמבואר בטבלה (המידע שבמשנה על רקע אפור).
קציצה מכוונת של הנגע
בספרא יש ברייתא דומה, אלא ששם המקרה השלישי מכונה "קצצה מובאות", כלומר קצצה בדיוק (תזריע, פרשת נגעים פי"ב ה"י-הי"א, סח ע"א). המילה "מובאת" משמשת במשמעות זו גם לעיל (פ"ה מ"ו).

Chapter 8



Mishnah 1

<b>הפרק עוסק במי שפרח כולו, כלומר שמחלת העור מכסה את כל גופו ללא שום שאריות. פסוקי התורה בספר ויקרא פרק יג מציגים הלכה קשה:
יב – ואם פרוח תפרח הצרעת בעור וכסתה הצרעת את כל עור הנגע מראשו ועד רגליו לכל מראה עיני הכהן.
יג – וראה הכהן והנה כסתה הצרעת את כל בשרו וטהר את הנגע כלו הפך לבן טהור הוא.
יד – וביום הראות בו בשר חי יטמא.
אם כן, אם הבהרת גדלה מעט זהו פסיון וטמא, אבל אם גדלה וכיסתה את כל הגוף, אין זו בהרת. המילים בפסוק יד רומזות לכך שהפריחה בכל הגוף אינה כוללת מחיה, וחז"ל הבינו שהדין בתורה הוא כשבפריחה אין שערות או בהרת (להלן מ"ב). הדין, כאמור, נשמע בלתי הגיוני, ואכן במדרש נכללת הלכה זו בין השאלות של קורח. קושיותיו של קורח מופיעות בסדרת מדרשים. נקדים ונאמר שמרידתו של קורח במשנה מתוארת בספרות המדרשית כמאבק חברתי בן זמנם. קורח הוא המתנגד הטיפוסי של חכמים. כוהן<sup class="footnote-marker">1</sup><i class="footnote">ראו הנספח למסכת שקלים. </i>, עשיר או אפיקורוס המזלזל בתורה ובעיקר בהלכות חכמים. בנוסחת הירושלמי שלוש "קושיות" שבהן מבטא קורח את כפירתו בהלכה המקובלת: "רב אמר קרח אפיקרסי היה מה עשה עמד ועשה טליות שכולן תכלת. אתא גבי משה אמר ליה משה רבינו טלית שכולה תכלת מהו שתהא חייבת בציצית? אמר לו חייבת דכתיב 'גדילים תעשה לך' וגו'. בית שהוא מלא ספרים מהו שיהא חייב במזוזה? אמר לו חייב במזוזה דכתיב 'וכתבתם על מזוזות ביתך' וגו'. אמר לו בהרת כגריס מהו? אמר לו טמא פרחה בכולו אמר לו טהור" (ירו', סנהדרין פ"י ה"א, כז ע"ד). ביתר המקבילות, שכולן אמוראיות, מופיעות רק שתי הקושיות הראשונות, אולי משום שהקושיה השלישית איננה נגד הלכה של חכמים אלא נגד התורה, או משום שהציבור כבר לא הבין את המושגים של הלכות נגעים<sup class="footnote-marker">2</sup><i class="footnote">תנחומא בובר, במדבר, קרח ג; במדבר רבה, יח ג, אבל ראו להלן. </i>.
רשימה שונה של תמיהות היא זו "שיצר הרע משיב עליהם ואומות העולם משיבין עליהם"<sup class="footnote-marker">3</sup><i class="footnote">ספרא אחרי מות, פרק יג ה"י, פו ע"א (כך יש לגרוס שם); פסיקתא דרב כהנא, פרה אדומה ו, עמ' 71; במדבר רבה, יט ה; תנחומא, משפטים ז; פסיקתא רבתי, פרה (יד), סד ע"א. במדרש האמוראי כבר רוככה הבעיה שמציב ה"יצר הרע": שעיר משתלח מתמיה לא בגלל גוף המעשה, אלא משום שמשונה הוא שהשעיר מכפר על אחרים והוא עצמו נטמא. אם כן זו כבר אינה בעיה תאולוגית של מעשה מיסטי הנראה כעבודה זרה, אלא שאלה הלכתית-טכנית. הטלת תפקיד הפקפוק על אומות העולם היא טכניקה אחרת של טשטוש השאלה וריכוכה. בתנחומא השואלים הם רק "אומות העולם". ראו פירושנו ליומא פ"ד מ"א.</i>, ביניהן שליחת השעיר לעזאזל והלבנת החוט של זהורית: "את חוקותי תשמרו – דברים שהיצר הרע (השטן) משיב עליהם ועכו"ם משיבין עליהם<sup class="footnote-marker">4</sup><i class="footnote">שלוש מילים אלו אינן בתלמוד הבבלי.</i> ואלו הן... ושעיר המשתלח. [ואם תאמר מעשה תוהו הם] תלמוד לומר 'אני ה' ' אני ה' חקקתיו ואין אתה רשאי להשיב עליהן (אין לך רשות לערער בהם)"<sup class="footnote-marker">5</sup><i class="footnote">תנחומא, משפטים ז; בבלי, יומא סז ע"ב. המילים שבין הסוגריים נמצאות בתלמוד הבבלי בלבד. ראו גם ספרא, אחרי מות פרק יג ה"י, שם מופיעה ברייתא זו, ברם ברוב עדי הנוסח חסר כל החלק הזה של הספרא ונראה שזו תוספת למדרש. </i>. יש בדברים עדות כי היו מי שערערו והרהרו אחר המצווה. המדרש אומר שאין רשות להרהר על מצוות כשילוח השעיר, אך אין בו תשובה של ממש להרהור. רשימת המצוות התמוהות והקשות אינה אחידה, ובחלק מהן מופיעה גם ההלכה שלנו: "תמן תנינן 'בהרת כגריס באדם טמא פרחה בכולו טהור'. מי עשה כן, מי צוה כן, מי גזר כן, לא יחידו של עולם? תמן תנינן 'האשה שמת ולדה במעיה והושיטה החיה את ידה ונגעה בו החיה טמאה טומאת שבעה והאשה טהורה עד שיצא הולד המת בבית הבית טהור יצא מתוכו הרי הוא טמא'. מי עשה כן מי צוה כן מי גזר כן לא יחידו של עולם? תמן תנינן 'העוסקין בפרה מתחלה ועד סוף מטמאין בגדים, היא גופה מטהרת בגדים'. אמר הקב"ה חקה חקקתי גזירה גזרתי אי אתה רשאי לעבור על גזרתי" (במדבר רבה, יט א). גם למדרש זה שורת מקבילות שבהן מופיעים רק חלק מהמקרים. מכל מקום, ההלכה שבתורה מתוארת כקשה וכגזרה שבורא עולם גזר ללא הנמקה.
ביטוי אחר לתמיהה יש ביחסם של חכמים לפרטי ההלכות, שכן מי שנטהר בזכות זה שכולו פרח מבצע טקס טהרה מלא ומביא ציפורי מצורע. המדרש מתאר זאת במילים "ואף אתה אל תתמה על שפרחה בכולו, שאף על פי שטהר וסימנים מטמים עמו לא יטען ציפרים תלמוד לומר 'מן הצרוע' להביא את שפרחה בכולו שטעון צפרים" (ספרא, מצורע פרשה א ה"ח, ע ע"ב; ירו', מגילה פ"א ה"ז, עא ע"ב). פרטי ההלכה יבוררו להלן, אך הלשון "אל תתמה" מעידה שיש כאן מקום לתמיהה. המדרש יוצא בביקורת סמויה על דקדקנות בפרטים המובילה לסתירות הגיוניות (לאי שיטתיות הלכתית). בדומה לכך שם המדרש בפיו של קורח דברי פולמוס נגד פרטי הלכות: ביקורת על כך שטלית שכולה תכלת חייבת בציצית, ובית מלא ספרים חייב במזוזה (תנחומא בובר, קרח ד), והרי זו ביקורת בעלת אופי דומה. ברור שמרידתו של קורח מהווה עבור חכמים הזדמנות לבוא חשבון עם המינים או המבקרים של זמנם. נראה שדברי פולמוס בסגנון דומה מקובלים היו בשכבות מסוימות של החברה היהודית. הדרשות נועדו כמובן לחזק את העמדה ההלכתית המקובלת כלפי ביקורת מבית או מחוץ<sup class="footnote-marker">6</sup><i class="footnote">איננו סבורים שכל דברי הפולמוס שבספרות חז"ל הם נגד הנוצרים. במקרה זה הפולמוס הוא תנאי, וקשה להניח שבתקופה כה מוקדמת הייתה הנצרות כוח שיש להיאבק כנגדו. </i>.
עם זאת, המינוח "אל תתמה" רגיל במדרש ספרא אך גם מעט במדרשים אחרים (ספרי דברים, ספרי זוטא במדבר וספרי במדבר), והוא מינוח שגרתי, ולפיכך גם ייתכן שאיננו מלמד על קושי לוגי מיוחד<sup class="footnote-marker">7</sup><i class="footnote">בתלמודים מופיע המונח בעיקר בהקשר לדרשות מספר ויקרא, אך יש גם מעט דרשות מספרים אחרים. מחקר מונח זה מחייב עדיין ליבון.</i>.
<b>הפורח מן הטמא טהור</b> – אם היה טמא ופרחה הבהרת בכולו (ואין בו מחיה ושער לבן, כפי שנראה במשנה הבאה) הוא טהור. כאמור, הלכה זו מקורה בדברי התורה. <b>חזרו בו ראשי איברים טמא</b> – ראשי אברים מטמאים במחיה, ואפילו אם הם חזרו הוא טמא (רמב"ם ואחרים), וקל וחומר אם הופיעה מחיה במקום אחר, רגיל יותר. זאת משום שאמנם מחיה בראשי אברים אינה מטמאה, אבל אין כאן פריחה בכולו. אפשר גם שהכוונה שראשי האברים התגלו, ויש בהם בשר חי בריא (קהתי), אבל מכיוון שאין כאן פריחה בכולו הוא טמא במקום אחר, קל וחומר אם התגלה בשר חי בריא במקום אחר. להלן במשנה ו נשלול פירוש זה. כן משמע מהתוספתא (פ"ג ה"ז) הדנה במשנתנו ומפתחת דיון על גודלה המינימלי של המחיה. דיון זה הובא לעיל (פ"ו מ"א), והבאתו בהקשר של משנתנו מוכיח שהמשנה נתפסה כמי שעוסקת במחיה. במשנה הדין ברור, והוא חוזר להלן כמה פעמים. אבל במשנה ט עולה שרבי אלעזר בן עזריה חולק בפרט כלשהו, או אולי חולק על כל ההלכה. <b>עד שתיתמעט בהרתו מכגריס</b> – ואז יהא טהור ככל אדם, <b>מן הטהור טמא</b> – אם אדם היה בטהרה (ללא בהרת), או עם בהרת שלא פשתה לאחר ההסגר ולפתע נתכסה כולו – הוא טמא. אין להלכה זו הסבר, והיא מצטרפת לתמיהה על דין התורה. למעשה ההלכה שטמא היא הגיונית, ורק ההלכה שטהור איננה הגיונית, כמו שאמרנו. <b>חזרו בו ראשי איברים טמא עד שתחזור בהרתו לכמות שהית</b> – כמו ברישא.
כאמור, חכמים מבטאים את הדין שבתורה ומחדשים שני חידושים. האחד שבהרת בכול שיש בה מחיה מטמאת; יש לכך רמז במקרא, אבל לא נאמר בו שהוא הדין בנוכחות שער לבן, אולי מתוך התפיסה שאם פרחה בכולו ללא מחיה וללא שער לבן אין כאן מחלה חיה. החידוש השני הוא צמצום דין תורה רק למי שהיה טמא, ופרחה הבהרת בכולו. בספרא יש סדרת פרטים נוספים ודברי רבי נחמיה: "רבי נחמיה אומר אם מתחילה פרחה מטמאה לטהורה טהור, מטהורה לטמאה טמא" (ספרא תזריע, פרשת נגעים פרק ג ה"ז, סג ע"ב). אם כן משנתנו היא כרבי נחמיה, ולא נאמר שיש מי שחולק עליה. הדגש הוא על המילה "מתחילה", אבל אם הפריחה המלאה החלה לאחר ההסגר אין זו כנראה פריחה מטומאה, ולכן איננו טהור. אם אכן זו כוונת רבי נחמיה, הרי שיש בכך צמצום הדין הקשה שבתורה. בהמשך הספרא (שם, פרק ד ה"ו, סג ע"ג) נקבע שדין פרח בכולו חל על כל המקרים ומופיעה הרשימה המוכרת: סוף שבוע ראשון, סוף שבוע שני וכו'.

Mishnah 2

<b>המשנה מסבירה את הכלל שבמשנה הקודמת – מהטמא טהור ומהטהור טמא. למעשה זו משנת "כיצד...", אך ללא המונח כיצד. אנו מכנים משניות אלו משניות תוספתאיות, ואכן הן נמצאות גם בתוספתא בהרחבות נוספות (להלן)<sup class="footnote-marker">8</sup><i class="footnote">וויס, משניות תוספתא.</i>.</b>
<b>בהרת כגריס ובה מחיה כעדשה</b> – הוא טמא,<b> פרחה בכלו ואחר כך הלכה לה מחייה או שהלכה לה מחיה ואחר כך פרחה בכלו טהור</b> – זהו המצב שבו הפריחה הייתה מהטמא ולכן הוא טהור. <b>נולדה לו מחייה טמא</b> – אם לאחר הפריחה בכל הגוף נולדה מחיה, או שנשארה מחיה, הרי הוא טמא.<b> נולד לו שיער לבן רבי יהושע מטמא וחכמים מטהרין</b> – לדעת רבי יהושע שער לבן כמחיה, ולדעת חכמים לא נזכר בתורה דבר על שער לבן ולכן אין הוא פוגע ב"פרח כולו". הדין חוזר בתוספתא (פ"ג ה"ז ואילך, עמ' 621). בתוספתא נוספים פרטים, בין השאר מצוי כאן הדיון על גודל המחיה, דיון שעסקנו בו לעיל (פ"ו מ"א). בהלכה ט שם מתנהל ויכוח "חי" בין רבי יהושע לרבי עקיבא שהוא בדעת חכמים שבמשנה: "אמר רבי יהשע שער לבן סימן טומאה, והמחייה סימן טומאה, מה מחייה חוזרת ומטמא אף שער לבן חוזרת ומטמא. אמר לו רבי עקיבא מה מחייה חוזרת ומטמא, שכן היא מטמאה הפוכה ושלא הפוכה<sup class="footnote-marker">9</sup><i class="footnote">אם המחיה נולדה לפני הבהרת או אחריה, בניגוד לשער לבן שמטמא רק אם נולד אחר הבהרת. חכמים סמכו זאת לפסוק "ושער בנגע הפך לבן". "הפוכה" היא אפוא ביטוי הגזור מלשון המקרא. </i>, תאמר בשער לבן שאין מטמא אלא הפוך, ועוד שנאמר בשר, בשר חי החוזר טמא ואין שער לבן חוזר טמא" (תוס', פ"ג ה"ט, עמ' 621).
לעיל שנתה המשנה שאחד ההבדלים בין מחיה לשער לבן הוא שהמחיה מעכבת את ההופך כולו לבן (פ"ד מ"ג). משנה זו שנויה, אפוא, כדעת חכמים ורבי עקיבא.
עוד בתוספתא: "הבא בכולו לבן, ובו מחיה עגולה או ארוכה, הרי זה יסגיר. חזרו בו ראשי איברין הרי אלו כמות שהיו. וחכמים אומרים פרחו במקצתו טמא, פרחה בכולו ובמחיה טהור" (הי"א, עמ' 621). זהו סיכום כללי של ההלכות. "כולו לבן" הוא המצב של "פרחה כולו", אבל יש בו מחיה. בעצם במצב כזה היינו מצפים שהנגוע יהיה טמא, שכן אין זו פריחה בכולו, מפני שיש בו בשר חי (כמו במשנתנו). אבל "יסגיר", משום שיש להמתין להתפתחות כמו בכל בהרת. התוספתא חולקת אפוא מעט על המשנה. אם הפריחה בכולו חוץ מראשי האברים אין זו פריחה בכולו. אבל שוב, מה שבמשנה מנוסח "טמא" כאן מנוסח "כמות שהיו", וכנראה הכוונה לכמות שהיו לפני הפריחה, כלומר טמא, או "יסגיר" (הר"ש וליברמן).
חכמים מנסחים כלל אחר; אין הם חולקים על רבי שמעון אלא מנסחים את הכלל הפשוט והבסיסי למשנה ג להלן. המילה "ובמחיה" קשה, והכוונה שהפריחה מכסה או מבטלת את המחיה. לשווא התקשה בכך הר"ש, ולשווא הציע למחוק משפט זה. הר"ש סבר, מן הסתם, שלא ייתכן שהתוספתא תחזור על הכלל הבסיסי, מה עוד שהניסוח של הברייתא הוא כאילו חכמים חולקים על רבי שמעון. אבל כל אלו הם מסימני העריכה החלקית (הלקויה?) של משנת נגעים ושל התוספתא (והספרא).

Mishnah 3

<b>בהרת ובה שיער לבן</b> – המנוגע טמא,<b> פרחה בכולו אפעלפי ששיער לבן במקומו טהור</b> – הפריחה בכולו היא ממצב טומאה, וטהור. המשנה מהלכת כמובן בדעה ששער לבן אינו מעכב את הפריחה, כדעת חכמים. <b>בהרת ובה פיסיון</b> – הוא טמא,<b> פרחה בכולו טהור</b> – פריחה בכולו ממצב טומאה, טהור. במשניות, אפוא, שלוש דוגמאות למצב של פריחה מתוך טומאה. כל הדוגמאות פשוטות, ולאחר הכלל הן מיותרות. הדוגמאות ההפוכות גם הן פשוטות, כגון שהייתה בו בהרת קטנה מגריס, ללא שער לבן וללא מחיה, ופרחה הבהרת בכולו. ו<b>כלם שחזרו בהן ראשי אברים</b> – שהחלה מחיה אפילו בראשי האברים, או שהתגלה בשר חי בריא בראשי אברים, וקל וחומר במקום אחר, <b>הרי אילו טמאין</b> – שכן אין כאן פריחה בכל הגוף, ויש כאן "בשר חי", כמו במשנה א. "חזרו בהן ראשי אברים" הפך בפרקנו למונח החורג ממשמעותו המילולית. הכוונה למחיה או לבשר בריא חי במקום כלשהו, בגודל המינימלי שיש בו כשיעור<sup class="footnote-marker">10</sup><i class="footnote">לדעת רבי מאיר כלשהו, לדעת רבי יוסי כעדשה. ראו לעיל פ"ו מ"א. </i>. השימוש במונח מעיד על קיבעון סגנוני, אך הוא רגיל במשנה, כאשר מצב מסוים הופך למינוח הלכתי. הוא הדין במונחים כ"קליפת השום"<sup class="footnote-marker">11</sup><i class="footnote">ראו פירושנו לאהלות פ"ו מ"ה.</i> או "שער הפוך" שבפרקנו.
<b>פרחה במקצתו טמא פרחה בכלו טהור –</b> זהו סיכום נוסף של ההלכה במשנה א. כבר עמדנו על תופעת הסיכומים הכפולים והחזרות שבמסכת נגעים. גם משפט זה הוא חזרה, סיכום של אותה הלכה מזווית שונה.

Mishnah 4

<b>הניסוח במשנה נשמע כניסוח אבסורדי, אבל הדברים פשוטים.
<b>כל פריחת ראשי איברים שבפריחתן טהרו</b> [ו]טמא – אדם שפרחה בהרת בכולו, כולל בראשי האברים, טהור, אם כן כאילו ראשי האברים טיהרו את הטמא (יחד עם הפריחה בכל הגוף).<b> וכשחזרו</b> – ראשי האברים והתגלו ללא כל נגע, או עם מחיה (לעיל משנה א),<b> טמאין</b> – כמות שאמרנו במשנה א.<b> כל חזירת ראשי איברים שבחזירתן טימאו טהור</b> – כשחזרו טמאין כדלעיל, <b>ניתכסו טהור</b> – אם הם נתכסו בבהרת הרי ששוב הפריחה היא בכולו.<b> ניתגלו טמא אפילו מאה פעם</b> – ההלכה במשנה אין בה חידוש. היא חוזרת על מה שנאמר במשנה א. אבל העורך הביאה כדי להוסיף את החידוש שכך הדין אפילו אם ראשי האברים (או כל חלק אחר) התגלו והתכסו. אם הם מכוסים פריחה זו פריחה בכולו וטהור, ואם נעלמה הפריחה במקום מסוים טמא. מבחינה ספרותית משפט זה מצטרף לסיכומים הכפולים ולחזרות האופייניות למסכת.
עם זאת, עדיין קשה. האדם שפרחה בהרת בכולו הוא חולה במחלת עור כלשהי. כאשר יתחיל להבריא תהיה ההבראה בדרך כלל הדרגתית, כלומר שבתהליך ההבראה הוא יהיה שוב טמא, ואחר כך ייטהר סופית. קשה להבין מדוע ראו חכמים לטמא אדם בתהליך ההבראה. אלא שתהליכים רפואיים לחוד, והלכות טומאת נגעים לחוד.
הלכה זו של חזרה מאה פעמים חוזרת גם בספרא (פ"ו ה"א, סד ע"ד).
הדיבורים על חזרה מאה פעמים מבהירים שהראִיות אינן רק בימי השבוע, שבעה ימים לאחר הראייה הקודמת. משנתנו חולקת אפוא על משנת פ"ג מ"א שסברה שכל הראיות הבלתי פורמליות אינן משמעותיות. כל הפרק מתבאר טוב יותר על בסיס הנחה זו, אם כי בדוחק אפשר לומר שכל ראייה מדוברת היא לאחר שבוע. במשנה י נאשר פרשנות זו של מחלוקת בין המשניות.

Mishnah 5

<b>כל הראויי ליטמא בנגע</b> – כל מקום שבהרת בו מטמאת, בניגוד לאברים פנימיים, כף הרגל ואברים נוספים כמות שנקבעו לעיל בפרק ו מ"ח, [<b>ה</b> ]<b>בהרת מעכבת</b> – בדפוס "מעכב",<b>את הפריחה</b> – אם פרחה הבהרת בכולו ולא פרחה באבר רגיל, אין זו פריחה בכולו ואינו טהור. אבל אם כף הרגל, למשל, לא פרחה, אין היא מעכבת.<b> כל שאינו ראויי ליטמא בנגע</b> [<b>ה</b> ]<b>בהרת אינו מעכב את הפריחה</b> – משפט זה הוא ההשלמה המאוזנת של המשפט הראשון. אם כף הרגל, למשל, לא פרחה אין היא מעכבת את הפריחה בכולו. כל זאת בניגוד לראשי אברים שמטמאים בבהרת אך אינם מטמאים במחיה, והם מעכבים.
<b>כיצד</b> – זו שוב משנה תוספתאית המסבירה את המשנה הקודמת. <b>פרחה בכלו אבל לא בראש</b> – או<b> ובזקן השחין</b> – או שיש לו שחין חי (פצע טרי), כפי שיוסבר להלן (פ"ט מ"א), <b>והמכוה</b> – כוויית אש, <b>והקרח</b> – ראו פירושנו לעיל פ"ו מ"ח, <b>המורדין</b> – כפי שהסברנו שם המדובר בפצע פתוח. כל הרשימה מופיעה כגוש לעיל (פ"ו מ"ח) וחוזרת בעוד הזדמנויות כרשימה של אברים שאינם מטמאים בנגעים, אם כי אין זו כל הרשימה. כל אלה טהורים, ואינם מטמאים בנגעים. אבל בירושלמי יש על כך מחלוקת אמוראים: "ואתייא כיי דאמר רבי שמעון בן לקיש דאיתפלגון פרחה בו בשחין המורד, רבי יוחנן אמר טהור רבי שמעון בן לקיש אמר טמא" (מועד קטן פ"א ה"ה, פ ע"ג). לכאורה רבי יוחנן כמשנתנו, וריש לקיש חולק עליה. ואכן אמוראי ארץ ישראל (בעיקר רבי יוחנן, אבל גם אחרים) התירו לעצמם לחלוק על משנה, בדרך כלל מכוח מסורות קדומות אחרות. ברם כפי שנראה להלן ספק אם המשנה קבעה שהאדם טהור, והאמוראים נחלקו בפירוש משנה בלתי ברורה.
<b>חזר הראש והזקן ונקרחו השחין והמכווה והקרח ונעשו צרבה</b> – הפצע נסגר ואיננו פתוח. את המונח "צרבה" או "צרבת" נסביר להלן, פ"י מ"ב.<b> טהורין</b> – לעיל נאמר שבמקרה כזה מקום השחין שנרפא מטמא בנגעים, ומעכב את ההפוך כולו לבן (פ"ו מ"ח). זאת ועוד. לא נאמר שהוא טהור אלא שהם טהורים; כנראה הכוונה שהם טהורים מטומאת מחיה. משנתנו אינה עוסקת בעניין זה, אך מכיוון שנזכר דין קבוצה זו נמנו כל דיניה. כפי שהראינו במבוא, חזרות כאלו אופייניות למסכת.
<b>פרחה בכלו אבל לא בכחצי עדשה סמוך לראש ולזקן לשחין ולמכווה ולקרח</b> – אמנם הראש אינו מטמא בנגעים אבל יש שם שטח ללא בהרת בגודל זעיר (אפילו פחות משיעור של מחיה) הרי שאין זו פריחה ב"כולו", והמנוגע טמא.<b> חזר הראש והזקן ונקרחו השחין</b> [<b>ו</b> ]<b>המכוה והקרח</b> [<b>ו</b> ]<b>נעשו צרבה אפעלפי שנעשה מקום המחיה בהרת</b> – לפי המקבילה בתוספתא הפצע הטרי מכונה כאן "מחיה"; אם הוא נרפא ואת מקומו תפסה בהרת הרי לכאורה יש פריחה בכולו, ואף על פי כן:<b> טמא עד שתיפרח בכלו</b> – לאחר שהראש או הזקן או המחיה נרפאו הם מטמאים בנגעים, ואם הפריחה אינה מכסה אותם הם מעכבים את הגדרת האיש כפורח. כל זאת גם אם יש עליהם בהרת רגילה; אין זה בבחינת פריחה "בכולו" עד שתהיה פריחה אחידה. הסבר זה קשה, וקל יותר להבין את המשפט כרצוף. כלומר, "פרחה בכולו אבל לא בחצי עדשה הסמוכה למה שפעם היה שחין, ועתה הוא בהרת". אין כאן כולו, ואפילו חצי העדשה מעכבת.
הסברנו את המשנה כמות שהיא לפנינו. אבל בספרא: "ד"א מה ת"ל את כל בשרו מנין אתה אומר פרחה בכולו, אבל לא כחצי עדשה הסמוך לראש ולזקן לשחין ולמכוה ולקרח, חזר תוך הראש והזקן ונקרחו, השחין והמכוה והקרח ונעשו צרבת, יכול יהיה טהור? תלמוד לומר את כל בשרו עד שתפרח בכולו" (תזריע, פרשת נגעים פרק ד ה"ה, סג ע"ג). לפי זה יש לקרוא את משנתנו כך: "<b>חזר הראש והזקן ונקרחו, השחין, והמכווה, והקרח, ונעשו צרבה טהורין?...</b> הם אינם טהורים אלא <b>אפעלפי שנעשה מקום המחיה בהרת טמא עד שתיפרח בכלו</b> ", ובכך מתיישבת המשנה.
אבל בהמשך הספרא יש דרשה הפוכה: "בו מה תלמוד לומר? ... חזר תוך הראש והזקן ונקרחו. השחין, והמכוה, והקרח, ונעשו צרבת יכול יהא טמא? תלמוד לומר 'בו' בהופך, אם הפך טמא, הא אם חזר לראש ולזקן ולמכוה ולקרח אינו טמא" (ספרא תזריע, פרשת נגעים פרק ד ה"ה, סג ע"ג). חזרת הבהרת לראש ולשחין שנרפא אינה מטמאת, ואין מתייחסים לשינויים התכופים שמתרחשים בתחום זה. אולי גם חזרה כזאת אינה פוגמת ב"כולו". אם כן שתי הדעות לפנינו, ואפשר לפרש את המשנה בשתיהן.
בתוספתא מתואר המקרה של המשנה ועליו מחלוקת: "...ונתמלא מקומן בהרת רבי יעקב אומר הואיל ונסמכה טהרה לטהרה טהור וחכמים אומרים יראה כתחילה" (פ"ג ה"י, עמ' 621). במשנה נאמר שבמקרה כזה הוא טמא, שכן הבהרת אינה מצטרפת לפריחה. בתוספתא שתי דעות אחרות: טהור (רבי יעקב) או יראה כתחילה, כלומר יתחיל מחדש את כל תהליך הבירור. לדעת רבי יעקב מכיוון שהבהרת מצטרפת לפריחה הוא נחשב כמי שפרח כולו, וחכמים אומרים יסגיר. אם כן שלוש דעות לפנינו, ורק אחת מהן במשנה, אלא שקשה להכריע איזו מהן מצויה בה.

Mishnah 6

<b>שתי בהרות</b> [<b>אחת טמאה</b> ]<b> –</b> נמחק בקו ונכפל בטעות, <b>אחת טמאה ואחת טהורה פרחה מזו לזו ואחר כך פרחה בכלו טהור</b> – אמנם אפשר היה לטעון שהפריחה היא מהטהור (מהבהרת הטהורה) אבל האיש טמא בגלל הבהרת השנייה, ולכן זו פריחה מטמא. בתוספתא: "שתי בהרות אחת טמאה ואחת טהורה, פרחה מזו לזו, לעור הבשר, ולא מעור הבשר לתוכן, טהור, ורבי נחמיה אומר אם כתחלה פרחה מטמאה לטהורה טהור, ואם מטמאה לטומאה טמא. הבא בכולו לבן ובו מחיה עגולה או ארוכה הרי זה יסגיר, חסרו בו ראשי איברין הרי אלו כמות שהיו, וחכמים אומרים פרחו במקצתו טמא פרחה בכולו ובמחיה טהור" (פ"ג הי"א, עמ' 621). גם כאן רבי נחמיה מצמצם את החידוש ומנסה להבחין בין מצב שבו הפריחה יצאה מהבהרת הטמאה, שאז טהור, ובין מצב שבו יצאה מטומאה לטומאה, וכנראה יש לגרוס מטהורה לטומאה, וטמא, אחרת אין למשפט משמעות.
<b>בשפתו העליונה –</b> וגם <b>בשפתו התחתונה</b> או <b>בשתי אצבעותיו</b> או<b> בשני ריסי עיניו אף על פי מדביקן</b> – בדפוס "שמדובקים",<b> זה לזה והן ניראין כאחת טהור</b> – אמנם אין כאן רצף של פריחה בכולו, אבל אם סוגר את פיו או את עיניו נראה כאילו הפריחה היא בכל הגוף. <b>פרחה בכלו אבל לא בבהק</b> – בוהק הוא מקום בהרת טהורה, עור מבריק שאיננו מטמא,<b> טמא חזרו בו ראשי איברים כמין בוהק</b> – ראשי אברים אינם מטמאים במחיה, ועתה יש בהם בוהק, <b>טהור</b> – בוהק אינו פוגם ב"כולו". במשנה א התחבטנו האם הביטוי שראשי אברים "חזרו והתגלו" משמעו שנתגלה בהם בשר חי בריא, או שנתגלתה בהם מחיה. ממשנתנו ברור שאם יש בהם בוהק טהור, וקל וחומר בשר חי. אם משנתנו איננה חולקת על קודמותיה הרי ש"חזרו ונתגלו" פירושו שנתגלתה בהם מחיה. <b>חזרו בו ראשי איברים פחות מכעדשה רבי מאיר מטמא</b> – רבי מאיר לשיטתו שמחיה מטמאה בכל שהוא (לעיל פ"ו מ"א), לכן אם יש בראשי האיברים מחיה בשטח קטן הוא טמא, <b>וחכמים אומרים בוהק פחות מכעדשה סימן טומאה כתחלה</b> – הוא סיבה להסגר,<b> ואין סימן טומאה בסוף</b> – אם הבוהק לא הפך לבהרת האיש טהור, לכן אין הוא מפריע להגדרת הפריחה כפריחה ב"כולו". בספרא: "תלמוד לומר בשר חי, בשר חי החוזר טמא, ואין הבוהק החוזר טמא" (תזריע, פרשת נגעים פרק ה ה"ה, סג ע"א).
בתוספתא מוצגים שני מקרים נוספים, מורכבים יותר, של ספק: "שתי בהרות: אחת מוסגרת ואחת מוחלטת, אחת מוסגרת ואחת להסגיר, אחת להסגיר ואחת להחליט, אחת מוסגרת ואחת מוחלטת, אחת מוסגרת ואחת טהורה. טעה ואינו יודע איזו ראשונה ואיזו שנייה טהור. אחת מוסגרת ואחת מוחלטת, אחת להסגיר ואחת להחליט, ואחת מוחלטת ואחת מוסגרת, ואחת מוחלטת ואחת טהורה, טעה ואינו יודע איזו ראשונה ואיזו שנייה טמא" (פ"ה הי"ב, עמ' 622-621).
הניסוח כמות שהוא לפנינו משובש. מן הסתם התוספתא חוזרת להגדרה שכל ספק נגעים עד שהכוהן טימא, טהור, ומשטימא הכוהן ספק נגעים טמא (לעיל פ"ה מ"ד ומ"ה). אבל המעתיקים שיבשו את הברייתא ללא היכר, וקשה לדעת האם אכן הברייתא שומרת על ההלכה העקרונית או לא.

Mishnah 7

<b>הבא בכלו לבן יסגירו</b> – "כולו לבן" הוא מינוח אחר לפריחה בכולו, ובמצב זה טהור. אבל כל זה רק אם הפריחה התפשטה מבהרת קיימת. אם הוא בא לראשונה, מסגירים אותו להמשך תצפית כמו בכל בהרת, וכן בספרא: "יכול הבא בכולו לבן בתחילה יהא טהור ת"ל הוא, הוא טהור, ואין הבא בכולו לבן בתחילה טהור אלא טמא" (פרשת נגעים פרשה ג ה"ב, סב ע"ג; פ"ו ה"ד, סד ע"ב). המשנה הראשונה בפרק קבעה שהבא מטהרה טמא, וכך גם הספרא, ואילו משנתנו אומרת "יסגיר". אפשר בדוחק לתרץ ש"טמא" פירושו טמא מהסגר. אבל תירוץ זה דחוק, שהרי אם לאחר שבוע עמד הנגע בעינו ולא התפשט הוא טהור. כלומר אם בשבוע הראשון הסגיר אין טעם להמשך ההסגר וטהור, ואם אמרנו שהבא מטהרה טמא, הרי שנשאר טמא. המשניות סותרות אפוא זו את זו, או אולי עדיף לנסח שהכלל שלמדנו במשנה א אינו תקף תמיד. <b>נולד לו</b> – בבהרת או בפורח כולו. אם בבהרת נולד שער לבן ודאי צריך הכוהן לטמאו והלכה זו היא חזרה, מייגעת, על אחד הדינים הבסיסיים שבדיני נגעים. הפרק כולו עוסק בפרחה כולו, וכפי שראינו במשנה ב לדעת רבי יהושע אם פרח שער לבן אין זו פריחה בכולו וטמא. נראה אפוא שבכך עוסקת המשנה. <b>שיער לבן</b> – המילה האחרונה נוספה בשוליים,<b> יחליט</b> – משום שאין זו פריחה כולו, וזאת לדעת רבי יהושע במשנה ב.<b> השחירו שתיהם</b> – השחרת השער הלבן היא סימן טהרה, וקשה להבין למה נאמר בהמשך שהוא טמא. אפשר שצריך לצרף לכאן את המשך המשפט "השחירו השערות ונסמך השחין לשתיהן", ואז השערות אינן בתוך הנגע (קהתי), אלא שהסבר זה אינו מסביר מדוע אם "הקצירו" השערות (קטנו, או נעלמו) ונסמך השחין הוא טמא, הרי השחין עצמו אינו מעכב את הפריחה בכולו (לעיל מ"ה). בעל תוספות יום טוב מסביר שהמשפט הוא: השחירו שתיהן (ונטהר) ואחר כך נולדה לו מחיה טמא, ברם להלן מדובר גם על "נסמך השחין", והלכה זו והקרובות אליה מפסיקות את רצף המשפט. מעבר לכך, ניסוח המשנה קשה, המשפט איננו שלם, ולא כל סימני הטומאה מטמאים מאותה סיבה. אם רצתה המשנה לומר שאם נולדה מחיה לאחר הטהרה הוא נחשב לטמא לא הייתה צריכה לתת את כל הדוגמאות המסובכות הללו.
הרמב"ם פירש את המשנה כאילו כתוב בה "טהור", ופירוש זה מסתדר יפה, כלומר שבכל המקרים עד "נולד לו מחיה" הוא טהור. כנראה גם הר"ש פירש כן באמרו בפשטות שכולם "סימני טהרה נינהו", וכן בכתב יד מינכן. בסוף המשנה נחזור שנית לשאלה ונציע השערה אחרת. בינתיים נמשיך את הסבר המשנה לפי שיטת הרמב"ם.
השחירו שתיהן טהור, שכן הלכו סימני הטומאה, <b>או אחת מהן</b> – ואין כאן שתי שערות לבנות, רק שתי שערות יחדיו הן סימן טהרה; <b>הקצירו שתיהן</b> – נהיו השערות הלבנות קצרות או שנקצרו, כלומר נתלשו, וזה סימן טהרה וטהור לפי הרמב"ם. מי שגורס "טמא" צריך גם כאן להוסיף שלאחר כך נולדה לו מחיה. <b>או אחת מהן</b> – ואין יותר שני סימני טומאה (לפי הרמב"ם), והגורסים "טמא" יאמרו לכאורה שאחת השערות השחורות התקצרה, אבל אז עדיין אין שערות לבנות כדי לטמא את הנגוע. על כן שוב צריך להוסיף שאחר כך נולדה לו מחיה.<b> ניסמך השחין</b> [<b>לשתיהן</b> – שחין אינו מטמא. לשיטת הרמב"ם השחין מפריד בין שתי השערות הלבנות ולכן טהור, וכן בהמשך. הגורסים "טמא" יסבירו שהשחין הקיף את השער השחור ולכן איננו בתוך הנגע (כך קהתי), או שהוא טהור וטמא משום שאחר כך נולדה מחיה.
<b>או לאחת מהן</b> – לאחת השערות ושוב אין כאן שתי שערות שחורות רצופות,<b> הקיף השחין</b> ] – נוסף בשוליים, כנראה בידי המעתיק הראשון, וקיים ביתר עדי הנוסח. <b>לשתיהן או לאחת מהן או חלקן השחין</b> – השחין מפריד בין שתי השערות ואין כאן שתי שערות צמודות שחורות, וממילא אין סימני טהרה. <b>ומחית השחין</b> [<b>ו</b> ]<b>המכוה ומחיית המכוה והבוהק</b> – כל אלו הם סימני טהרה וטהור (לפי הרמב"ם). <b>נולד לו מחייה או שער לבן טמא לא נולד לו לא מחיה ולא שער לבן טהור</b> – זה הדין הבסיסי, פרחה בכולו טהור. כמובן זו שוב חזרה על מה שנאמר, כרגיל במסכת נגעים.<b> וכולם שחזרו בהן ראשי איברים הרי אלו</b> [<b>ל</b> ]<b>כמות שהיו</b> – ה-ל' נמחקה, ובצדק. זו ההלכה שבמשנה א, שכבר חזרה גם במשנה ג. "כמות שהיו" הוא המצב לפני הפריחה. הניסוח במשניות הקודמות היה "טמא" מתוך ההנחה שזה המצב שקדם לפריחה בכולו. אבל אם הפריחה בכולו הייתה מתוך טומאת הסגר, יחזור המצב לכמות שהיה, כלומר יהיה טמא. נמצאנו למדים שאין כאן מחלוקת הלכתית על המשניות האחרות אלא הבדל ניסוח המעיד על הבדלי עריכה. <b>פרחה במקצתו טמא פרחה בכלו טהור</b> – זו שוב חזרה על הכלל הבסיסי המופיע במשנה ג.
לפנינו סיכום כללי של ההלכות. "כולו לבן" הוא המצב של "פרחה כולו", אבל יש בו מחיה. בעצם במצב כזה היינו מצפים לטומאה, שכן אין זו פריחה בכולו מפני שיש בו בשר חי (כמו במשנתנו), אבל "יסגיר" משום שיש להמתין להתפתחות כמו בכל בהרת. אם הפריחה בכולו חוץ מראשי האברים אין זו פריחה בכולו. חכמים חוזרים לעמדה העקרונית של המשנה שרק אם הפריחה היא בכולו, כולל במחיה (שאין בו עוד מחיה), רק אז טהור.
סיוע לפירוש המשנה יש לעיל בפרק א מ"ה. שם נמנו כל סימני הטהרה, ומצויה הרשימה שבמשנתנו; אם אחד מכל אלה פקד את השערות הלבנות הנגע טהור. במשנה ו שם סימני הטומאה, וחוזרת אותה רשימה. אם פקד אחד מכל אלו את השער השחור המציל את הנגע, הנגע טמא. רשימה זו כוללת את "נולדה לו מחיה...", כמו במשנתנו להלן. דומה שכבר הרשימה במשנה ו מושפעת מהרשימה שבמשנה ה ומועברת ממנה, למרות אי הדיוק שנוצר. דומה שגם הרשימה שבמשנה שלנו מועברת אגב גררה, וכתוצאה מכך אין היא מדויקת. היא כוללת סימני טהרה וטומאה יחד. גרסת כתב יד מינכן, הרמב"ם והר"ש היא אולי מקורית, וכך נוצר במשנה סדר. לפי הכלל שנוסחה סדורה היא תמיד החשודה יותר, סביר להניח שנוסחתם היא תיקון מלומד של המשנה המקורית שהעביר את הרשימות ממשניות ה-ו בפרק א ללא הבחנה מספקת. הצעה זו נועזת, ואנו מעלים אותה כהשערה בלבד. בדרך כלל תופעות כאלה אינן מתחוללות במשנה, והן קורות לעתים נדירות בברייתות או בתלמודים. כך גם הרשימה "חרש, שוטה וקטן" מופיעה בדרך כלל יחדיו, אבל על משנת מגילה (פ"ב מ"ד) אומר הירושלמי "לית כאן חרש. באשגרת לשון היא מתניתא" (פ"ב ה"ד, עג ע"ב), כלומר העורך, או מעתיק, הוסיף את החרש אגב גררא. אבל בירושלמי תרומות מועבר אותו נימוק למשנת תרומות פ"א מ"א, ואין הוא מתאים למשנת תרומות. כאן עורך התלמוד הוא זה שגרר מתוך שגרה<sup class="footnote-marker">12</sup><i class="footnote">ירו', תרומות פ"א מ"א, מ ע"ג, וראו פירושנו למשנה בתרומות ובמגילה פ"ב מ"ה.</i>.

Mishnah 8

<b>אם בכלו פרחה כאחת</b> – בתחילת פרשת הנגע, כבר בראייה ראשונה היה כולו מכוסה לבן,<b> מתוך הטהרה טמא</b> – כמו שאמרנו במשנה א אם הפריחה הייתה מתוך מצב טהרה, הוא טמא. <b>מתוך הטומאה טהור</b> – כמו במשנה א<b>.</b> 
<b>הטהור מתוך הסגר</b> – בגלל פריחה בכולו, או מכל סיבה אחרת,<b> פטור מן הפריעה ומן הפרימה ומן התיגלחת ומן הציפרין מתוך החלט חייב בכולם</b> – המצורע חייב בסדרת קרבנות שתתבאר להלן בפרק יד. הטהור מההסגר לא היה טמא, ולכן פטור מכל הקרבנות.<b> זה וזה מטמין בביאה</b> – בזמן טומאתם. בירושלמי יש מחלוקת בנושא של המשנה: "פרחה בו מתוך הסגר, רבי יוחנן אמר טעון צפרים, רבי לעזר אמר אין טעון ציפרים" (מגילה פ"א ה"י, עא ע"ב). המשנה משנה, אך אמוראים מתירים לעצמם לחלוק עליה. לפי הסבר הירושלמי שם המחלוקת היא על קרבן הציפורים בלבד.
משנתנו מופיעה בניסוח אחר במשנת מגילה פ"א מ"ז, בסדרת משניות הפותחות ב"אין בין...", וכנראה הועברה ממשנתנו למשנת מגילה.

Mishnah 9

<b>הבא בכלו לבן ובו מחייה כעדשה פרחה בכלו</b> – טהור,<b> ואחר כך חזרו בו ראשי איברים רבי ישמעאל אומר כחזירת ראשי אברין בבהרת גדולה</b> – גדולה מגריס. זה הדין הבסיסי ששנוי במשנה א, שחזרו בו ראשי אברים טמא.<b> רבי אלעזר בן עזריה אומר כחזירת ראשי איברין בבהרת קטנה</b> – קטנה מגריס. אם המחיה קטנה, בגודל עדשה שהיא אמנם מטמאת אך זו הטומאה המינימלית, הרי שהוא טהור. טומאת מחיה היא בכעדשה, אבל חזרת ראשי אברים במידה גדולה יותר, ולא נאמר מהי. הגר"א פירש שחזירת ראשי אברים בבהרת קטנה מטמאת כבהרת גדולה, ואין מחלוקת בין התנאים אלא כל אחד ניסח את הדברים בניסוח שלו. בדרך כלל ניסוח כזה במשנה מעיד על מחלוקת, אבל במסכת נגעים כבר ראינו ניסוחים כאלה שאין בין המתדיינים מחלוקת. יתר המפרשים התקשו מאד במשפט<sup class="footnote-marker">13</sup><i class="footnote">לסקירת רוב הדעות ראו קהתי על אתר, ואנו פירשנו כאלבק.</i>, כנראה מתוך שלא האמינו שיש מי שחולק על המידה של כעדשה. אבל לאחר שראינו שיש מי שמטמא במחיה בכלשהו, ויש המטמא בגריס, אפשר גם שיש מי שסובר שלעניין פריחה בכולו בראשי איברים יש צורך במידה גדולה מעדשה (גריס?). הכלל של "הבא בכולו" נדון לעיל במשנה ג.
בספרא שכבר ציטטנו לעיל במשנה ג: "להביא את הבא בכולו לבן, שתהא המחייה מטמאתו, והלא דין הוא בהרת קטנה מחיה מטמאתה, בהרת גדולה לא כל שכן? לא אם אמרת בבהרת קטנה, שהוא סימן טומאה, תאמר בבהרת גדולה שאינו סימן טומאה, הואיל ואינה סימן טומאה, לא תהא מחיה מטמאתה, ת"ל באדם להביא את הבא בכולו לבן שתהא מחיה מטמאתה" (ספרא תזריע, פרשת נגעים פרשה ג ה"ב, סב ע"ג; פ"ו ה"ד, סד ע"ב). בהרת גדולה היא אפוא בהרת הפורחת בכולו, ובהרת קטנה היא בהרת רגילה (גדולה מעדשה)<sup class="footnote-marker">14</sup><i class="footnote">וכן יוצא מדיון הירושלמי, מגילה פ"א ה"ז, עא ע"ב.</i>. לפי זה אפשר לפרש: חזירת אברים בבהרת קטנה אינה מטמאה, שהרי מחיה בראשי אברים אינה מטמאה. כך גם בבהרת גדולה. או משום שהמחיה קטנה, או אולי רבי אלעזר בן עזריה סבור שמה שנטהר בכלל פריחה בכולו, שוב לא נטמא. יש היגיון רב בפרשנות כזאת, שהרי צמצום הפריחה מכולו לחלק מהגוף הוא סימן טהרה. רבי אלעזר בן עזריה חולק אפוא על משנה א בפרקנו.
שאלה זו של חזרה מטהרה אינה פשוטה. בבהרת נקבע בפשטות שאם חזר הנגע והתגלה הנגע טמא. בנתק יש הטוענים שנתק שנטהר אינו נטמא (להלן פ"י מ"ב). על כן אפשר שגם פריחה בכולו אינה מטמאה אם צומצמה הפריחה, או שפריחה בראשי אברים (שאינם מטמאים במחיה) אינה מטמאת בחזרתה.

Mishnah 10

<b>יש מראה נגעו לכהן וניסכר ויש מראה ומפסיד</b> – הפתיחה תמוהה. הרי אדם חייב להראות את הנגע לכוהן, ולשם מה חשבונות הרווח וההפסד? לפי ההמשך ברור שמדובר בראיית הכוהן לא בימי הבדיקה השבועית אלא באמצע השבוע, והכוהן רואה את הנגע ומתחשב בממצאים. המשניות הקודמות קבעו שראייה באמצע השבוע אינה תקפה כלל (פ"ג מ"א ופ"א מ"ד). הניסוח של משנה ד שם קרוב למשנתנו. שם מדובר על דחיית הראייה, "ויש בדבר להקל ולהחמיר"; "להקל" זהה ל"ניסכר" (נִשכר), ו"להחמיר" זהה ל"מפסיד". לפנינו אפוא מחלוקת באחד הכללים שעד עתה תואר ככלל בסיסי. כבר במשנה ד לעיל הסברנו כך את המשנה, ועתה הדבר ברור.
נִשכר ומפסיד מופיעים בסוגיות נוספות, ומאחורי התוצאה הטכנית מסתתרת תביעה להלך לפי הכללים המשפטיים, אף שלעתים הם נוקשים, גם אם לא תמיד הם הגיוניים.
<b>כיצד –</b> משנתנו היא "משנה תוספתא" המסבירה את הכלל שבמשנה הקודמת,<b> מי שהיה מוחלט</b> – טמא,<b> והלכו להן סימני טומאה</b> – ועכשיו צריך לטהרו,<b> לא היספיק להראותה לכהן עד שפרחה בכלו טהור שאילו הראה לכהן</b> – היה הכוהן מטהר את הבהרת. ואז, לאחר הפריחה המחודשת בכל הגוף, <b>היה טמא</b> – משום שפריחה בכולו הבאה מן הטהור – טמא. אבל עתה הוא טהור, וניסכר. <b>בהרת ואין בה כלום</b> – הייתה בו בהרת טמאה, ועתה הבהרת טהורה,<b> לא היספיק להראותה לכהן עד שפרחה בכלו טמא</b> – הוא הראה את טהרתו לכוהן ועכשיו הפסיד, שכן הפריחה היא מטהרה, ופריחה כזאת מטמאת, <b>שאילו הראה</b> [<b>ו</b> ]<b> לכהן היה טהור</b> – זהו "מראה ומפסיד". לעיל בפרק א מ"ה-מ"ו הייתה רשימה אחרת של רווחים והפסדים הנובעים מדחיית הראייה; אפשר היה להשתמש בה להדגמת הכלל של "נִשכר" ו"מפסיד". ברור שמשנתנו ומשניות פרק א אינן מאותה עריכה, וכל אחת מדגימה את ההלכות הקשורות לעניין שבו היא עוסקת.

Chapter 9



Mishnah 1

<b>השחין והמכווה מיטמין בשבוע אחד בשני סימנין בשיער לבן ובפיסיון</b> – עד כאן משנתנו זהה למשנה ד בפרק ג. הקטע שלנו הועבר משם כדי לסכם את הכרונולוגיה של השחין, בתוך יתר הנגעים, או אולי נוּסח שם במסגרת סיכום כרונולוגי של כל הנגעים והועבר למשנתנו. הוא הדין בפתיחה של פרק י.<b>איזה הוא השחין</b> – משנתנו מבהירה את המונחים שהשתמשנו בהם כבר פעמים רבות.<b> לקה בעץ באבן ובגפת</b> – הגפת היא פסולת הזיתים. הגרעינים ספוגי שומן והניחום תחת השמש כדי שיתססו ויהפכו למזון בהמות. בערמת הגפת הייתה תסיסה פנימית וחום רב העלול לגרום לכוויה,<b>או במי טבירייה</b> – המים החמים, וביתר הנוסחאות "חמי טבריה", <b>כל שאינו מחמת האש זה הוא שחין</b> – כלומר "שחין" הוא פצע דלוק או כווייה שלא מאש ישירה.<b>איזו היא המכווה ניכווה בגחלת או ברמץ וכל שהוא מחמת האש זו היא המכווה</b> – מכווה היא כוויית אש ישירה<sup class="footnote-marker">1</sup><i class="footnote">ראו עוד בבלי, חולין ח ע"א, שהשתמש במשנתנו.</i>. יש מפרשים שפירשו שהקדח הנזכר לעיל (פ"ו מ"ח) הוא שחין מחומר חם. אך ממשנתנו ברור שזה שחין רגיל, והקדח (קרח) הוא תופעה אחרת.
זכתה טבריה ויש בה מעיינות מים מיוחדים. קדמונינו מתייחסים לחמי טבריה כאל מים חמים, ואינם מזכירים את העובדה שהמים שבהם מכילים גפרית, שטעמם והרכבם הכימי שונים משל מים רגילים, ובעיקר שיש להם תכונות רפואיות ההופכות אותם למי מרפא, אף על פי שהכירו כמובן את התכונות הללו. כל מי שעבר ליד חמי טבריה יודע עד כמה קשה שלא לחוש בהן, אלא שבדרך כלל לא הייתה לכך משמעות הלכתית כלשהי<sup class="footnote-marker">2</sup><i class="footnote">להוציא את משנת מכשירין פ"ו מ"ז הקובעת שמי טבריה אינם מכשירים לקבל טומאה. </i>. חמי טבריה ותכונות החום שלהם נדונו בתלמודים לשבת פ"ג מ"ג, ועסקנו בהם בפירושנו שם.

Mishnah 2

<b>השחין והמכווה אין מצרפין זה עם זה</b> – להוות כשיעור אם יש לו כחצי גריס שחין וכחצי גריס מכווה,<b> ואין פוסין מזה לזה</b> [<b>אינו פוסין מזה לזה</b> ] – נמחק בקו. אם אחד התכווץ אין האחר חודר לתוכו, ואין כאן פִסיון. כזכור נחלקו חכמים אם נגע פוסה למחיה (פ"ו מ"ג). בתוספתא: "1. השחין והמכוה שניהם סימן אחד, ושניהם טומאה אחת, למה נחלקו. שאין מצטרפין זה עם זה. 2. כחצי גריס מן השחין, וכחצי גריס מן המכוה, אין מצטרפין זה עם זה. 3. שחין נעשה מכוה בטל מכוה את השחין, ומכוה שנעשית שחין בטל שחין את המכוה. הרי הן לפניך ואין ידוע אם השחין אם המכוה קדמה טהור" (פ"ג הי"ג, עמ' 622). הלכה 2 היא הדוגמה לכלל שבהלכה מס' 1, ובמשנה. ההלכה השלישית דנה בשאלה מי מבטל את מי, ונקבע שהנגע האחרון, מבחינה כרונולוגית, מבטל את קודמו, והנגע האחרון מצטרף לנגע בן מינו להוות יחדיו כשיעור. בהמשך (הי"ד) מדגישה התוספתא ששחין מצטרף לנתק ולקרחת, ומכווה מצטרפת לנתק וקרחת. בתורה הוקדשו לשחין ולמכווה שתי פרשיות נפרדות, והפירוש ששניהם הוא דין אחד מהווה חידוש של תורה שבעל פה.
ואכן, הרושם הכללי הוא שמוכה השחין נתפס כחולה במחלה החמורה ביותר, ולא רק כסובל מפצע שהתפתח. התלמוד אפילו מתחבט האם יבמה חייבת להינשא למוכה שחין, ומעלה אפשרות שהיא פטורה מייבום (בבלי, בבא קמא קי ע"ב), ואם היא רוצה בכך אין "חוסמין אותה" (מונעים ממנה – בבלי, יבמות ד ע"א). אדם מוכה שחין הוא בקושי אדם, ונחשב לכמעט חסר ערך (תוס', ערכין פ"א ה"ב, עמ' 543; ספרא בחוקותי, פרשה ג ה"ז, קיב ע"ד; בבלי, ערכין ד ע"ב). זו המחלה היחידה שהחולה בה נקרא "מוכה", והוא נחשב חסוך מרפא כמו קיטע או סומא: "והרואה את הקיטע ואת הסומא ואת מוכה שחין אומר ברוך דיין האמת. אימתי בשעה שהיו שלמין ונשתנו, אבל אם היו כן ממעי אמן אומר ברוך משנה בריותיו"<sup class="footnote-marker">3</sup><i class="footnote">הקטע איננו בתנחומא בובר אף על פי שבדרך כלל הוא משמר את מסורת ארץ ישראל ואילו תנחומא משמר את מדרשי בבל, ובמקרה זה ניכר המבנה הארץ-ישראלי המקורי של הדרשה.</i> (תנחומא, פנחס י). כן יוצא מהתוספתא שצוטטה לעיל. מוכה שחין (ובעל פוליפוס) פטורים מקרבן ראייה בשלושת הרגלים (ירו', חגיגה פ"א ה"א, עו ע"א).
משנת כתובות פ"ז מ"ז מציגה את השחין כעילה לגירושין, יחד עם מספר מצומצם של מקצועות מאוסים, אך חמור מהם בהרבה<sup class="footnote-marker">4</sup><i class="footnote">ראו הפירוש למשנת כתובות פ"ז מ"ז. חכמים חולקים על ההנחה שבעלי המקצוע הם עילה לגירושין, אך מסכימים לכך שהשחין הוא תמיד עילה לגירושין. </i>. למשנתנו מקבילה בתוספתא: "...אימתי אמרו 'יוציא ויתן כתובה'? בזמן שהוא רוצה והיא אינה רוצה, היא רוצה והוא אינו רוצה, אם היו שניהן רוצין יקיימו. מוכי שחין אף על פי ששניהם רוצין לא יקיימו. אמר רבן שמעון בן גמליאל מצאנו זקן אחד ממוכי שחין סמוך<sup class="footnote-marker">5</sup><i class="footnote">סמוך לעיר ולא בעיר עצמה, משום שחולה השחין מורחק מהעיר כמו מצורע. בבבלי, כתובות עז ע"ב, הזקן הוא מ"יושבי ירושלים", והסיפור הועבר לעיר הקדושה והידועה יותר.</i> לציפורי ואמר לי, עשרים [וארבעה] מיני מוכי שחין הן ואין לך בכולן שהאשה רעה לו אלא בעלי ראתן<sup class="footnote-marker">6</sup><i class="footnote">בבבלי, כתובות עז ע"ב, סדרת עדויות ומסורות על מחלה זו.</i> בלבד" (כתובות פ"ז הי"א; בבלי, שם עז ע"ב ומקבילות). התוספתא מוסיפה כלל חשוב: הדין במשנה נועד למקרה שאחד הצדדים רוצה בהמשך הנישואים והשני חותר לגירושין, אבל אין איסור על השניים להמשיך לחיות יחדיו מרצונם. עוד אנו שומעים שבמקרה של חולי שחין חובה על הזוג להתגרש אפילו בניגוד לדעת שניהם. הנימוק לכך משתמע מההמשך, שקיום יחסי אישות יזיק לבעל השחין. אותו זקן מומחה לשחין מעיד שברוב סוגי השחין אין האישה מזיקה לבעל השחין אלא בסוג אחד בלבד, ומן הסתם רק בו חל האיסור על המשך הנישואין.
אותה פרשנות עולה מהירושלמי: "רבי שמואל בר נחמן בשם רבי יונתן ובו לקה פרעה הרשע הדא הוא דכתיב וינגע י'י את פרעה נגעים גדולים ואת ביתו וגו'. אמר רבי ברכיה על דטלמסן למגע בסמה דמטרונה" (כתובות פ"ז ה"ט, לא ע"ד – על שהחציף לנגוע בגוף המטרונה – היא שרה אמנו). ההסבר הארמי אינו קשור לדרשה על סוג השחין אלא עומד בפני עצמו. פרעה נענש על שהעז פנים במטרונה, ועונשו היה שחין, אותו שחין נורא שקיום יחסי אישות גורם להחמרתו.
כבר בפרק הקודם ציטטנו את נוהגם של חולי השחין בירושלים: "ועוד שאלן רבי עקיבא אבר המדולדל בבהמה מהו? אמרו לו לא שמענו, אבל שמענו באבר המדולדל באדם שהוא טהור. שכך היו מוכי שחין בירושלים עושין, הולך לו ערב פסח אצל הרופא, וחותכו עד שהוא מניח בו כשעורה, ותוחבו בסירה והוא נמשך ממנו. והלה עושה פסחו והרופא עושה פסחו, ורואין אנו שהדברים קל וחומר" (משנה, כריתות פ"ג מ"ח). עושה רושם שמוכה השחין אינו טמא, וכל ההסדר נעשה רק כדי שלא יהיה אבר מן החי, שמטמא (משנה, שם; עדיות פ"ו מ"ב; אהלות פ"ב מ"א, ועוד). אבל בדוחק אפשר לומר שהטיפול נעשה שבעה ימים לפני פסח, והוא טבל והיזה כנדרש.
בספרות מצויה סדרת סיפורים על מפגשים עם מוכי שחין, שלא בהקשר לבדיקת נגעים, כגון המפגש בין נחום איש גם זו וחולה שחין שנזקק לצדקה (ירו', פאה פ"ח ה"ח, כא ע"ב; שם פ"ה ה"ד, מט ע"ב; בבלי, תענית כא ע"א). מוכי שחין נחשבו לפטורים מקרבן ראייה, ומן הסתם גם לא נכנסו למקדש (ירו', חגיגה פ"א ה"א, עו ע"א). על רבי מנא מסופר שהיה מהלך עם מוכי שחין (ירו', בבא בתרא פ"ב ה"ח, יג ע"ג). מן הסתם הכוונה שהיה מטפל בהם, אבל נראה שהם מצויים בתוככי היישוב ועם האוכלוסייה, כפי שגם עולה מיתר הסיפורים שהבאנו.
בתלמודים אמנם מוצעות רפואות שונות לשחין, אבל נראה שבאופן כללי המחלה הייתה חשוכת מרפא ונחשבה לאסון קשה. מאידך גיסא אנו מתרשמים שהטומאה לא הייתה המרכיב המרכזי בסבל של החולים.
<b>אינן פוסין בעור הבשר ולא עור הבשר פוסה לתוכן</b> – אם השחין התרחב אין כאן פסיון. הלכה זו קשה, שהרי נאמר "ואם פשה תפשה בעור וטמא הכהן אתו נגע הוא" (ויקרא יג כב, ומקבילתו בפסוק כז). נראה שהכוונה לעור בשר מכוסה בהרת. הוא אינו פושה לשחין, והשחין אינו פושה אליו משום שאין נגע פושה לתוך נגע אחר. זו מחלוקת לעיל (פ"ו מ"ג). <b>היו מורדין טהורין עשו קרום כקליפת השום זו היא צרבת השחין האמורה בתורה</b> – המשנה מסבירה את המונחים. "שחין מורד" הוא בניגוד לצרבה (צרבת) ולקרום, כלומר מורד הוא פצע פתוח<sup class="footnote-marker">7</sup><i class="footnote">ושם מקורות נוספים. לעיל פ"ו מ"ח התחבטנו בכך.</i>. לעומת זו צרבה היא מצב של ריפוי כאשר הפצע התכסה בקרום דק, ופרחה דלקת. השחין והמכווה הם אפוא מחלת עור המתפתחת כסיבוך של פצע או דלקת. <b>חזרו וחיו</b> – והבריאו,<b>אפעלפי שמקומן צלקת נידונין כעור הבשר</b> – ואם יש פריחה היא מטמאת.
בספרא: " 'שחין' יכול מורד? תלמוד לומר 'ונרפא', אי 'ונרפא' יכול עד שיעשה צלקת? תלמוד לומר 'שחין', הא כיצד? נרפא ולא נרפא. וכן הוא אומר למטה 'צרבת השחין הוא' עד שתקרום כקליפת השום. אין לי אלא שחין שעלה מאליו, מניין לקה בעץ, ובאבן, ובגפת, ובמי טבריא, ובכל שאינו בא מחמת האש הוא שחין? תלמוד לומר 'שחין' 'שחין' ריבה. אין לי אלא שחין של אחר הדיבר, שלפני הדיבר מנין? בגוי משנתגייר, עד שלא נתגייר מנין? בקטן משנולד, עד שלא נולד מנין? תלמוד לומר 'שחין' 'שחין' ריבה. אין לי אלא שחין שיש לו להיכן שיפשה, שחין שאין לו להיכן שיפשה מנין? תלמוד לומר 'כי יהיה בו אפילו בכולו'. אין לי אלא בזמן שמקצת שחין ומקצת בהרת מקצת בהרת וכולו שחין, כולו שחין וכולו בהרת מנין? תלמוד לומר 'כי יהיה בו', 'בו' אפילו בכולו, 'בעורו' אפילו בכולו" (תזריע, פרשת נגעים פרק ו ה"ה-ה"ו, סד ע"ג-ע"ד). אם כן שחין הוא מצב הביניים של ריפוי חלקי. הספרא מוסיף שיש גם שחין נוסף, והוא מחלת עור שלא מחמת מכה, דלקת או אבעבועות.

Mishnah 3

<b>שאלו את רבי אלעזר מי שעלתה לתוך ידו בהרת כסלע</b> – סלע הוא יותר מגריס, כפי שאמרנו לעיל (פ"ד מ"ז),<b> ומקומה צרבת השחין</b> – הבהרת עלתה על מקום צרבת השחין. צרבת השחין כאמור טהורה, וכמובן אם עלה בה נגע היא טמאה.<b>אמר להם יסגיר</b> – כדין כל ראייה ראשונה. <b>אמרו לו למה לגדל שיער לבן אינה ראוייה</b> [<b>ו</b> ]<b>לפסיון אינה פוסה</b> – התלמידים משתמשים במידע רפואי שצלקת של כוויית חום או מכה אינה מעלה שערות, ואינה גדלה. זו פעם ראשונה במסכת שיש בה ביטוי למידע רפואי על טיב הבהרת. [<b>ו</b> ]<b>למחיה אינה מטמא –</b> אצבעות הידיים אינן מטמאות במחיה (לעיל פ"ו מ"ז)<b>.</b> כנראה הבהרת לא הייתה בכף היד, אלא באצבעות.<b>אמר להן שמעתי</b> – בדפוס, ביתר עדי הנוסח וכן בגרסת הספרא המילה חסרה. <b>שמא תיכנוס ותפסה</b> – הבהרת תקטן ואז תגדל ויהא זה פסיון. <b>אמרו לו והלא מקומה כגריס</b> – כבר עכשיו היא כגריס, ואם תקטן ותגדל תגיע לאותו גודל.<b>אמר להם לא שמעתי</b> – רבי אליעזר מכיר את ההלכה, אך לא את הנימוק. עם זאת הוא מתבצר מאחורי חומת המסורת ואינו שוקל שינוי ההלכה. עושה רושם שהנימוק הנובע מהמידע הרפואי אינו נראה בעיניו אמין, אך הוא אינו טוען במפורש טענה זו.
<b>אמר לו רבי יהודה בן בתירה אלמד בו</b> – "ללמוד" הוא מונח להבאת פסוק או טיעון. רבי יהודה בן בתירא היה חכם חשוב בסוף דור יבנה, ובפני רבי אליעזר הוא כתלמיד לפני רבו. התלמיד מבקש רשות מרבו להציע דרשה או הנמקה.<b>אמר לו אם לקיים דברי חכמים הין</b> – רבי אליעזר מפגין בבירור שתפקיד הדרשה איננו ליצור הלכה, אלא לאשש הלכה קיימת, ודעתו של רבי אליעזר לא תשתנה בעקבות דרשה כזאת או אחרת. במבוא הכללי לפירוש המשניות הרחבנו בשאלה זו וראינו כי זו מגמה רווחת בעולמם של חכמים. דרשה הייתה חשובה, אך לא היוותה, ברוב המקרים, מקור להלכה. הרטוריקה של חז"ל רואה בדרשה (במקרה זה נימוק) מקור, אך למעשה אין הכוונה אלא לסיוע, כדי לקרב את דברי חכמים לדברי שמים. <b>אמר לו שמא יוולד לו שחין אחר חוצה לו ויפסה לתוכו</b> – המילים "יפסה לתוכו" אינן ברורות, מי יפשה לתוך מי. קשה לפרש שהבהרת תפשה לתוך השחין, הרי התלמידים אמרו שאין סיכוי שהבהרת תפשה, ואם רבי יהודה רוצה לחלוק על המידע הרפואי עליו לומר זאת במפורש. אם כן מדובר במקרה שהבהרת תפשה לתוך הנגע. אם הבהרת תוחלט יחול עליה הדין שאין הנגע פושה לתוך נגע, ואם השחין אינו כבהרת הוא לא יטמא. אבל אם השחין יוסגר, והבהרת תיגדל לתוכו, הבהרת תטמא. במשנה הקודמת הבאנו מחלוקת בשאלה האם נגע פושה לתוך נגע אחר, ורבי אליעזר חושב שכן. הטיעון לא חזק מאוד. האבחנה בין נגע מוסגר לנגע מוחלט היא חידוש שאין כל ביטחון בו. יתר על כן, אין הבדל מכריע אם האדם יוחלט בגלל שחין או בגלל הבהרת. <b>אמר לו חכם גדול אתה שקיימתה את דברי חכמים</b> – המסורת חוזרת בתוספתא (פ"ו ה"ז, עמ' 625).
לא שמענו הוא ביטוי ברור להיעדר מידע הבא ממסורת, אבל הוא רגיל בעיקר בפי חכמים שהיום היינו קוראים להם "מסורתניים", כלומר אלו הנשענים בעיקר על מסורת<sup class="footnote-marker">8</sup><i class="footnote">ראו לעיל פ"ז מ"ד ולהלן פי"א מ"ד.</i>. הביטוי רגיל אצל רבי אליעזר שמימיו לא אמר דבר שלא שמע: "...ולא שהיה רבי ליעזר מפליגן אלא שלא אמר דבר שלא שמע מימיו"<sup class="footnote-marker">9</sup><i class="footnote">תוס', יבמות פ"ג ה"א; בבלי, יומא סו ע"ב, וראו פירושנו ליבמות פ"ב מ"ד.</i>. רבי אליעזר מצטייר כחכם שמרן שלא רצה להסיק הלכות מהיקש או משיקול דעת. זו אכן מידתו של רבי אליעזר המתואר כ"בור סוד שאינו מאבד טפה" (משנה, אבות פ"ב מ"ח). התיאור בברייתא מביא עד לאבסורד מידה זו, ויש בו הפרזה רבה. לגופו של דבר, רבי אליעזר היה שמרן מתוך עיקרון, והמסורת מציירת אותו כמוסר ולא כחדשן. הברייתא, כמו גם המשנה באבות, אינן סיכום כולל של דרכו, ויש לראותן רק כמרכיב אחד בהשקפת עולמו. בפועל אין ספק שרבי אליעזר חידש רבות, ודן בדברים מתוך שיקול דעת עצמאי כפי שעולה מעדויות נוספות שלא כאן המקום לפרטן. הביטוי "לא שמענו" מופיע גם בדברי חכמים אחרים והוא מעיד על מגבלות שיקול הדעת שהתירו חכמים לעצמם<sup class="footnote-marker">10</sup><i class="footnote">כגון משנה, כריתות פ"ג מ"ח-מ"ט; להלן פ"ט מ"ג; פי"א מ"ז. </i>. עם זאת רבי אליעזר מתאר את עצמו, ואחרים מתארים אותו, כשמרן. הביטוי מצוטט בשמו גם להלן (פי"א מ"ז), אבל שם הוא העברה ממשנתנו. העברה כזאת איננה מעשה עורך טכני, אלא משקפת מה חשב העורך על דמותו של רבי אליעזר<sup class="footnote-marker">11</sup><i class="footnote">ראו עוד גילת, ר' אליעזר.</i>.
יש חכמים שעבורם "לא שמעתי" היה סוף העיון, או לפחות טיעון מרכזי בעיצוב ההלכה<sup class="footnote-marker">12</sup><i class="footnote">כגון משנה, יבמות פט"ו מ"ב; עדיות פ"א מי"ב; בכורות פ"ו מ"ח ומקבילותיה. באבות פ"ה מ"ז מתוארת דרך זו לשבח.</i>, ויש שעבורם היה זה אתגר שממנו החלו להפעיל את שיקול דעתם<sup class="footnote-marker">13</sup><i class="footnote">כגון רבי יהושע, משנה, כריתות פ"ג מ"ז-מ"ט; נגעים פ"ז מי"ד, ועוד. אבל במשנה נידה פ"א מ"ג משתמש רבי יהושע בנימוק זה, ובתוספתא שם פ"א ה"ה, עמ' 641, תוקף רבי אליעזר ועונה שמי שלא שמע שישתוק ולא יעיד, ויש עדיפות למי ששמע. אך רבי יהושע לא ויתר על עמדתו כפי שעולה מהתוספתא שם, בניגוד מה למשנה שהבאנו.</i>.
משנתנו עומדת בניגוד בולט למשנת כריתות פ"ג מ"ט. שם רבן גמליאל ורבי יהושע אומרים "לא שמענו" ומביאים היקש כדרך ללימוד השאלה, ורבי עקיבא שואל בהיסוס מה "אם הלכה נקבל ואם לדין יש תשובה", ורבי יהושע (ו/או רבן גמליאל) עונים "השב", כלומר פותחים פתח לדיון מבלי לחשוש שהנימוק יסתור את ההיקש שלהם, ולפי הנאמר שם (במסכת כריתות) הטיעונים של רבי עקיבא גם לא שינו את ההלכה.
כל המקורות הללו חושפים את מקומו של השינון בעולם בית המדרש. חכמים שיננו את תורת רבותיהם, ולעתים לא הבינו אותה, אך המסורת נשמרה וזכתה להתפרש מאוחר יותר.

Chapter 10



Mishnah 1

<b>כל הפרק עוסק בנתקים שהם נגעים בשערות. הנגע ניכר בדלקת (בדרך כלל אדומה) ובשער צהוב דק. התורה עוסקת בנגע ראש (ויקרא יג כט-לט) וקובעת ששער שחור מהווה סימן טהרה, ושני סימני הטומאה הם שער צהוב דק ופסיון, דהיינו התרחבות הנגע. הנתק הוא תחליף לנגע בשער או בזקן. כלומר אין בראש בהרת, ואין נתק בעור הבשר (ספרא תזריע, פרשת נגעים פרק ה ה"ג, סג ע"ד; ה"ז-ה"ט, שם שם).
הפרק עוסק ברובו בדיני נתקים (חוץ מהמשנה האחרונה). ההלכות הבסיסיות נשנו במשנה ח ומרוכזות בתוספתא: "נתק כגריס בראשו ובזקנו, יסגיר. עמד בו שבוע אחד, נותן לו שבוע שני. עמד בו שני שבועות, יפטור. נולד בו שער צהוב דק, ופסיון, טמא. נולד לו שער שחור, או שנכנס שער שחור מן הצד, טהור. הלך שער שחור מן הנתק והניח שער צהוב מקומו, טהור. ולא עוד שהוא טהור, אלא שמציל מיד שער צהוב דק והפסיון הבאין אחר הנתק" (פ"ד ה"ד, עמ' 622). הנתק מוסגר פעמיים, ואם לא נולדו סימני טומאה נוספים הוא טהור. סימן הטומאה הוא שער צהוב לקוי (להלן מ"א), ושער שחור (או מכל צבע אחר, כולל צהוב בריא – להלן) מציל. התוספתא קובעת שגם שער שחור שנולד לפני הנתק מטהר, וזו מחלוקת תנאים במשניות ד, ו להלן. מה שנטהר לא ייטמא עולמית, ובמשניות ה, ח להלן יש דיון ומחלוקת על כך. הלכות ה-ו בתוספתא מפרטות מקרים שונים, והן בעצם חזרה על הדינים הבסיסיים הללו.
<b>הנתקים מיטמין בשני שבועות בשני סימנין בשער צהוב דק ובפיסיון</b> – עד כאן הפתיחה דומה לפתיחת פרק ט, ושתי המשניות מצויות במסגרת פרק ג (משנתנו היא משנה ה). שם התמקד העורך בסיכום הכרונולוגי, וכאן בדיון עצמו. כפי שאמרנו בפרק הקודם אי אפשר להחליט היכן נוסח המשפט המקורי. <b>בשער צהוב דק לקוי קצר דברי רבי עקיב</b> ה – בתורה כתוב "שער צהוב דק" ורבי עקיבא מוסיף לקוי וקצר, בניגוד לשער של בלונדיני ("גרמני" בלשון המקורות – לעיל פ"ב מ"א). <b>רבי יוחנן בן נורי אומר אפילו ארוך אמר רבי יוחנן בן נורי</b> [<b>מה הלשון אומרים</b> ] – הוכפל וסומן למחיקה, <b>מה הלשון אומרים</b> – זהו ביטוי יחידאי הקורא להסתמך על לשון הדיבור. פגשנו הסתמכות כזאת במסכת נדרים שבה נקבע שהולכים אחר לשון בני אדם<sup class="footnote-marker">1</sup><i class="footnote">במסכת נדרים זו מחלוקת ואנו פירשנו כדעה זו, וראו במבוא למסכת נדרים.</i>,<b> דק מקל זה דק קנה זה דק לקוי קצר או דק לקוי ארוך</b> – רבי יוחנן טוען שבלשון בני אדם "דק" הוא לקוי אך לאו דווקא קצר,<b>אמר לו רבי עקיבה עד שאנו למדים מן הקנה נלמד מן השער דק שערו מקל</b> – מילה אחרונה זו נכתבה בטעות ואיננה ביתר עדי הנוסח,<b> של פלוני דק לקוי קצר לא דק לקוי ארוך</b> – רבי עקיבא מסכים עם שיטת הלימוד, אך אומר שבלשון הבריות דק שערו של פלוני משמעו שהוא גם קצר. הדיון חוזר גם בספרא (תזריע, פרשת נגעים פרשה ה ה"ו, סג ע"ד). התוספת היחידה היא שצהוב הוא כתבנית הזהב (שם ה"ה).

Mishnah 2

<b>שער צהוב דק מטמא</b> – גם<b> מכונס</b> – וגם<b> ומפוזר</b> [<b>ו</b> ]<b>מבוצר ושלא מבוצר הפוך ושלא הפוך דברי רבי יהודה</b> – "הפוך" הוא מונח הלקוח מהמקרא, "ושערו לא הפך לבן", כלומר שאם קדם השער לבהרת אין הוא סימן טומאה (לעיל פ"ד מ"ו), אבל בשער צהוב אם הוא קדם לנתק הוא סימן טומאה. <b>רבי שמעון אומר אינו מטמא אלא הפוך</b> – כמו שער לבן הוא חייב לבוא אחרי הנגע. <b>אמר רבי שמעון ודין הוא מה אם שער לבן שאין שער אחר מציל מידו</b> – אם ליד השער הלבן צמח שער שחור, אין זה סימן טהרה. רק היעלמות השער הלבן היא סימן טהרה. <b>אינו מטמא אלא הפוך שיער</b> [<b>שיער</b> ] – נמחק בקו והוכפל בטעות,<b> צהב דק שיש שיער אחר מציל מידו</b> – אם ליד השער הצהוב צמחו שתי שערות שחורות הוא טהור, <b>אינו דין שלא יטמא אלא הפוך</b> – שער צהוב דק קל יותר משער ארוך, ולכן אם שער ארוך אינו מטמא "הפוך", קל וחומר שער צהוב דק. <b>רבי יהודה אומר כל מקום שצרך לומר הפוך אמר הפך אבל הנתק שנאמר בו לא היה בו שיער צהוב מטמא הפ</b> [<b>ו</b> ]<b>ך ושלא הפך</b> – רבי יהודה אינו מתייחס לקל וחומר אלא קובע בפשטות שבמקום שהתורה כתבה "ושערו לא הפך לבן" יש צורך ב"היפוך" (שהבהרת תתקדם), ובמקום שנאמר "ולא היה בו שער" או "ובו שער" הכול לפי המצב הנוכחי, ואין כאן רמז לצורך ב"היפוך". דומה שבמקרה זה אכן הפסוק הכתיב את ההלכה.
בתוספתא מוסיף רבי עקיבא שגם שער צהוב בריא<sup class="footnote-marker">2</sup><i class="footnote">לשיטתו במשנה הקודמת די בשער צהוב ארוך.</i> מציל מיד הצהוב הלקוי, ורבי אלעזר ברבי שמעון מוסיף: "הטמא בשער לבן טהור בשער צהוב, טהור בשער לבן – היו בו שתי שערות צומחות הרי אלו מצילות, מכונסות, ומפוזרות מבוצרות ושאינן מבוצרות, אבל משוירת אינה מצלת, אלא אם כן היתה מבוצרות. היו בו שתי שערות<sup class="footnote-marker">3</sup><i class="footnote">שחורות.</i> אחת צומחת ואחת מבוצרות, הרי אלו מצילות ומפוזרות. היו בו שתי שערות אחת צהובה, ואחת צומחת אחת צהובות ואחת משוירות נולד זוג לצהובה טמא לצומחות ומשויירת טהור" (פ"ד ה"א, עמ' 622). אם כן שער בלתי הפוך מציל אבל פחות משער צומח; לעמדה זו נחזור במשנה ד ובמשנה ו. בספרא חוזר הקל וחומר של רבי שמעון, ובתוספת דרשה לשיטתו, ואף דחייה לקל וחומר (תזריע, פרשת נגעים פרשה ה ה"א, סג ע"ד).
במדרש מצויים פרטים נוספים, ששתי השערות צריכות להיות שחורות או בכל צבע אחר חוץ מצהוב (ספרא תזריע, פרשת נגעים פרק ח ה"ה-ה"ו, סו ע"א), ובדרשה נוספת: "אין לי אלא הצומח בתחילה והמשואר בסוף, ומנין למשואר בתחלה וצומח בסוף ת"ל שיער שיער ריבה" (תזריע, פרשת נגעים פרק ט הי"ד, סו ע"ד).
המחלוקת על שער הפוך ובלתי הפוך חוזרת במשנה ד.

Mishnah 3

<b>הצומח</b> – שער צהוב בריא הצומח ומתפתח,<b> מציל מיד שער צהוב</b> – לקוי ודק,<b> ומיד הפיסיון</b> – בדין נתקים הקלו חכמים, ואם יש סימני הבראה אזי סימני הטומאה כפסיון ושער לקוי נדחים.<b> מכונס ומפוזר מבוצר ושלא מבוצר</b> – השער הצומח יכול להיות בכל מצב שהוא,<b> המשואר<sup class="footnote-marker">4</sup><i class="footnote">ב-מפ: "משוער".</i> מציל מיד שער צהוב ומיד הפיסיון</b> – משואר הוא השער שקדם לנתק, כלומר נתק מלווה בהתקרחות, ואם נותר שער מלפני הנתק הנתק טהור. עמדה זו היא כמובן רק לדעת רבי יהודה במשנה הקודמת, ובפירוש המשנה הקודמת ציטטנו דרשה שלפיה שערות מפוזרות מצילות רק בצומח ולא במשואר. <b>מכונס ומפוזר מבוצר ושלא מבוצר –</b> בדפוס נוסף "ואינו". אין הבדל מעשי בין הגרסאות.<b> המשואר מציל מיד שער צהוב ומיד הפיסיון מכונס ומבוצר</b> – ברוב עדי הנוסח נוסף ומפוזר, כמו ברישא,<b> מציל מן הצד עד שיהא רחוק מן הקמה מקום שתי שערות</b> [<b>שתי שערות</b> ] – סומן למחיקה והסימון מוטעה; המעתיק חש שזו הכפלה, ואין זה כך. שער שנשאר מלפני הנתק מציל אם הוא קרוב לנתק; אם הוא רחוק ממנו, מרחק זעיר, אין הוא מציל. <b>אחת צהובה ואחת שחורה אחת צהובה ואחת לבנה אינן מצילות</b> – רק שתי שערות בריאות מצילות. בתוספתא (פ"ד ה"ב) מובאת דעה אחרת שצימוח אינו מציל במשויר אלא רק אם צמחו השערות אחרי הנתק, ורבי אלעזר ברבי שמעון קובע שגם הצומח וגם השער הצהוב צריכים להיות בגודל גריס ולא שתי שערות.
בספרא (תזריע, פרשת נגעים פ"ה ה"ה, סו ע"א) חוזרת הדעה שבמשנה שיש צורך בשתי שערות, מצבע כלשהו (חוץ מצהוב לקוי). משנתנו עוסקת בשער צהוב בריא, והדברים נכונים על כל שער אחר חוץ מצהוב לקוי.

Mishnah 4

<b>המשנה מבוססת על הסבר הפסוק (הדרשה), כפי שהובא במשנה הקודמת.
<b>שער צהוב שקדם את הנתק טהור</b> – זו דעת רבי שמעון במשנה ב. המשנה חוזרת אפוא לנושא הקודם, והיא פרי עריכה אחרת שיש בה תוספת פרט אחד.<b> רבי יהודה מטמא</b> – כמו במשנה ב,<b> רבי אלעזר בן יעקב אומר לא מטמא ולא מציל</b> – שער צהוב מלפני הנתק אינו מטמא, ושער שחור שקדם לנתק אינו מציל. <b>רבי שמעון אומר כל שאינו סימן טומאה בנתק הרי הוא סימן טה</b> [<b>ו</b> ]<b>רה בנתק</b> – רבי שמעון מתנגד לפשרה זו וטוען שההלכה עקבית – מה שאינו מציל מטמא, וכן בספרא (תזריע, פרשת נגעים פרק ח ה"ו, סו ע"א).
שער צהוב שקדם לנתק
המשנה והספרא המקביל בולטים בחוסר האיזון הפנימי שבהם. רבי אלעזר בן יעקב דן על מציל ומטמא; רבי יהודה דן רק במטמא ואיננו יודעים מה דעתו על מציל. רבי שמעון מתנגד לפשרה של רבי אלעזר בן יעקב וקובע שמה שאינו מטמא מציל, ואלי גם ההפך (מה שאינו מציל מטמא), אבל אין הוא אומר מה עמדתו, האם הוא סבור ששער צהוב מציל ומטמא או שאיננו מציל ואיננו מטמא. אם רבי שמעון נאמן לעמדתו שבמשנה ב הרי שהוא סבור שאיננו מטמא ואיננו מציל. אי אפשר להתעלם מההבדלים בניסוח דברי רבי שמעון. במשנה ב הוא מדבר רק על הטומאה, והקל וחומר המוצע מתמקד בעניין זה. גם דברי רבי יהודה במשנה ובמקבילה בספרא מתמקדים בטומאה, ואילו משנתנו עוסקת גם בטהרה. זו הסיבה לכך שהעורך הביא את שתי המשניות למרות החזרה על עצם הדין. מצד שני המשניות ערוכות למחצה: על מה שתנא אחד מדבר אין חברו מדבר כלל. כפי שהדגשנו רבות במהלך הפירוש זו תופעה מערכתית, ותופעה דומה זיהינו בפרק ג של מסכת כלאים. במבוא לכלאים ריכזנו את כל החומר וסיכמנו אותו.
בפירושנו למשנה ו נציג משמעות נוספת לעמדת רבי שמעון, ועמדת פשרה נוספת למחלוקת האם שער שאינו הפוך מציל.

Mishnah 5

<b>כיצד מגלחין את הנתק</b> – בתורה נאמר שלקראת ההסגר השני מגלחים את הנתק: "והתגלח ואת הנתק לא יגלח" (ויקרא יג לג), והמשנה מסבירה פסוק זה פירוש שהוא פשט הדברים. <b>מגלח חוצה לו</b> – בשטח הבריא,<b> ומניח שתי שערות סמוך לו כדי שיהא ניכר אם פסה</b> – הנתק, <b>החליטו בשער צהוב</b> – הכוהן זיהה שער צהוב לקוי והחליט שהנגע טמא.<b> הלך שער צהוב וחזר שער צהוב</b> – השאלה היא האם יש להתחשב במצב הביניים או בתוצאה הסופית. מסתבר שהליכת השער הצהוב אירעה לא בעת הראייה הפורמלית של הנגע, אחרת ברגע שהכוהן זיהה שהשער הצהוב נעלם הוא מטהר את הנגע. כבר לעיל (פ"ח מ"ד) עמדנו על כך שהמשנה מתבארת טוב יותר בשינויים שחלו לא בעת הראייה הפורמלית. אמנם המשנה גם קבעה שראיות שלא במועד הקבוע אינן מהוות בסיס להחלטה (פ"ג מ"א), אבל יש משניות שמהן יוצא שכל שינוי מצב משפיע, אפילו אם הכוהן לא ראהו. <b>וכן בפיסיון</b> – אם הפסיון נעלם וחזר,<b> כתחילה</b> – אין פסיון בתחילה, והמשפט חוזר לשער הצהוב. כבר בראייה הראשונה דיווח האיש שהיה בו שער צהוב והוא נעלם. נתונים אלו כאמור בעייתיים, הרי הכוהן לא ראה את היעלמות השער המטמא. [<b>בסוף שבוע ראשון</b> ] – נוסף בשוליים בידי מעתיק ראשון. אין שום סיבה שהמשפט לא יופיע כמו ביתר עדי הנוסח. כמו כן: [<b>ו</b> ]<b>בסוף שבוע שני</b> – וכן:<b> לאחר הפטור הרי היא כמות שהית</b> – הנגע חוזר למצבו שלפני היעלמות השער הצהוב (כמו לעיל פ"ה מ"ב), <b>החליטו בפיסיון והלך הפיסיון וחזר הפיסיון וכן בשער צהוב בסוף שבוע ראשון</b> [<b>ו</b> ]<b>בסוף שבוע שני לאחר הפטור הרי הוא כמו שהית</b> – אותו דין לגבי פסיון. המשנה שלנו ערוכה כמו המשנה השמינית בפרק ה. גם שם הורכבה המשנה משתי יחידות, האחת עסקה בשער וקבעה "וכן בפיסיון", והאחרת חזרה על הדין לגבי פסיון וקבעה שכן בשער צהוב. אין צריך לומר ששני המשפטים חוזרים על עצמם. ההבדל היחיד הוא שבראשון נאמר "כתחילה" ואילו בפסיון לא נאמר "כתחילה", שאין פסיון בראייה ראשונה (פ"ד מ"א).
[<b>החליטו בפיסיון והלך הפיסיון וחזר הפיסיון וכן בשער צהוב בסוף שבוע ראשון בסוף שבוע שני לאחר הפטור הרי הוא כמו שהית</b> ] – נכפל בטעות ולא נוקד.
משנתנו קובעת שסימני טומאה או טהרה זמניים שהלכו אינם משנים את ההחלטה הסופית; הנתק נידון לפי מצבו ברגע הראייה. אבל במשנה ח נשוב לדון בנושא ונראה שיש בו מחלוקת.
הסגנון הארוך, המונה בכל משפט את אותן האפשרויות, הוא סגנונה המיוחד והארכני של מסכת נגעים, ודנו בכך במבוא.

Mishnah 6

<b>שני נתקים זה בצד זה</b> – ובאף אחד מהם אין כשיעור. פרט זה לא נאמר במפורש אך בלעדיו אין למשנה משמעות, <b>ושיטה של שיער</b> – שורה של כמה שערות בריאות,<b> מפסקת ביניהן ניפרץ ממקום אחד טמא</b> – שכן בשני הנתקים יש כשיעור והשער הבריא איננו ממש בתוך הנתק.<b> משני מקומות טהור</b> – בשיטת השער נותרו עדיין שתי שערות בריאות, והן בתוך הנתק, ולכן הן מצילות. המשנה מתבססת על הנחה סמויה שהשער הבריא צריך להיות מוקף בנתק מכל צדדיו, כדברי הספרא: "מפני שלא כנס שיער שחור לתוכו" (תזריע, פרשת נגעים פרק ח ה"ז, סו ע"א). כך הם פירשו את "שער שחור אין בו". זהו אפוא חידוש של חז"ל, חידוש שהוא בעיקרו פרשנות דקדקנית של הכתוב. <b>כמה תהא פירצה</b> – פִרצה בשיטה, שהיא חיבור בין הנתקים?<b> מקום שתי שערות ניפרץ ממקום אחד כגריס טמא</b> – שהרי הפרצה עצמה היא נתק כשיעור, שאין בו שערות מצילות. המשפט מיותר שהרי כבר נשנה ברישא, והוא שוב חזרה מסוג החזרות האופייניות למסכת.
בתוספתא: "נתק וחוט יוצא הימנה, שני נתקין וחוט יוצא מזו לזו, אם יש בו רחב שערות זוקקין ליטמא בשער צהוב דק והפסיון, להציל בצימוח. אבל במשוייר אינו מציל עד שיהא בו רחב כגריס. רבי אלעזר ברבי שמעון אומר כשם שאינו מציל במשייר עד שיהא בו רוחב כגריס, כך אין זוקקין לטמא בשער צהוב דק וכפסיון להציל בצימוח עד שיהא בו רחב כגריס" (פ"ד ה"ב, עמ' 622). התוספתא מוסיפה שלוש הלכות חשובות:
1. כשם שחיבור בין נתקים מטמא – כך הוא מציל. זו תוצאה נוספת לדברי רבי שמעון בסוף משנה ד. התוספתא עוסקת במטמא ובמציל, כמו משנה ד, והמשנה רק במטמא, כמו משנה ב.
2. כך רק בשער הפוך, אבל בשער שנותר מלפני הנתק ההצלה היא ברוחב כגריס.
3. רבי אלעזר ברבי שמעון אומר שתמיד חיבור בין שני נתקים הוא ברוחב כגריס.
לפנינו שתי עמדות פשרה. במשנה ד שנינו, כאמור, מחלוקת על שער "משויר" שאיננו "הפוך", כלומר שהיה בראש עוד לפני הנתק. סעיף 2 קובע עמדת פשרה. שער שאיננו "הפוך" מציל, אך רק ברוחב גריס. כמו כן שנינו מחלוקת מה צריך להיות רוחב החיבור בין שני נתקים, כגריס (רבי אלעזר ברבי שמעון) או שתי שערות (משנתנו), וסעיף 3 מציע פשרה: בצומח שתי שערות, במציל כגריס. אפשר גם שרבי אלעזר ברבי שמעון סבור שבכלל שתי שערות לקויות אינן מטמאות, ושתי שערות בריאות אינן מצילות, עד שיהא בשערות כגריס. אבחנה דומה יש בתוספתא העוסקת בשערות הבריאות: "הרי אלו מצילות מכונסות ומפוזרות, מבוצרות ושאינן מבוצרות. אבל משוירת אינה מצלת אלא אם כן היתה מבוצרות" (פ"ד ה"א, עמ' 622). אם כן, שער "משויר" מציל רק בתנאים טובים יותר.
בספרא חוזרת ההלכה שבמשנה בלוויית ההסבר שכבר ציטטנו ממנה (תזריע, פרשת נגעים פ"ח ה"ז, סו ע"א). ההסבר הוא, כאמור, חידוש של התורה שבעל פה, וגם המונח "משויאר" או "משוייר" הוא בבחינת חידוש של חכמים. הוא מופיע רק בחלק מהדיונים, ופעם אחת במשנה (מ"ג).
לאור התוספתא ייתכן שהמשפט האחרון במשנה, "ממקום אחד כגריס טמא", הוא לדברי הכול, ועליו גם רבי אלעזר ברבי שמעון לא יחלוק.

Mishnah 7

<b>המשנה זהה למשנה הקודמת ועוסקת בשני נתקים זה בתוך זה. דינם כשני נתקים זה מחוץ לזה.
<b>שני נתקין זה לפנים מזה</b> – באף אחד מהם אין כשיעור,<b> ושטה של שער</b> – בריא,<b> מפסקת ביניהן ניפרץ ממקום אחד טמא</b> – הנגע הפנימי פשה ואין בתוכו שער שחור,<b> משני מקומות טהור</b> – השער המציל נמצא עתה בתוך הנגע,<b> כמה תהא הפרצה מקום שתי שערות ניפרץ ממקום אחד כגריס טהור</b> – כמו במשנה הקודמת. בספרא יש לכך דרשה: "איש להביא את שניתק נתק בתוך נתק דברי רבי עקיבא" (תזריע, פרשת נגעים פרשה ה ה"א, סה ע"ב). יש כפילות בין שתי המשניות, ועורך טוב היה גורס "שני נתקים זה בצד זה" או "זה בתוך זה". גם בספרא מופיעות שתי הדרשות (תזריע, פרשת נגעים פרק ח ה"ז-ה"ח, סג ע"ד), ואותו ליקוי לכאורה בעריכה קיים גם שם.
כאמור, לפי הספרא שהבאנו רבי עקיבא הוא בעל ההלכה או הדרשה שנתק בתוך נתק מטמא. אבל יש גם דעה אחרת: " 'נרפא הנתק' הילל אומר לא שנתק נתק בתוך נתק רבי עקיבא אומר לא טיהרתי אלא הרפוי" (תזריע, פרשת נגעים פרק ט הט"ז, סג ע"ד). הדרשה היא לפסוק לז: "אם בעיניו עמד הנתק, ושער שחֹר צמח בו, נרפא הנתק טהור הוא". על כך אומר הלל שאם יש שער שחור בתוך הנתק הפנימי הנתק השני איננו טהור, ורבי עקיבא טוען שטהור והוא "רפוי", כלומר נרפא. מעתה אנו מבינים שהלל הזקן חלק על פרט מסוים בדין נתק בתוך נתק, ולפחות לגבי ההצלה הוא חולק על משנתנו, אבל לא שמענו שהוא חולק על שני נתקים זה ליד זה, על כן באה המשנה הכפולה. המשנה השנייה שנתה את דעת רבי עקיבא נגד הלל, והראשונה את דעת הכול.
עריכת המשנה מקבלת, אפוא, משמעות נוספת. יש לקרוא את המשנה על רקע הספרות הקיימת, זו שחלק ממנה לא השתמר. לעתים באה המשנה להדגיש עמדות שאינן מקובלות, ולא תמיד אנו ערים לכך, גם לא תמיד עמדות אלו מצויות בחומר שבידינו. פרקנו העניק שתי דוגמאות לכך, הראשונה בחזרה על המשפט "נפרץ ממקום אחד כגריס" והשנייה בעצם החזרה של משנה ז על משנה ו.

Mishnah 8

<b>מי שהיה בו נתק ובו שער צהוב</b> – המילה האחרונה איננה בדפוס וביתר עדי הנוסח הטובים, אבל ברור שאין נתק מטמא אלא עם שער צהוב לקוי, <b>טמא</b> [<b>ו</b> ]<b>נולד לו שער שחור טהור</b> – עד כאן זו חזרה פעם נוספת, אלא שלמעשה הדין עצמו לא נאמר, אלא רק נרמז במשנה א ובמשניות אחרות. מכל מקום, הדין מופיע בשביל להוות פתיחה להמשך. זו דוגמה לחזרות האופייניות למסכת נגעים. הדין חוזר בשביל ההמשך שיש בו חידוש. <b>אפעלפי נטה והלך לו</b> – בעדי נוסח אחרים "שנטה",<b> שיער שחור טהור</b> – היה בו שער שחור והלך השער השחור, אף על פי כן הוא טהור. <b>רבי שמעון בן יהודה –</b> בדפוס וביתר עדי הנוסח הטובים נוסף "משום רבי שמעון", <b>אומר כל נתק שטהר שעה אחת אין לו טומאה לעולם</b> – זה הנימוק להלכה. נתק שנטהר אינו טמא עוד, גם אם השתנו הנסיבות וצמחו סימני טומאה. <b>רבי שמעון אומר כל שיער טהור</b> – בדפוס "צהוב". בכתב יד פרמא נכתב "כל שיער טהור", ותוקן ל"שיער צהוב", בכתב יד לאו "שער צהוב" וכן בכתב יד מינכן, ב<b>דנ</b> ובעדי נוסח נוספים. <b>שטהר שעה אחת אין לו טומאה לעולם</b> – חילוף הנוסח מעניין אבל המשמעות אחת, היה בו שער לקוי ונעלם (טהר). קשה להבין מה בא רבי שמעון לחדש. אפשר שזה רק ניסוח אחר, אבל אפשר גם שבא לומר שרק בשער טהור שהלך אין הנגע טמא, אבל אם הצטמצם הנגע וחזר וגדל הרי שהוא טמא בשנית.
הדין שבמשנה מופיע גם לעיל במשנה ה, ושם נקבע שהנגע חוזר לכמות שהייתה, הן בטהרה והן בטומאה. משנתנו עוסקת רק בטהרה. אם כן שתי המשניות גם חולקות בדין וגם שונות בעריכתן.
בתוספתא מובא: "יהודה בן נקוסא אומר משום רבי שמעון כל נתק שהחליטו שער צהוב דק והפסיון, הלכו להן, אין עלולין לשמש טומאה עולמית" (פ"ד ה"ג, עמ' 622), ובספרא נמסרת דעה זו בשם רבי שמעון בן יהודה משום רבי שמעון: "כל נתק שטהור שעה אחת אין לו טומאה לעולם" (תזריע, פרשת נגעים פ"ט הט"ו, סו ע"ד). הניסוח בתוספתא הוא כרבי שמעון בן יהודה במשנה, ובספרא כרבי שמעון במשנה. שתי המסורות הילכו בבית המדרש, ועורך המשנה אסף את כולן. להלן במשנה הבאה נצטט ברייתא נוספת בעניין, אך אין בה דעות נוספות.

Mishnah 9

<b>מי שהיה בו נתק כגריס וניטל</b> – בדפוס "וניתק",<b> כל ראשו טהור</b> – בבהרת שנינו שאם פרחה בכולו הוא סימן טהרה (פ"ח מ"א), והוא הדין אם פרח הראש כולו. כפי שראינו בפירושנו שם הדין המקראי עורר אצל חז"ל תהיות קשות, שכן הוא בלתי הגיוני בעליל, אבל הוא "גזרת מלך" ומפורש במקרא. דין פריחת הנגע בכל הראש הוא בלתי הגיוני באותה מידה כמו פריחת כל הגוף, אלא שזה כתוב מקראי מפורש שחכמים לא יכולים היו שלא לקבל, ואילו דין פריחת הראש הוא העברה של חכמים שיש בה החרפת התהייה שלא על בסיס כתובי המקרא. <b>הראש והזקן אינן מעכבין זה את זה</b> – שער הראש והזקן הם המקומות היחידים המקבלים את הנתק. "פרח כולו" הוא או בראש או בזקן, ואין צורך שתהא זו פריחה בשניהם. <b>דברי רבי יהודה רבי שמעון אומר מעכבין זה את זה</b> – "כולו" הוא שניהם יחד.<b>אמר רבי שמעון</b> [<b>אמר רבי שמעון</b> ] – הוכפל בטעות ונמחק,<b> ודין הוא מה אם עור הפנים</b> [<b>ו</b> ]<b>עור הבשר שיש דבר אחר מפסיק ביניהם</b> – הזקן מפריד ביניהם,<b> מעכבין זה את זה</b> – אם פרחה בהרת בפנים או בגוף אין זו "פריחה בכולו" עד שתהא הפריחה בשניהם,<b> הראש והזקן שאין דבר אחר מפסיק ביניהן</b> – יש ביניהם רצף,<b>אינו דין שיעכבו זה את זה</b> – עד כאן הקל וחומר של רבי שמעון.<b> הראש והזקן אינן מצטרפין זה עם זה</b> – זהו משפט חדש החוזר על הרישא. הוא הובא בשביל ההמשך. העורך מצא לפניו שני מקורות, האחד הסתיים במילים "אינו דין שיעכבו זה את זה" והשני חזר על עמדת תנא קמא והוסיף ש"אינן פוסין מזה לזה"; העורך הביא את שניהם למרות הכפילות בשביל דין הפסיון שאיננו במקור הראשון. <b>ואינן פוסין מזה לזה</b> – אם הנגע התחיל בזקן, על גבול הראש, ופשה לראש, אין זה פסיון. לא נאמר האם משפט זה הוא לדעת הכול, או שרבי יהודה יחלוק עליו. מהמשנה הבאה נראה שרבי יהודה חולק, <b>ואי זה הוא הזקן מפרק של לחי</b> – ראש עצם הלחי,<b> עד פיקה שלגרגרת</b> – בגובה פיקת הצוואר. זקן רגיל צומח עד שם. לעתים יש אנשים בעלי זקן ארוך יותר, אך הדבר נדיר. כמובן השערות ארוכות יותר, אבל הנגע הוא רק בעור שבו שורשי השערות. בספרא: "יכול לא יצטרפו זה עם זה, אבל יפסו מזה לזה, תלמוד לומר 'צרעת הראש או הזקן'. כשם שאין מצטרפים זה עם זה כך אין פוסין מזה לזה. אין לי אלא בזמן שיש לו בראש ובזקן, יש לו בראש אבל לא בזקן, בזקן אבל לא בראש, לא בראש ולא בזקן, מנין? תלמוד לומר 'ואיש או אשה כי יהיה בו נגע בראש או בזקן' " (תזריע, פרשת נגעים פרשה ה ה"ב, סה ע"ב).
במשנתנו ברור שאם הנתק פשה בכל השער הנתק טהור, המחלוקת היא רק סביב השאלה האם "כל השער" כולל את הראש והזקן, או רק את הזקן. לא נאמר בה הכלל המופיע בבהרת שהפורח כולו מתוך הפטור טמא, אבל בתוספתא שתי הלכות הדנות בעניין. בראשונה נאמר: "נתק ראשו זקנו כולו כאחד. בין מתוך החלט, בין מתוך הסגר, ובין מתוך הפטור, פטור. משם פרחה אחר הפטור טמא משום פסיון" (פ"ד ה"ו, עמ' 622). החלק הראשון אומר שתמיד פטור, גם אם הפריחה בכולו היא לאחר הפטור. אבל ההמשך סותר את ההבנה הזאת וקובע שהבא מתוך הפטור טמא ("אחר הפטור טמא"), ויש בו אף תוספת הסבר שהפריחה בכולו היא פסיון. זה נימוק חלש; אילו היה מקובל הרי שתמיד היה צריך הפורח בכולו להיות טמא. יתר על כן, וכי יש פסיון בשבוע ראשון?
הברייתא שאחריה קובעת: "1א. הבא כולו נתק בראשו ובזקנו, יסגיר. עמד בו שבוע אחד, נותן לו שבוע שני. עמד בו שני שבועות, יפטור. 1ב. אחר הפטור: נולד לו שער צהוב דק, טמא. נולד לו שער שחור, בין מן האמצע ובין מן הצד, טהור. הלך לו שער שחור, והניח שער צהוב במקומו, טהור. ולא עוד שהוא טהור, אלא שמציל מיד שער צהוב דק הבא את הנתק. 2א. הבא כולו נתק יסגיר, בסוף שבוע ראשון, ובסוף שבוע שני, 2ב. נולד לו שער צהוב דק, טמא. נולד לו שער שחור, בין מן האמצע ובין מן הצד, טהור. הלך שער שחור. והניח שער צהוב במקומו. טהור. ולא עוד שהוא טהור אלא שמציל מיד שער צהוב דק, הבא אחר הנתק" (פ"ד ה"ז-ה"ח, עמ' 623-622 – המשפט 2ב מצוטט לפי כתב יד וינה ואיננו במהדורת צוקרמאנדל). התוספתא ערוכה שלא בקפדנות, ולמעשה אותן שתי הלכות חוזרות פעמיים (1, 2), ואולי טעות מעתיק כאן; ברם החזרה אינה מדויקת, ועושה רושם שאין כאן טעות מעתיק אלא הכפלה מקורית. שתי הברייתות דומות מאוד, אך לא זהות<sup class="footnote-marker">5</sup><i class="footnote">ליברמן מעיר שהחצי השני נשמט מנוסח הר"ש, אך הר"ש הכירו. ראו תוספת ראשונים על אתר.</i>. ההלכה הראשונה חולקת על משנתנו וקובעת שהבא כולו נתק יסגיר, בפעם הראשונה נאמר שכך הדין אף אם "כולו" כולל את הזקן והראש כאחד, ובפעם השנייה הדגשה זו איננה. לפי התוספתא יסגיר, ואם לא צמח שער צהוב לקוי בסוף השבוע השני יפטור. אם כן הבא מתוך הפטור איננו טמא, כמו בבהרת, ואיננו טהור, אלא יסגיר. אם כן בסך הכול בתוספתא מופיעות כל שלוש הדעות. ההלכה השנייה שבתוספתא זו חוזרת למשניות ה, ח שנגע שטהר לא יטמא עולמית, וכאמור שם הלכה זו שנויה במחלוקת. ההלכה עוסקת גם בטומאה וגם בהצלה.
כאמור הברייתא כוללת כפילות, אך אין לתמוה עליה, שכן כפילויות כאלו מאפיינות את משנת נגעים ואת התוספתא. גם הלכה ו שציטטנו חוזרת על דין הבא כולו נתק, וברור שלפנינו ברייתות שונות וחלוקות שעורך ליקטן יחד. הברייתא הבאה בתוספתא אף היא עוסקת באותו נושא: "הבא כולו נתק יסגיר. בסוף שבוע ראשון. ובסוף שבוע שני. נולד שער שחור מן הצד טהור. <u>חזר הנתק טמא.</u> משום פסיון. הבא כולו נתק בראשו ובזקנו יסגיר. <u>שתי שערות צומחות אחת בראש ואחת בזקן שתי שערות צהובות אחת בראש ואחת בזקן אין מצטרפות</u>" (פ"ד ה"ח, עמ' 623). החלק החדש מודגש בקו, ובשבילו הובאה הברייתא החוזרת על ההלכות שבברייתא הקודמת ומוסיפה שנגע שטהר והלכו סימני הטהרה טמא, בניגוד לדברים שבהלכה ז.
שני הנושאים, פריחה בכל השער וחזרת סימני טומאה/טהרה, נידונים יחדיו בהלכות ז ו-ח, אבל הדעות שונות. בהלכה ו נדון רק עניין הפריחה בכולו. בכל אחת מההלכות חידוש מה, ולכן לא נמנע העורך מלחזור על הדברים. מאידך גיסא, הוא גם לא צירף אותם לדיון אחד ולמחלוקת מסודרת כמקובל בספרות חז"ל.
ההלכה שפרחה בכולו טהור חוזרת בספרא ללא פירוט רב, אבל בתוספת דרשה, כמקובל במדרש הלכה (ספרא תזריע, פרשת נגעים פרק ג ה"ה, סג ע"ג)<sup class="footnote-marker">6</sup><i class="footnote">בהלכה אחרת (פרק י ה"ב-ה"ג, סז ע"א-ע"ב) מוצגות שתי עמדות של תנאים (רבי יהודה ורבי שמעון) כאילו הייתה מחלוקת ביניהם, אך אין כאן מחלוקת אלא רבי יהודה קובע שזקן לחוד וראש לחוד (כמו משנתנו על בסיס דרשת הכתובים, ורבי שמעון לומד זאת מקל וחומר, בסגנון חשיבה החוזר בפיו בדיני נגעים פעמים מספר).</i>.

Mishnah 10

<b>משנתנו פותחת בדין קרחת וגבחת. הדין נדון במקרא. בעצם קרחת וגבחת דינן כבהרת, אלא שהן מתוארות כ"נגע לבן אדמדם" ולעומת זאת הבהרת היא לבנה (פ"א מ"א). אבל גם בבהרת הוסיפו חכמים (פ"א מ"ב) את ה"פתוך", שהוא גרעין דלקת אדומה בתוך הנגע הלבן. בדיוננו במשנה זו עמדנו על כך שתוספת זו איננה במקרא, והתחבטנו אם היא באה מתוך דרשת הכתובים העוסקים בשחין, מכווה וקרחת, או שהיא באה מתוך הידע הרפואי. בסך הכול דין קרחת זהה לדין בהרת, אלא שנוסף שהתקרחות הראש או הזקן כשלעצמם אינה מטמאת. הקרחת היא, אפוא, מחלת עור בשערות. כך נאמר במקרא (ויקרא יג):
(מ) ואיש כי ימרט ראשו קרח הוא טהור הוא.
(מא) ואם מפאת פניו ימרט ראשו גבח הוא טהור הוא.
(מב) וכי יהיה בקרחת או בגבחת נגע לבן אדמדם צרעת פרחת הוא בקרחתו או בגבחתו.
(מג) וראה אתו הכהן והנה שאת הנגע לבנה אדמדמת בקרחתו או בגבחתו כמראה צרעת עור בשר.
<b>הקרחת והגבחת מיטמות בשני שבועות בשני סימנין במחיה ובפיסיון</b> – כמו הפתיחה לשחין, למכווה ולנתקים (פ"ט מ"א, פ"י מ"א) כך גם משנתנו היא חזרה על משפט שנאמר לעיל (פ"ג מ"ו). לעומת זאת נגעי בגדים (פי"ב מ"א) ונגעי בתים (פי"ג מ"א) אינם נפתחים בפתיחה זו. <b>איזו היא הקרחת אכל נשם</b> – לא נוקד,<b> סך נשם</b> – לא נוקד. ניכר שהמעתיק לא הבין וחשב שהוא שוגה. אבל נשם הוא שם עצם, ויש לנקדו נֶשֶם. נראה שהכוונה לתכשיר כלשהו הגורם לנשירת שערות. כנראה היה להם תכשיר הנלקח דרך הפה (אכל) או נמרח כמשחה (סך) ומטרתו הייתה לגרום לנשירת שערות או להתחדשותן, כלומר הסרת השערות החולות והצמחת שער בריא חדש. לא היה זה בהכרח תכשיר יעיל, בקנה מידה של ימינו, אבל הם סברו שזו סיבה לנשירת השער. <b>מכה שאינה ראוייה לגדל את השיער</b> – האיש ספג חבטה או נפצע בפצע הגורם לנשירת שער ולעיכוב בצמיחתו. לא ברור לשם מה נאמרה המשנה. האם כוונתה שכל קרחת אחרת מטמאת, ורק אם יש סיבה לנשירת השער אין הנשירה מטמאת? האם מי ששערו נושר מסיבות אחרות (עקב גילו, או עקב מחלת עור סמויה) הוא טמא? המשנה באה להדגיש כנראה שאם יש בראש שער הרי זה נתק, ואם הוא קירח הרי שזה נגע בקרחת. ההלכות של קרחת וגבחת קצרות ואין בהן פרטים רבים, אבל ייתכן שבפועל היה הבדל בין הלכות נגע בקרחת ונגע בשער בפרטים שונים, ובעיקר אפשר שאין פסיון מקרחת לשער הראש. כל אלו הסברים, וההבחנות הללו לא נדונו במפורש במשנה. אבל מהתוספתא ברור שאכן אין קרחת מצטרפת לנתק או לשחין (פ"ד הי"א, עמ' 623), זאת אף שהאבחנות הרפואיות בנות זמננו רואות במחלת עור הפוקדת ראש קירח או ראש שעיר אותה מחלה.
בספרא נאמר: "יכול אפילו נמרט ראשו מחמת חולי יהא טמא? תלמוד לומר קרחת וגבחת, מה קרחת בידי שמים אף גבחת בידי שמים. אי מה קרחת שאינה ראויה לגדל שיער, אף גבחת שאינה ראויה לגדל שיער, מנין? אכל נשם סך נשם? תלמוד לומר 'קרחת' קרחת ריבה, 'ואם מפאת פניו ימרט ראשו קרח הוא טהור הוא' " (תזריע, פרשת נגעים פרק י ה"ו, סז ע"ג-ע"ד). "חולי" הוא המקבילה למכה, ולא חולי סתמי שהוא בבחינת "בידי שמים". אם כן, קרחת שנוצרה מסיבה בלתי ברורה וצמח בה נגע היא קרחת, ואם השער נשר עקב פגיעה בידי אדם אין זה נגע בקרחת, וכמובן גם לא נגע בשער הראש.
[<b>ו</b> ]<b>איזו היא הקרחת</b> – המשנה מבררת היכן הקו המפריד בין קרחת לגבחת. השאלה אינה קשורה רק לדיני נגעים, או להלכות אחרות, אלא היא שאלה "לשונית-פיזיולוגית" בפני עצמה. היא חשובה גם להבנת הפסוק, אך יש לה גם משמעות הלכתית (להלן). <b>מן קודקוד</b> [<b>ו</b> ]<b> השופע לאחוריו עד פיקה שלצואר</b> – הפיקה של הצוואר היא מאחורי הצוואר לכיוון הגב, מה שמכונה בתוספתא "מאחריו מפיקה של פירקא", [<b>ו</b> ]<b>איזו היא גבחת מקודקוד</b> [<b>ה</b> ]<b>שופע לפניו עד כנגד שער מלמעלן</b> – הגבחת היא שער הראש מהקודקוד לכיוון הפנים, עד גבול השער. המשנה יכולה הייתה לומר שהקרחת היא עד הגבחת, אך שתי ההגדרות לא נאמרו בהכרח זו בזיקה לזו.<b> הקרחת והגבחת אינן מצטרפות זו עם זו</b> – "פריחה בכולו" היא רק באחת מהן, וחצי גריס באחת וחצי גריס בשנייה אינם מצטרפים.<b> ואינן פוסות מזו לזו</b> – אם יש נתק בקרחת ופשה לגבחת אין זה פסיון אלא נתק חדש. חכמים רואים בעור יחידות שונות, כמו בשער הראש והזקן. למעשה שתי ההלכות של צמדים אלו זהים.<b> רבי יודה</b> [<b>אומר</b> ]<b> –</b> נוסף בצד בידי המעתיק הראשון,<b>אם יש שער ביניהן אינן מצטרפות ואם לאו הרי אילו מיצטרפות</b> – אם יש רצף שער הרי שהוא יוצר חיבור. במשנה הקודמת קבע רבי שמעון ששער הראש והזקן אינו מצטרף, ועתה משתמע שהשער מצטרף, ורק אם אין רצף שערות אין חיבור. על כן שיערנו כבר במשנה הקודמת שלדעת רבי יהודה שער הראש והזקן מצטרפים, גם לטהר בבא כולו פורח (דבר הנאמר במפורש) וגם בפסיון. המשנה הקודמת שקבעה שאין מצטרפים היא לדעת רבי שמעון בלבד. הגבול בין קרחת לגבחת חוזר במקורות (ספרא תזריע, פרשת נגעים פרק י ה"ז-ה"ח, סז ע"ג), ובספרא יש גם חזרה על הדין במשנה שאין פסיון מזה לזה.
התוספתא חוזרת על ההלכה שבמשנה בקיצור (פ"ד ה"ט, עמ' 623). היא מדגישה שקרחת וגבחת הן אותו סוג של נגע. בספרא מתנהל דיון ארוך יותר על הקרחת והגבחת – האם היא מטמאת במחיה, והאם היא מטמאת בפתוך (תזריע, פרשת נגעים פרק יא ה"א-ה"ח, סז ע"ג). מחלוקת מתעוררת רק לגבי השאלה האם הקרחת מטמאת בפתוך. הדיון הוא ספרותי, האם סימני הטומאה בבהרת ובשחין חלים על טומאת קרחת וגבחת.
בתוספתא יש הגדרות שונות במקצת: "ואיזהו הראש, ואיזהו הזקן? מן הפרק של לחי ולמעלה זה הוא הראש, מן הפרק של לחי ולמטה זה הוא זקן. מלפניו מותח את החוט מאוזן לאוזן, כל שמן החוט ולמעלה זה הוא הראש, מן החוט ולמטה זה הוא זקן. מאחריו מפיקה של פירקא ולמעלה זה הוא הראש, זה מפיקה של פירקא ולמטה אף על פי שמגדל השיער הרי הוא כעור הבשר לכל דבר. מלפניו מחוליה של גרגרת ולמעלה זה הוא זקן, מחוליה של גרגרת ולמטה אף על פי שהוא מגדל את השיער הרי הוא כעור הבשר לכל דבר. אלו סימני הראש והזקן ליטמא בנגעין וליטמא בנתקין וליטמא בשחין ובמכוה ובקרחת ובגבחת ומשם תער לא יעבר על הראש<sup class="footnote-marker">7</sup><i class="footnote">הכוונה לגילוח הנזיר.</i>, אבל על הזקן אין חייב אלא על שיבלת של זקן בלבד" (פ"ד הי"ב, עמ' 623). ההגדרה בתוספתא שלמה יותר וכוללת את כל חלקי הראש (מלפנים ומאחור). מעניינת ההדגשה, הבלתי רגילה, שכל אלו הן הגדרות לעניין נגעים, אבל לעניין גילוח נוהגות הגדרות אחרות. בפועל, בספרות ההלכה, התעלמה גם ההגדרה לגבי גילוח הזקן מהגדרות התוספתא<sup class="footnote-marker">8</sup><i class="footnote">ראו ליברמן, תוספת ראשונים על אתר.</i>.
כפי שהראינו יש בפרק סדרת כפילויות, וכאילו במשנה שתי סדרות<b>:</b> 
משניות הפרק

Chapter 11



Mishnah 1

<b>הפרק כולו עוסק בנגעי בגדים, והוא הפרק היחיד העוסק בנושא זה במשנה. כמעט כל הלכות נגעי בגדים מרוכזות בו. ואלו פסוקי המקרא (ויקרא יג):
(מז) והבגד כי יהיה בו נגע צרעת בבגד צמר או בבגד פשתים.
(מח) או בשתי או בערב לפשתים ולצמר או בעור או בכל מלאכת עור.
(מט) והיה הנגע ירקרק או אדמדם בבגד או בעור או בשתי או בערב או בכל כלי עור נגע צרעת הוא והראה את הכהן.
(נ) וראה הכהן את הנגע והסגיר את הנגע שבעת ימים.
(נא) וראה את הנגע ביום השביעי כי פשה הנגע בבגד או בשתי או בערב או בעור לכל אשר יעשה העור למלאכה צרעת ממארת הנגע טמא הוא.
(נב) ושרף את הבגד או את השתי או את הערב בצמר או בפשתים או את כל כלי העור אשר יהיה בו הנגע כי צרעת ממארת הוא באש תשרף.
(נג) ואם יראה הכהן והנה לא פשה הנגע בבגד או בשתי או בערב או בכל כלי עור.
(נד) וצוה הכהן וכבסו את אשר בו הנגע והסגירו שבעת ימים שנית.
(נה) וראה הכהן אחרי הכבס את הנגע והנה לא הפך הנגע את עינו והנגע לא פשה טמא הוא באש תשרפנו פחתת הוא בקרחתו או בגבחתו.
(נו) ואם ראה הכהן והנה כהה הנגע אחרי הכבס אתו וקרע אתו מן הבגד או מן העור או מן השתי או מן הערב.
(נז) ואם תראה עוד בבגד או בשתי או בערב או בכל כלי עור פרחת הוא באש תשרפנו את אשר בו הנגע.
(נח) והבגד או השתי או הערב או כל כלי העור אשר תכבס וסר מהם הנגע וכבס שנית וטהר.
(נט) זאת תורת נגע צרעת בגד הצמר או הפשתים או השתי או הערב או כל כלי עור לטהרו או לטמאו.
נגעי בגדים מתוארים כ"ירקרק" או "אדמדם". נראה שמדובר בשתי תופעות. האחת היא עובש שצבעו ירקרק, והוא בא מחיידקי עובש המתפתחים בתנאי לחות וחוסר אוורור, בדרך כלל בבגדים המקופלים בתאים סגורים. התופעה האחרת היא צבע אדמדם, ואולי היא כתם חלודה המתפתח באריגים המצויים בסביבה של מתכת ברזלית. שני הכתמים יש להם תכונה של התפשטות, וזו נמנעת רק על ידי אוורור מסיבי של האריג. אמנם אפשר שלשווא אנו מחפשים הסבר רֵאלי להלכות אלו ומדובר בטומאה תאורטית, מעין צרעת הבתים שתידון בפרק הבא.
<b>כל הבגדים מיטמין בנגעים חוץ משלגוים</b> – בגדי גויים אינם מטמאים, גם אם יש בהם נגעים. הלכה זו משמעותית רק במקרה הבא שבמשנה, שהרי הגוי אינו מתעניין בדעת ההלכה על בגדיו. <b>הלוקח בגדים מן הגויים יראו כתחלה</b> – ההלכה משמעותית כאשר יהודי קונה בגדים אלו. אם יש בהם נגע, ואפילו ישן, הרי שהוא כנגע חדש. בפועל הרי הנגעים לא נראו על ידי כוהן, וממילא הם יובאו תמיד לראייה ראשונה. המשנה מניחה, אפוא, שגם המידע שנבדק שלא במסגרת ראיית הכוהן מהווה בסיס לקביעת ההחלטה. רק על בסיס הנחה זו יש למשנה משמעות. כפי שכבר אמרנו בפירושנו לפ"ח מ"ד המשנה אמנם קבעה שכל מידע שאיננו חלק מהראייה הפורמלית כאילו אינו קיים (לעיל פ"ג מ"א), אבל כבר המשנה לעיל (פ"ח מ"ד) ומשניות אחרות באותו פרק מבוססות על ההנחה החולקת. משנתנו מצטרפת, אפוא, למשניות חלוקות אלו.
משנתנו מקבילה למשנה לעיל (פ"ג מ"א) הקובעת שבהרת שהייתה בגוי לפני שהתגייר, או ביהודי לפני מתן תורה, איננה טמאה ("תראה כתחילה").
<b>עורות הים</b> – עורות של חיות ים, כגון עור תנין או עורו של לווייתן, <b>אינן מיטמין בנגעים</b> – עורות חיות הים מאן דכר שמיהו? המשנה מבוססת על סדרת הלכות שאינן כתובות במפורש במשנה, אבל מופיעות במקבילות. ההלכה היא שאין מיטמאים בנגעים אלא צמר, פשתים ועורות. הגבלה זו משתמעת אכן מהמקרא המדבר על נגע בצמר, פשתים או בכל כלי עור (פסוקים מז-מח). בספרא שנינו: " 'הבגד', יכול השיריים, והסיריקון, והכלך, וצמר גפן, וצמר גמלים, וצמר ארנביים, ונוצה של עזים, תלמוד לומר 'בבגד צמר או בבגד פשתים' " (ספרא תזריע, פרשת נגעים פרק יג ה"א, סח ע"ב; שמיני פרשה ו ה"ט, נג ע"א). בתוספתא: "הלבדין<sup class="footnote-marker">1</sup><i class="footnote">לבד איננו אריג אלא בד שנוצר מלחיצה של צמר בלתי טווי, או ממוכין, שהם בלאי האריג. </i> והעורת והאוהלין הרי אלו מטמאין בנגעים" (פ"ה ה"א, עמ' 623). את ההלכה שבתוספתא מסייגת המשנה במשפט "עורות הים אינן מיטמין בנגעים".
הדיון העיקרי שילווה את משנתנו גם בהמשך מצוי במשנה מסכת כלאים: "אין אסור משום כלאים אלא צמר ופשתים ואינו מטמא בנגעים אלא צמר ופשתים. אין הכהנים לובשין לשמש בבית המקדש אלא צמר ופשתים" (פ"ט מ"א). המשנה אמנם אומרת שנגעים נוהגים רק בצמר ופשתים, אך מן הסתם אין היא גורעת את בגדי העור הנזכרים במפורש בתורה. המשנה בכלאים התמקדה בצמר ופשתים כי הם ההגדרה של כלאיים ושל בגדי כוהן גדול, ומשום שאלו היו הבגדים הנפוצים, ובגדי עור היו נדירים ביותר. בעורות המעטים שעמדו לרשות קדמונינו השתמשו להכנת מצעים וכלים שונים. מיעוט העור נבע ממיעוט אכילת בשר, שהיה נדיר בארץ יחסית לאירופה<sup class="footnote-marker">2</sup><i class="footnote">ראו פירושנו לכלים פ"ב מ"א.</i>. אם כן משנתנו איננה עצמאית, היא מתבססת על משנה קדומה אשר הזכירה במפורש את דין העורות (לכלאיים או לנגעים), אבל אין זו משנת כלאים שלנו, אלא משנה קדומה אחרת שכללה את בגדי העור.
על צמר ופשתים בלבד חלים כל אותם דברים שהתורה מצווה לנהוג בהם בבגד שנראה בו נגע. בבבלי מובא בשם דבי רבי ישמעאל: "הואיל ונאמרו בגדים בתורה סתם ופרט לך הכתוב באחד מהן צמר ופשתים, מה להלן צמר ופשתים אף כל צמר ופשתים" (שבת כו ע"ב; יבמות ד ע"ב; מנחות לט ע"ב).
התלמוד הירושלמי מבחין בין צמר ופשתים שבכלאיים לצמר ופשתים שבנגעי בגדים: "תנינן תרין כללין ולא דמיין דין לדין. תנינן אין אסור משום כלאים צמר ופשתים בין צבועין בין לבנין [ו]תנינן<sup class="footnote-marker">3</sup><i class="footnote">כך בר"ש וכן בר"ש סירליאו.</i> אין מטמא בנגעים אלא צמר ופשתים ובלבד לבנים" (כלאים פ"ט ה"א, לא ע"ד), וכן שנינו בספרא: "יכול יהו טמאים בין צבועים בין שאינן צבועים, תלמוד לומר בבגד צמר או בבגד פשתים, מה פשתים כברייתו אף צמר כברייתו" (תזריע, פרשת נגעים פרק יג ה"ג, סח ע"ב), כלומר לבן בלתי צבוע כברייתו. אם כן יש דמיון בין דין כלאיים לדין נגעים, אך אין ביניהם זהות, וגם בדין עור אין זהות בין השניים. במשפטים שציטטנו מסוכמת סדרת הלכות ששייכות לתורה שבעל פה. רשימת האריגים, החריגים והההבדלים בין כלאיים לנגעים (כגון שבנגעים אין מטמאים אלא בגדים בלתי צבועים), כולם מעידים על מסורת בעל פה העוסקת בפרטים שונים הן בכלאיים והן בנגעים.
השיראים או ה"שיראין" והכלך הם שני סוגי משי, ופירש הרמב"ם למשנת כלאים: "מיני משי נראין כאילו הן צמר ופשתים" (פ"ט מ"ב). התלמוד הירושלמי אומר: "השיריין מטכסה והכלך אגבין קיסריי. אמר רבן שמעון בן גמליאל חיזרתי על כל מפרשי הים ואמרו כולכה שמו" (כלאים פ"ט ה"ב, לב ע"א). הזיהוי "אגבין קיסריי" אינו מוברר לנו, אך "מטכסה" מובררת והיא מילה ביוונית, άξ, ופירושה משי גס, וכן היא גם בסורית. אף המילה "שיריים" היא מילה יוונית, ; בספרות חז"ל לא נזכרת המילה "משי" אלא "שיריים". קשה להניח שרבן שמעון בן גמליאל הוא שפירש מהו הכלך שבמשנה, שהרי הוא עצמו היה תנא, ואכן בתלמוד הבבלי מיוחס הפירוש לשמואל (שבת כ ע"ב), ואז גם מובן הצורך לחזר על כל הסוחרים (מפרשי ימים), אלו הם הסוחרים שהכירו את תוצרת המשי שעברה מפרס דרך בבל למערב.
<b>חיבר להם מן הגדל בארץ אפילו חוט אפילו משיחה דבר שהוא מקבל טומאה טמא</b> – "גדל בארץ" הוא עור של חיה הגדלה בארץ, או כל מוצר אחר (צמר, פשתן וכו'), ואם מוצר כזה חובר לעור חיית ים, אפילו בחיבור זמני, העור מטמא בנגע. בדרך כלל בטומאה נדרש חיבור קבע, אך כאן המשנה מסתפקת בחיבור של חוט משיחה, כלומר שדי בחיבור זמני.
משנת כלאים אינה מזכירה את עור הים. לעומת זאת במשנת כלים נדון דין עור הים לעניין טומאה רגילה: "כל שבים טהור חוץ מכלב המים מפני שהוא בורח ליבשה, דברי רבי עקיבא. העושה כלים מן הגדל בים וחבר להם מן הגדל בארץ אפילו חוט אפילו משיחה דבר שהוא מקבל טומאה טמא" (פי"ז מי"ג). הנימוק להלכה מיוחדת זו מופיע בתוספתא על משנת כלים: "רבי יהודה אומר כלי ים ראויים לטומאה וטיהרום לכשתמצא להן עלא יהו טמאין" (כלים בבא מציעא פ"ז ה"ד, עמ' 586). אם כן ההיתר של עורות הים חלש, וכל עילה מספיקה כדי להחמיר בו. מסתבר שההלכה הועברה מטומאה לנגעים, והא ראיה שהיא נמצאת בשלמותה בהקשר של טומאה רגילה<sup class="footnote-marker">4</sup><i class="footnote">ראו עוד משנה, מקוואות פ"ו מ"ז. אפשר שדברי רבן שמעון בן גמליאל שם נאמרו לענייננו. </i>.
<b>הפשתן</b> 
הפשתן הוא צמח דמוי חיטה; יש לו גבעול ארוך ותפרחת זרעים. מהגבעולים הכינו חוטים, והוא היה המקור העיקרי להפקת חוטים בגליל. בתקופות הקדומות, עד סוף ימי הבית השני, היה הפשתן גידול שולי. חומר הגלם העיקרי של תעשיית הטקסטיל היה הצמר. פשתן, "כיתנא" בארמית, נזכר רבות בספרות תקופת המשנה והתלמוד<sup class="footnote-marker">5</sup><i class="footnote">הרשברג, תרבות, עמ' 90-58; ספראי, פשתן; ספראי, הכלכלה, עמ' 161-155; לגידול פשתן באימפריה הרומית ראו וילד, טקסטיל.</i>. המקורות המתארים את כלכלת ארץ ישראל בימי הבית השני אינם מזכירים כלל את גידול הפשתן, ונראה שבתקופה זו טרם היה זה ענף רווחי ונפוץ בארץ. אמנם נמצאו אריגי פשתן בחפירות ארכאולוגיות כבר מן התקופה הנאוליתית, ומימי מרד בר-כוכבא, אך עדיין היה זה ענף שולי. לעומת זאת, במקורות מן המאה השנייה נזכר הפשתן לעתים קרובות כענף חקלאי ותעשייתי מרכזי בארץ, וכאחד ממוצרי הייצוא העיקריים שלה. אב הכנסייה הנוצרי קלמנס מאלכסנדריה מאשים את נשות מצרים בחיי הוללות וטוען שהן משתמשות באריגי פשתן מארץ העברים<sup class="footnote-marker">6</sup><i class="footnote">קלמנס מאלכסנדריה, פדגוגיה, ב, 20. </i>. פאוזניאס מרמז אף הוא על טיבם המעולה של אריגי הפשתן מן הארץ, וכן יוצא ממקורות נוספים, רומיים ויהודיים כאחד<sup class="footnote-marker">7</sup><i class="footnote">פאוסניאס, תיאור יון, ה, ה, 2; תיאור ערי העולם, 31; אדיקט המחירים של דיוקליטיינוס, פרק 26; חוקי תיאודוסיוס, י, 20, 8; בראשית רבה, יט א, עמ' 170; כ יב, עמ' 196; ירו', כתובות פ"ז ה"ט, לא ע"ג ומקבילות, ועוד.</i>. במקורות התלמודיים מרובות העדויות שבהן נזכר הפשתן כגידול אופייני לגליל<sup class="footnote-marker">8</sup><i class="footnote">משנה, בבא קמא פ"י מ"ט; תוס', כתובות פ"ד ה"ה; ירו', שם פ"ה ה"ז, ל ע"א; בבלי, שם סא ע"ב, ועוד.</i>.
<b>תולדות גידול הפשתן</b> 
נראה שהפשתן נזכר במקורותינו כענף נפוץ רק החל מסוף דור יבנה, ובעיקר מלאחר מרד בר-כוכבא. פאוזניאס ביקר בארץ בערך ב- 175 לספירה, ובזמנו הייתה כבר תוצרת הפשתן של הארץ שם דבר במזרח כולו. גם קלמנס מאלכסנדריה, המזכיר את הבגדים הבאים מארץ העברים, חי בין השנים 216-150 לספירה. המתקנים לשריית פשתן שנמצאו ליד תל שוש, היא גבע פרשים, ראשיתם במאה השלישית<sup class="footnote-marker">9</sup><i class="footnote">ספראי ולין, גבע.</i>. ממקורות רבים נוספים עולה שהפשתן נזכר כגידול נפוץ רק במקורות שלאחר מרד בר-כוכבא (135 לספירה). מכאן ניתן להסיק שגידול הפשתן החל להתפשט בארץ בראשית המאה השנייה לספירה, וביתר דיוק בראשית הרביע השני של מאה זו<sup class="footnote-marker">10</sup><i class="footnote">ספראי, פשתן.</i>.
הפשתן מופיע כגידול אופייני לגליל, בניגוד לצמר שהוא תוצר אופייני ליהודה. המקום הידוע ביותר שבו גידלו ועיבדו פשתן הוא העיר בית שאן. כן נזכרת ארבל כמקום ייצור של אריגי פשתן גסים<sup class="footnote-marker">11</sup><i class="footnote">בראשית רבה, יט א, עמ' 170 ומקבילות.</i>. מרכזים נוספים לייצור פשתן היו טבריה ואגן הכינרת (בבלי, מועד קטן יח ע"ב). בטבריה הייתה אגודת אורגים<sup class="footnote-marker">12</sup><i class="footnote">שובה, כתובות, עמ' 181.</i>, ומכיוון שהוכח ריבוי הפשתן באזור יש להניח שהכוונה לאורגי פשתן. במאה השביעית אנו שומעים על סוחר פשתן משכם השוהה בטבריה<sup class="footnote-marker">13</sup><i class="footnote">ברוק, מעשה, עמ' 315-314.</i>, ומקורות נוספים<sup class="footnote-marker">14</sup><i class="footnote">וכן עדויות רבות נוספות, וראו ספראי, פשתן; ספראי ולין, גבע.</i>. מתקנים רבים לשריית פשתן נתגלו במשמר העמק, בשולי עמק יזרעאל<sup class="footnote-marker">15</sup><i class="footnote">ספראי ולין, גבע.</i>. לפחות חלק מהם ניטש במהלך המאה השישית, ועל גביהם הוקמו בתי-בד. הדבר מעיד על צמצום שטחי הפשתן לטובת גידול הזיתים, וייתכן שגידול זה אף חוסל לחלוטין. כל שטח המתקנים ניטש במאה השביעית עם הכיבוש המוסלמי, או אולי כבר עם הכיבוש הפרסי (614 לספירה).
<b>מקומו של הפשתן במשק הלאומי</b> 
הפשתן נחשב לגידול המדלדל את הקרקע, וזורעים אותו רק פעם בארבע או שש שנים. לאחר כל שנת עיבוד המתינו 5-3 שנים, ורק אחר-כך השתמשו שנית באותו שטח לגידול פשתן. ביתר השנים גידלו באותו שטח דגנים, ובעיקר חיטה<sup class="footnote-marker">16</sup><i class="footnote">משנה, בבא מציעא פ"ט מ"ח; תוס', שם פ"ט הל"א-הל"ב; ירו', שם, שם, יב ע"א.</i>.
אפשרויות למחזור זרעים הכולל פשתן
אם כן, הפשתן עשוי לנצל שישית או רבע מן השטח החקלאי הפנוי לדגנים. גידול הפשתן היה רווחי הרבה יותר מגידול החיטה. כך ניתן ללמוד מרשימות מחירי המקסימום שפרסם הקיסר דיוקליטיינוס<sup class="footnote-marker">17</sup><i class="footnote">ספראי, הכלכלה, עמ' 160.</i>. לפיכך יש להניח שהחקלאי ניצל את מלוא הפוטנציאל של גידול הפשתן שעמד לרשותו, כלומר שישית או רבע משטחו נוצל בממוצע רב-שנתי לגידול פשתן.
היתרון הגדול של גידול הפשתן איננו רק ברווחיותו. אחת מבעיות היסוד של חקלאי הארץ הייתה כיצד לנצל את העונה החקלאית המתה. כושר הייצור של החקלאי נקבע לפי צורכי העבודה בעונת שיא העבודה, ברם תנאי הארץ גורמים לכך שבמשך חודשים רבים העבודה היא מועטת, והחקלאי צמא לעבודה נוספת שתשמש מקור הכנסה. עונת שיא העבודה של גידול הפשתן משתלבת יפה במשק עבודה המבוסס על גידול דגנים, זיתים וגפנים. יתר על כן, הפשתן מספק עבודה רבה בעיבודו. כך עשוי היה החקלאי למצוא מקור עבודה ופרנסה בעונות שסיפקו עד עתה הכנסה שולית בלבד. חלק מן הרווחים הגיע, כמובן, לידי השלטונות בצורת מס או באמצעות הפעלת בתי האריגה הממלכתיים, ברם רוב ההכנסה הגיע לחקלאי המגדל ולשכניו שהפכו לבעלי מלאכה לכל דבר, וכך העשירו את כלכלתה של הפרובינציה כולה.
הקנבוס הוא צמח הקנביס הדומה במקצת לפשתן (תוס', מנחות פ"ט הי"ז, עמ' 526), אבל משמש להכנת אריגים גסים<sup class="footnote-marker">18</sup><i class="footnote">ראו פירושנו לכלאים פ"ט מ"א.</i> הקנבוס נזכר רק באזכורים בודדים. הוא היה נפוץ יותר בחוץ לארץ (בעיקר לחופי נהרות באסיה הקטנה)<sup class="footnote-marker">19</sup><i class="footnote">שם שם.</i>.

Mishnah 2

<b>צמר גמלים צמר רחלים שטרפן זה בזה אם רוב מן הגמלים אינו מטמא בנגעים אם רוב מן הרחלים מטמא בנגעים מחצה למחצה מטמא בנגעים וכן הפישתן והקינבס שטרפן זה בזה</b> – משפט זה זהה למשפט המקביל במסכת כלאים, בחלקה השני של משנה א בפרק ט שם. אם רוב מן הקנבוס מותר לצרפו לצמר, ואם רוב מן הפשתן אסור לצרפו לצמר. ההלכה במשנה שייכת לסדרה ארוכה של הלכות הדנות בתערובת של היתר ואיסור. בספרות חז"ל שלוש גישות הלכתיות: הראשונה היא שבמקרים כאלה יש ללכת אחר הרוב והמיעוט בטל; השנייה שהמיעוט בטל רק ברוב גדול מאוד – באחד למאה, אחד למאתיים או אפילו יותר, והשלישית שאין המיעוט בטל לעולם. באופן כללי מיעוט שהוא קודש אינו בטל אלא ברוב גדול. כך, למשל, עירוב של תרומה בחולין, ערלה בחולין וכיוצא באלו<sup class="footnote-marker">20</sup><i class="footnote">על כך ראו בהרחבה במבוא למסכת תרומה. </i>. לעומת זאת בדיני ממונות מיעוט בטל ברוב רגיל. אלא שכללים אלו אינם מכסים את כל מורכבות הנושא, וודאי שלא את הגישות המיוחדות לכל מקרה ומקרה. כלאיים כאן בטלים ברוב רגיל, ובתמונה כולה דנו במקום אחר<sup class="footnote-marker">21</sup><i class="footnote">שם שם.</i>.
מחצה על מחצה הוא מקרה של "ספק נגעים". לגבי ספק נגעים נקבע במקרה זה להקל<sup class="footnote-marker">22</sup><i class="footnote">לעיל פ"ה מ"ד ומ"ה ופ"ד מי"א. לפי המשניות שם זהו מקרה של עד שלא נזקק לטומאה, ומעמידים את הנגע על חזקתו הקודמת וטהור. </i>, אבל דין נגעים כאן צמוד לדין כלאיים שבו מחמירים בספק. נמצאנו למדים שההלכה נקבעה לפי דין כלאיים, וממנה נגררה לנגעים, בניגוד לדיני נגעים עצמם. ואכן בתוספתא: "צמר הגמלים צמר הרחלים שטרפן זה בזה רבי שמעון בן יהודה אומר משום רבי שמעון הואיל וספק נגעים להקל מחצה על מחצה טהור" (פ"ה ה"א, עמ' 623).
כשהמשנה דנה ב"צמר ופשתים" היא נוקטת בלשון הכתוב בתנ"ך: "צמר ופשתים". כך כמעט בכל הנוסחאות. אבל כשהיא דנה בפשתן בפני עצמו היא נוקטת בלשון "פשתן": "וכן הפשתן". זו דרכה של המשנה אף במקומות אחרים<sup class="footnote-marker">23</sup><i class="footnote">ראו נדרים פ"ז מ"ג, וראו דברי בעל משנה ראשונה ואפשטיין, מבוא, עמ' 1130.</i>.

Mishnah 3

<b>העורות והבגדים הצבועין אינן מיטמין בנגעים</b> – המקבילות להלכה זו הובאו כבר בפירוש המשנה הקודמת. [<b>ו</b> ]<b>הבתים בין צבועים בין שאינן צבועים מיטמין בנגעים דברי רבי מאיר</b> – בבית שמסויד בצבע יחול דין נגעי בתים. להלכה אין נימוק. אפשר שבבגד צבוע אי אפשר לראות ולהבחין בגוון המדויק של הנגע, זאת כפי שראינו בדיוננו במשנה לעיל פ"ב מ"א. אבל במדרשי ההלכה מוצגת ההלכה כעקרונית ונסמכת על דרשות הכתוב (להלן). <b>רבי יהודה אומר העורות כבתים</b> – לא נאמר מה דינם, אבל מן הסתם הוא מסכים עם הרישא שהבגד הצבוע טהור מנגעים, ולכן גם הבתים הצבועים אינם מטמאים בנגעים. רבי יהודה מדבר על דין עורות כבתים. מוזר שהוא מדגיש את העורות הנדירים ולא את הבגדים.
<b>רבי שמעון אומר הצבועין בידי שמים מיטמין</b> – בדפוס נוסף: "ובידי אדם אינן מיטמאין". לא נאמר האם רבי שמעון מדבר על נגעי בתים או על נגעי בגדים, אבל מכיוון שכמעט אין אפשרות שקיר בית יהיה צבוע בידי אדם<sup class="footnote-marker">24</sup><i class="footnote">קיר משיש צבעוני הוא צבוע בידי אדם. קירות כאלו היו נדירים בארץ, ולא מצינו קירות כאלו בבתי מגורים. עם זאת כל דין נגעי בתים הוא ספק רֵאלי, כך שהטיעון איננו מוחלט.</i> הרי שהוא מדבר רק על נגעי בגדים. המשנה, אפוא, בלתי מאוזנת. תנא קמא קובע שתי קביעות (צבועים אינם מטמאים, ובתים כן מטמאים ודינם שונה), רבי יהודה מתייחס רק לקביעה השנייה (בתים הם כעורות) ורבי שמעון רק לקביעה הראשונה, והוא מסייג אותה בהלכה אחרת לגמרי. במבוא עמדנו על תופעות אלו של עריכה בלתי מושלמת של מסכת נגעים.
התוספתא מאזנת את המשנה ומציעה גרסה שבה כל תנא מדבר על שתי השאלות: "כל הבגדים בין צבועין בידי אדם ובין צבועין בידי שמים אין מטמאין בנגעים והעורות והשתי והערב כיוצא בהן דברי רבי מאיר. רבי יהודה אומר כל הבגדים בין צבועין בידי אדם, ובין צבועין בידי שמים, אין מטמאין בנגעים. וכל הבתים בין צבועין בידי אדם ובין צבועין בידי שמים מטמאין בנגעים. רבי שמעון אומר בהם שלש מדות משום רבי עקיבא כל הבגדים בין צבועין בידי אדם ובין צבועין בידי שמים אין מטמאין בנגעים. וכל הבתים בין צבועין בידי אדם בין צבועין בידי שמים מטמאין בנגעים. והעורות צבועות בידי שמים מטמאין בידי אדם אין מטמאין" (פ"ה ה"ב-ה"ג, עמ' 623). דעת רבי מאיר בתוספתא היא דעת רבי מאיר במשנה, אלא שאין בה התייחסות לבתים, ויש בה התייחסות מפורשת (שלילית) לאבחנה של רבי שמעון. דעת רבי יהודה שנויה במשנה, אלא שבמשנה היא כאמור קטועה. רבי שמעון בשמו של רבי עקיבא מציע את האבחנה בין הצבועים בידי אדם לבין אלו שצבועים בידי שמים, אלא שהיא חלה רק על עורות בניגוד לדעתו במשנתנו ששם היא נאמרת בסתם. לנוחות ההשוואה ריכזנו את כל ההלכות בטבלה:
צבועים מטמאים בנגעים
השאלה היא האם התוספתא שימרה את המערכת המאוזנת יותר של דברי התנאים, או שהיא השלמה לוגית של דבריהם כך שכל אחד מהם יחלוק על חברו. מכל מקום, אם התוספתא היא סיכום מקורי ולא השלמה ספרותית הרי שיש בכך מענה לשאלה מדוע דיבר רבי יהודה על עורות – להוציא מדעת רבי עקיבא.
בספרא מופיעה רק עמדתו של רבי מאיר, עדויותיו של רבי שמעון (במשנה ובתוספתא) נדחות והעמדות האחרות נדחות: "יכול יהו מטמאים בין צבועים בין שאינן צבועים? תלמוד לומר 'בבגד צמר או בבגד פשתים', מה פשתים כברייתו אף צמר כברייתו. אוציא את הצבוע בידי אדם ולא אוציא את הצבוע בידי שמים? תלמוד לומר לפשתים ולצמר מה פשתים לבנה אף צמר לבנה" (תזריע, פרשת נגעים פרק יג ה"ד, סח ע"ג). קדמונינו צבעו אך ורק אריגי צמר, ואילו אריגי פשתן לא נצבעו. בעבר שיערו חוקרים שהפשתן אינו מקבל צבע, ברם בניסויים שנערכו התברר שאריג פשתן קולט צבע כמו אריג צמר, והוא הדין בחוט הפשתן<sup class="footnote-marker">25</sup><i class="footnote">פרקר, צבענים, עמ' 19-13.</i>. אבל אריגי הפשתן שנתגלו עד עתה בפועל אינם צבעוניים. הבבלי מעמיד כניגוד את בגדי הצבעונים מול הפשתן (פסחים קט ע"א), ועדיין יש לטוען לטעון כי מימרה זו מייצגת את המקובל בבבל בלבד. לעומת זאת בתוספתא (כלאים פ"ה הכ"ד) נזכר בגד פשתן שצבעו אדום (חרת). מכל מקום, המדרש בנוי על ההנחה שבגד פשתן איננו צבוע.
בירושלמי מובא ציטוט של המדרש והאמוראים מוסיפים: "תנינן תרין כללין, ולא דמיין דין לדין. (שנינו שני כללים, ואינם דומים זה לזה). תנינן אין אסור משום כלאים אלא צמר ופשתים בין צבועין בין לבנין. תנינן אין מטמא בנגעים אלא צמר ופשתים ובלבד לבנים. רבי יונה בוצרייה בעא קומי רבי מנא תמן את אמר בין צבועין בין לבנים והכא את אמר ובלבד לבנים? אמר ליה שנייא היא<sup class="footnote-marker">26</sup><i class="footnote">נגעים, ששם נזכר הצמר פעמיים.</i> ששנה עליו הכתוב 'צמר' 'צמר' שני פעמים. מה פשתן כברייתה אף צמר כברייתו" (כלאים פ"ט ה"א, לא ע"ד). הירושלמי הכיר שני כללים: לגבי כלאיים בין צבועים בין לבנים, ובנגעים רק לבנים, וצבועים תמיד אינם מקבלים נגעים. רבי יונה מקשה מהמשנה "תמן", בכלאים, האומרת בין צבועים בין לבנים. איננו מכירים משנה או ברייתא כזאת בדין נגעים, אלא רק בדין כלאיים. זו עדות מעניינת ביותר לכך שהאמוראים עסקו בדינים של נגעי בגדים<sup class="footnote-marker">27</sup><i class="footnote">בניגוד למסקנות של זוסמן שעליהן דנו במבוא לסדר טהרות, וראו זוסמן, ירושלמי.</i>.
<b>בגד ששתיו צבוע ועירבו לבן עירבו צבוע ושתיו לבן הכל הולך אחר הנראה</b> – המשנה מהלכת בשיטת תנא קמא, שהיא אולי גם שיטת רבי יהודה, שבגד צבוע אינו מטמא, ובבגד מעורב הולכים אחר הנראה. זו הלכה קשה, שכן בדרך כלל הולכים אחר הרוב, וכך גם לגבי תערובות בגדים שבמשנה ב. אבל בתוספתא: "1. בגד ששתיו צבוע, וערבו לבן. ערבו צבוע, ושתיו לבן. הכל הולך אחר הערב. ובכרים ובכסתות אחר השתי. 2. וזה וזה הולכין אחר הנראין" (פ"ה ה"ד, עמ' 623). המשפט הראשון חולק על המשנה, והמשפט השני נראה חולק על המשפט הראשון ומסכים עם המשנה. אלא שיש לראות במשפט השני הסבר: תמיד הולכים אחר הנראה; הערב רב בהרבה מהשתי, ולכן הולכים אחר הערב. בכרים ובכסתות חוטי השתי היו כנראה צפופים ורבים יותר, ולכן הם מהווים את הנראה. כפשוטו המשפט הראשון בתוספתא חולק על המשנה, והמשפט השני בא לעמעם את המחלוקת, כאילו "אחר הערב" – בבגדים רגילים – זהה ל"אחר הנראה". כך בדרך כלל, הרוב הוא ה"נראה". אך לעתים צבע מיעוט חזק משתלט על גוון הבגד כולו, ואין זהות בין שתי ההגדרות. על כן נראה לנו שהסבר התוספתא הוא תירוץ ספרותי בלבד.
<b>הבגדין מיטמין בירקרק שבירוקין ובאדמדם שבאדומים</b> – כלומר ירוק בהיר ואדום בהיר. בצבעי האדום והירוק עסקנו בפרק ג לעיל. <b>היתה ירקרק ופסה אדמדם</b> – או אדמדם. מילה זו איננה בכתב יד קופמן ומצויה בעדי נוסח אחרים,<b> ופסה ירקרק טמא</b> – שינוי הצבע אינו משנה, <b>נישתנה</b> – הצבע,<b> ופשה</b> – או<b> נישתנה ולא פשה כאילו לא נישתנה</b> – זהו ניסוח מקביל למשפט הקודם, אלא שהוא מנוסח יותר ככלל.<b> רבי יהודה אומר יראה כתחילה</b> – שינוי הצבע מהווה התחלה של נגע חדש. במשנה שני ניסוחים, כללי ופרטי, ובתוספתא ניסוח עוד יותר קזואיסטי העוסק בפרט משני. מה קרה אם יש פסיון אבל כל הפסיון הוא בשינוי גוון, והנגע המקורי נותר בעינו: "הסגירו בכחצי גריס אדמדם, ובסוף שבוע בא ומצאו בכגריס ירקרק. ובכגריס אדמדם משהסגירו בכגריס ירקרק, ובכגריס אדמדם ובסוף שבוע בא ומצאו כחצי גריס ירקרק, וכחצי גריס אדמדם, נותן לו שבוע שני. ורבי יהודה אומר יראה כתחלה. הסגירו בכגריס ירקרק וכגריס אדמדם, ובסוף שבוע בא ומצאו בכסלע ירקרק ובכסלע אדמדם הרי זה ישרף. רבי יהודה אומר יראה כתחלה" (פ"ה ה"ה, עמ' 624-623). עמדתו האחרונה של רבי יהודה קשה. המדובר במצב שבו בוודאי יש פסיון ויש שני נגעים ששניהם פשו, אם כן למה לא יישרף הבגד? ייתכן שרבי יהודה חושש לחילוף הכתמים, כלומר שהירוק האדים והאדום הוריק.
גווני האדום והירוק לא נידונו כאן, ואין כלל דיון באפשרות שהגוון השתנה, הכהה או החוויר. חז"ל הגדירו גווני ירוק ובהיר לעניין נגעים, ודנו בהם בסוף פירושנו לפרק ב. כן שנינו: "הבגדים והעורות מטמאין בירקרק שבירוקין, ובאדמדם שבאדומים. ואיזה הוא הירקרק שבירוקין? רבי אליעזר אומר כשעוה, וכקורמל. סומכס אומר ככנף טואס<sup class="footnote-marker">28</sup><i class="footnote">בירושלמי שנביא בהמשך "טווס", והכוונה לעוף שנוצותיו צבעוניות, כלומר ירוק זוהר. </i>, וכחוץ של דקל. ואיזה הוא אדמדם שבאדומים? כזהורית יפה שבים, והפסיון להם כיוצא בהן. אין בהן מראה פתוך, מראה גבוה שבהן כמראה צל בחמה, מראה עמוק שבהן כמראה חמה בצל" (תוס', פ"א ה"ה, עמ' 618). קורמל הוא ספק שורשי צמח (תוס', שביעית פ"ד הי"ט) ספק סוג צמח. בירושלמי המצטט את הברייתא שלנו (לעניין צבע האתרוג) שנינו "כשושנת קרמל" (ירו', סוכה פ"ג ה"ו, נג ע"ד). עוד נזכר בהקשר לאתרוג צבע הכרתי והכושי, גוונים של ירוק (סוכה פ"ג מ"ו). מכל מקום, השעווה וחוץ של דקל הם גוונים בהירים, דהויים, ולכנף הטווס גוון מבריק. אשר לגווני האדום, אלו נידונו גם בהקשר של דם הנידה והוצעו כמה גוונים מן הטבע. היעדר דיון בהקשר של משנתנו בגווני הירוק והאדום ובהלכות הקשורות לכך מעיד עד כמה הדיון איננו חי ואינו עוסק במציאות חיה ומשתנה.
לכאורה בספרא מתנהל דיון חלקי בשאלות אלו: " 'וראה הכהן אחרי הכבס ולא פשה טמא' הא אם לא הפך ולא פשה, טמא. הפך ולא פשה איני יודע מה יעשה לו? תלמוד לומר 'והסגירו שבעת ימים שנית' דברי רבי יהודה. וחכמים אומרים [אינו] טמא [אלא] משם עומד, הא מה אני מקיים 'והנה לא הפך הנגע את עינו והנה לא פשה טמא' הפך טמא בכל מין שהוא מטמא לו" (תזריע, פרשת נגעים פרק טו ה"ז, סט ע"ב). ברם "הפך" הוא כנראה שינוי הצבע שבמשנה, ולא שינוי גוון. כפי שנסביר את המשנה הבאה, הרי שיש בה דיון חלקי בחסרים אלו.

Mishnah 4

<b>בגד ששתיו צבוע וערבו לבן</b> – הנחת המשנה שדין צרעת בגדים חל רק בגד שאיננו צבוע. במקרה זה הבגד מעורב.
<b>וערבו לבן</b> – חוטי הערב הם מפשתן. <b>ערבו צבוע –</b> חוטי העב הם מצמר, <b>ושתיו לבן –</b> חוטי השתי הם מפשתן. כלוומר הבגד הוא כלאים. כלומא בגד האסור לפי ההלכה. <b> הכל הולך אחר הנראה</b> – הנחת המשנה שבגד צבוע איננו מקבל דין צרעת. הנחה זו מופיעה גם במדרש ספרא "יכול יהו מטמאים בין צבועים בין שאינן צבועים? תלמוד לומר 'בבגד צמר או בבגד פשתים' מה פשתים כברייתו אף צמר כברייתו. (ד) אוציא את הצבוע בידי אדם ולא אוציא את הצבוע בידי שמים, תלמוד לומר לפשתים ולצמר מה פשתים לבנה אף צמר לבנה." (ספרא תזריע פרק יג ה"ג-ה"ד, סח ע"ב-ע"ג). התנא מניח שפשתים (פשתן) תמיד הוא 'כברייתו' כלומר בלתי צבוע. מכל מקום מסקנת המדרש היא שבגד צבוע אין דין נגעים (צרעת הבגד). בכך שונה דין צרכת בבגד מכלאים כפי שמדגיש הירושלמי למסכת כלאים פ"ט ה"א, לא ע"ד). "צמר ופשתים בין צבועין בין לבנין. תנינן אין מטמא בנגעים אלא צמר ופשתים ובלבד לבנים..." והירושלמי מסביר שלגבי צרעת יש לימוד מיוחד, שונה מכלאים.
כל זאת משום שהנוהג הקדום היה לצבוע את הצמר. "אי זהו גיהוץ כלי צמר מגוהצין חדשים וכלי פשתן מגוהצין לבנים" (ירו', מועד קטן פ"ג ה"ח, פג ע"ד). במשפט זה בא לביטוי הנתון: כלי פשתן יפים הם לבנים. כל הדוגמאות לצביעה הם בצמר כגון במשנה "הנותן צמר לצבע" (בא קמא פ"ט מ"ד). או "אין לוקחין מן הצבע לא אותות ולא דוגמאות ולא תלושין של צמר אבל לוקחין הימנו צמר צבוע טוי שתי ערב" (תוס', בבא קמא פי"א הי"ב). וכן "הנותן צמר לצבע גוי לצבוע" (תוס', עבודה זרה פ"ז הי"א, צוקרמעאנדל, עמ' 472).
למעשה מבליעה המשנה שהבגד אסור בלבישה, אך איננה דנה בכך שלפנינו חריגה מהההלכה. בפועל ייתכן שלא הכל שמרו על ההלכה. ייתכן גם שהבגד נועד למכירה ובגדי כלאים מותרים בהנאה (משנה, כלאים פ"ח מ"א)<sup class="footnote-marker">29</sup><i class="footnote">וכן במשנה כלאים פ"ו מ"ו מדובר על מוכרי בגדים ותופרי בגדים העשויים כלאים. כלא</i>
<b>וערבו לבן</b> – חוטי הערב הם מפשתן. <b>ערבו צבוע –</b> חוטי העב הם מצמר, <b>ושתיו לבן –</b> חוטי השתי הם מפשתן. כלוומר הבגד הוא כלאים. כלומא בגד האסור לפי ההלכה. <b> הכל הולך אחר הנראה</b> – כאמור הנחת המשנה שבגד צבוע איננו מקבל דין צרעת. במקרה זה מה שיקבע את ההלכה (האם הבגד צבוע) הוא המראה החיצני. יש להעיר שבבגד הארוג היטב המראה החיצוני מתחלק חצי חצי בין הבעים השונים.. אבל אם השתי דליל, המראה החיצוני יהיה של חוטי הערב, ולהיפך.
<b>הבגדים מיטמאין בירקרק שבירוקים, ובאדמדם שבאדומים –</b> ה'נגע' צבעו ירקרק או אדמדם. כל המשנה היא דרשה לפסוק בויקרא יג מט: "והיה הנגע ירקרק או אדמדם בבגד או בעור או בשתי או בערב". הפסוק קובע את מרכיבי המשנה, שתי ערב, ירקרק אדמדם. התנא מוסיף שירוק הוא ירוק קיצוני, ואדמדם הוא אדום קיצוני.
<b>היה ירקרק ופשה אדמדם, אדמדם ופשה ירקרק טמא</b> – גוון הנגע התחלף. איננו יודעים כל האם הנגע המדובר הוא תופעה טבעית או הלכה תיאורטית. על כל פנים אין לתיאור הנגע משמעות טבעית פשוטה.
<b>נשתנה ופשה נשתנה ולא פשה כאילו לא נשתנה</b> – והבגד טמא<b> רבי יהודה אומר יראה בתחלה</b> – הבגד יתחיל מחדש את מסלול ההסגרה הרגיל של שלושה שבועות.
בתוספתא שנויה כל ההלכה בצורה מסודרת ומאורגנת יותר (פ"ה ה"ב- ה"ד), אך שונה בפרטים.
הלכה ב
1.כל הבגדים בין צבועין בידי אדם ובין צבועין בידי שמים אין מטמאין בנגעים. 2.והעורות והשתי והערב כיוצא בהן דברי ר' מאיר. 3.ר' יהודה אומר כל הבגדים בין צבועין בידי אדם ובין צבועין בידי שמים אין מטמאין בנגעים. וכל הבתים בין צבועין בידי אדם ובין צבועין בידי שמים מטמאין בנגעים
התוספתא מפגינה את סגולות העריכה המיוחדות של משנת נגעים. משפטים 1-2 הם דברי רבי מאיר. רבי יהודה איננו חולק על רבי מאיר, אלא שונה את ההלכה בדרכו, ומוסיף פרט (כל הבתים...) על פרט זה רבי מאיר איננו מדבר כלל. העורך איננו מסדר תא הדברים אלא מיג את שניהם למרות הכפילות. מדברי רבי מאיר ברור שהכלל שצבוע אינו מטמא חל גם אם רק השתי או רק הערב מטמא. בכך חולק רבי מאיר על משנתנו. רבי יהודה איננו מתייחס במפורש לעניין של המשנה. רבי מאיר סבור שבגד מעורב (שתי לבן וערב צבוע או ההיפך) איננו מטמא. וחולק על משנתנו.
הלכה ג
ר' שמעון אומר בהם שלש מדות משום ר' עקיבא 1. כל הבגדים בין צבועין בידי אדם ובין צבועין בידי שמים אין מטמאין בנגעים. 2. וכל הבתים בין צבועין בידי אדם בין צבועין בידי שמים מטמאין בנגעים. 3. והעורות צבועות בידי שמים מטמאין בידי אדם אין מטמאין:
זו ההלכה הבסיסית שבעצם המשנה ורבי מאיר ורבי יהודה מרחיבים אותה.
הלכה ד
1."בגד ששתיו צבוע וערבו לבן ערבו צבוע ושתיו לבן הכל הולך אחר הערב. 2. ובכרים ובכסתות אחר השתי. 3. וזה וזה הולכין אחר הנראין" זו ההלכה המקבילה למשנתנו. המשפט הראשון חולק על רבי מאיר שלדעתו תערובת היא תמיד לקולא (איננה מטמאת) וחולק על משנתנו הקובעת שהכל אחר הנראה. המשפט השני דן במקרה אחר. בכרים וכסתות הכל הולך אחר השתי משום שהם ארוגים בצורה דלילה, ולכן חחוטי השתי העבים והחזקים בולטים יותר מחוטי הערב. המשפט השלישי חולק על המשפט הראשון וקובע שמשנה "זה וזה אחר הנראה". המשפט השלישי עולה בקנה אחד עם המשפט השני (בכרים השתי הוא ה'נראה'). אך איננו מתאים למשפט הראשון (אחר הערב). אפשר בדוחק לפרש שהערב הוא הנראה, אבל במציאות אין הדבר כן השתי איננו מוסתר אלא נראה כשתי.
אם כן לפנינו מספר דעות.
א. תמיד לקולא בגד תערובת תמיד טהור.
ב. אחר הערב
ג. אחר הנראה
התוספת והמשנה הם מקורות מקבילים שונים בפרטים אך קרובים בסגנון. בתוספתא ההלכה העקרונית מופיעה, ומיוחסת לרבי עקיבא.

Mishnah 5

<b>המשנה מסכמת את דין נגעי בגדים:
<b>העומד בראשון יכבס ויסג</b> [<b>י</b> ]<b>ר</b> – אם בסוף השבוע הראשון עמד הנגע בעינו, מכבסים את הבגד ומסגירים, <b>העומד בשני</b> – אם בסוף השבוע השני עדיין הנגע בעינו,<b> ישרף</b> – אין לו תקנה, ואף על פי שלא גדל הוא נגע ודין הבגד כולו לשרפה.<b> הפושה בזה ובזה</b> – בסוף שבוע ראשון או שני,<b> ישרף</b> – דין שרפה כתוב במפורש בתורה. בכך נמנעת התפשטות הנגע בעולם. הספרא (תזריע, פרשת נגעים פרק טו ה"ה, עמ' סט ע"ב) מוסיף ששורפים גם חלקי בגד שאינם מקבלים נגע, כגון אימה (תחרת שוליים) של ארגמן או של זהב. במשפט זה אין חידוש של ממש, ולמעשה איננו אלא יישום של ההלכות הפשוטות למעין לוח כרונולוגי.
<b>הכהה כתחלה רבי ישמעאל אומר יכבס ויסגיר וחכמים אומרים אינו זקוק לו</b> – לדעת חכמים הנגע טהור, הכוהן כלל אינו עוסק בנגע כזה, ולרבי ישמעאל דינו כנגע רגיל. רוב המפרשים מסבירים שהנגע נהיה כהה יותר כבר לפני ראייה ראשונה. ברם, שני קשיים בהסבר זה. האחד – אם כך למה אומרים חכמים "אין זקוק לו"? אם הוא כהה יותר הנגע ברור יותר, אז למה הבגד פטור? זאת ועוד; כיצד זה נלקח במקרה זה בחשבון מראה הנגע לפני הבדיקה, הרי בכל המשניות הקודמות הודגש שרק מה שהכוהן רואה ומכריז נחשב לעדות רלוונטית לדיון. מתוך המקבילות שנביא להלן מסתבר ש"כהה" הוא "דהוי", בניגוד ל"עז" (חד בלשוננו). <b>הכהה בראשון יכבס ויסגיר</b> – כנגע רגיל, וקשה לדעת אם זו רק דעת רבי ישמעאל או דעת הכול.<b> הכהה בשני קורעו ושורף מה שקרע</b> – המשנה מבחינה בין נגע עומד לנגע כהה, שנגע עומד נשרף כולו ובנגע כהה קורעים ושורפים רק את הקרע. האבחנה היא במקרא עצמו, ככתוב: "ואם ראה הכהן והנה כהה הנגע אחרי הכבס אתו וקרע אתו מן הבגד או מן העור או מן השתי או מן הערב" (ויקרא יג נו). התורה מדברת על כהה, בשבוע שני, והמשנה מוסיפה מחלוקת על כהה כתחילה. בספרא: "ומנין לכהה בסוף שבוע ראשון למראה שני שהוא מכבסו ת"ל נגע, נאמר כאן נגע ונאמר להלן נגע מה נגע האמור כאן כהה למראה שני ולא כהה למראה שלישי אף נגע האמור להלן כהה למראה שני ולא כהה למראה שלישי" (תזריע, פרשת נגעים פרק טו ה"י, סט ע"ב). המילים "מראה שני" ו"מראה שלישי" הן תוספת על המשנה. בדיני ארבעה המראות שבמשנה הראשונה בפרק ברור היה שהמראה השני הוא בהיר יותר. אם כן לפי הספרא הנגע בהיר יותר, ולא פשה, ולכן מסתפקים בקריעת החלק המנוגע, ואם כבר בראייה הראשונה הנגע בהיר ביותר, חכמים פוטרים ורבי ישמעאל מחייב להתחיל בתהליך הסגרה כאילו הנגע איננו בהיר. ואכן המונח "כהה" הופיע גם בראשית פרק ב, "הכיהה בכושי עזה", כהה הוא בניגוד לעז, ושם התחבטנו האם "כהה" הוא בהיר יותר מארבעת המראות או הוא מראה בהיר בתחום המטמא. כך או כך, המדובר בנגע בהיר, או דהוי יותר (מלשון קהה). הספרא מדבר על שלושה מראות בלבד, ואכן התוספתא שהבאנו במסגרת המשנה הקודמת עוסקת בשני מראות ללא דירוג ביניים, ובירוק במראה אחד.
כן משמעות מראה שני בהקשרים אחרים: "למדנו לכהה בסוף שבוע שני למראה שני שהוא קורעו, ומנין לכהה בסוף שבוע ראשון למראה שני שהוא מכבסו? ת"ל 'נגע', נאמר כאן 'נגע' ונאמר להלן 'נגע', מה נגע האמור כאן כהה למראה שני ולא כהה למראה שלישי, אף נגע האמור להלן כהה למראה שני ולא כהה למראה שלישי" (תזריע, פרשת נגעים פרק טז ה"ג, סט ע"ב). אם כן, מראה שלישי איננו נגע כלל. כמו כן לעניין אחר: "כליל תכלת, דברי רבי חנינא בן גמליאל; רבי יוחנן בן דהבאי אומר: אפילו מראה שני שבה כשר" (בבלי, מנחות מב ע"ב). תכלת חיוורת כשרה לציצית.
שימוש זהה במילה "כהה" יש בירושלמי הדן בעניין ארבעה מראות נגעים: "אמר רבי לעזר בירבי יוסי קומי רבי יוסי, מתניתא אמרה שאינן זה למעלה מזה. אם השאת שכהא מן הכהא שלה טהור<sup class="footnote-marker">30</sup><i class="footnote">מה שבהיר מהמראה השני הוא טהור, בגלל בהירות יתר.</i> יש לה מראה שיני, בהרת שכהא מן הכהא שלה טמא<sup class="footnote-marker">31</sup><i class="footnote">מראה שלישי בבהרת טמא, שהרי בבהרת המראה השלישי הוא עדיין בהיר ומבריק יותר מהמראה הרביעי שהוא עדיין טמא.</i> לא כל שכן שיהא לה מראה שיני? אמר ליה חמי מה מר שיני יש לה שלישי לא כל שכן" (שבועות פ"א ה"א, לב ע"ד). מראה שני חמור יותר ממראה שלישי, ו"מראה שני" הוא בעצם כהה ממראה ראשון.
כן קראנו בתורה: "וראה הכהן אתו ביום השביעי שנית והנה כהה הנגע ולא פשה הנגע בעור וטהרו הכהן" (ויקרא יג ו). כהה הוא אפוא החוויר, או דהה. כמו כן: " 'והנה הנגע עמד בעיניו' שאם העז והכהה, כהה והעז, כאילו לא כהה" (תזריע, פרשת נגעים פ"ב ה"ד, סא ע"ד). כהה הוא בניגוד לעז (מבריק, צבעו בהיר חזק).
התוספתא פירשה את המשנה כמו הספרא, אבל בשינוי הלכתי קל היוצר לוגיקה הדרגתית, כמקובל בספרות חז"ל: "כהה כתחילה למראה שלישי יכבס ויסגיר. למראה שני רבי ישמעאל אומר יכבס ויסגיר, וחכמים אומרים אין נזקק לי (לו) הכהן" (פ"ה ה"ו, עמ' 624). המשנה סתמה אפוא "כהה", ובמקורות המקבילים, או המפרשים, מסבירים את המושג "כהה" (נהיה בהיר יותר או דהוי יותר) בצורה הלכתית. יש להניח שחכמים בתוספתא האומרים שמראה שני "אין זקוק לי (לו)" אומרים כך גם במראה שני, והם חולקים אפוא גם ברישא. פירוט הלכתי זה אופייני לתורה שבעל פה, אך לא נאמר בדינים הנוגעים לדיני אדם אלא בהקשר לדיני בגדים, וסיכמנו זאת במבוא.
<b>וצריך מטלית רבי נחמיה אומר אינו צריך מטלית</b> – המשנה הבאה תעסוק בדין מטלית (טלאי), והשאלה היא האם הבעלים חייב לשים טלאי, או שרשאי להלך עם חור. לכאורה, הנחת הטלאי היא אינטרס של בעל הבגד בלבד. אלא שמסתבר שחכמים רוצים להיות בטוחים שהנגע אינו חוזר מגוף הבגד למטלית. המחלוקת חוזרת בתוספתא (פ"ה ה"ו, עמ' 624) ובספרא (תזריע, פרשת נגעים פט"ז ה"ה, סט ע"ג).
הנחת טלאי על בגד עלולה להיראות היום כעדות לעוני מיוחד, אבל בתנאי ימי קדם נארגו הבגדים ביד, והיו יקרים ביותר.

Mishnah 6

<b>חזר נגע לבגד מציל את המטלית</b> – אם הנגע בבגד, המטלית טהורה.<b> חזר למטלית שורף את הבגד</b> – חז"ל מבינים שהנגע נמצא אי שם בבגד, וממנו הוא פושה למטלית, ולכן צריך לשרוף את כל הבגד.<b> הטולה</b> – תופר טלאי,<b> מן המוסגר בטהור</b> – מבגד מוסגר לבגד טהור. הבגד הראשון הוסגר ובעליו אינו רוצה להתמודד עם טהרתו, והוא קורעו לחתיכות ומשתמש בחתיכות שאין בהן נגע כטלאי לבגדים אחרים. אפשר גם שהבגד השני ממשיך לתפקד כבגד קטן יותר. <b>חזר נגע לבגד</b> – השני,<b> שורף את המטלית</b> – ההנחה היא שהמטלית הביאה את הנגע לבגד החדש. חכמים מניחים שייתכן שגרעין הטומאה יהיה אי שם בבגד, אבל הנגע יפרח במקום אחר. בעיני המתבונן בן זמננו אפשרות כזאת נראית מוזרה, אבל בעיני בן זמננו כל תפיסת הכתמים שונה. הם ראו בכתם לא לכלוך אלא טומאה דתית ושדר מבורא עולם המתייחס לבגד מסוים. <b>חזר למטלית הבגד הראשון ישרף</b> – אם במטלית נגע, הרי זה כאילו פרח נגע בבגד הישן,<b> והמטלית תשמש את הבגד השני בסימנין</b> – את המטלית הוא משאיר מחוברת לבגד השני, מכבס ומסגיר כרגיל, ואם יתגלה הנגע הבגד יישרף. הטלאי הוא כחלק מהבגד השני. בתוספתא נדון מקרה אחר: "הטולא מן הטהור במוסגר. (ה)נראה נגע בבגד מציל על המטלית, פשה מן הבגד למטלית זה וזה ישרפו. נראה במטלית בגד הראשון, שורף את הבגד ומטלית תשמש את עצמה בסימנין" (פ"ה ה"ז, עמ' 624). המדובר באדם שהכין טלאי מבגד טהור לטובת בגד מוסגר. אם יש נגע בבגד, ניתן לתלוש את המטלית והיא טהורה, ואם הנגע פשה למטלית ישרפו כרגיל (בסוף שבוע שני). אם הנגע נראה בטלאי של הבגד הראשון (לקח טלאי מבגד טהור לבגד המוסגר), שורף את הבגד עצמו כי זה לו כבר השבוע השני, ולמטלית עצמה עדיין יש סיכוי להיטהר בסימנים.
בהלכות ח-ט באותה תוספתא: "הטולא מן המוסגר בטהור, ונראת נגע בבגד שורף את המטלית, פשה מן הבגד למטלית זה וזה ישרפו. נראה במטלית בגד הראשון ישרף והמטלית תשמש את עצמה בסימנין וטעונין שרפה באחרונה. שני בגדים המוסגרין שנטל מטלית מזה וטלא על זה, מטלית מזה וטלא על זה, ונראה נגע באחד מהן הוא ומטליתו ישרף נראה באחד מן המטלית כולן ישרפו".
אם כן יש כאן סדרת מצבי בסיס, ובכל אחד שלושה מקרים. מצבי הבסיס הם<sup class="footnote-marker">32</sup><i class="footnote">סיכום יפה של המקרים יש במשנה למלך על הרמב"ם, הלכות צרעת פי"ב ה"ו, וגם ליברמן מפנה אליו.</i>:
1. העביר טלאי מבגד טהור לבגד מוסגר.
2. העביר טלאי מבגד מוסגר לבגד טהור.
3. העביר טלאי מבגד מוסגר לבגד מוסגר.
קיים כמובן גם מקרה רביעי שבו העביר טלאי מבגד טהור לבגד טהור, אך מקרה כזה אינו מעורר שאלות הלכתיות, וכן לא אם העביר טלאי מבגד טמא.
בכל אחד מהמקרים קיימות שלוש שאלות הלכתיות: מה דין הבגד הראשון, מה דין הבגד השני ומה דין הטלאי. דינם תלוי במצבים השונים: האם הנגע א. בבגד, ב. בטלאי, ג. בשניהם, ד. פשה מהבגד לטלאי, ה. פשה מהטלאי לבגד. בתוספתא מוזכרים שלושת המקרים, ואילו המשנה סתמית. נראה שבתוספתא יש השלמה לוגית של כל המקרים שייתכנו. סיכום ההלכות בטבלה:
נגע בבגד ו/או בטלאי
() אינו נאמר במפורש
קל לראות שהתוספתא איננה עוסקת בכל המקרים, והמשנה רק בטלאי מבגד מוסגר בטהור. בספרא מופיעים המקרה של המשנה ו"הטולה מן המוסגר בטהור" (תזריע, פרשת נגעים פט"ז ה"ה, סט ע"ג).
בעל משנה למלך מדגיש שגרסת המשנה "היא גירסתנו אבל הר"ש ור"ע גרסי 'חזר נגע לבגד מציל את המטלית' ", ואזי המשנה מדברת רק על המכין טלאי מבגד טהור למוסגר (מודגש באפור). בעל משנה למלך מנסה להשלים את כל הטבלה לפי העקרונות שבתוספתא, ואנו לא נרחיב בכך. אדרבה, היעדר השלמה של כל המקרים מצטרף לעדויות על העריכה של המסכת, שלא הושלמה כרגיל בספרות חז"ל. בתוספתא יש השלמת חלק מהפרטים, אך לא כולם הושלמו. עם כל זאת, הדיון כולו מפותח ומעיד על תרבות של לימוד בנושא זה, ובירור מתמשך של ההלכה בבית המדרש.
דין מטלית כדין העברת אבן בצרעת בתים, וכפי שנראה להלן (פי"ב מ"ה). שם יש מי שחולק על הדין, אך אין רמז לכך שהמחלוקת חלה גם על משנתנו.
במשנתנו הטלאי אינו הופך לחלק מהבגד החדש, אבל נחשב כחיבור לו. אבל במשנת כלים (פכ"ח מ"ו) הטלאי הופך חלק מהבגד השני וחלים עליהם כל דיני טומאה במשותף. בכך דין נגעים שונה מדין חיבור לעניין טומאה. במבוא ריכזנו עדויות נוספות לחריגותן של הלכות נגעים, וניסינו להציע הסבר היסטורי לכך.

Mishnah 7

<b> [<b>ו</b> ]<b>קייטא</b> – קייטא היא קיטון, מילה יוונית שתרגומה המקובל "כותונת". זהו הבגד היווני הרגיל של גבר ואישה מבני המעמד הבינוני והגבוה (איור 20)<sup class="footnote-marker">33</sup><i class="footnote">בעל פירוש הגאונים פירש מלשון קיטון, שהוא חדר פנימי, ופסיפס כאבן פסיפס, ואין לפירוש משמעות מבחינה הלכתית. הרמב"ם והר"ש פירשו מלשון קיץ (קייטא הוא בארמית קיץ), וזהו בגד קיצי העשוי ממרובעי בד בצבעים שונים שנתפרו. איננו מכירים בגד כזה בתקופה הקדומה. </i>.</b>
<b>שיש בה פספסין צבועין ולבנים</b> – בכותונת יש פסים, חלקם צבעוניים וחלקם לבנים. יש שני מצבים לכתונת כזאת. מצב אחד הוא שארגו אותה עם חוטי רוחב בצבעים שונים, ואזי זה אריג אחד בעל צבעים שונים. בגד צבעוני, כאמור, איננו מטמא (לדעת רבי מאיר במשנה ג), אך החלק הלבן מטמא. מצב שני הוא שבכותונת יש פסי בד תפורים זה לזה ואין זה בגד אחד, אך דינו כאחד. [<b>ו</b> ]<b>פוסין מזה לזה</b> – לא נאמר האם הפסיון הוא מהפס הלבן לצבעוני (אלבק) או מהלבן ללבן אחר (דרך הפס הצבעוני). לפי ההמשך מדובר בפסיון מלבן ללבן והפסיון בצבעוני אינו נחשב, וכן פירשו הרמב"ם, ר"ש ואחרים. כנראה כל הבגד טמא, אם כי הדין לא נאמר, וכל המקרה הובא רק בשביל המשך הסיפור. <b>שאלו את רבי אליעזר והרי הוא פספס יחידי</b> – בכותונת פס לבן, והשאר צבעוני. בבגד כזה לא ייתכן פסיון. <b>אמר להן לא שמעתי</b> – רבי אלעזר המסורתני אינו יודע מה לענות לשאלה, שכמותה לא שמע בעבר. כך גם במשנה ג בפרק ט. ברור שהנחת התלמידים היא שהפסיון לחלקים הצבעוניים אינו נחשב בבגד כזה. <b>אמר לו רבי יהודה בן בתירה אלמד בו</b> – התלמיד מציע לתת פתרון לשאלה,<b>אמר לו אם לקיים דברי חכמים הין</b> – רבי אליעזר מתיר לו להשתתף בדיון רק אם הוא יחזק את דברי חכמים. כל המשנה היא דבר של תימה. ראשית, ממתי צריך תלמיד רשות כדי להשתתף בדיון? עלתה שאלה חדשה, הרב מתחבט, מה יותר טבעי מניסיון תשובה של תלמיד בכיר? יתר על כן, אם אין הלכה ידועה – כיצד ניתן לחזק את דברי חכמים או לסתרם?! אין זאת אלא שהדיון מועבר כולו מהמשנה לעיל (פ"ט מ"ג). שם היה לביטוי משמעות ותוכן. העורך הכיר, אפוא, את תשובת רבי יהודה בן בתירה וסיפר אותה בסגנון סיפור אחר, מוכר וידוע. <b>אמר לו שמא יעמוד בו שני שבועות –</b> בדפוס נוסף "והעומד בבגדים שני שבועות",<b> טמא</b> – וכנראה נשמט בין הדומות,<b>אמר לו חכם גדול אתה שקיימת את דברי חכמים</b> – בבגד כזה לא ייתכן פסיון. אבל אם הנגע לא פשה ועמד בעינו שבועיים הוא טמא, ואם נעלם טהור. לכן גם בגד כזה יש להסגיר, ואחר כך יישרף ככל בגד אחר. התשובה פשוטה, וכל ההתחבטות אינה מובנת.
<b>הפיסיון הסמוך כל שהוא</b> – כל דיני הפסיון חלים. אם הנגע התפשט, ולו במעט, הרי זה פסיון, וכן בכל דיני נגעים (לעיל פ"ד מ"א-מ"ב), <b>הרחוק כגריס והחוזר כגריס</b> – מקסימום המרחק הוא כגריס, מעבר לכך הרי זה נגע אחר. כתם רחוק יותר איננו פסיון אלא נגע חדש, וכן הגדרת הגודל של הפסיון כגריס. הלכה זו חוזרת לרישא. אם הנגע פשה מפס לפס ולא פגע בפס הצבעוני, הרי שאם המרחק בין הפסים עולה על גריס (רוחב גריס) אין זה פסיון. אפשר שזו ההלכה החסרה במקרה הראשון במשנה. כלומר, אם הפסים הצבעוניים רחבים מגריס הקייטא טהורה. אפשר גם שברישא מדובר בנגע שפשה גם לפס הצבעוני, אלא שפסיון זה אינו נחשב מבחינה הלכתית. אבל אם הנגע קפץ על פיסת בד, אין הוא מטמא. הרמב"ם פירש את הקטע כאילו איננו קשור כלל לפניו, אבל אין הוא מבאר את המילים "הרחוק כגריס", שהן המחברות את המשפט הזה לאלו שלפניו במשנה. פירשנו את המשנה בהקשר שבו הדברים מצויים. אבל אותו ניסוח מצוי בסוף הפרק הבא, ונראה לפרשו כקביעה כללית על כל נגעי בגדים ובתים. כפי שנראה בראשית הפרק הבא העורך השתמש בפתיחה ובסיום קבועים, ובפרקנו משפט זה הוא המסיים את דיני הנגעים באריג, ובהמשך נגעים בחוט.
בספרא חוזר הדיון במשנה, כולל הסיפא, דבר המעיד או על זיקה ישירה בין שני המקורות או על כך ששני חלקי המשנה קשורים מבחינה עניינית זה לזה, כמו שאמרנו.
בתוספתא מובא: "קיטי שיש בה פסיפסין צבועין ולבנים פוסין מזה לזה. ורבי נחמיה אומר לעולם אין מטמא בנגעים, עד שיהא בלבן שלה שלש על שלש. חליצין<sup class="footnote-marker">34</sup><i class="footnote">בכתב יד וינה: הליצין.</i> שבבקעת מצטרפין זה עם זה ופושין מזה לזה" (פ"ה ה"י, עמ' 624). גם כאן על השאלה הראשונה אין תשובה. דברי רבי נחמיה עוסקים בעניין אחר, שכל פס צריכים להיות בו שלושה על שלושה טפחים. מידע זה חוזר במקורות רבים. סתם בגד שאין בו שלושה על שלושה טפחים אינו מטמא. טלאי הוא שלושה על שלושה, וכן הלאה. בנוסף לכך נאמר ששלושה חוטים (בלטינית חוטים הם Licia, ומכאן "חליצין") שבפקעת ("בקעת", חלוף פ-ב) מטמאים. המדובר בפקעת שיש בה "פסיקות פסיקות", כלומר חוטים קצרים, ושלושה מהם מטמאים את כל הפקעת. בכך תרחיב המשנה להלן.
מעניין שפרט זה של גודל הבגד איננו בפרק המשנה העוסק בנגעים, אלא כבדרך אגב (מ"ב), אך חוזר רבות במקורות תנאיים.
בכך מסיימת המשנה לעסוק בנגעי אריגים, וממשיכה בנגעי חוט. ואכן בראשית הפרק הבא נראה שבעריכה קדומה כלשהי היה זה סוף הפרק.

Mishnah 8

<b>השתי והערב מיטמין בנגעים מיד</b> – ברגע שהחוט מוכן הוא מטמא. כאמור, חוטי הערב דקים מחוטי השתי. האבחנה ביניהם נחוצה להבנת עמדת רבי יהודה בהמשך. <b>רבי יהודה אומר השתי משישלק והערב מיד</b> – חוטי הערב ברגע שנטוו מקבלים נגעים. בחוטי השתי נדרש טיפול נוסף והוא כיבוס במים חמים. שליקה היא בישול במים, או כל שרייה ממושכת<sup class="footnote-marker">35</sup><i class="footnote">ראו פירושנו לתרומות פ"ו מ"ח; פ"א מי"א, ועוד. </i>. לא שמענו ממקורות אחרים על הבדל בין השתי לערב בסיום המלאכה. ייתכן גם שלמונח "שלק" הסבר אחר. משמעות "שלק" היא גם החלקה (של החוט), וכך שנינו שגמר המלאכה של אבטיח הוא "משישלק" (מעשרות פ"א מ"ה), ואין שם עניין לבישול אלא לקציצת הגבעול של האבטיח. חוטי השתי עבים, ולאחר טווייתם החליקו אותם מאניצי הצמר. <b>והאונין שלפישתן</b> – הסיב הפנימי של הפשתן שממנו טווים את החוטים,<b> משיתלבנו</b> – ההלבנה נועדה לנקות את שאריות הקליפה מהחוט, והיא נעשית בתנור חם שבו מניחים את הפשתן לחימום קל. על טיפול זה אנו שומעים גם ממשנת שבת: "אין נותנין אונין של פשתן לתוך התנור אלא כדי שיהבילו מבעוד יום" (פ"א מ"ו), וכן בירושלמי (שביעית פ"ה ה"ד, לו ע"א) ובמקורות נוספים. משנתנו מדברת על שיטה נוספת לייבוש האונים לאחר שרייתם במים, והיא הנחתם בחלל התנור, או על דפנותיו לזמן קצר. מובן שהתנור חייב להיות חם, אבל כבוי כדי שלא יתלקחו האונים. הבבלי (שבת יח ע"ב) מגיע למסקנה זו מטעמים הלכתיים, אך מעבר לצד ההלכתי ברור שזה גם המצב העובדתי. דומה שהבבלי מסיק כאן בדרך הבירור ההלכתי את שידע כבר מחיי המעשה. בעת שההבל יוצא מהסיב הרטוב משמע שהמים שבו הגיעו לשיא החום, ובהמשך יהפכו כל המים להבל. הווה אומר, המלאכה הסתיימה בעצם לפני שבת, ובשבת רק נמשך המצב הקיים.
לא ברור האם ההיגד על הפשתן הוא לדעת הכול, או לדעת רבי יהודה. בספרא מופיעים רק דברי רבי יהודה, והמשפט "פשתן משיתלבנו" הוא בתוך דברי רבי יהודה (תזריע, פרשת נגעים פי"ג ה"ו, סח ע"ג). לפי הבבלי (שבת כז ע"א) ההיגד הראשון הוא של רבי מאיר. 
המשנה חריגה בעולם ההלכתי של חכמים. בדרך כלל רק חפץ שנגמרה מלאכתו מקבל טומאה; בגד מקבל טומאה רק משארג בו שלושה על שלושה טפחים, והחוט איננו מקבל טומאה. אבל במשנה ובמקבילתה בספרא כבר החוט מקבל טומאה, ואכן בספרא נוספה גם ההלכה הרגילה של חכמים. כך לשון הציטוט המלא מהספרא: "יכול יהו מיטמים מיד? תלמוד לומר 'בגד', מה בגד משתיגמר מלאכתו אף כולם משתיגמר מלאכתם. איזהו גמר מלאכתם? השתי משישלק, והערב מיד, והאונים של פשתן משיתלבנו, דברי רבי יהודה. יכול יהו מטמים בכל שהו? תלמוד לומר 'בגד', מה בגד משיארג בו שלש על שלש שתי וערב, אף כולו משיארג בו שלש על שלש שתי וערב. אפילו כולה שתי, ואפילו כולה ערב. היתה פסיקות אינה מטמאה בנגעים, רבי יהודה אומר אפילו פסיקה אחת וקשרה אינה מטמאה בנגעים" (שם ה"ו). אם כן, לרבי יהודה מיוחסות שתי מימרות סותרות: האחת מיוחדת לנגעים, והאחרת הדין הרגיל בכל בגד. זו דוגמה מובהקת למסקנה שהסקנו במבוא שדיני נגעים שונים מכל המערכת ההלכתית של חז"ל. הדרשה בספרא מחילה על נגעים את דרכי הדרשה הרגילות, וכך נוצרת סתירה מיניה וביה, "בגד" מוכן הוא החוט המוכן. זו גם דוגמה נוספת עד כמה הדרשות אינן מקור להלכה, אלא רק מהוות קישור למקרא.
ראויה לציון העובדה שסתם המשנה מדברת על צמר ורבי יהודה בן הגליל מוסיף את הדיון בפשתן, שהיה הגידול האופייני לגליל. כך גם נוהג רבי יהודה במשניות ובברייתות נוספות<sup class="footnote-marker">36</sup><i class="footnote">תוס', כתובות פ"ה ה"ד (ראו פירושנו לכתובות פ"ה מ"ה; משנה, לעיל פ"ב מ"ד; בבא בתרא פ"ב מי"ד; תוס', שבת פ"ג הכ"ב). </i>.
<b>כמה יהא בבקעת –</b> היא פקעת הצמר, כמו ברוב עדי הנוסח "בפקעת",<b> ותהא מיטמא בנגעים כדי לארוג ממנה שלוש על שלוש שיתי וערב</b> – מידה זו של שלושה על שלושה טפחים היא כאמור המינימום לנגעים ולטומאה, ולכל נושא הלכתי רלוונטי<sup class="footnote-marker">37</sup><i class="footnote">משנה, בבא קמא פ"י מ"ג; כלים כז מ"ב; פכ"ז מ"ח ואילך; פכ"ח מ"א ואילך; להלן פי"ב מ"א, ועוד ועוד.</i>. בגד במידה פחותה מזו אינו מטמא.<b>אפילו כולה שיתי</b> [<b>ו</b> ]<b>אפילו כולה ערב</b> – מה שקובע הוא מה אורך החוט שבפקעת, ולא איזה חוט זה. אפילו אם לאורך כל הפקעת אין חוטי ערב, או אין חוטי שתי.<b> היתה פסיקות</b> – לעתים אין החוט רצוף אלא מורכב מקטעים קטעים. קרע כזה מעיד על טווייה גרועה, או על שאריות של חוטים. בפועל אי אפשר ליצור שתי מחוטים שאינם רצופים, אך אפשר להחליף חוט בסוף הפס, או אפילו בסוף שורה בחוטי הערב.<b>אינה מיטמא בנגעים</b> – עד שיהא חוט אחד ארוך מספיק, שהרי החוטים אינם קשורים (עדיין) והם חוטים נפרדים. ההסתייגות האחרונה (עד שיהיא חוט אחד ארוך דיו) אינה כתובה במשנה, והיא השערה שלנו.<b> רבי יהודה אומר אפילו פסיקה אחת</b> [<b>ו</b> ]<b>קשורה אינה מיטמא בנגעים</b> – אפילו אם יש בפקעת חוט אחד קצר, ואחריה כל יתר הפקעת חוט ארוך רצוף. המשנה מלמדת על שתי דרכים לשמור על הפקעת מנגעים. האחת להכין פקעיות קטנות, והאחרת לכלול חוט אחד קצרצר בהתחלה. בספרא: "יכול יהו מטמים בכל שהו? תלמוד לומר 'בגד', מה בגד משיארג בו שלש על שלש שתי וערב, אף כולו משיארג בו שלש על שלש שתי וערב. אפילו כולה שתי, ואפילו כולה ערב. היתה פסיקות אינה מטמאה בנגעים רבי יהודה אומר אפילו פסיקה אחת וקשרה אינה מטמאה בנגעים" (תזריע פי"ד ה"ו, סח ע"ג). אין בספרא תוספת להלכה אלא דרשה, שהיא הסבר הגיוני, ש"בגד" חייב להיות בגודל מינימלי.
כל הדיון במקרא איננו מדברי תורה אלא הוא תורה שבעל פה, וקביעת שיעורים הוא תהליך האופייני לדרך החשיבה של חז"ל. עם זאת, כאמור, המונח "בגד" לעניין נגעים שונה לחלוטין מהגדרת "בגד" לעניינים אחרים (טומאה, טלטול בשבת וכו').

Mishnah 9

<b>המעלה מן הפקעת לחברתה</b> – גולל חוט מפקעת אחת על אחרת, ויש כאן אפוא שתי פסיקות, [<b>ו</b> ]<b>מן הסליל לחבירו</b> – את החוטים שמרו או בפקעות או בסליל, כלומר חוט מגולגל על קרש כלשהו. בסליל נמצא החוט במצב עבודה, ואת הסליל מעבירים בין חוטי השתי (איור 21),. <b>מן הכבד העליונה לכבד התחתונה</b> – הכֹבד (כובד) הוא עץ עבה שעליו מתוחים חוטי השתי. בנול עומד היה כובד תחתון שממנו יצאו חוטי השתי, וכובד עליון הניצב בקצה השני של החוטים (איור 22)<sup class="footnote-marker">38</sup><i class="footnote">ראו עוד כלים פכ"א מ"א.</i>.<b> וכן שני דפי חלוק</b> – החלוק היה הבגד העיקרי של האדם בתקופת המשנה והתלמוד בארץ ישראל ובאימפריה הרומית (לעיל איור 20). פשוטי העם יצאו עם חלוק, החלוק היה עשוי מלבן ארוך שבמרכזו חור. שם היה המקום לראש או לצוואר. לעתים היו אלו שני מלבנים שחיברום בחלק העליון ברצועות, "שני דפין" בלשון הירושלמי (שבת, פט"ו ה"ב, טו ע"א), קדמי ואחורי, והיו מחברים אותם באמצעות שרוכים בקשרים על כתף ימין ועל כתף שמאל. קשרים אלו הותר לעשותם בשבת, בין לדעת רבי מאיר, המתיר קשר שיכול להתירו ביד אחת, בין לדעת רבי יהודה, שהרי הם קשורים בקשר שאינו קשר של קיימא (שבת פט"ו מ"ב).
<b>שניראה נגע באחד מהן הרי השני טהור</b> – אף על פי שהם קשורים לעתים קרובות, ואף שהם בעצם בגד אחד. <b>בנפש המסכת</b> – המסכת היא מערכת חוטי השתי המתוח ומוכן לאריגה, כולל ה"נפש" שהיא החפץ עצמו, ואפשר שהכוונה לחוטי שתי המגולגלים סביב הכובד העליון. כאשר מכינים בגד לאריגה מכינים שתי ארוך שרוחבו פחות או יותר קבוע. האורגת יכולה להחליט בשלב מסוים לקצץ באורך האריג, ואז היא חותכת את חוטי השתי. בשעת האריגה, החוטים פתוחים באורך מסוים הנוח לעבודה ויתר החוט מגולגל על הכובד. [<b>ו</b> ]<b>בשתי העומד</b> – הנגע נראה בחוטי השתי המתוחים, ובחוטים המגולגלים. ייתכן שבעתיד לא יהיו אלו בגד אחד, אבל כרגע הם מסכת אחת ומטמאים זה את זה. <b>הרי אילו מטמאין בנגעים מיד</b> – ואין ממתינים לראות איזה בגד ייארג, ואם כל השתי יהיה בגד אחד.<b> רבי שמעון אומר שיתי אם היה רצוף מיטמא</b> – משפט זה מובן לאור התוספתא. בתוספתא נאמר: "1. שני דפי חלוק מצטרפין זה עם זה ופושין מזה לזה. 2. אמר רבי נחמיה במה דברים אמורים בזמן שהם על גבי קוריס, אבל פצען תפרן ועשאן אחד אין מצטרפין זה עם זה, ואין פושין מזה לזה. 3. והמסכת הפרוסה הרי זו מצטרפת. 4. רבי שמעון אומר אם היתה מקופלת ומונחת, או שהיתה רצופה בכרים ובכסתות מצטרפות, ואם לאו אין מצטרפת" (פ"ה הי"א, עמ' 624). ההלכה הראשונה היא המשנה שלנו, וחולקת עליה בקבעה שדפי החלוק מצטרפים. ההלכה השנייה היא דברי רבי נחמיה שחולק, למעשה, על הרישא<sup class="footnote-marker">39</sup><i class="footnote">"במה דברים אמורים" בא לעתים לחלוק ולעתים לפרש, כמו המונח "אימתי", ראו הדיון בפאה פ"ז מ"א. במקרה שלנו הפער בין הרישא לבין רבי נחמיה מחייב לראות בדבריו מחלוקת.</i> ואומר ששני הדפים הנארגים כאחד מצטרפים רק בזמן שהם אריגה אחת על הנול. אבל אם חוטי השתי נקרעו (נפצעו), ושני הדפים הושלמו, הרי הם בגדים נפרדים, וזו עמדת משנתנו. ההלכה השלישית קובעת שכל המסכת היא אריגה אחת, כמו משנתנו. רבי שמעון אומר שאם המסכת מקופלת ומונחת והחוטים נוגעים זה בזה היא מצטרפת, ואפילו אם בתוך החוטים נמצאים ומקופלים בגדים וכסתות. אבל אם אין החוטים נוגעים זה בזה, אין הם מצטרפים לכגריס. במשנה מנוסחת הלכה זו בקיצור.
כל הדיון במשנה איננו מדברי תורה, אלא הוא תורה שבעל פה.

Mishnah 10

<b>ניראה בשתי העומד</b> – בחוטים המתוחים בשתי עומד,<b> האריג טהור</b> – מה שכבר נארג טהור. מה שנאמר במשניות הקודמות הוא על טומאת החוטים של השתי, אבל האריג וחוטי השתי נחשבים לבגדים אחרים. אין להלכה זו סיבה, ולכאורה אין הבדל בין טומאת חוטי השתי עצמם לטומאת האריג הארוג. <b>ניראה באריג השתי העומד טהור</b> – השתי המתוח והאריג הארוג נתפסים כבגדים נפרדים. אבל בתוספתא: "שתי כל זמן שהוא עתיד לארוג חבור לאריג, גמר מלארוג אינו מטמא אלא שהוא עתיד לפצע" (פ"ה הי"ב, עמ' 624). ההלכה מסייגת או חולקת על המשנה. האריג הוא חיבור לשתי, אבל רק כשיש כוונה להמשיך לארוג לאורך השתי. אבל אם סיימה האורגת את האריג חוטי השתי אינם חלק מהאריג, אלא עד המקום שהיא עתידה לחתוך את החוטים. הלכה זו מתאימה לאווירת ההלכות הקודמות, אבל היא נראית יותר כפרשנות מסייגת מאשר חלק מההלכה המקורית.
<b>ניראה בסדין שורף את הנומין</b> – בסוף האריגה חותכים את חוטי השתי ונותרים קצוות פתוחים (נימים או נימין). בשלב זה ניתן לתפרן לבגד, או להשאיר את הקצוות מתדלדלים. בסדין נהגו להשאירם פתוחים. נראה שהנימים שימשו לקשירת הסדין, ועד אורך מסוים (שש אצבעות) הן היו חלק מהסדין ושימשו לצורכו (כלים פכ"ט מ"א).<b> נראה בנומין הסדין טהור</b> – הנימים הן שוליים לבגד ומטמאות את גוף הבגד. משנתנו מחדשת שמה שקובע את ההלכה איננו רק החיבור, אלא החשיבות. חוטי השתי, כמו גם הנימים, הם משניים לבגד הארוג ("אין טפל גורר את העיקר"<sup class="footnote-marker">40</sup><i class="footnote">הביטוי מופיע בספרות בקשר להלכות אחרות כגון משנה, ברכות פ"ו מ"ז; כלים פי"ט מ"י; פכ"ב מ"ז ועוד.</i> בלשון בעל חסדי דוד לתוספתא הבאה). כל השאלה של גרירת נגע מבגד לבגד, הגדרת הבגד האחד, הגדרת החיבור והיחס שבין טפל ועיקר הם פיתוחים אופייניים של תורה שבעל פה.
בתוספתא: "1. בגד שנראה בו נגע ועשאו שתי, שתי ועשאו בגד, יראה כתחלה. 2. נראה נגע בנימין, הסדין טהור. פשה מן הנימין לנימין, הסדין טמא. 3. בסדין טהורות. 4. וכשהוא שורף את הבגד שורף את הנימין עמו. 5. וזהו כללו של דבר, כל המטמא במת מטמא בנגעים, וחומר בטומאת מת מטומאת נגעים, 6. שהכל מטמא במת ואין הכל מטמא בנגעים. חבורין לטומאת מת, ואין חיבורין לטומאת נגעים. 7. חומר בנגעים שהנגעים מטמאים בעצים ובאבנים ובעפר ובשתי ובערב, מה שאינו כן בטומאת המת" (פ"ה הי"ג, עמ' 624). נפתח בכלל השנוי בשיטת העריכה של "חומר בזה מבזה" (5). הכלל לא נוסח בהקשר של משנתנו, אלא בהקשר כללי. חלקו הראשון קובע שאין חיבור בטומאת נגעים. "חיבור" פירושו שמה שמחובר לחפץ שנטמא, והוא לצורך החפץ, טמא עמו<sup class="footnote-marker">41</sup><i class="footnote">למרות הכתוב יש הבדל בין טומאת מת לטומאת נגעים. כך, למשל, המקציע (חותך בגד למטליות קטנות) בנגעים טמא כבר בשיעור טפח על טפח (משנה, כלים פכ"ז מ"ה) ובנגעים רק בשלוש על שלוש (תוס', כאן פ"ה הט"ו, עמ' 625).</i>. משניות רבות עוסקות בהגדרת חיבורי טומאה ואורכם, כגון אורך הידית של קרדום שנטמא (ראו פירושנו לפ"ב מ"ד), או נימי הסדין (לעיל). בנגעים אין כלל חיבור. לעומת זאת יש בטומאת נגעים חומרה אחרת והיא הטומאה בשתי ובערב, או בעפר (נגעי בתים – 7). על כן נקבעה ההלכה שכל פסיון מנימים לסדין ומסדין לנימים איננו מטמא (2). אבל אם פשה מנימים לנימים שאין ביניהן מגע ישיר<sup class="footnote-marker">42</sup><i class="footnote">אפשר שמדובר בנימים בצד השני של הסדין (רמב"ם).</i> הרי הפסיון מעיד שהבגד עצמו מנוגע, אחרת לא היה הנגע "קופץ" לנימים אחרות. אבל אם פשה הנגע בסדין, הנימים טהורות, בניגוד למשנה (3). משפט אחרון זה מנוסח בקיצור, והר"ש לא גרסו. עד כאן לעניין פסיון. אבל אם יש נגע בסדין ועליו לשרפו – שורף את נימיו אתו (4). הלכה זו סותרת את ההלכה הקודמת ומתאימה למשנה. אפשר שההלכה הקודמת עסקה בפסיון ואילו הלכה 4 ומשנתנו בשרפה, וההסבר קשה. דומה שלפנינו הדגמה של חוסר עקיבות הלכתית. הרי התוספתא קבעה שאין חיבור בנגעים, ובכל זאת לעניין שרפה יש כאן חיבור.
<b>חלוק שניראה בו נגע מציל את האומריות שבו</b> – אִמרה היא מכפלה של בגד. כך, למשל, מסופר שמשה עבד במקדש בחלוק לבן, והיו אמוראים שהוסיפו "שאין לו אמרה", כדי שלא ייחשד<sup class="footnote-marker">43</sup><i class="footnote">בבלי, תענית יא ע"ב; עבודה זרה לד ע"א, וראו פירושנו לשקלים פ"ג מ"ב. </i>, ובירושלמי נזכרים אמצעי זהירות נוספים (שקלים פ"ג מ"ב, מז ע"ג). לא כל אמצעי הזהירות נועדו רק לשם זהירות וחשש רֵאלי, וחלקם הם ממרכיבי המעמד הציבורי<sup class="footnote-marker">44</sup><i class="footnote">דוגמה לכך היא השימוש בכלי זהב וכסף במעמד הפסח, וראו פירושנו לפסחים פ"ה ה"ה. לא תמיד הספיקה הזהירות, וכנראה היו גם מקרים של גניבת כלים מהמקדש. ראו משנה, סנהדרין פ"ט מ"ו.</i> וחלק מהאתוס של פשטות וצניעות. האִמרה תפורה לבגד, אך איננה חלק מהותי ממנו. <b>אפילו הן ארגמן</b> – הארגמן היה יקר ביותר, והוא עיקר החלוק, ואף על פי כן איננו חלק מהבגד. בחלוק עם פסי ארגמן הילכו רק פקידי שלטון בכירים, והוא סמל סטטוס ומעמד בעולם הרומי. הארגמן כמובן איננו מקבל טומאה, כבגד צבוע. בספרא מצויה דרשה מיוחדת לכך (תזריע, פרשת נגעים פרק טו ה"ב, סט ע"א).
דיני חיבור בנגעים הם בלתי אחידים. התוספתא הקודמת קבעה שאין חיבור טומאה בנגעים, אבל בהלכה אחרת שם הניחה שיש חיבור בנגעים. במשנה נקבע שהחיבור הוא חד-סטרי, רק מהעיקר לטפל ולא ההפך, ובמשנתנו תפירה איננה חיבור. כנראה באופן עקרוני אין חיבור לנגעים, אך החמירו במקרים מסוימים שבהם חשו חרדה מהקולה הרבה שנגרמת על ידי החלטה זו.
כל הדיון במשנה איננו מדברי תורה, אלא הוא תורה שבעל פה.

Mishnah 11

<b>כל הראויי ליטמא טמא מת אפ על פי שאינו ראוי ליטמא מידרס מיטמא בנגעים</b> – חפץ שהוא בר טומאה, אבל איננו משמש לישיבה או לשכיבה. אנו נבחן הצהרה זו להלן (פי"ג מ"ח) ונראה שזהו ניסוח מאוחר יחסית, וההלכה הקדומה הבחינה בין השניים. <b>כגון קלע שלספינה</b> – למילה "קלע" שתי משמעויות. האחת היא בד דמוי וילון המשמש מפרש לספינה, והאחרת מכשיר לקליעת אבנים. משנתנו עוסקת במפורש בקלע של ספינה, כלומר במפרש. לדעת משנתנו הקלע מקבל טומאת מת ואינו מטמא מדרס משום שאיננו מושב. כן מניחה גם התוספתא: "סדין שהוא טמא טמא מת ועשאו קלע לספינה, הרי הוא כטמא מת, ומקבל טומאת מדרס דברי רבי. רבי יוסי ברבי יהודה ורבי אלעזר ברבי שמעון אומרים, טהור מכלל טומאה ומקבל טומאה מכאן ולהבא. ומאימתי טהרתו? משבלה ואינו משמש מעין מלאכתו. בלה ונשתייר בו רובו מלמעלה טמא, רובו מלמטה טהור. ואם היה גדול וקיצעו, ועשאו קלע לספינה קטנה, מקבל טומאה מכאן ולהבא" (כלים בבא מציעא פי"א ה"ט, עמ' 590-589). המחלוקת היא האם סדין ששינה תפקוד גורר את טומאתו הקודמת (רבי) או נידון ככלי חדש, אבל ברור שסתם קלע אינו מטמא מדרס.
במקרא המילה "קלעים" משמעה מסך, או מחיצה מבד (שמות כז ח ועוד הרבה), ובלשון חז"ל נתייחד המונח "קלע" של ספינה למפרש.
בפרקים קודמים עמדנו על הפערים בין משנת נגעים להלכה התנאית בדיני טומאה. במבוא הרחבנו בסיכום התופעה ומשמעותה. ברם במשנה זו דיני נגעים משולבים בדיני טומאה, וכל שקבענו במבוא אינו חל על הפרק שלנו. כפי שהראינו בפירושנו לכלים פ"כ מ"ו ההלכה שבמשנה קדומה, וכבר בית שמאי ובית הלל נחלקים בהגדרתה המדויקת.
<b>ווילון</b> – וילון הוא מסך בד ששימש בבית. בכל המקורות שבידינו הווילון נחשב לכלי, אך אינו מיועד לישיבה ולכן אינו מטמא מדרס (משנה, כלים פ"כ מ"ו). שאלה התעוררה לגבי סדין שעשאו וילון (משנה, כלים פי"ט מ"ו), וכן "סדין שהוא טמא מדרס, ועשאו וילון, טהור מן המדרס, אבל טמא מגע מדרס. אמר רבי יוסי וכי באיזה מדרס נגע זה? אלא אם כן נגע בו הזב טמא במגע הזב" (משנה, שם פכ"ז מ"ט). שאלה זו אינה נוגעת למשנתנו, אך ברור שהווילון עצמו מטמא בטומאת מת בלבד. <b>ושביס שלסבכה</b> – הסבכה היא רשת שבה אוספים את שער הראש<sup class="footnote-marker">45</sup><i class="footnote">ראו פירושנו לשבת פ"ו מ"א ולכתובות פ"ז מ"ו.</i>. תיאור הסבכה עולה ממשנת כלים: "סבכה שהתחיל בה מפיה, טהורה, עד שיגמור את קורקורתה. התחיל בה מקורקורתה, טהורה, עד שיגמור את פיה. שביס שלה טמא בפני עצמו. החוטין שלה טמאין משום חבור. סבכה שנקרעה, אם אינה מקבלת את רוב השער, טהורה" (פכ"ח מ"י). מכאן שמטרת הסבכה לאסוף את השער<sup class="footnote-marker">46</sup><i class="footnote">לפירושנו לסבכה ראו פירושנו לשבת פט"ו מ"ב; פ"ה מ"א ואיורים 39-38.</i>, ויש לה מרכז (קורקורת) ורצועה שהיא חלק ממנה. נוסף לאלה יש בה חלק הנקרא "שביס", רצועה נוספת שניתן להעביר מסבכה לסבכה, כעולה מן התוספתא: "שביס של שבכה טמא בפני עצמו, מפני שהוא מתקינו לסבכה אחרת. וכמה שיעורו? כדי שיהא מקיף מאוזן לאוזן" (כלים בבא בתרא פ"ה הט"ו, עמ' 595). מכאן שהשביס אינו חלק מן הסבכה, ואילו פי הסבכה הוא חלק מן הסבכה עצמה וארוג יחד עמה. השביס הוא אפוא חוט שמשחילים בין משבצות הסבכה החיצוניות כדי להדק אותה סביב הראש באזור המצח, או פס בד נוסף לחזית הסבכה (מאוזן לאוזן). במשנת שבת מובאת הסבכה כדוגמה לבגד קטן (פ"ט מ"ה). במקורות מן הענף הארץ-ישראלי למסכת שבת: "סבכה". בכמה מעדי הנוסח, וכן ב"מלאכת שלמה" בשם ספרים אחרים: "בסבכה", והעיר שכן היא גרסת הערוך והרי"ף<sup class="footnote-marker">47</sup><i class="footnote">כך נוסח הרי"ף במובאה של המשנה בסיכומו לבבלי, שבת עט ע"א.</i>. הדפוסים הישנים למשנה גורסים "לסבכה" או "כסבכה", אבל בכמה כתבי יד: "על פי סבכה"<sup class="footnote-marker">48</sup><i class="footnote">ו, דש, מ, מגקג למסכת שבת.</i>. בתוספתא: "לצבוע מהן בגד קטן, כמה בגד קטן, פי סבכה" (שבת פ"ט ה"ז), ופירש רש"י במשנת שבת: "בראש הסבכה שעשאה בקליעה נותן מעט בגד" (על הבבלי, שבת פט ע"ב ד"ה פי סבכה). נמצא ששיעור הצבע האסור להוצאה בשבת הוא כשיעור הנצרך לצבוע בגד קטן כסבכה, שהיא מעין רשת שנועדה לאיסוף השערות. בפסיפסים מן הארץ ומן העולם נראים נשים וגברים ששערם אסוף ברשת מעין זו (איור מס' 23). פי הסבכה הוא הרצועה המקיפה אותה, ודרוש רק מעט צבע לצביעתה. אולם
הלשון "פי סבכה" שבתוספתא נראה משובש, שהרי קשה להבין כיצד ניתן לצבוע את פי הסבכה בפני עצמו כשהוא חלק מן הבגד, והדבר עולה גם בהמשך המשנה, כפי שהראינו בפירושנו לשבת פ"ו מ"א.
אם כן, השביס הוא רצועה המקיפה את הראש ומהדקת את השביס לשערות (שביס של סבכה).
<b>ומטפחות ספרים</b> – בד שעוטפים בו ספר תורה. "ספרים" הם בדרך כלל ספרי קודש. בימי המשנה נהגו לגלול את ספרי המקרא על מטפחות (משנה, מגילה פ"ג מ"א). בבבלי סנהדרין (ק ע"א) מסופר על שני אמוראים שהתקינו מטפחות לספרים בבית מדרשו של רב יהודה, וכשהגיעו למגילת אסתר אמרו שמגילה זו אינה צריכה מטפחת שכן לא ראו במגילת אסתר ספר מספרי המקרא<sup class="footnote-marker">49</sup><i class="footnote">ראו במבואנו למסכת.</i>. מטפחות הספרים נזכרות בספרות התנאית בהקשרי הלכה שונים<sup class="footnote-marker">50</sup><i class="footnote">משנה, כלאים פ"ט מ"ג; מועד קטן פ"ג מ"ב, ועוד.</i>, והיו חלק מן הציוד של בית הכנסת (איור 24, איור 25).
<b>וגינגילון –</b> בדפוס "וגלגלון", ובכתבי היד נוסחאות שונות. הגינגילון בהקשר של משנתנו נראה כסוג של אריג. בערוך השלם מוצעים פירושים מספר: אבנט, בלטינית girdella, שהתגלגל בשפות שונות עד ה"גרטל" המוכר ביידיש, והצעות נוספות<sup class="footnote-marker">51</sup><i class="footnote">קרויס במילונו הציע שזו רשת (כמו סבכה, מיוונית Γαγγλίον).</i>.
הגינגילון הוא ספק בגד, שכן שנינו: "מנין גדול צבוע, גדול לבן, קטן לבן קטן צבוע, עד שתהא מרבה, להביא שביס של סבכה וגינגילון" (ספרא, מצורע פרשת זבים, פרשה ב ה"ד, עו ע"א; שמיני פרשה ד ה"ט, נא ע"ג). הגינגילון אינו בגד ואינו מטמא טומאת מדרס, כי אי אפשר לשבת עליו.
במשנה שנינו: "כל החוצלות טמאות טמא מת, דברי רבי דוסא, וחכמים אומרים מדרס. כל הקליעות טהורות חוץ משל גלגילון, דברי רבי דוסא, וחכמים אומרים כולם טמאות חוץ משל צמרים" (עדיות פ"ג מ"ד). קליעות הן חוט שזור ומלופף, והשאלה היא האם הן כלי. אבל קליעות של צמרים הן חוטים הקלועים יחדיו לפני טווייתם (למכירה בכמות גדולה), והם בוודאי בבחינת כלי, ומקבלים טומאה. בתוספתא שעל משנה זו נאמר: "כל החוצלים בין של שעם ובין של שק ובין של צפור<sup class="footnote-marker">52</sup><i class="footnote">שער זנבות סוסים. ראו ליברמן, תוספת ראשונים, עמ' 48. </i> רבי דוסא אומר טמא טמא מת וחכמים אומרים מדרס" (כלים בבא בתרא פ"ד הי"ד, עמ' 594). אם כן הגינגילון (גלגלון) שייך לקבוצה של רצועות הנשנית בהמשך משנת נגעים. <b>ורצועות מנעל וסנדל שיש בהם</b> [<b>רוחב</b> ] – נוסף בשוליים,<b> כגריס הרי אילו מטמין בנגעים</b> – הם בבחינת בגד. אבל במשנת כלים שנינו: "[ו]של רצועות ושל סנדלים טהורה מכלום" (פכ"ד מי"ב), כלומר הסנדל עצמו טמא, אך הרצועות הקושרות אותו לרגל טהורות כשלעצמן (כשהן מנותקות) (איור 26). רצועות סנדל אינן כלי, וכן תקבע המשנה בכלים בהמשך (פכ"ו מ"ט). כמו כן: "תלמוד לומר כלי יצאו רצועות סנדלים שאינן כלי" (ספרא
שמיני, פרשה ו הי"א, נג ע"ב), וכן לנגעים (ספרא תזריע, פי"ג ה"י, סח ע"ג-ע"ד). מסורת משנת נגעים עומדת אפוא בניגוד לכל המסורות האחרות, ובעיקר בניגוד לעיקרון מרכזי שמה שאינו כלי אינו מקבל טומאה, ובניגוד מה לעיקרון שני שחפץ ללא כלי קיבול איננו כלי<sup class="footnote-marker">53</sup><i class="footnote">כלל זה פחות מקיף ויש כלי עור, כשטיח, שמקבלים טומאה. ראו למשל משנה, כלים פכ"ג מי"ב.</i>. במבוא הצענו כהשערה שמשנת נגעים משקפת את תורתם של הכוהנים, או שקיעים מתורתם של הכוהנים בדורות התנאים (לאחר ימי בית שני – ללא קשר לצדוקים שפעלו בימי הבית השני). אם כן הרי שלפנינו פרט נוסף מתורתם, והוא מתאפיין בהחמרה ובאי הבחנה בדקויות המשפטיות: כלי או לא כלי, כל דבר מטמא.
<b>סגוס</b> – סגוס נזכר לעתים כ"סגוס" בלבד ולעתים כ"סגוס עבה" (משנה, אהלות פי"א מ"ג; בבלי, נדרים נה ע"א). במקורות נזכר הסגוס כאריג שאיננו בגד, ולפי ההקשר הוא שמיכת צמר עבה לחימום בלילה: " 'כסותך', פרט לכר, 'כסותך', פרט לסדין, 'תכסה', פרט לסגוס" (ספרי דברים, רלד, עמ' 267). במדרש אחר הוא נזכר ככלי אופייני ללילה, בניגוד למחרשה שהיא "כלי יום"<sup class="footnote-marker">54</sup><i class="footnote">מכילתא דרבי שמעון בר יוחאי, כב כה, עמ' 272; ספרי דברים, רעז, עמ' 295, והשוו בבלי, נדרים נה ע"א.</i>, והמתרגם היווני תרגם שמיכה כסגוס (שופטים ד יח)<sup class="footnote-marker">55</sup><i class="footnote">ראו ערוך השלם, כרך ו, עמ' 21-20.</i>. עם זאת, המדרש מגדיר את הסגוס ככלי המשמש לשכיבה ולמלאכה כאחת: "...או יכול שאני מוציא הסגוס והרדיד... תלמוד לומר 'כל משכב' ריבה. מה ראית לרבות את אילו ולהוציא את אילו? אחר שריבה הכתוב מיעט, מרבה אני את אילו שהם משמשים שכיבה עם מלאכתם, ומוציא אני את אילו שאינן משמשים שכיבה עם מלאכתם" (ספרא, מצורע פרשת זבים, פרק ב ה"ד, עה ע"ג), וזו היא ששנינו שיוצאים בסגוס עבה "מפני הגשמים" (בבלי, נדרים נה ע"ב). הסגוס הוא אריג, ועל כן יש לו נימים (משנה, כלים פכ"ט מ"ג), הלוא הם "זנבות" חוטי השתי לאחר שנחתכו מ"מסכת" האריגה. כן משמע גם ממשנתנו.
במקורות הרומיים ידוע בגד חיצוני בשם סגום (sagum), והוא מעיל עבה חיצוני<sup class="footnote-marker">56</sup><i class="footnote">קרום, תלבושת, עמ' 52.</i>. יש קשר לשוני בין השניים, אך כאמור הסגום הוא לבוש לכל דבר, והסגוס שמיכה ששימשה בעיקר לכיסוי בשעת השינה, ורק לעתים ובדוחק כבגד ליום קר וגשום במיוחד. פרשה זו של זיהוי הסגום משמשת דוגמה לבעיה מתודולוגית בזיהוי כלים ומתקנים קדומים. לפנינו שני פירושים קרובים, אך סותרים. האחד עולה מתוך ההקשר הלשוני ליוונית או ללטינית, והאחר מתוך עיון במקורות. אנו מעדיפים את המשתמע מהמקורות, מתוך ההנחה שייתכן שמילה שבשפה הקלסית שימשה לבגד אחד קיבלה במזרח, או בארץ יהודה, משמעות ייחודית.
המשנה באהלות (פי"א מ"ה) קבעה שכלי גבוה מעל הקרקע טפח מצטרף עם הגג להוות "אוהל". הלכה זו נאמרה באהלות גם במקומות נוספים (פ"י מ"ו-מ"ז). הסגוס העבה, ואולי גם המקופל (להלן), גובהם למעלה מטפח, אבל התנאי איננו גובה הכלי אלא שמתחתיו יהיה חלל בגובה טפח שייצור אוהל בפני עצמו, על כן הסגוס העבה איננו אוהל ואיננו מצטרף עם הגג.<b> שניראה בו נגע רבי אליעזר בן יעקב אומר עד שיראה באריג במוכין</b> – כמו בדין טומאת מת הסגוס נחשב כשני בגדים, והארג והמילוי הם בגדים שונים (אהלות פ"י מ"ו-מ"ז).
<b>החמת</b> – החמת היא נוד מעור ששימש בדרך כלל לאגירת מים בעת מסע<sup class="footnote-marker">57</sup><i class="footnote">בראשית כא ב; משנה, כלים פי"ז מ"ב.</i>,<b> והתורמל</b> – תרמיל של עור או בגד קשיח,<b> ניראין כדרכן</b> – ואין צורך לפשפש בעמקיהם, כמו הסגוס ובגדים עבים אחרים. תורמל וחמת מופיעים יחדיו ככלי עור (כלים פט"ז מ"ד), ודנו שם בטיבם. בהקשר שלנו אין חשיבות להיותם כלי עור דווקא, אלא שכנראה אחד מהם גרר את זולתו. <b>ופוסה מתוכו לאחריו ומאחריו לתוכו</b> – הלכה זו נאמרה על החמת והתורמל. אמנם אין צורך לפשפש בקרביהם, אך הם כלי לבוש אחד. קצת קשה מדוע החמת והתורמל נחשבים לבגד, ונראה שלא זה התנאי ההכרחי. אשר לסגוס, ייתכן שגם בו אין צורך לפשפש בקרביו, וייתכן שהוא כבגד אחד, אבל מצטרף בכך לתורמל ולחמת.
בתוספתא נאמר: "רבי ישמעאל בנו של רבי יוחנן בן ברוקא אומר המת<sup class="footnote-marker">58</sup><i class="footnote">חמת בחילוף ה-ח.</i> ותורמל שנראה בהן נגע מושיבן כדרכן ורואה את נגען. רבי אליעזר בן יעקב אומר הבורסין, והברתסין, והפירמליאות, והחמולות, והלבדין, והסנסון, והכרים, והכסתות אין מצטרפין בנגעים עד שיראו באריג ובמוכין" (פ"ה הי"ד, עמ' 624). הסגוס מצטרף אפוא לסדרת בגדים עבים, שהם אמנם בגד אחד (כמו אחת ההצעות שהצענו לעיל) אבל אין צורך לפשפש בקרביהן. הרשימה כוללת את הבגדים האופייניים כבגדים עבים רגילים. בכתב יד קופמן של משנת כלאים: "הב[י]רסים והברדסים" (פ"ט מ"ז). במילה "בירסים" נמחקה האות י' בקו, וכן ברוב עדי הנוסח "ברסין" או "ברסים", אבל ב- <b>ג5</b> , <b>ג6</b> "הבירסין", וכנראה זה הנוסח שאותו תיקן מעתיק כתב יד קופמן. בכתב יד <b>ל</b> לכלאים: "הבורסין".
במסכת שמחות שנינו: "קרע את הברסים, ואת הברדסים, ואת הפולמוט, ואת הנפש, ואת השלל, ואת החריד לא יצא" (שמחות פ"ט הי"ח, עמ' 175). לא נעסוק כאן בפרטי הרשימה, אך משמע ממנה שהבגדים הללו או שהם בגדים חיצוניים ולא בגדי הלבוש ממש, או שהם חלקים מצורפים לבגד. "שלל", למשל, היא כנראה תפירה זמנית וארעית (ירו', מועד קטן פ"ג ה"ה, פב ע"ב; בבלי, כו ע"ב ועוד).
הבירוס נזכר כבגד בלתי מכובד שהלבוש בו אינו רשאי לקרוא בתורה בציבור<sup class="footnote-marker">59</sup><i class="footnote">תוס', כלאים פ"ד ה"ל; ספרי דברים, רלד, עמ' 267, כך יש כנראה לגרוס שם.</i>. יפה פירש ליברמן בעקבות קודמיו שהכוונה לבירוס (ί) שהוא מעין סוודר קצר ללא שרוולים. בתוספתא אחרת שנינו: "אלו הן העבין ואלו הן הדקין (צריך להיות 'הרכין'<sup class="footnote-marker">60</sup><i class="footnote">ראו משנה, כלאים פכ"ח מ"ח.</i>): כגון הבורסין, והברתסין, הפמליאות, והחמילות, והלבדין, והסנסין, הן העבין. השירין והסורקין והכולך והפיליון של ראש..." (תוס', כלים בבא בתרא פ"ה הי"א, עמ' 595)<sup class="footnote-marker">61</sup><i class="footnote">בעל חסדי דוד גרס, או תיקן, "ואלו הן הדקין השירין...".</i>. אם כן אלו הם שני בגדים חיצוניים עבים במיוחד שאינם נלבשים על הגוף אלא מעל הבגדים הרגילים (איור 27).
החמילה היא כנראה ה-amiculum הרומי שהוא הבגד החיצוני (מעין מעיל של הנשים), כרגיל זה בד מלבני ארוך שפיתלו סביב הגוף והראש כאחד (איור 28).
החמילה או החמולה נזכרת במעט מקורות נוספים. בברייתא שצוטטה לעיל החמילה נמנית עם הבגדים העבים. ההלכה עצמה סבוכה<sup class="footnote-marker">62</sup><i class="footnote">במשנת כלים פכ"ז מ"ב נאמר שכל בגד שנותרה ממנו חתיכה שגודלה שלושה על שלושה (טפחים) מטמאת טומאת מדרס (אם טמא מת ישב עליה ולידו טהור – נטמא הטהור), ובשק הגודל המינימלי ארבעה על ארבעה טפחים. על כך מוסיפה המשנה שהבגדים העבים אין בהם שלושה על שלושה, ומסתבר שהכוונה שאין בהם דין זה, ורק חתיכה גדולה יותר (או בגד שלם) מטמאת בטומאת מדרס. במשנה שם (פכ"ח מ"ח) נאמר שהבגדים העבים אינם מטמאים מדרס, ומשפט זה באה התוספתא לפרש. אנו תפילה לבורא עולם שיזכנו לפרש משניות אלו על בוריין. </i>, אך לענייננו ברור שהחמילה נמנית עם הבגדים "העבים".
הרשימה כוללת בגדים עבים וגסים ששימשו להגנה מפני גשם, ולבשו אותם מעל הבגדים הרגילים<sup class="footnote-marker">63</sup><i class="footnote">ראו פירושנו לכלאים פ"ט מ"ז, ושם הוברר כי אלו בגדים חמים במיוחד שיובאו לארץ מחוץ לארץ.</i>. אם כן החמולה היא בגד עבה במיוחד. עם זאת היא בגד, ודינה שונה מזה של שק (משנה, כלאים פכ"ז מ"ב). בכלל הרשימה בתוספתא כלים קרובה למשנתנו.
ה"סנסון" שבתוספתא למשנתנו הוא מן הסתם הסגוס הנזכר במשנתנו, והפירמל הוא אולי ה- flammeum, מעיל החתונה של כלה עשירה. אלא שלא ידוע שהיה עבה במיוחד<sup class="footnote-marker">64</sup><i class="footnote">קרום, תלבושת, עמ' 52.</i>.
ההלכה במשנתנו קשורה למסכתות כלאים, כלים ואהלות, אך היא מותאמת לנושא שלנו ויש לה משמעות מיוחדת בענייני נגעים. המשנה ארוגה, אפוא, בתוך הלכות חז"ל בנושאים אחרים. היא משתמשת ומדגימה את ההלכה בעזרת רשימת בגדים שהם קבוצה ספרותית בפני עצמה.

Mishnah 12

<b>בגד המוסגר שניתערב באחרין כלם טהורין</b> – נראה שהנגע נעלם, אבל הבגד לא זכה להיטהר על ידי הכוהן, אך הוא התערב ברוב ומתבטל. חשיבות ההלכה אינה רבה, שהרי בפועל הנגע נעלם וממילא כולם טהורים. ההלכה נשתנתה בשל ההמשך. <b>קיצצו ועשאו מוכין טהור</b> – הוא בטל מתורת בגד. מוכין הם בגד שנקצץ לחתיכות קטנות. הוא שימש למילוי כרים וכסתות, למילוי בגדים עבים או לריפוד קב וכיוצא באלו שימושים<sup class="footnote-marker">65</sup><i class="footnote">משנה, כלים פכ"ב מ"ט; תוס', שבת פ"ט ה"ו.</i>,<b> ומותר בהנייתו</b> – ברור שהוא מותר בהנאה, הרי הוא טהור. המילים נאמרו רק בניגוד לסיפא,<b> והמוחלט שניתערב באחרים כלם טמאים</b> – אמנם הנגע נעלם אבל הבגד טמא, שהרי הכוהן טימאו, ובגד שכוהן טימא, אפילו אם הנגע נעלם (בשבוע השלישי), הבגד טמא. <b>קיצצו ועשאו מוכין טמא ואסור בהנייתו</b> – דין הבגד לשרפה, ואסור בהנאה.
לסיכום הפרק
הלכות נגעי בגדים שייכות כנראה לאלו שלא היו ולא נבראו אלא לקבל שכר. איננו שומעים על מקרה שאירע הלכה למעשה, והדיון הוא תאורטי, כמו צרעת בתים. עם זאת יש בפרק ביטוי מלא לתהליכי הלימוד של תורה שבעל פה. יש לפרק מקבילות בספרות חז"ל, ושימוש במטבעות לשון ספרותיות ומשפטיות החוזרות בנושאים אחרים שהיו מעשיים יותר. יש בו תרבות משפטית מפותחת ואבחנות חדות, אם כי לא תמיד אחידות, וכמובן יש בו גם מחלוקות רבות.

Chapter 12



Mishnah 1

<b>הפרק כולו מוקדש לצרעת הבתים. צרעת הבתים נדונה במקרא בספר ויקרא יד לג-מז. כמעט כל אשר אנו יודעים על פרשה הלכתית זו מצוי במשנה בשני הפרקים יב-יג ובתוספתא ובמדרש ספרא על הפסוקים הנדונים. הפרשה כולה תמוהה, ולא ברור לאיזה פגע התורה מתכוונת. עסקנו בכך במבוא למסכת, ושם גם הבאנו את הפסוקים הנוגעים לצרעת הבית.
<b>כל הבתין מיטמין בנגעים חוץ משלגוים<sup class="footnote-marker">1</sup><i class="footnote">הבבליל גיטין פב ע"א גורס כאן אלא של עובדי כוכבים ומזלות. זאת כנגד כל עדי הנוסח הקיימים. הבבלי מנסה לדייק ממשנתנו מה משמעות המונח 'אלא'. השאלה עצמה בעייתית עד מאד שכן המונח אלא' מופיע מאות פעמים במשנה ותמיד במשמעות חוץ מ... אם כן במה מתחבטת הגמרא? דומה שכל השאלה באה רק להבאת התוספתא בגיטין המסבירה את המשנה שן ש'אלא' משמעו שרבי אליעזר מתיר לכתוב גט כזה, והגט תקף ועליה אסור להינשא לפלוני. לדעת פרידמן השאלה באה בגלל מימרתו של רבי יוסי ברבי יהודה, המצמצם את מחלוקת רבי אליעזר וחכמים (המגרש בגט והוסיף 'אלא לפלוני') למקרה של תנאי מפורש. התלמוד רצה להביא את דברי התנא ולהראושהם נובעים מבעייה במשנה עצמה. כל זאת כדי שאפשר יהיה לראות ברבי יוסי ברבי יהודה פרשן לגיטימי ללשון המשנה. הגמרא שם מדברת על תנאי בגט אבל אין זה פירוש מילולי למילה 'אלא', אלא זו משמעות ההגבלה, והיא תקיפה כמו תנאי בגט. ראו פרידמן גיטין פרק ט עמ' 122- 126. </i></b> – צרעת הבתים שייכת לסוג "מחלות הקודש" ומטמאה רק בבתי ישראל. אין כאן טענה שהבית של הגוי אינו עשוי לקבל נגע כזה, אלא שאם יש בו אין הוא מטמא אלא ביום שנקנה על ידי ישראל, "יראה כתחילה" בלשון המשנה להלן. הפתיחה והסיום מקבילים באופן מלא לאלו של הפרק הקודם. הפרק הקודם מתחלק לנגעי אריגים ונגעי חוט. משנה ז היא סוף החלק הראשון, והוא היה כנראה פרק בפני עצמו. עורך אחד היה לשני הפרקים הללו (החצי הראשון של פרק יא ופרק יב). ידו של העורך ניכרת במיוחד במשנה האחרונה שסגנונה שונה מאלו שלפניה.
פרק יא ופרק יב – השוואה סגנונית
<b>הלוקח בתים מן הגוים</b> – ויש בהם נגע,<b> יראו כתחלה</b> – ולא כאילו היה זה נגע ישן. עצם ההלכה שדיני נגעים חלים רק על ישראל מופיעה גם בנגעי עור (פ"ג מ"א), וגם שם ההלכה מתייחסת לנגעים שהיו בגוי והתגייר, בבגד ונמכר לישראל, וכאן בבית שנמכר לישראל. בהקשר של דיני בתים יש להלכה זו מקור מדרשי מיוחד, והוא הפסוק "כי תבֹאו אל ארץ כנען אשר אני נֹתן לכם לאחֻזה" (ויקרא יד לד). פסוק זה יהא שזור בהמשך, ואחת המשמעויות שלו היא שדין נגעי בתים חל רק בארץ, ומצוות התלויות בארץ אינן חלות על נכרים באופן אוטומטי<sup class="footnote-marker">2</sup><i class="footnote">ראו פירושנו לדמאי פ"ה מ"ט והמבוא למעשרות.</i>. <b>בית עגול</b> – המשנה מבליעה הנחה ש"בית" הוא רק כזה שיש לו ארבעה קירות וגג מסודר, לכן בית עגול אינו מקבל נגעים. בפועל בתים במרחב המגורים הרגיל היו ריבועיים. פינות מעוגלות (אפסידליות) יש בבתי מרחץ ובבתי עשירים, ואלו, לצורך דיני נגעים, אינם מוכרים כבית (איור 28).
כן היו מקדשים עגולים או בתים במסגרת מבני אחוזה גדולים. האמירה של המשנה היא שבית עגול איננה מקום דיור נאות. היא משקפת הווי עממי פשוט, והמשנה מבטאת בעך את ההוויה של רובדי החברה הנמוכים בארץ. בבתי עשירים מצינו פינות מעוגלות, אך מבחינתם של חכמים אלו אינם בתים כלל. בתוספתא: "בית העגיל העשוי כשובך" (פ"ו ה"ג, עמ' 625). שובך רגיל היה ריבועי, אך המשנה מדברת על שובך במערת קולומבריום שאחת הצורות הטיפוסיות שלה הייתה בור מעוגל גדול (איור 29).
<b>בית טריגון</b> – עם שלוש צלעות, בית כזה נדיר במרחבי מגורים<sup class="footnote-marker">3</sup><i class="footnote">וכן בספרא, מצורע פרשה ה ה"ד, עג ע"א.</i>,<b> בית הבנוי בספינה</b> – תא מגורים של הספינה,<b>או באסכדרה</b> – אסכדרה מופיעה בכתיבים שונים, והיא כנראה האסדה. הירושלמי אומר: "היא אסדא, היא אסכריא, היא רפסודות" (ברכות פ"ד ה"ו, ח ע"ג). רפסודה היא מונח מקראי. חירם מציע לשלמה למכור לו עצים ולשנע אותן ברפסודות (דברי הימים ב ב טו)<sup class="footnote-marker">4</sup><i class="footnote">התרגום הארמי מתרגם "תרגומין", והיווני skedias.</i>. לפי ההקשר אלו עצים קשורים, והם מהווים מעין סירה כשלעצמם. זהו משטח פתוח שאין לו כלי קיבול. אלו מתאימים לשיט נהרות וודאי שלא לשיט ימים, אך אנייה יכולה לגרור אחריה עצים. הירושלמי מפרש, אפוא, את המילה במשנה ורומז למילה מקראית דומה. הרפסודה מופיעה בהקשר אחר כשרפרף שטוח: "מלך בשר ודם יושב על כסא גבור (אולי צריך להיות גבוה) ואין רגליו מגיעות לרפסודות שתחת רגליו, והקב"ה השמים כסאו והארץ הדום רגליו" (תנחומא, בראשית ה). אסכריה או אסקריה היא סוג של ספינה, לפי ההקשר זו כנראה ספינה שטוחה, אך יש שבנו בה בית (תא), כמו במשנתנו. ברם מהבבלי משמע שאסקריה או איסקריה היא התורן (בבלי, תענית כא ע"א), ועל כן נראה שהכוונה לספינה שיש לה תורן<sup class="footnote-marker">5</sup><i class="footnote">תורניתא היא סוג עץ (שיטה או ארז) שממנו הכינו את התורן.</i>. כל זאת בניגוד לספינה שהיא ספינת משוטים ללא תורן. כך מאפשרת הגמרא להוסיף למחיר של ספינה שנועדה להפוך לאיסקריה: "ספינה לעשות לה איסקריא... איסקריא, כיון דשפירא איסקריא טפי אגרא טפי" (בבלי, בבא מציעא סט ע"ב – כיוון שאיסקריה טובה יותר שכרה מרובה). איסקריה מופיעה בעיקר בספרות הבבלית, אך גם בירושלמי שציטטנו ובמשנתנו. נראה שאסדה היא מונח ארץ-ישראלי יותר, ואיסקריה היא מונח שהיה בשימוש רווח יותר בבבל.
הבית על הספינה אינו יציב, לכן איננו בית מגורים רגיל ולכן גם סוכה בראש ספינה פסולה<sup class="footnote-marker">6</sup><i class="footnote">ירו', סוכה פ"ב ה"ד, נב ע"ד; בבלי, כג ע"א, ומקבילות.</i>.
<b>על ארבע קורות</b> – בית בארץ אפילו על ארבע קורות, וראו להלן,<b>אינו מיטמא בנגעים ואם</b> – בכמה עדי נוסח בלא וי"ו החיבור, ואין לכך משמעות מבחינת התוכן, <b>היה מרובע אפילו על ארבע עמודים מטמא</b> – סתם "עמודים" הם עמודי אבן, כלומר הבית אינו שוכן על הקרקע עצמה. המשפט על ארבעה עמודים אינו סותר את המשפט על ארבע קורות. "קורות" הן קורות עץ, ובית שעליהן הוא בית זמני ודל. בניית בית על עמודי אבן היא שיטת בנייה מקובלת ומיועדת לאזורים שיש בהם חשש לתזוזות קרקע (אדמה "עובדת" בלשון ימינו). בתוספתא: "בית שהיה בנוי על ארבע קורות<sup class="footnote-marker">7</sup><i class="footnote">המשפט האחרון חסר בכתב יד וינה.</i> אין מטמאין בנגעים, על ארבעה עמודים מטמאים בנגעים... הבית שבספינה אין מטמאין בנגעים" (פ"ו ה"ד, עמ' 625). אם כן, בית הקורות ובית העמודים שניהם בארץ ולא בספינה. פרשנות זו הכתיבה את פיסוק המשנה. ניתן היה לפסקה: <b>"<i>בית הבנוי בספינה, או באסכדרה </i></b> <i>על ארבע קורות, מטמא</i>". ופיסקנו אחרת וכן פיסק אלבק.
בתוספתא יש עוד הרחבה להלכה: "בית הכנסת, ובית האשה, ובית השותפין, הרי אלו מטמאין בנגעים. בית העגיל העשוי כשובך אין מטמאין בנגעים. דיגין, טריגין, פנטיגין, אין מטמאין בנגעים" (פ"ו ה"ג, עמ' 625). בית הכנסת ובית השותפים אינם משמשים למגורים אלא להתכנסויות. אלו פטורים ממזוזה (להלן), אך מיטמאים בנגעים. "בית האשה" הוא מונח ייחודי. באופן טבעי עולה במחשבה הדמיון בין "בית האשה" ובין המונח היווני גינאיון (γύναιον) שמשמעו בשביל נשים (גינֶה [γυνή] היא אישה ביוונית). הבית היווני הקלסי היה מחולק למרחב גברי ולמרחב נשיי. למרחב הנשיי לא נכנסו גברים, ושם נהתה הגברת ויתר הנשים מפרטיות. ברם בארץ ישראל היו בתים גדולים כאלה נדירים. יתר על כן, למה יהא מרחב מגורים כזה פטור מנגעים? אנו נשוב לפירוש להלן.
דיגון הוא בית בעל שתי צלעות (דיו ביוונית משמעו שניים), טריגון בעל שלוש צלעות, כמו במשנתנו, פנטגון בעל חמש צלעות (פנטה ביוונית חמש). רשימה זהה מופיעה לגבי נזיר (הריני נזיר דיגון, טריגון וכו', בבלי, נזיר ח ע"ב; בבא בתרא קסד ע"ב). בהקשר של נזיר יש משמעות ל"דיגון" (נזיר פעמיים), אך בהקשר של מבנה – קשה לתאר מבנה בעל שתי צלעות.
הדיון על בתים מיוחדים מעין אלו שבמשנה או בתוספתא משמעותי בשני הקשרים הלכתיים: בדיני נגעים ובדין מזוזה. בברייתא בבבלי: "תני רב כהנא קמיה דרב יהודה: בית התבן, ובית הבקר, ובית העצים, ובית האוצרות, פטורים מן המזוזה, מפני שהנשים נאותות בהן. ומאי נאותות – רוחצות" (יומא יא ע"א). בַהמשך התלמוד מרחיב את ההלכה אגב הדיון בטעמו של ההיתר: "באמת אמרו: בית הכסא, ובית הבורסקי, ובית המרחץ, ובית הטבילה, ושהנשים נאותות בהן – פטורים מן המזוזה". הגמרא מנמקת את ההלכה בכך שאלו מקומות לא נקיים, או שאינם מבני מגורים. בהמשך הסוגיה שם: "תנו רבנן: בית הכנסת ובית האשה ובית השותפין, חייבת במזוזה..." (שם ע"ב); הסוגיה מביאה את משנתנו, ואף מוצאת דרשה לסיוע ההלכה. יש דמיון רב בין רשימת המקומות הפטורים ממזוזה לאלו הפטורים מנגעים, וכאמור גם הבבלי חש בכך, אם כי אינו אומר שהפטור זהה. אם הרשימות באמת זהות הרי ש"בית האשה" החייב בנגעים ובמזוזה זהה או קרוב לבית הטבילה "שהנשים נאותות בהן", אלא שהוא נקי יותר, ומשמש ליותר תפקודי מגורים.
לאור הנתונים שהעלינו מן הראוי לשקול את האפשרות שכל רשימת הבתים החייבים בנגעים או פטורים מהם הועברה מדין מזוזה. אמנם המקורות לדין מזוזה מצויים רק בבבלי, אך בהחלט ייתכן שהם תנאיים. מכל מקום, הרשימה בהקשר של המזוזה גדולה, מפותחת ורֵאלית יותר. נראה שיש קשר ספרותי בין שתי הרשימות, אך קשה להכריע מהי הרשימה המקורית.
הרשימה לקוחה, אם כן, מנזיר או ממזוזה, והועברה לנגעים. הרשימה ארוגה אפוא בספרות חז"ל, ולא הותאמה עד הסוף לענייני נגעים.

Mishnah 2

<b>בית שאחד מצדדיו מחופה בשיש</b> – השיש היה אחד מסממני בניית המותרות בעולם הרומי. מחצבות השיש היו נדירות, ובארץ ישראל לא היו מחצבות שיש כלל. השיש יובא אפוא מאסיה הקטנה או מקפריסין. רק בנייני עשירים ומבנים ציבוריים היו בנויים בשיש<sup class="footnote-marker">8</sup><i class="footnote">ראו פישר, שיש.</i>, אך המשנה מדברת על מבנה מפואר פחות שהוא מחופה בשיש. מבנה כזה אינו מיטמא בנגעים משום שאין בו שלושת המרכיבים הנחוצים: אבנים, עצים ועפר (להלן). לפי תפיסתה של התורה שבעל פה די שבקיר אחד אין כל המרכיבים כדי להוציא את הבית ממסגרת דין נגעים. <b>אחד בסלע</b> – מבנה שחלקו חצוב וחלקו בנוי. מבנים כאלה פזורים ברחבי הארץ, ובעיקר בדרום הר חברון שהוא אזור מערות, <b>ואחד בלבינים</b> – הבנייה בארץ הייתה ברובה באבן. רק באזורי המישור בנו, בהיקף רחב, בעזרת לבנים. דוגמה לכך היא סוגיית הירושלמי המסבירה מהי תפילת הכוהן הגדול ביום הכיפורים, והפִסקה הרביעית בה היא:
ועל אנשי השרון היה אומר יהי רצון מלפניך ה' אלהינו ואלהי אבותינו שלא יעשו בתיהן קבריהן<sup class="footnote-marker">9</sup><i class="footnote">ירו', יומא פ"ה ה"ג, מב ע"ג; ויקרא רבה, טז א, עמ' תנה-ו; פסיקתא דרב כהנא, אחרי מות ד, עמ' 391; תנח', אחרי מות ג; תנחומא בובר, אחרי מות ד, ל ע"א-ע"ב; פסיקתא רבתי, אחרי מות (מז), קצ ע"ב, ועוד. לדיון בתפילה ראו תבורי, מועדים, עמ' 270-269. בכתב יד ליידן של הירושלמי היו הפִסקאות הראשונות בלבד; הפִסקה השלישית נוספה בידי המגיה. היינמן, התפילה, עמ' 91, חשב שדווקא פִסקה זו, המופיעה במדרש באופן עצמאי, היא גרעינה הקדום של התפילה. </i>.
הפִסקה הזאת מופיעה במקבילות<sup class="footnote-marker">10</sup><i class="footnote">כך בפסיקתא דרב כהנא, ויקרא רבה, תנחומא בובר ותנחומא הרגיל.</i> בשם רבנן דדרום או רבנן דדרומא; "דרומא/דרומה" הוא הכינוי הקבוע לאזור לוד. יש לשער שזו תוספת של אנשי לוד ששמו בפיו של הכוהן הגדול תפילה מיוחדת המתאימה לאזור שלהם. המונח "שרון" משמעו האזור שבין לוד לקיסריה. הבנייה שם הייתה מלבנים, וסכנת ההתמוטטות של הבתים הייתה גדולה. על כן, בניית בית בשרון אינה נחשבת לבנייה רגילה (משנה, סוטה פ"ח מ"ג)<sup class="footnote-marker">11</sup><i class="footnote">הירשפלד, בית המגורים, עמ' 132.</i>.
מכל מקום, ברחבי הארץ בית לבנים איננו בית מגורים רגיל, אף כי היו אזורים ותקופות שבהם רווחו מבנים כאלה.
<b>ואחד בעפר</b> – אי אפשר לבנות קיר מעפר, ולפי ההמשך ה"עפר" הוא טיח הבניין. הכוונה כנראה לשיטת הבנייה המכונה בספרותנו "ריכסא". המשנה בבבא בתרא (פ"א מ"א) דנה בסוגי הגדרות; היא מזכירה את הגוויל, הגזית והלבנים, ואין בה אזכור של שימוש בחומרים ירודים יותר. אבל הבבלי (שם ג ע"א) מוסיף את השימוש בטין ובריכסא, שניהם עפר כבוש. הבבלי מתחבט איזה חומר יציב יותר<sup class="footnote-marker">12</sup><i class="footnote">ראו עוד תוס', בבא מציעא פ"ח ה"ו; בבלי, פט ע"ב; תנחומא, חיי שרה ג; קרויס, קדמוניות התלמוד, א, ב, עמ' 268-260.</i>. בדרך כלל חומרי מילוט שימשו כתוספת לאבנים ולייצוב הקיר, ולא לבניין עצמאי, אבל בבנייה הארץ-ישראלית מצינו גם שימוש בריכסא. בגבעות לוד - ראש העין שיטת הבנייה המקובלת היא קיר שחציו אבנים דקות וחציו תלכיד של אבנים, חול וחומרי מילוט<sup class="footnote-marker">13</sup><i class="footnote">ראו ספראי, שפלת לוד; שיאון, חורבת לבד.</i>. שוב, מנקודת מבטם של חכמים קיר שהוא כולו תלכיד כזה איננו בניין של ממש (איור 30).
<b>טהור</b> – גם אם יש בו נגע אין הוא נטמא, או אולי לא יתפתח בו נגע.<b> בית שלא היו בו אבנים ועצים ועפר וניראה בו נגע ואחר כך הביאו בו אבנים ועצים ועפר טהור</b> – המשנה מבוססת על ההלכה בהמשך שבית הוא רק אם יש בו עצים, אבנים ועפר, ואם אלו הובאו רק מאוחר יותר אין זה בית.<b> וכן בגד שלא ארג בו שלש על שלוש וניראה בו נגע</b> – בגד שאין בו שלושה על שלושה טפחים אינו בגד, ואינו מיטמא (לעיל פי"א מ"ח). מידה זו של שלושה על שלושה היא הכלל המקובל בטומאות<sup class="footnote-marker">14</sup><i class="footnote">כגון משנה, כלים פכ"ז מ"ה; מ"ח; מי"ב, ועוד.</i>, <b>ואחר ארג בו שלוש על שלוש</b> – הוסיף על האריג עד שנהיה בו כשיעור, <b>טהור</b> – שכן בגד פחות משלושה על שלושה אינו בגד.<b>אין הבית מיטמא בנגעים עד שיהוא בו אבנים ועצים ועפר</b> – זה הכלל ההלכתי המניע את שתי ההלכות הקודמות.
ההלכה העקרונית מוסברת גם בתוספתא: "העצים והאבנים והעפר מטמאין בנגעים מצטרפין עם הנגעים והנגע פושה לתוכן וכשהן נותצין את הבית ניתצין עמו" (פ"ו ה"ו, עמ' 625), וכן: "בית שהוא בנוי מלמטה סלע, ומלמעלה בניין, מלמטה אבנים, ומלמעלה לבנים, מטמאין בנגעים. בית שבים, אין מטמא בנגעים. בית שצדו אחד גוי וצדו אחד ישראל, צדו אחד בארץ וצדו אחת בחוצה לארץ, אין מטמאין בנגעים, הבית שבספינה אין מטמאין בנגעים" (פ"ו ה"ד, עמ' 625). הלכה זו חוזרת על דברים שכבר אמרנו לעיל ומוסיפה פרטים: רק אם קיר שלם איננו בבנייה רגילה הבית פטור מנגעים, וכן פטור מנגעים בית שבים, או בחוץ לארץ, ובכך נעסוק להלן במשנה ד.
המשנה ומקבילותיה מייצגות ומשקפות את הבנייה הפשוטה בארץ ישראל ההררית. מצד אחד קיר שיש כבר הופך את בית המגורים לבניין מיוחד, ומצד שני הוא הדין בקיר לבנים, או ריכסא, ובית הוא רק כשיש בו כל המרכיבים ה"רגילים". במשנה ד יוסבר תפקידם של חומרים אלו.

Mishnah 3

<b>כמה אבנים יהוא בו</b> – בבית כדי שייטמא בנגעים. לכאורה זו קביעה רגילה של תורה שבעל פה, ניסיון לברר מהו הגודל המינימלי המיטמא בנגעים. ברם השאלה קשה. הרי במשנה הקודמת נקבע שכדי שהבית ייטמא הוא צריך להכיל אבנים ועפר, ואסור שקיר שלו יהא מחומרי בנייה אחרים. מאחר שכן ברור שיש בבניין אבנים רבות. השאלה מנוסחת, אפוא, כאילו הייתה תורה שבעל פה, אבל למעשה היא שאלה בלתי רֵאלית. כפי שנראה להלן היא פיתוח מלאכותי של ההלכות שתידונה להלן במשנה. <b>רבי ישמעאל אומר ארבע רבי עקיבה אומר שמנה</b> – אבנים בבית. העיקרון הוא שיהא במספר האבנים כדי לטמא ולחלוץ את האבנים, ועדיין תישארנה אבנים בבית, כמו שיתברר בהמשך. <b>שרבי ישמעאל אומר עד שיראה כשני גריסים על שתי אבנים או על אבן אחת</b> – המינימום המיטמא הוא כתם בגודל שני גריסים על אבן אחת או שתיים, בכל אחת כגריס. מכאן שדי באבן אחת נגועה, ועוד ארבע אבנים מסביבה, כדי שניתן יהיה לחלוץ את האבן המנוגעת.<b> רבי עקיבה אומר עד שיראה כשני גריסים על שתי אבנים לא על אבן אחת</b> – המינימום לטומאה הוא שתי אבנים ועל כל אחת כתם. לא ברור האם על כל אחת כתם בגודל גריס, וביחד שני גריסים, או שמא על כל אבן צריך להיות כתם בגודל שני גריסים. מכל מקום, סביב שתי אבנים צריכות להיות עוד 8 אבנים מסביב. <b>רבי אלעזר ברבי שמעון אומר עד שיראה כשני גריסים על שתי אבנים בשני כתלים בזוית</b> – רבי אלעזר נוקט עמדת ביניים: אמנם די בכתם אחד, אבל על שתי אבנים רצופות, באותו כותל או בזווית הבית.<b>ארכו כשני גריסין ורוחבו כגריס</b> – זו כנראה דעת כולם ששני גריסים הם האורך על רוחב גריס. החשבון איננו מדוקדק. סביב אבן אחת טמאה צריכות להיות ארבע אבנים טהורות לפחות, ובסך הכול חמש אבנים ולא ארבע כדעת רבי ישמעאל, וסביב שתי אבנים עוד שמונה, ובסך הכול עשר אבנים. מעבר לכך, בשיטת הבנייה הרגילה של אריח על גבי לבינה<sup class="footnote-marker">15</sup><i class="footnote">כמו במשנה, עירובין פ"א מ"ג, וראו פירושנו לה.</i> כל אבן מוקפת בשש אבנים, ושתי אבנים מוקפות בשמונה אבנים (איור 31).
על כן דומה שהמחלוקת ה"רֵאלית" היא מחלוקת התנאים על גודל הנגע, והחישוב של שמונה או ארבע אבנים הוא דיון המשך מלאכותי וספרותי לחלוטין. רק בדוחק רב ניתן להעמיד את המשנה בבנייה של אבן על גבי אבן, והנגע בנדבך התחתון, ואזי די בארבע אבנים בסך הכול. ואכן בספרא, שבדרך כלל מביא את המשנה במלואה, מצויה רק המחלוקת על גודל הנגע (הסיפא של המשנה – ספרא מצורע פ"ו ה"ד, עג ע"ב), ללא "התוצאה" של מספר האבנים הנדרשות.
<b>איור 32.</b> דברי רבי ישמעאל בשיטת הבנייה של אבן על גבי אבן
<b>איור 33.</b> דברי רבי ישמעאל בשיטת הבנייה של אריח על גבי לבֵנה
<b>איור 34.</b> דברי רבי עקיבא לפי שיטת הבנייה של אריח על גבי לבֵנה
<b>איור 35.</b> דברי רבי רבי אליעזר ברבי שמעון לפי שיטת הבנייה של אריח על גבי לבֵנה
בכל דיני נגעים הגודל הנדרש היה כגריס, ובבתים כשני גריסים, וכן בספרא (מצורע פרשה ו ה"א, עג ע"א).

Mishnah 4

<b>המשנה היא הסבר למשנה ב, ומבהירה לשם מה נדרשים העצים והעפר בקירות הבית. אפשר גם שהמשנה היא דרשה לפסוקי התורה המזכירים את העצים, העפר והאבן: "את אבניו ואת עציו ואת כל עפר הבית" (ויקרא יד מה). למעשה כבר המשנה הקודמת החלה את הדיון באבנים, ועתה היא עוסקת בעצים ובעפר, לפי סדר המקרא.
<b>עצים כדי ליתן תחת השקוף</b> – המשקוף הוא אבן גדולה מעל הפתח ומתחתיו התקינו דלת מעץ. המשקוף העליון של הדלת הוא הנזכר כאן. <b>רבי יהודה אומר כדי לעשות סנדל לאחורי השקוף</b> – לפי ההקשר זהו מתקן עץ בחלק הפנימי של הבית, מאחורי המשקוף. תפקודו אינו ברור, והוא אינו נזכר במקורות אחרים. אפשר שהוא עץ המונח בין אבני הקיר, מתחת לאבן המשקוף של הפתח. <b>עפר כדי ליתן בין פצים לחברו</b> – "פצים", וברבים פצימין, הם סידור האבנים המיוחד סביב הפתח כדי לתת צורת פתח (איור 36). הפצים היא אבן מיוחדת והיא לא התאימה ליתר אבני הקיר, על כן נדרשה שכבת עפר בין הפצים לבין האבנים הרגילות. <b>קירות האבוס וקירות המחיצה אינן מיטמין בנגעים</b> – רק קירות הבית מיטמאים בנגעים. האבוס הוא שוקת מאבן שהייתה מונחת לעתים ליד קיר הבית (איור 37).
ההלכה שבמשנה חוזרת בתוספתא עם שלוש תוספות: "...עפר כדי ליתן בין פצים לחברו, ובין אבן לחברתה, וכמה הוא שיעור אבנים משוי שנים, דברי רבי, רבי שמעון בן אלעזר אומר היציע והאבוס והמגירה אין מטמאין בנגעים ואין מצטרפין עם הנגעים ואין הנגע פושה לתוכו, וכשהוא נותץ את הבית אין נותצין אותו" (פ"ו ה"ה, עמ' 625). התוספת הראשונה מוכרת היטב בבנייה הארץ-ישראלית. אמנם בדרך כלל הייתה הבנייה יבשה ואבן אחת נצמדה לחברתה בדיוק רב, אבל בבנייה פשוטה היו לעתים רווחים בין האבנים ואותם מילאו בעפר. "עפר" זה הוא טיח, כפי שהדגשנו בפירושנו למשנה ב. עוד מוסיפה המשנה שאבן שמקבלת טומאה צריכה להיות אבן שנושאים אותה שניים, כלומר שמשקלה כ-60-40 ק"ג (איור 38).
משנת אהלות קובעת ששלושה נדבכים הם שנים עשר טפח (פי"ד מ"א). נדבך הוא שורת אבנים. המשנה מניחה שכל נדבך גובהו ארבעה טפחים; לא נאמר מהו הגורם הקובע, מספר הנדבכים או ארבעה טפחים. בירושלמי חוזרים על דוגמה זו, ואף קובעים ששיעורים אלו הם כשיעורים "שלנו", כלומר של ימי האמוראים (ירו', שביעית פ"ג ה"ד, לד ע"ג-ע"ד). עם זה הגמרא מסבירה שלעתים שלושה נדבכים הם עשרה טפחים בלבד, שכן, ארבעה טפחים הם מידותיה של אבן גוויל, והסיתות הוא חצי טפח (3 ס"מ). גובה של ארבעה טפחים (32-24 ס"מ) הוא אפוא גובה רגיל של אבן. אבל מצינו בפועל אבנים בגדלים שונים. אבן כזאת סביר שמידותיה הכלליות הן 40x30x30 ס"מ, נפחה 0.036 מ"ק ומשקלה 86 ק"ג<sup class="footnote-marker">16</sup><i class="footnote">המשקל הסגולי של האבן הוא 2.4 לערך (תלוי בטיב הגאולוגי של האבן).</i>.
כך, למשל, נבדקו האבנים במחצבות שמסביב לחורבת בירה שבשפלת השומרון<sup class="footnote-marker">17</sup><i class="footnote">ספראי וששון, חציבה, עמ' 14.</i> (איור 39) והתברר
שרוב המחצבות באותו אזור נועדו לחציבת אבנים קטנות. אורך האבנים 55-35 ס"מ, רוחבן 30-20 ס"מ וגובהן 30-20 ס"מ בערך. לא נעשה סיכום מדוקדק של נפח האבנים, אך דומה שמידותיה של אבן טיפוסית ומייצגת מסוג זה הן 20x20x40 ס"מ או 25x20x40 ס"מ. משקלן של אבנים אלו 52-42 ק"ג.
במשנה בבא מציעא ניתנות מידותיהן הטיפוסיות של אבנים. אבן גוויל רוחבה 6 טפחים (36 ס"מ) ורוחבה של אבן גזית 5 טפחים (30 ס"מ). גם באלו הסיתות הוא חצי טפח (3 ס"מ). אבן כזאת משקלה כ-40 ק"ג, והיא "משוי שנים". במקורות נזכרות גם אבנים בגודל שונה, כגון "אבני כתף" הניטלות שתיים-שלוש על הכתף, בניגוד לאבני יד הניטלות "באחת יד" (משנה, שביעית פ"ג מ"ט ומקבילות), או אבן שעל שניים לשאתה (התוספתא שלנו), וכן אבנים נוספות שגודלן שונה. ככל הנראה נשא הכַּתָּף 32 ק"ג<sup class="footnote-marker">18</sup><i class="footnote">לפי המשנה, בבא מציעא פ"ו מ"ה; תוס', שם פ"ז ה"י; בבלי, שם פ ע"א-ע"ב.</i>, ומדובר אפוא באבנים שמשקלן 15-10 ק"ג בערך. לכַּתָּף היה "אנקול", כלומר מוט שבשני צדדיו ווים, ועליהם היו תלויים המטענים. אנקול זה נזכר במפורש בהלכה: "אונקלין של כתפין" (משנה, כלים פי"ב מ"ב ומקבילות).
מדידת גודל האבנים שבהן השתמשו קדמונינו לבניין אינה יכולה להתבסס רק על הרמזים הספרותיים. יש לבדוק את הגודל הממוצע של האבנים ביישובים הנחפרים. בשלב זה טרם נעשו בדיקות שיטתיות בנושא זה. כל ארכאולוג מציין את המידות של אבני הבניין שבאתרו, ולכאורה לא היה אי פעם גודל אחיד, אך עדיין אין לנו סיכום אזורי של הרגלי הבנייה באזור כלשהו. מכל מקום, האבן שהיא "משוי שנים" מתאימה לאבן שגובהה שלושה טפחים.
במקום מחיצה שנזכרת במשנה יש בתוספתא "מגירה". ליברמן<sup class="footnote-marker">19</sup><i class="footnote">תוספת ראשונים על אתר, עמ' 192.</i> דן ארוכות בשאלה ונראה לו שמגירה היא תחליף למחיצה, ואין בידנו להוסיף על דבריו. בספרא הרשימה מונה אבוס, מגורה ומחיצה (מצורע פרשה ו ה"י, עג ע"ב), ליברמן מסיק מכאן שמגורה איננה מחיצה, אך ייתכן שהספרא משתמש במשנה ובתוספתא (או במקורות שעמדו לפניהם) ומחברם יחד.
<b>ירושלים וחוצה לארץ אינן מיטמין בנגעים</b> – שתי ההלכות נקשרות לפסוק "ארץ אחֻזתכם" (ויקרא יד לד) וכאילו ירושלים לא התחלקה לאחוזה לאף שבט, וחוץ לארץ הוא מחוץ לארץ האחוזה (ישראל). זו כמובן דרשה, ונעסוק בה בהמשך. בספרא נמצאת דרשה ארוכה בכיוון זה (ספרא, מצורע פרשה ה ה"ג-ה"ו, עג ע"ב). מהמילים "ארץ אחֻזתכם" נלמדים: 1. מועד החלת דיני נגעים, 2. אין הנגעים מטמאים בירושלים, 3. אין דין נגעים בחוץ לארץ, 4. בתי גויים בארץ אינם מיטמאים באחוזה.
התוספתא מרחיבה מאוד בהלכות ירושלים, ועבורה זו ההזדמנות לרכז את כל ההלכות המייחדות את ירושלים מיתר עיירות הארץ, ולא נעסוק בכך.

Mishnah 5

<b>ממשנתנו עד המשפט שלפני האחרון בפרק המשנה ערוכה כמדרש הלכה קדום לפסוקים בפרק לד של ויקרא. ההשוואה לספרא מלמדת שמשנתנו קצרה בהרבה, וקדמה לספרא. השאלה האם הספרא השתמש במשנה מחייבת דיון בפני עצמו, ולא נעסוק בה במסגרת זו<sup class="footnote-marker">20</sup><i class="footnote">ריכמן, משנה וספרא.</i>.</b>
<b>כיצד ראיית הבית</b> – בפסוקים לז-לח התורה משתמשת בשורש רא"ה לבדיקת הנגע בבית, והכותרת משמעה אפוא "מהם סדריה של אותה בדיקה". משפט דומה מופיע לגבי ראיית נגעים: "כיצד ראיית הנגע" (לעיל פ"ב מ"ד), ושם בא הסבר באיזו תנוחה בודקים את הנגע. גם לגבי בית יש פרטים כאלה (פתיחת חלונות, הכנסת תאורה – לעיל פ"ב מ"ג), אך משנתנו מתמקדת בשאלת סדרי הראייה. אותו ניסוח משמש אפוא למטרות שונות, והוא מלמד שמשנתנו לא יצאה מתחת ידי אותו עורך של משנת פרק ב. <b>ובא אשר לו הבית והגיד לכהן לאמר כנגע נראה לי בבית –</b> ויקרא יד לה, <b>אפילו תלמיד חכמים<sup class="footnote-marker">21</sup><i class="footnote">בכתב היד חכמ', וברור שיש למילה השלָמה.</i> ויודע שהוא נגע וודי לא יגזור ויאמר נגע ניראה לי בבית אלא כנגע נראה לי בבית</b> – המשנה מעבירה את כל הסמכות לכוהן, בניגוד למגמה לעיל (פ"ג מ"א) המעבירה את סמכות הבירור לחכם. המילה <u>כ</u>נגע מביעה את ההסתייגות של החכם מלקבוע מה הוא באמת ראה. גם בכך מתבטא ההבדל בין עורך פרקנו (או מקורו של פרקנו) לעורך של הפרק לעיל (פ"ב). <b>וצוה הכהן ופנו את הבית –</b> ויקרא יד לו. בדפוס ובחלק מעדי הנוסח הושלם הפסוק: "בטרם יבא הכהן לראות את הנגע ולא יטמא כל אשר בבית ואחר כן יבא הכהן לראות את הבית". זו דרכם של מעתיקים, שכל התורה הייתה פרושה נגד עיניהם ויכולים היו להשלים ולהחסיר את הפסוקים כרצונם. <b>אפילו חבילי קנים –</b> בדפוס "אפילו חבילי עצים אפילו חבילי קנים",<b> דברי רבי יהודה</b> – כלומר מוציאים את כל החפצים, אפילו חסרי החשיבות ביותר, <b>רבי שמעון אומר</b> – לפי המבנה הסגנוני רבי שמעון חולק על רבי יהודה, אבל כנראה אין זו מחלוקת אלא הסבר בעניין אחר,<b> עסק הוא לפינוי</b> – לפי רבי שמעון נועד פינוי הבית להגביר את פומביות המעשה כדי שיהיה נעשה בעסק גדול. רבי שמעון חולק בכך על הסברו של רבי מאיר. <b>אמר רבי מאיר וכי מה מיטמא לו אם תאמר כלי עצו ובגדיו ומתכתו מטבילן והן טהורין ועל מה חסה התורה על כלי חרסו ועל פכו ועל תיפיו –</b> בדפוס "טפיו". "טפי" הוא כלי חרס, כנראה זול ביותר, כלומר שהיה קטן<sup class="footnote-marker">22</sup><i class="footnote">ברנד, כלי חרס, עמ' קפז-קפט, וראו פירושנו לפרה פ"ו מ"ג.</i>, <b>אם כך חסה התורה על ממונו הבזויי קל וחמר על ממונו החביב</b> – רבי מאיר מסביר שפינוי הבית נועד לשמור על רכושו של המנוגע. את הכלים היקרים הוא יכול להטביל, ומגמת הפינוי לשמור על כלי החרס הזולים, וקל וחומר שיש צורך לחוס על כלים יקרים. רבי מאיר מתעלם, לצורך המסר המוסרי, מכלים אחרים, כגון מצעים, שהטבילה עלולה להשחיתם. <b>אם כך על ממונו קל וחמר על נפש בניו ובנותיו אם כך על של רשע קל וחמר על של צדיק</b> – יש במשנה סדרת לימודי קל וחומר שלא כולם מובנים. לא ברור למה הוא מתכוון בכך שעל אדם לחוס על נפש בניו ובנותיו, וקשה להבין באיזה הקשר הדברים נאמרים. מכל מקום, האדם שבביתו הנגע נתפס כעבריין (רשע), וקל וחומר לצדיק. רעיון זה של חיסכון נזכר גם לעיל (פ"ג מ"ב). כפי שהסברנו הצגתו מעניקה לקורא את התחושה שהטומאה איננה מצב פיזי אלא החלטה "משפטית"-דתית.
הרעיון של חיסכון בטומאה מופיע גם במקבילות (ספרא, מצורע פרשה ה ה"י, עג ע"א), אך כאמור לרבי שמעון הסבר אחר המדגיש את המרכיב הטקסי.
משנתנו רומזת להיבט המוסרי של דיני צרעת, ומרכיב זה נרמז במפורט יותר במשנה הבאה האומרת "אוי לרשע ואוי לשכנו".
בתוספתא חוזרת אותה שאלה, אך התשובה שונה. התוספתא עוסקת, לראשונה במסכת נגעים, בהיבט הדתי של הבדיקה. במבוא הדגשנו את העובדה שהנגעים הם תופעה רפואית שהפתרון לה הוא דתי. בכך מצטרפים הנגעים לתופעת "מחלות הקודש". על כן תמוה היעדרו של טיפול דתי במושגים של חז"ל, כלומר לימוד, וידוי, חזרה בתשובה וכיוצא באלו. יש לנגעים תשובה דתית בדמותה של בקשת הכפרה הכרוכה בהבאת קרבנות, אך לא מרכיבי כפרה אחרים המוכרים ממסכת יומא (פ"ח) ומקבילותיה. בשאלה זו עסקנו במבוא.
התוספתא מדגישה את הפן הדתי של הטיפול בצרעת בתים, של הכרת החטא: "היה בא אצל הכהן, והכהן אומר 'ואמר לו' צא ופשפש בעצמך וחזור בך, שאין הנגעים באין אלא על לשון הרע, ואין הצרעת בא אלא על גסי הרוח, ואין המקום דן את האדם אלא ברתיון. הרי הן באין על ביתו, חזר בו טעון חליצה, ואם לאו טעון נתיצה. הרי הן באין על בגדיו, חזר בו טעון קריעה, ואם לאו טעון שריפה. הרי הן באין על גופו, חזר בו חוזר, ואם לאו בדד ישב מחוץ למחנה מושבו. רבי שמעון בן אלעזר אומר משום רבי מאיר אף על גסות הרוח נגעין באין, שכן מצינו בעזיהו" (פ"ו ה"ז, עמ' 625). הכוהן מטיף לבעל הבית לחזור בו מחטאו, ומדגיש שהקב"ה מביא את העונש במתינות (ברתיון) – בתחילה על הבית, אחר כך על הבגד ולבסוף בגופו של אדם. כפי שהדגשנו בפירוש המשנה משנתנו רואה בכוהן את דמות המפתח, והתוספתא מוסיפה על כך ומעניקה לו תפקיד לא רק כפרשן של הלכות טהרה אלא גם כמטיף בשער. במדרש חוזרת נימה זו והדרשה מופתחת יותר: "ידקדק הכהן כיצד בא הנגע לביתו, לאמר יאמר לו הכהן דברי כיבושים בני אין הנגעים באים אלא על לשון הרע. שנאמר 'השמר בנגע הצרעת לשמור מאד ולעשות', 'זכור את אשר עשה ה' למרים', וכי מה ענין זה לזה אלא מלמד שלא נענשה אלא על לשון הרע. והלא דברים קל וחומר ומה אם מרים שדברה שלא בפניו של משה כך, מדבר גנאי של חבירו בפניו על אחת כמה וכמה. רבי שמעון בן אלעזר אומר אף על גסות הרוח נגעים באים, שכן מצינו בעוזיה שנאמר 'ובחזקתו גבה לבו עד להשחית וימרוד בה' אלהיו ויבא אל היכל ה' להקריב על מזבח הקטרת ויבא אחריו עזריהו הכהן ועמו כהנים לה' שמונים בני חיל ויעמדו על עוזיה ויאמרו לו לא לך עוזיה להקריב לה' כי אם לכהנים בני אהרן המקודשים צא מן המקדש ויזעף עוזיהו ובידו' וכו' " (ספרא, מצורע פרשה ה ה"ו-ה"ט, עג ע"א). "גסות הרוח" בהקשר זה היא הניסיון לדחוק את הכוהנים מעמדות הכוח שלהם. בדברים אלו המדרש מתעלם מכך שכך אפשר גם לפרש את ניסיונם של חכמים לדחוק את הכוהנים מתפקידיהם בתחום הנגעים, ניסיון שחכמים היו מראשי המובילים שלו (ראו לעיל פ"ג מ"א).
דברי כיבושין הם גם מה שנושא הזקן לפני הציבור בתענית (משנה, תענית פ"ב מ"א), וכן פונים זקני בתי דין (חכמים) למי שבא להעיד או להישבע לפניהם: "שבועת הדיינין באי זה צד? הרי מי שנתחייב שבועה לחברו אומרין לו: הוי יודע שכל העולם כולו מזדעזע ביום שנאמר 'לא תשא שם ה' אלהיך וגו' '. כל עברות שבתורה כתוב בהן ונקה, וזו כתוב בה לא ינקה. כל עברות שבתורה נפרעין ממנו, וזו ממנו ומכל העולם, ויהא עון העולם כולו תלוי בו, שנאמר 'אלה וכחש וגו' ', 'על כן תאבל הארץ'. כל עברות שבתורה נפרעין ממנו, וזו ממנו ומקרוביו, שנאמר 'אל תתן את פיך לחטיא את בשרך', ואין בשרו אלא קרובו, שנאמר 'ומבשרך אל תתעלם'. כל עברות שבתורה תולין לו לשנים ולשלשה דורות וזו לאלתר, שנאמר 'הוצאתיה נאום ה' צבאות', 'הוצאתיה' מיד. 'ובאה אל בית הגנב', זה משביע לשקר ויודע שאין לו בידו, וגונב דעת הבריות. 'ואל בית הנשבע בשמי לשקר', כשמועו. כל עבירות שבתורה בממונו, וזה בממונו ובגופו, שנאמר 'ולנה'. בא וראה שדברים שאין האש אוכלתן שבועת שקר מכלה אותן" (תוס', סוטה פ"ז ה"ב). האיום הוא כפול – אל הנשבע לשקר ואף אל המשביע "ויודע שאין בידו", וזאת לפי תפיסתם של חז"ל שהשבועה מוטלת על שני הצדדים<sup class="footnote-marker">23</sup><i class="footnote">ראו פירושנו לפ"ו מ"א ומ"ד.</i>. תהליך דומה מתואר במסכת סנהדרין שבה "מאיימין" על העדים (משנה, סנהדרין פ"ג מ"ו), וכן מטיף בית הדין לסוטה "בתי הרבה יין עושה..." (משנה, סוטה פ"א מ"ד).
יש מקום להערכה שדברי ההטפה שחכמים אומרים נגזרים מדברי הכיבושין של הכוהן הבודק את הנגעים ומשקה את הסוטה<sup class="footnote-marker">24</sup><i class="footnote">דברי חיזוק דומים משמיע הכוהן משוח המלחמה לפני היוצאים לקרב (משנה, סוטה פ"ח מ"א).</i>. אמנם המדובר בגלגול מסורות ספרותיות בלבד; הרי ספק רב אם דין נגעי בתים התחולל אי פעם. ברם דברי כיבושין כאלה מתאימים לכל מקרה של אדם נגוע המתייצב לבדיקה לפני הכוהן. במערכת הפולמוס המוסתר והתחרות שבין חכמים לכוהנים קשה להניח שחכמים היו "מעבירים" לכוהנים תפקידים שלהם. אדרבה, הם מנסים לנכס לעצמם תפקידים ומעמדות שבידי כוהנים, וכבר עמדנו על כך במסגרת משנתנו. על כן סביר להניח שדברי ההטפה היו מתפקידי הכוהן, וחכמים נוטלים לעצמם תפקידים אלו בבתי המשפט ובתענית ציבור.

Mishnah 6

<b>ואינו הולך לתוך ביתו ומסגיר</b> – הכוהן אינו מתרחק מהבית הנגוע. ברוב עידי הנוסח "אינו הולך" ובדפוס נפולי "אינו עומד". ,<b> ולא עומד בתוך הבית שהנגע בתוכו ומסגיר אלא עומד</b> – הכוהן,<b> על פתח הבית שהנגע בתוכו ומסגיר שנאמר</b> – ויקרא יד לח,<b> ויצא הכהן מן הבית אל פתח הבית והסגיר את הבית שבעת ימים ובא בסוף השבוע וראה אם פסה וצוה הכהן וחלצו את האבנים אשר בהן הנגע וכיבס שנאמר וגו' –</b> כרגיל בציטוט הפסוקים יש הבדלים רבים בין עדי הנוסח, <b>ולקחו אבנים אחרות וגו'</b> – ויקרא יד מ. המשנה דורשת במפורש את פסוקים לח, מ ומדלגת על פסוק לט; אותו היא מסכמת במילים מלשון חכמים.
<b>אינו נוטל אבנים מצד זה ומביא לזה</b> – אין מחליפים אבנים בתוך הבית,<b> ולא עפר מצד זה ומביא לזה</b> – אלא מביא עפר חדש ואבנים חדשות,<b> ולא סיד מכל מקום</b> – אין מביאים סיד ממקום אחר במקום האבנים או העפר אלא מחליפים אבן באבן ועפר בעפר, <b>ואינו מביא לא אחת תחת שתים</b> – אבן גדולה במקום שתיים קטנות,<b> ולא שתים תחת אחת</b> – שתי אבנים קטנות במקום אבן גדולה, <b>אלא מביא שתים תחת שתים</b> – שתי אבנים במקום שתי אבנים,<b> תחת שלוש</b> – שלוש אבנים חדשות במקום שלוש נגועות, <b>תחת ארבע</b> – ארבע אבנים חדשות במקום ארבע אבנים מנוגעות. המשנה כתובה במשפטים חסרים, כמו הסגנון במשנה ב לעיל. לפי המשנה אם יש נגע חולצים לפחות שתי אבנים. הדברים הולמים את דעתו של רבי עקיבא שהנגע הוא בשתי אבנים, וכן מציג זאת הספרא (מצורע פרק ד ה"ו, עג ע"ב). לדעת רבי ישמעאל אפשר שיחלוץ רק אבן אחת. גם כל יתר ההלכות שבמשנה חוזרות בספרא (מצורע פרק ד ה"ד-ה"ט, עג ע"ב).
<b>מכן אמרו</b> – "מכאן אמרו" הוא בדרך כלל ציטוט של הלכה קדומה. במקרה זה המסקנה (אי לרשע...) היא מההמשך.<b>אי לרשע אי לשכנו שניהן חולצין</b> – אם יש שני בתים של שני אנשים שונים, ולהם קיר משותף ובו נגע, אף על פי שהנגע בצד אחד של הקיר, שניהם שותפים להחלפת האבנים. <b>שניהן קוצעין</b> – זה המינוח המקראי להוצאת העפר,<b> שניהן מביאין את האבנים</b> – שניהם משתתפים במחיר האבנים,<b>אבל הוא לבדו מביא את העפר שנאמר ועפר אחר יקח וטח את הבית אין חבירו מיטפל עמו בטיחה</b> – המשנה מבססת את ההלכה על ניסוח הכתוב המקראי, אך נראה שהטיעון ההלכתי הוא שהעפר הוא עסקו של בעל פנים החדר, ובעל החדר החיצוני יטייח את הקיר או לא יטייח אותו כרצונו.
המשנה מתיחסת לטיוח לא כפעולה נחוצה לבניין, אלא כמעמד דתי, שיש בו כללי טקס. הדבר מתבטא בכך שהאדם צריך לעשות בעצמו את הטיוח ולא לשכור פועל או חבר שיעשה את העבודה. לא הטיוח עיקר אלא ההשתתפות של בעל הבית.
מציאות זו של בתים בעלי קירות משותפים היא המציאות ב"חצר השותפים". במקרה זה הנזק של הנגע נופל על שניהם, אוי לרשע שחטא ובא עליו הנגע ואוי לשכנו המשתתף בנזק. גם משנה זו מניחה שמי שבא עליו נגע הוא חוטא, כמו המשנה הקודמת.
בתוספתא נוסף פירוט של הטיפול בבית: "היה קולף את העפר שבין אבן לחברתה, ונראה לתוך הבית. רבי יוסי ברבי יהודה אומר מקרקע הבית היה נוטל את העפר שלש אצבעות שנאמר ואת הבית יקציע מבית סביב" (פ"ו ה"ח, עמ' 625). התביעה להסיר את אדמת המבנה כבר בשלב זה (עוד לפני הריסת הבית בשלב השלישי) היא החמרה יתֵרה. תביעה כזאת הופיעה גם בטיהור בית הפרס, אלא ששם דובר בסילוק ספק הטומאה שבקרקע (תוס', אהלות פי"ז ה"ט, עמ' 616). קשה להבין מה מטרתה של פעולה זו, הרי לא כל הבית טמא, ומדוע יש לסלק דווקא את אדמת הבית. יתר על כן, המשנה מניחה שהבית איננו מרוצף. אמנם בדרך כלל אכן חדרי המגורים לא היו מרוצפים, אך אי אפשר לראות בכך כלל קבוע. זאת ועוד, גם אם הבית איננו מרוצף הרי שהחיים בבית גרמו לרצפת האדמה להתקשות כמעט כאילו הייתה אבן. התביעה מחייבת פעולת חציבה של ממש.
המשפט "אי לרשע..." או "אוי לרשע..." היה כנראה משל עם מקובל. הוא מופיע במקורות אמוראיים שונים בהקשר לדיני נגעים, או כהעברה לנושאים אחרים<sup class="footnote-marker">25</sup><i class="footnote">אבות דרבי נתן, הוספה ב לנו"א פ"ד, עמ' עח; תנחומא בובר, במדבר יג; קורח ח, ועוד. </i>.
כמות המידע השאוב מהתורה שבעל פה מועט, אך קיים. המשנה מביאה את רוב דברי המקרא, אך לא את כולם, ומוסיפה מעט פרטים (דין השכן, צורת החלפת האבנים וכדומה). כבר עמדנו במבוא על תופעה זו של מיעוט תורה שבעל פה.

Mishnah 7

<b>ובא</b> – הכוהן,<b> בסוף שבוע</b> – לאחר ההסגר והוצאת האבנים הנגועות,<b> וראה אם חזר</b> – הנגע אחרי שהוציאו את האבנים הנגועות, <b>ונתץ את הבית את אבניו ואת עציו ואת כל עפר הבית</b> [<b>והשליכו אתהן</b> ] <b>–</b> נמחק,<b> והוציא</b> – ויקרא יד מה. בכתב היד נכתב בשיבוש, ותוקן. אין במשנה תוספת לכתוב בתורה. <b>אל מחוץ לעיר אל מקום טמא</b> – ככתוב בתורה. המונח בתורה "מקום טמא" זועק להסבר. כיצד זה המקום הופך לטמא, הרי לתפיסת חז"ל הקרקע איננה מקבלת טומאה. וכי הכוונה לקבר? בתוספתא יש הסבר מסוים: "ומשתלחות חוץ לכל עיר למקום טמא, ואף על פי שאין שם מקום טמא מקומו טמא" (פ"ו הי"א, עמ' 626). אם כן המקום הטמא איננו תנאי, וזו הגדרה בדיעבד, המקום שאליו הושלכו האבנים הוא טמא. בספרא: "והשליכו אתהן אל מחוץ לעיר, אתהן חוץ לכל העיר, אין אדם חוץ לכל העיר, אלא חוץ לעיירות המוקפות חומה בלבד. אל מקום טמא שיהא מקומו טמא" (מצורע פרק ד ה"ד, עג ע"ב). אם כן "מקום טמא" הוא רק לאחר השלכת האבנים שם. עוד מוסיף המדרש שהמקום צריך להיות מרוחק מכלל אזור היישוב. המינוח "עיירות המוקפות חומה" הוא ארכאי בלבד. למדרש יש אפוא הסברים שאינם במשנה.
בתוספתא מובאים הסברים טכניים נוספים שיש בהם מעט מידע חדש (פ"ו הי"א-הי"ב, עמ' 626), והוא הדין בספרא (מצורע פרק ד ה"ד, עג ע"ב ואילך).
[<b>ו</b> ]<b>היפסיון הסמוך כל שהוא והרחוק כגריס והחוזר בבתין כשני גריסין</b> – כל דיני הפסיון חלים. אם הנגע התפשט ולו במעט – הרי זה פסיון, וכן בכל דיני נגעים (לעיל פ"ד מ"א-מ"ב), ומקסימום המרחק הוא כגריס. כתם רחוק יותר איננו פסיון, אלא נגע חדש. כפי שאמרנו בראשית הפרק משפט זה שייך לגזע הקבוע הקדום של המשניות, וחוזר גם בפרק הקודם כמשפט סיום. הדין מופיע גם בספרא (מצורע פרק ד ה"ט, עג ע"ב).
לסיכום הפרק: בסוף הפרק אין הרבה חדש מעבר לכתוב בתורה, אלא רק תוספות מקומיות ופרשנות למונחים במקרא. אבל בתחילת הפרק היה מידע חדש ותורה שבעל פה, כולל ביטוי לאידאולוגיה של מערכת הנגעים.

Chapter 13



Mishnah 1

<b>עשרה בתים הן</b> – זו פתיחה מספרית, מעין "משניות ספורות" שבהן עסקנו במשנה הראשונה במסכת. המספר עשרה חשוד כמספר ספרותי, שכן יש לו משמעות סמלית של שלמות והכללה, וכמוהו עשר גלויות, עשר טומאות (כלים פ"א מ"ה), עשר קדושות (כלים פ"א מ"ו) וכיוצא באלו. הכוונה לעשרה מקרים של צרעת בתים. הכלל היסודי הוא שבירור נגעי בתים עשוי להימשך שלושה שבועות (לעיל פ"ג מ"ח). אם נראה נגע – הכוהן בודק את הבית; אם הבית נקי הבירור מסתיים בכך, ועל כך אין המשנה מדברת. גם במשניות אחרות שבהן נספרו האפשרויות לא מנתה המשנה את המקרה שהכוהן לא "נזקק" לו, כלומר שהכוהן טיהר את הנגע (פ"א מ"ג ועוד). יתר המקרים מנויים בהמשך. <b>הכהה בראשון</b> – "בתחילה", כלומר בהסתכלות הראשונה הסגיר הכוהן את הבית. בסוף השבוע הראשון ייתכנו שני מצבים: 1. <b>וההולך לו גולפו</b> – ביתר עדי הנוסח "קולפו", וכן בהמשך. הנגע נעלם ואף על פי כן מקלפים את מקום הנגע, [<b>ו</b> ]<b>הוא טהור</b> – הבית טהור. יש כאן חידוש של תורה שבעל פה, שיש לקלף את הנגע. הנוסח "קולפו" רואה לפניו בית מטויח, ויש לקלף את הטיח (הסיד) (איור 40). אכן חלק מהבתים היו מטויחים, אך לא כולם. רוב המבנים הקדומים לא היו מטויחים מבפנים, ולהם מתאים הנוסח "גולפו" שמשמעו שיש לסתת את הקטע שהיה נגוע. האפשרות השנייה היא שהנגע נשאר בעינו או נהיה כהה יותר, ואז הבית מוסגר שנית. אפשרות זו מתפצלת לשתי אפשרויות. התוספתא מפרשת: "היה קולף את העפר שבין אבן לחברתה ונראה לתוך הבית, רבי יוסי ברבי יהודה אומר מקרקע<sup class="footnote-marker">1</sup><i class="footnote">בכתב יד וינה: "מקרקע" הבית.</i> הבית היה נוטל את העפר שלש אצבעות" (פ"ו ה"ח, עמ' 625). אם כן "קולף" הכוונה מוציא את מילוי העפר שבין האבנים. גם שיטה זו מוכרת, אם כי נדירה. בתים טובים היו בנויים מנדבכי אבן מסותתים, ולא היה עפר בין האבנים (לעיל פי"ב מ"ב). המינוח מתייחס, אפוא, לבית נחות בטיבו.
רבי יוסי רבי יהודה מחמיר ותובע גם הוצאת חלקה העליון של קרקע הבית, שלוש אצבעות, כשם שבבית פרס מוציאים אדמה בעומק שלוש אצבעות (תוס', אהלות פי"ז ה"ט, עמ' 616). בבית פרס עקירת אדמה בהיקף כזה היא מפעל יקר, מסובך ובלתי מעשי, לעומת זאת בבית מנוגע זו דרישה זולה הרבה יותר, וייתכן שהיא נוסדה כאן והועברה לשם, או ששם היא נקבעה מלכתחילה כמשימה שאי אפשר לעמוד בה.
התוספתא ממשיכה: "וכן היה רבי יוסי ברבי יהודה משום רבי אלעזר הכיהה בשני הולך לו קלפו וטעון צפרים" (שם, עמ' 626-625). המילה "וכן" אינה מעידה על דמיון<sup class="footnote-marker">2</sup><i class="footnote">ראו פירושנו לעירובין פ"ב מ"ו בשם גולדברג, עירובין, למשנה שם. </i> אלא על כך שגם מימרה זו מסר אותו חכם, והיא המשך משנתנו.
2. <b>הכהה בשני וההולך לו גולפו והוא טעון ציפרין</b> – בסוף השבוע השני שוב בודק הכוהן את הבית. הנגע נעלם, ויש לגלף את המקום הנגוע ולהביא קרבן ציפורים. "ציפורים" הן קרבן צרעת הבתים, כפי שיתברר בראשית הפרק הבא, וכאמור בתורה. <b>הפושה בראשון חולץ וקוצה וטח ונותן לו שבוע</b> – אם בסוף השבוע השני פשה הנגע תיתכנה שתי אפשרויות להמשך: 3. <b>חזר וניתץ</b> – אם הנגע יחזור בשבוע השלישי יש לנתץ את הבית, ובכך התהליך כמובן מסתיים, 4. <b>לא חזר טעון ציפרין</b> – הנגע לא חזר, בעל הבית יביא קרבן והבית טהור. לא נאמר אם יש לגלף את הקטע שהיה נגוע. <b>עמד בראשון</b> – בסוף שבוע ראשון הנגע לא פשה, אך גם לא נעלם, אלא עמד בעינו. הכוהן מסגיר את הבית (כמו במקרה שהנגע פשה). לגבי המשך המקרה זה תיתכנה שוב אפשרויות מספר:<b> ופשה בשיני</b> – בסוף שבוע שני הנגע פשה, <b>חולץ וקוצה וטח ונותן לו שבוע</b> – חולצים את האבן הנגועה ומסגירים את הבית לשבעה ימים, 5.<b> חזר וניתץ</b> – אם הנגע חזר מנתצים את הבית, 6.<b> לא חזר טעון צפרין</b> – הנגע לא חזר, מקריבים קרבן והבית טהור. <b>עמד בזה ובזה</b> – בסוף שבוע שני הנגע עמד, אחרי שבסוף השבוע הראשון הנגע עמד, או אחרי שבסוף השבוע הראשון הנגע פשה. <b>חולץ וקוצה וטח ונותן לו שבוע</b> – חולצים את האבן כמו במקרים הקודמים, ואז ייתכנו שוב שני מצבים: 7.<b> חזר וניתץ</b> – אם הנגע חזר יש לנתץ את הבית, 8.<b> לא חזר טעון צפרין</b> – אם הנגע נעלם הבית טהור וטעון קרבן, 9.<b>אם עד שלא טיהרו בציפרין נראה בו נגע</b> – זהו מצב ביניים: הנגע נעלם, אבל עד הבאת הקרבן חזר הנגע, <b>הרי זה ינתץ</b> – זה המקרה התשיעי, 10. [<b>ואם</b> ]<b> משטהרו בציפרין ונראה בו נגע יראה בתחלה</b> – זה המקרה העשירי: אחרי שהקרבן הובא חזר הנגע, ואז מתחיל התהליך מתחילה.
אולם ברור שאין כאן רשימה של עשרה מקרים. שמונה המקרים הראשונים הם שווים: בכולם התהליך נגמר או בטיהור (עם קרבן או בלעדיו) או בנתיצה. אבל שני המקרים האחרונים הם בעלי אופי אחר, אלו מקרי ביניים, מה קורה אם לאחר החלטת הטיהור הנגע חזר. אפשר היה לשאול את השאלה על כל המקרים הקודמים של טיהור הבית והבאת קרבנות (2. 4. 5.) וכך להפוך את הרשימה לכוללת 13 מקרים (שמונה שברשימה שבמשנה, ועוד חמישה מקרים של חזרה מאוחרת של הנגע). זאת ועוד; המקרה האחרון אינו מסתיים. הוא מתחלק לכל המקרים המנויים במשנה, ואין זה "שוויוני" למנות אותו כמקרה עשירי. אפשרות אחרת למניית המקרים מוצעת בטבלה. בטבלה סודרו כל המקרים בצורה שיטתית.
הלכות צרעת בתים
ברשימה שיטתית זו עשרה מקרים. הפגם שבה הוא שכמה מהמקרים כוללים גם חזרה של הנגע באותו גודל, וגם חזרה עם גידול (פשה). אבל גם בתורה זה מקרה אחד, וכן בכל המקרים ברשימתנו. בין הפרשנים יש דעות שונות, כפי שאפשר לראות בטבלה להלן המונה רק חלק מהם. אלבק מהלך בשיטת ביניים בין דרכו של הרמב"ם לדרכו של הרא"ש:
עשרה מקרים לפי פרשנים שונים
פרשנותו של הרמב"ם קשה, שכן המקרה העשירי הוא למעשה שני מקרים (כפי שספרו הר"ש ואלבק). יתר על כן. לכל שלושת המפרשים קשה, שכן המקרא מדבר רק על האפשרות שבשבוע השני הנגע פשה. המקרה שהנגע עמד הוא תוספת של חז"ל, אבל מהיכן נלקח המקרה שהנגע הפך לבהיר יותר (1, 3)? הוא הדין למקרים 4-3 ברשימתו. גם המשנה עצמה אינה מעניקה לו מעמד של מקרה מיוחד, ודינו כדין ההולך לו. יתר על כן, הכהה בראשון דינו הסגר, ואין לקבוע ש"גולפו והוא טהור"; וכי ממתי היחלשות הנגע היא סימן לטהרה מלאה? אם בסוף שבוע הנגע עדיין כהה הרי שנפתחת כל סדרת האפשרויות, ואין זה מקרה אחד. מעבר לכך, הפירוש ש"כהה" הוא נחלש מופיע בפרק יא (מ"ה), ושם הוא נדון. "כהה" משמעו החוויר, אך במפורש אין זו סיבה לפטור.
ניסיון זה לשחזור עשרת המקרים הוא אפוא בעייתי. כל שלושת המפרשים ערים לשאלה שהצגנו בהתחלה, ששני המקרים האחרונים הם טיפוס שונה של אפשרות, ולכן מוציאים אותם מהרשימה. הר"ש מוסיף שהמשנה אינה מונה את המקרים 8-7 ומשלים אותם מהספרא שנצטט להלן<sup class="footnote-marker">3</sup><i class="footnote">ואיננו בנוסח הספרא שלנו.</i>. זה הסבר בעייתי המעיד על כך שהמספר אינו מגוף המשנה אלא סיכום כללי שאינו מתייחס לרשימה במשנה. זאת ועוד. לפי שיטתם של כל שלושת המפרשים המקרה התשיעי הוא "עמד בזה ובזה"; לפי שיטת הר"ש זו מעין כותרת, אך לרמב"ם קשה שאלו שני מקרים, ולאלבק קשה מדוע אין המקרה מנוי ברשימה, ויוצא שבעצם יש ברשימה 11 מקרים.
להערכתנו אפשר שהרשימה המקורית כללה את עשרת המקרים שהצענו בטבלה, רשימה שהיא רשימתו של הר"ש אבל בסדר אחר. אבל בשלב שני נוספו שני המקרים של חזרת הנגע מאוחר יותר, הסיכום המספרי נוסח מחדש והושמטו שני מקרים, ובכך איבד הסיכום מחריפותו המשפטית. אפשר גם שעשרה מקרים הוא סיכום ספרותי, וכלל אין, ולא היו, עשרה מקרים בדיוק.
בתוספתא נוספה הלכה: "נראה נגע בין נסר לכותל, ובין יריעה לקורות אין נזקק לו, סלקו הרי הוא כקמוט שנפשט וכבית סתרים שנתגלה" (פ"ו ה"ט, עמ' 626). ההלכה אינה שייכת לנושא המשנה, והבאנו אותה רק כדי להראות שהתוספתא רואה לפניה בית פשוט שיש בו תקרה מיריעה, ולעיל ראינו פרשנויות נוספות המתארות בית פשוט ביותר.
בספרא מובאת דרשה המנמקת מדוע במקרים הראשונים יש לגלף (לקלף) את הבית: "אף צרעת ממארת האמורה בבתים, נעשה העומד בשני כפושה בשני. 'אחרי הקצות את הבית ואחרי הטוח' מה תלמוד לומר? שיכול אין לי חוזר ונותץ אלא אחר פושה בראשון, מנין לרבות את החוזר אחר פושה בשני, ואחר העומד בשני, תלמוד לומר 'ואחר חלץ את האבנים', שאין תלמוד לומר ואחרי הקצות ואחר הטוח, וכי יש חליצה שאין עמה קציעה וטיחה? אם כן למה נאמר 'אחרי הקצות את הבית ואחרי הטוח'? אלא לרבות את החוזר אחר הפושה בשני ואחר העומד בשני. מנין לכהה בשני והולך לו קולפו והוא טעון ציפרים? תלמוד לומר 'ולקח לחטא את הבית' הרי כאן בית אחר, מכאן אמרו עשרה בתים הן: 1. הכהה בראשון והולך לו קולפו והוא טהור, 2. והכהה בשני והולך לו קולפו והוא טעון ציפרים, 3. והפושה בראשון חולץ וקוצה וטח ונותן לו שבוע, חזר נותץ, 4. לא חזר טעון צפרים, 5. עמד בראשון ופשה בשני, חולץ וקוצה וטח ונותן לו שבוע, 6. חזר נותץ, 7. לא חזר טעון ציפרים, 8. עמד בזה ובזה חולץ וקוצה וטח ונותן לו שבוע, חזר נותץ, 9.-10. לא חזר טעון ציפרים" (מצורע, פרשה ז הי"א-הי"ב, עד ע"א). המדרש מצטט את משנתנו ללא שני המקרים האחרונים שאנו ראינו בהם תוספת מטיב שונה, והרשימה של עשרה מקרים אינה כוללת אותם כמות שפירשנו. לנוסח שונה במקצת של המדרש הערנו לעיל.
בתוספתא (פ"ז ה"ב, עמ' 626) מופיע ניסוח אחר של דיני נתיצה וחליצה ללא חידוש.

Mishnah 2

<b>האבן שבזווית</b> – האבן שייכת לשני חדרים, האחד שלו והאחר של חברו, <b>בזמן שהוא חולץ חולץ את כולה</b> – יש להוציא את כל האבן, וממילא גם השכן יינזק. <b>בזמן שהוא נותץ נותץ את שלו ומניח את של חבירו</b> – בנתיצה ניתן לשבור רק חצי אבן, והשכן שלא חטא אינו צריך לסבול. <b>נימצא חומר בחליצה מבנתיצה</b> – אמנם הנתיצה חמורה יותר, אבל בחליצה השכן נפגע ובנתיצה אין הוא נפגע.
<b>איור 41.</b> שחזור – נגע אבן בזווית
<b>רבי אלעזר אומר בית הבנוי ראש ופתים</b> – שיטת הבנייה הרגילה הייתה של ראש ופתין (פתים בכתיב ארץ-ישראלי), כך שכל אבן יושבת על שתי אבנים מתחתיה ושתיים מעליה, אחרת אין לבית עמידה. אין זה מקרה מסוים אלא שיטת הבנייה הכללית שאי אפשר בלעדיה. ראש ופתין היא בצם השיטה שכונתה לעיל ריח ולבנה (איור 42) . <b>נראה בראשו נוטל את כלו</b> – אם האבן שייכת לשני חדרים והנגע נראה באבן המשותפת – חולצים ונותצים את כולה, והשכן סובל.<b> נראין בפתין</b> – וממילא האבן שבבית השכן איננה נגועה כלל,<b> נוטל את שלו ומניח את של חברו</b> – והשכן איננו סובל. אפשר לצרף את דברי רבי אליעזר לתנא קמא ולראות בהם המשך. בנתיצה נותץ תמיד רק את שלו, ובחליצה באבן משותפת חולץ גם את החלק של השכן, ובפתין רק את שלו, כמוסבר בטבלה:
משנה ב פירוש משולב
ברם אפשר שרבי אליעזר אינו מתייחס לרישא כלל. הוא "מדבר" ב"שפה הלכתית" שונה: אין הבדל בין נתיצה לחליצה, אלא רק בשאלה האם האבן משותפת, ואילו תנא קמא אינו מבחין בין ראש לפתין. שיטת עריכה כזאת שבה כל תנא מציג תנאים אחרים לעיצוב ההלכה פגשנו במשניות נוספות שאינן ערוכות, ובעיקר עמדנו על כך בפירושנו לכלאים פרק ג. עצם הדין שהשכן סובל מהנגע בבית שכנו נדון לעיל (פי"ב מ"ו). המשנה שם השתמשה בביטוי "אוי לרשע ואוי לשכנו", וכן במדרש (ספרא פרק ד' ה"א, עג ע"ג).
<b>איור 43.</b> ראש ופתין
<b>איור 44.</b> ראש ופתין, והנגע בראש (שבזווית)
<b>איור 45.</b> שחזור - ראש ופתין והנגע בראש
בתוספתא יש חזרה על הדין שבמשנה, אך היא מנוסחת כמשניות "חומר ב-x מב-y". זו שיטת עריכה רגילה למדי<sup class="footnote-marker">4</sup><i class="footnote">ראו למשל חגיגה פ"ג מ"א ומ"ד; נדרים פ"ב מ"ב, ועוד.</i>. במקרה זה התוספתא אינה מוסיפה חומר הלכתי נוסף, עריכתה קשה יותר והיא נראית כניסיון לניסוח "מתחכם" ואלטרנטיבי של המשנה: "חומר בחליצה מבנתיצה, ובנתיצה מבחליצה. בחליצה אבן שבזוית בזמן שהוא חולץ חולץ את כולה, בזמן שהוא נותץ נותץ את שלו ומניח את של חברו. בנתיצה נותן את האבנים שיש בהן נגע ואת האבנים שאין בהן נגע, ובחליצה אין חולץ אלא אבנים שיש להן נגע. הא מפני שיש בחליצה שאין בנתיצה ויש בנתיצה שאין בחליצה, הא מפני שיש בחליצה שאין בנתיצה ויש בנתיצה שאין בחליצה צריך לומר בנתיצה<sup class="footnote-marker">5</sup><i class="footnote">חסר בכתב יד וינה, והוא חזרה מיותרת.</i>" (פ"ו ה"י, עמ' 626). דברי התוספתא הם מדרש הלכה המסביר מדוע התורה מזכירה את פרטי החליצה והנתיצה, ובספרא (פרק ה ה"ג, עד ע"ב) דברי התוספתא באים כחלק ממדרש ההלכה לכתובים. שם כנראה מקורם.

Mishnah 3

<b>בית שניראה בו נגע היתה עלייה על גביו</b> – העלייה היא קומה שנייה הנזכרת רבות במקורות. השאלה היא האם התקרה, שהיא רצפת הקומה השנייה, שייכת לעלייה או לבית. אם נראה הנגע בבית, האם הקורות בכלל הנתיצה, ואם נראה הנגע בעלייה, האם הקורות בכלל העלייה. אם נותצים את הבית עדיין יש לעלייה משמעות. ייתכן שהיא נשענת על עמודים, או שבחלקה נשענת על חדר אחר, ועל כל פנים מותר להשתמש באבניה ובעציה. השאלה היא תוספת טיפוסית של תורה שבעל פה הקובעת כללים וגדרים ומבררת על מה חלים דיני התורה. <b>נותן את הקורות לעלייה נראה בעלייה נותן את הקורות לבית –</b> המשנה מקלה וסבורה שהקורות שייכות תמיד לצד המותר,<b> לא היתה עלייה על גביו</b> – בבית אין קומה שנייה, <b>אבניו ועציו ועפרו ניתצין עמו</b> – הקורות של התקרה הן חלק מהבית וניתצות אתו,<b> ומציל</b> [<b>על</b> ]<b>את</b> – המילה "את" נמחקה ובמקומה נכתב "על",<b> המלבנים</b> – מלבן הוא מסגרת עץ המשמשת לפתח או לחלון. זה היה מתקן יקר שלא נתפס כחלק מהבית אלא כרהיט,<b> ועל סריגי החלונות</b> – רשת עץ או ברזל המצויה בתוך החלון. החלון הוא הפתח העשוי למאור ופונה החוצה, או חלון בין שני חדרים, "חלונות כורזין" בלשון המדע הארכאולוגי (איור 46). <b>רבי יהודה אומר מלבן הבנוי על גביו ניתץ עימו</b> – המלבן הוא חלק מהבית; לא נאמר מה דין הסריגים, וזו שוב דוגמה לשפה הלכתית שאיננה אחידה. <b>אבניו ועציו ועפרו מיטמין בכזית רבי אלעזר חסמא אומר במה שהן</b> – אפשר להבין שהם מיטמאים רק בכל הכמות, ואפשר להבין שהם מיטמאים בכלשהו כשיטת שמאי הזקן (להלן)<sup class="footnote-marker">6</sup><i class="footnote">לחכמים מאוחרים המהלכים בשיטת בית שמאי או שמאי עצמו ראו ספראי, הכרעה כבית הלל.</i>.
בתוספתא: "אבניו עציו ועפריו מטמאין בכשרץ רבי אלעזר חסמא אומר במשהן. שריפתן<sup class="footnote-marker">7</sup><i class="footnote">לאחר שהאבנים נשרפו.</i> מטמאין בביאה<sup class="footnote-marker">8</sup><i class="footnote">למונח "בביאה" ראו להלן מי"ב ופירושנו לפי"ד מ"ב.</i> ורבי שמעון מטהר" (פ"ז ה"ב, עמ' 626). אם כן, שלוש דעות לפנינו: האבנים מטמאים בכזית, בכשרץ או בכלשהו. כלשהו היא מידתו של שמאי הזקן; הוא האוסר בכלשהו, ולו מיוחסת העמדה שטומאה היא בכלשהו<sup class="footnote-marker">9</sup><i class="footnote">וכן ראו פירושנו לאהלות פ"ב מ"א.</i>. כן נאמר בשמו שאיסור תערובת הוא בכלשהו (משנה, ערלה פ"ב מ"ד-מ"ה, אם כי כבר רבי דוסתאי איש כפר יתמה, מהחכמים שפעלו בשלהי הבית השני, טוען שלא כך אמר
שמאי הזקן). במקום אחר סובר רבי שמעון שהאיסור הוא בכלשהו (משנה, מכות פ"ג מ"ב). בשני המקרים אין התנאים טוענים כי כל השיעורים הם בכלשהו, אלא זו עמדה בהלכה נקודתית בלבד.
טומאה בכשרץ נזכרת בהלכות עבודה זרה (פ"ג מ"ו; ירו', שבת פ"ט ה"א, יד ע"א), אבל כוונתו לחומרת הטומאה והלכותיה ולא כמידת גודל. רק כאן הוא משמש כהערכת גודל. הבעיה היא שלשרץ אין גודל: תנשמת וחולד הם שרצים, עכבר הוא שרץ<sup class="footnote-marker">10</sup><i class="footnote">שמונה השרצים הם המנויים בתורה: "וזה לכם הטמא בשרץ השֹּׁרץ על הארץ, החֹלד והעכבר והצב למינהו. והאנקה והכח והלטאה, והחֹמט והתנשָׁמת" (ויקרא יא כט-ל).</i>, לאיזה שרץ מתכוון החכם? ואולי זו העברה בלתי מדויקת מדיני עבודה זרה? לאחר שראינו את מיעוט היצירה של חכמים בתחום זה ואת ההעברות הרבות, יש להשערה זו בסיס.
הלכה נוספת בתוספתא שציטטנו היא האם העצים שנשרפו מטמאים. נדון בכך להלן במשנה ו.

Mishnah 4

<b>בית המסוגר מטמא מתוכו</b> – אם נכנס אדם לתוכו. להלן ייזכר המונח "מטמא בביאה". אפשר שהכוונה לאותה תופעה הלכתית, או שמא "ביאה" היא כניסה מלאה לבית, ללא נגיעה בקירות, מעין טומאת אוהל, ו"תוכו" הכוונה גם למי שהכניס יד או רגל לתוך הבית ונגע בקיר (ר"ש, אלבק ועוד). <b>והמוחלט מתוכו</b> [<b>ו</b> ]<b>מאחוריו</b> – בית מוחלט הוא בית שיש לנתצו והוא מטמא גם מתוכו וגם בנגיעה באחוריו, שכן האבנים עצמן טמאות. טומאת האבנים בעוד הבית בנוי עומדת בניגוד לתפיסות ההלכתיות המקובלות ביתר דיני טומאה שאדמה איננה מקבלת טומאה, וקיר בנוי הוא כקרקע. הגדרות כאלה נכונות, באופן כללי, בדיני טומאה, אך לא בטומאת צרעת בתים. <b>זה וזה מיטמין בביאה</b> – אפשר שזה סיכום נוסף להלכה, ששניהם (בית מוסגר ובית מוחלט) מיטמאים מתוכם, או שמא "ביאה" שונה מנגיעה, כפי שהצענו.
במדרש מובאת סדרת הלכות הנוגעות למשנתנו: "1. והבא אל הבית כשיכנס ראשו ורובו, 'ימי הסגיר אותו'... 2. 'וטמא עד הערב', מלמד שאין מטמא בגדים, יכול אפילו שהה כדי אכילת פרס, תלמוד לומר 'והאוכל בבית יכבס'. 3. אין לי אלא אוכל, שוכב מנין, תלמוד לומר 'והשוכב בבית יכבס'. אין לי אלא אוכל ושוכב, אוכל ולא שוכב, שוכב ולא אוכל מנין? תלמוד לומר 'וכבס בגדיו', ריבה. אם סופינו לרבות את כל האוכל אף על פי שאינו שוכב, מה תלמוד לומר 'האוכל' ו'השוכב'? אלא כדי ליתן שיעור לשוכב כדי שיאכל. וכמה היא שיעור אכילה? כדי אכילת פרס פת חיטים ולא פת שעורים, מיסב ואוכלו בליפתן" (ספרא, מצורע פרק ה ה"ד-ה"ח, עד ע"ב; להלן מ"ט). אנו נחזור למדרש זה להלן במשנה ט. אם כן, שלוש הלכות מרכזיות בקטע: הראשונה שכניסה לבית היא ראשו ורובו, השנייה שכניסה מטמאת רק את האדם עצמו ולא את בגדיו והשלישית שאם שהא בבית המוחלט גם הבגדים טמאים, והמדרש מתדיין על אורך השהייה.
בבבלי: "אמר רבי אושעיא, בעינא דאימא מילתא ומסתפינא מחבריא<sup class="footnote-marker">11</sup><i class="footnote">רוצה אני לומר דבר ומתבייש מהחברים. </i>: הנכנס לבית המנוגע דרך אחוריו, ואפילו כולו חוץ מחוטמו, טהור, דכתיב 'והבא אל הבית', דרך ביאה אסרה תורה, ומסתפינא מחבריא, אי הכי כולו נמי! אמר רבא: כולו – לא גרע מכלים שבבבית" (שבועות יז ע"ב). "חבריא" הם חובשי הספסלים בבית המדרש. לרבי אושעיה יש חידוש שהוא מתבייש לאמרו. החידוש הוא שרק הנכנס כולו טמא, בניגוד למדרש הקובע שהנכנס ראשו ורובו טמא. הבושה נגרמת מכך שלפי היגיון זה גם הנכנס כולו צריך היה להיות טהור<sup class="footnote-marker">12</sup><i class="footnote">הביטוי "מסתפינא" הוא בבלי ומופיע במשמעות זו גם בעבודה זרה יט ע"א, ובמשמעות קרובה בברכות כט ע"ב; כתובות פב ע"א; סנהדרין צו ע"ב, ועוד.</i>. אם כן, העמדה שבמדרש שנויה במחלוקת.
כל המקורות עד עתה עסקו בבית מוחלט שטרם נהרס. הבבלי (יבמות קג ע"ב) מוסיף שהוא הדין בבית שנהרס, אבל עדיין הבא אל המקום שבו היה הבית נקרא "טמא ביאה". הסבר זה מחדד את ההבדל בין נגיעה מתוכו (שהיא נגיעה באבן) ובין ביאה, שהיא כניסה למה שהיה פעם בית ועתה הוא הרוס.
בתוספתא: "1. המאהיל ידיו על האבן המנוגע בין מלמעלה בין מלמטה טהור, רבי שמעון מטמא. 2. ככר תרומה כרוך בסיב או בנייר נתון על גבי אבן המנוגעת בין מלמעלה בין מלמטה טהור, רבי שמעון מטמא. 3. המכניס ידו לבית המנוגע ונגע בו מבפנים, רבי מטמא ורבי אלעזר ברבי שמעון מטהר עד שיכניס ראשו ורובו, וכן היה רבי יהשע בן קרחה מטהר משום רבי אלעזר בן עזריה" (פ"ז ה"ג, עמ' 626). המחלוקת הראשונה קרובה למה ששנינו לעיל: "...שריפתן מטמאין בביאה ורבי שמעון מטהר" (פ"ז ה"ב, עמ' 626). שם דובר על כניסה לבית שרוף וכאן על כניסה לבית הרוס, כלומר המקום מטמא ולא רק הבניין הבנוי, והמחלוקת היא בהגדרת המונח "כניסה למקום". המחלוקת השנייה היא על קִרבה לאבן המנוגעת ללא נגיעה. מעניין שהתנאים אינם משתמשים במונח ההלכתי "טומאת משא" שנעשה בו שימוש בברייתא אחרת בתוספתא שנצטט להלן. ההלכה השלישית היא פירוש של משנה ד. עד עתה הוזכרו ארבעה מושגים:
מטמא בתוכו בנגיעה;
מטמא מאחוריו;
ביאה (כניסה). לגבי כניסה נחלקו חכמים (במדרש) האם היא ראשו ורובו או כולו. להלן במשנה ח נחזור לשאלה;
שהייה בבית, שאז גם מכבס את בגדיו.
התוספתא מוסיפה שעל הסעיף הראשון יש מחלוקת (רבי אלעזר ברבי שמעון מטהר), ומשנתנו כרבי.
הסגנון "וכן היה רבי יהושע בן קרחה... משום..." הוא ייחודי; הוא רגיל בירושלמי שבו מופיעות שתיים או אפילו שלוש סדרות של מסורות שחכמים שונים אומרים בהן אותו דין, אבל בספרות התנאים הסגנון נדיר, ובדרך כלל הוא בא להוספת תוכן קרוב.
עוד בתוספתא: "אלו ואלו טמאין במגע ובמשא, ואין מטמאות על גבי אבן מסמא, ומשתלחות חוץ לכל עיר למקום טמא, ואף על פי שאין שם מקום טמא מקומו טמא" (פ"ו הי"א, עמ' 626). "אלו ואלו" הן אבנים שחולצו ואבנים שנותצו. בשני המקרים האבנים מטמאות בדרכי הטומאה הרגילות, אבל אין האבנים מטמאות אבן גדולה הנמצאת מתחתיהן. המחלוקת היא רק על נגיעה מאחורי האבנים, ואולי רק בעוד הקיר בנוי. יש להניח שכך הדין גם אם נגע בתוך בית המנוגע: בביאה הוא טמא רק אם שהה כדי אכילת פרס, ורק אם נכנס ראשו ורובו, או כולו, אבל בנגיעה די בנגיעה חלקית. אין צריך לומר שכל ההלכות האחרונות הן פיתוח רגיל בתורה שבעל פה, כולל המונחים (מגע, משא, מסמא), וכולם נמצאים רק בתוספתא.
אבן המסמא (או מסמה) היא אבן שמניחים על המרכב כדי לחצוץ בין הטומאה לבגד או לאדם. חציצה זו עוזרת ביתר הטומאות, ואינה עוזרת בטומאת מרכב. המשנה מעידה על נוהג עממי של מעין פתרון לצמצום הטומאה, פתרון שחכמים מתנגדים לו. כמו שאומר מדרש ההלכה: "והיושב על הכלי אשר ישב עליו הזב יטמא, אין לי אלא בזמן שיושב עליו ונוגע בו, מנין לעשרה מושבות זה על זה ואפילו על גבי אבן מסמה? תלמוד לומר 'והיושב על הכלי אשר ישב עליו הזב יטמא', מקום שהזב יושב ומטמא ישב הטהור ויטמא" (ספרא, פרק ג ה"א, עו ע"ב). הבבלי מוצא סמך מספר דניאל לעצם ההתייחסות לאבן מסמא (ללא הלכה ספציפית): "באבן מסמא, דכתיב 'והיתית אבן חדא ושומת על פום גובא' " (נידה סט ע"ב). אם כן אבן מסמא היא אבן שמניחים על פי הבור, ובמקרה זה על פי הטומאה<sup class="footnote-marker">13</sup><i class="footnote">מקור המונח "אבן מסמא" הוא אולי אבן ששמו אותה, וליברמן מציע על סמך פירוש הגאונים לטהרות (עמ' 8) "אבן מטמא".</i>.
הראשונים מצטטים משמו של רש"י שאבן מסמא היא אבן המונחת על גבי יתדות, ומן הסתם כוונתו שלכן מגעה עם הטומאה חלקי<sup class="footnote-marker">14</sup><i class="footnote">תוספות לשבת פב ע"א ד"ה אבן מסמא; עירובין כז ע"א ד"ה כל שהזב; נידה נה ע"א ד"ה אבן מסמא; ריטב"א לנידה שם שם, ועוד. </i>. הראשונים מסתייגים מפירוש זה בלא הנמקה של ממש, ומעדיפים את פירושו של רבנו תם שזו אבן גדולה מאוד ולכן הזב היושב עליה אינו משפיע על המשקל המוטל על החפץ הטהור, או גם להפך, שהאבן מוטלת על הטומאה ומשקלו של הטהור היושב על האבן אינו מורגש. ברש"י לפנינו מפורש כפירושו של רבנו תם, וכן עיקר<sup class="footnote-marker">15</sup><i class="footnote">רש"י לנזיר נג ע"א; נידה נה ע"א ד"ה אבן סכוכית. לא נעסוק כאן בשאלת הבעלות על פירושי רש"י אלו.</i>. אם כן אבן המסמא היא מושב רגיל אלא שכנראה אנשים חשבו שהאבן מהווה מעין חציצה, וחכמים מתנגדים לכך בסדרת מקורות<sup class="footnote-marker">16</sup><i class="footnote">כגון ספרא, זבים פרק ז ה"י; ספרי זוטא, יט יא, עמ' 306, ועוד.</i>, אך לעתים נקבע שהיא מהווה חציצה. כך לגבי אבן שהוצאה מבית מצורע<sup class="footnote-marker">17</sup><i class="footnote">תוס', פ"ו הי"א, עמ' 626; כן משמע מספרי במדבר, א, עמ' 2.</i>. הבבלי (נדה נה ע"א) מוצא להלכה זו סמך מהכתוב.
לעומת זאת, בכלי חרס אבן המסמא מהווה חציצה חלקית להוריד את רמת הטומאה: "...כל שכלי חרש מטמא מתוכו, מטמא מאחריו. ואין טומאה לכלי חרש אלא מאוירו, ובהיסט על גבי האבן מסמא, אינו מטמא אלא אוכלין ומשקין וידים<sup class="footnote-marker">18</sup><i class="footnote">ראו פירושנו לידים פ"א מ"ג.</i>" (תוס', כלים בבא קמא פ"ו ה"ב, עמ' 575). אם כן, אבן המסמא מהווה חציצה לכל הטומאות חוץ מטומאת אוכלין. התלמודים אף מתדיינים האם עבודה זרה מטמא באבן המסמא, אף שעבודה זרה טמאה כנידה ונידה טמאה באבן המסמא<sup class="footnote-marker">19</sup><i class="footnote">ירו', עבודה זרה פ"ג ה"ו, מג ע"א; שבת פ"ט ה"א, יא ע"ד; בבלי, פב ע"ב - פג ע"א, ועוד. דין טומאת עבודה זרה נדון בקצרה בפירושנו לשבת, ויש מקום להרחיב בכך.</i>.
מכל מקום, הראשונים שציטטנו לעיל מסבירים שזו טומאה קלה. לאמִתו של דבר אין סיבה להניח שאבן המסמא טומאתה קלה, אלא שכנראה גם הם חשו שלעתים אבן המסמא אינה מטמאה. נראה לנו שההלכה בנושא לא הייתה אחידה. לעתים החמירו חכמים ולעתים הקלו, ולעתים נקטו בעמדת פשרה. במבוא הכללי לפירוש המשניות עמדנו על כך שההלכה לא תמיד שיטתית, לעתים היא צמחה מתוך פסיקות תקדימיות ספציפיות, לעתים מתוך החלטות ונוהגים עממיים מקומיים ורק בשלב שני אוחדה לשיטה משפטית. כפי שהדגשנו במבוא למסכת כלים תופעה זו אופיינית במיוחד בתחום הטומאה והטהרה, וטומאת אבן המסמא היא דוגמה לכך.
התורה קובעת שאת האבנים מוציאים ל"מקום טמא". התוספתא ומדרש ההלכה (ספרא, מצורע פרק ד ה"ג, עג ע"ג) מסבירים שהמקום טמא בגלל האבנים, ולא שהוא טמא מלכתחילה.
עד עתה פגשנו, אפוא, סדרת דרכים להעברת הטומאה: תוכו, אחריו, נגיעה, נשיאה, כניסה (מחלוקת על טיב הכניסה), שהייה (דיון על זמן השהייה). כפי שציינו במבוא בכל דיני נגעים יש מעט תורה שבעל פה, ועתה אנו פוגשים דיון מפורט ביותר שאין לו בסיס ברור במקרא.
יש לשער שהשימוש במונחים ההלכתיים "מגע", "משא" וכיוצא באלו הוא מאוחר. בתחילה נדונו דיני בית המצורע כשלעצמם, והם אינם זהים לדיני טומאה רגילה. למשל, אדם המטמא בביאת אוהל מטמא תמיד גם את הבגדים שהוא לובש, ואין צורך בשהייה, ואילו בצרעת בתים נזכר מרכיב השהייה שיתברר גם להלן (משנה ז). בשלב שני הוחלו על דיני צרעת הבתים דיני הטומאה הרגילים ומגבלותיהם המשפטיות. בשחזור כזה יש היגיון של התפתחות מחשבית, אך אין לו ראיה מההלכות עצמן, להוציא נתון אחד שהדגשנו לעיל (סוף משנה ג). המינוח "טומאה כשרץ" סודו בקביעת רמת הטומאה, הוא הועבר לגודל הטומאה, וזו בבירור העברה של מונח אל מחוץ להקשרו.
מן הראוי להעיר שהניסוח של משנה ד אינו מבחין בין כניסה חלקית לבית לכניסת כל גופו. גם ההלכה מהתוספתא שאבן מטמאת במגע מתפרשת באופן טבעי שכל נגיעה מטמאת, ולא רק ברוב גופו (בניגוד לביאה במ"ה שהיא בכניסת רובו בלבד).

Mishnah 5

<b>הבונה מן המוסגר בטהור</b> – העביר אבן מבית מוסגר לבית טהור, [<b>ו</b> ]<b>חזר נגע לבית</b> – כנראה הנגע חזר לבית הישן, כפי שנראה להלן,<b> חולץ את האבנים</b> – חולץ מהבית הטהור את האבנים שלקח מהבית המוסגר. על אבנים אלו חל דין נתיצה. הווה אומר, דין הנתיצה חל על האבנים כבר בשבוע הראשון, אלא שהביצוע מתעכב עד שיתברר שהנגע לא נעלם מעצמו. אבל גם אם האבנים כבר יצאו מהבית עדיין הן שייכות לבית הקודם, וחל עליהן דין נתיצה. <b>חזר לאבנים</b> – הבית המוסגר נשאר טהור, אבל באבנים שהועברו פרח נגע.<b> הבית הראשון ינתץ</b> – האבנים שהועברו הן חלק מהבית וכאילו פרח הנגע בבית הישן,<b> והאבנים ישמשו את הבית השני בסימנין</b> – בבית השני מתחיל תהליך בירור הנגע, הסגר, חליצה וכן הלאה.
דין זה דומה לדין בגד מנוגע שהעבירו ממנו מטלית (פי"א מ"ו), והעיקרון זהה. אם הנגע בבגד הישן חלים דיניו על המטלית; אם הנגע במטלית הבגד הישן יישרף ועל הבגד החדש חלים דיני צרעת בגדים, והביטוי הוא "תשמש... בסימנים". בתוספתא נעשה במפורש הקישור: "בית המוסגר שנשרו ממנו אבנים טהורות, שנים בתים מוסגרין שנטל אבן מזה ובנה בזה, ונראה נגע באחת מהן היא טמאה בלבד. ורבי אלעזר ברבי שמעון אומר אבנים כמטלית" (פ"ו הי"ב, עמ' 626). משנתנו כרבי אלעזר ברבי שמעון, ובתוספתא עמדה חולקת שהאבנים מנותקות מהבית הישן ודינן כחלק מהבית החדש.
בתוספתא (פ"ז ה"א, עמ' 626) מועלים נושאים נוספים שאינם במשנה, כמו בית המתחיל את התהליך כשכולו טמא. לפי התוספתא הבית טמא, זאת בניגוד לנגעי אדם שבהם הפורח מן הטמא – טהור (פ"ח מ"א). כן דנה התוספתא במצב שקיר אחד טמא (שם שם).
הדמיון בין טומאת בתים לבין טומאת בגדים, והניגוד שבין שניהם מצד אחד לבין טומאת נגעים מצד שני, אינם מקריים, ובמבוא עמדנו על כך.

Mishnah 6

<b>עד עתה דובר על אבני הבית שהן מטמאות, מעתה מדובר בבית עצמו, שהוחלט לנתצו וטרם נותץ. בתורה נאמר שהוא טמא (ויקרא יד מד), והדיונים הם בפרטי דיניו.
<b>בית שהוא מסיך על גבי בית המנוגע</b> – "מיסך" משמעו מֵצל. המונח מתאים מאוד להמשך ("אילן שהוא מיסך"). בבית הכוונה שיש נגע בחדר אחד מתוך מכלול, או שמרפסת אחת מצלה על בית קטן נפרד ובו הנגע. <b>וכן אילן שהוא מיסך על גבי</b> [<b>בית</b> ]<b> המנוגע</b> – בית בצל עץ גדול. זו תמונה פחות שגרתית, שכן בשטח הבנוי היו מעט עצים, אבל עדיין אפשרית.<b> הנכנס לחיצון טהור דברי רבי אלעזר בן עזריה</b> – הבית המנוגע טמא (כאמור הכוונה לבית מוחלט שצריך לנתצו, ועד אז הוא טמא). השאלה היא איזו טומאה יש בו. לדעת רבי אלעזר בן עזריה הטומאה אינה מקרינה החוצה, והבית אינו מטמא כמת (שמטמא באוהל). <b>אמר רבי אלעזר</b> – בן דורו של רבי אלעזר בן עזריה הוא רבי אליעזר בן הורקנוס. אמנם אצלנו ובעדי נוסח טובים נוספים "אלעזר", אך זה אחד החילופים הידועים שמעתיקים השתבשו בו.<b> מה אם אבן אחת ממנו מטמא בביאה הוא עצמו לא יטמא בביאה</b> – הקל וחומר שרבי אליעזר משתמש בו הוא דיון לוגי. אבן אחת מטמאת בביאה, כלומר מי שנכנס אל הבית טמא (להלן מ"ז-מ"ח), אם כן הבית עצמו מטמא גם את מה שמחוץ לו. הקל וחומר אינו משכנע דיו. הנכנס לבית מצוי בתוך שטח טמא, ומעליו וסביבו קירות טמאים, ומי שנמצא בחוץ איננו בתוך הטומאה. להערכתנו רבי אליעזר מניח שטומאת הבית הנגוע היא כטומאת אוהל, ולכן הנכנס לתוכו טמא, אבל גם המאהיל עליו טמא. להלן נשוב לטיעון. בתוספתא ההלכות מוצגות בצורה מסודרת יותר: "1. בית המוסגר מטמא מתוכו, והמוחלט מתוכו ומאחריו, וזה וזה מטמאין בביאה. 2. ואבנים שיש בהן נגע מטמאות מאחריהן. 3. בית שהוא מיסב על גבי בית המנוגע וכן האילן שהוא מיסך על גבי בית המנוגע נכנס לחיצוון טהור ורבי אליעזר אומר כזית ממנו מטמא בביאה כולו אין הוא מטמא בביאה" (פ"ז ה"ד, עמ' 626). המשפט הראשון הוא משנה ד, והמשפט השני משרשר אותה למשנתנו. האבנים מטמאות מאחוריהן וקל וחומר בית שלם, וזהו טיעונו של רבי אליעזר בן הורקנוס. אפשר שהמשפט בא להסביר את סדר המשנה, ואת הקל וחומר של רבי אליעזר, ואפשר שהוא משקף עריכה קדומה שבה שורשרה משנתנו למשניות הקודמות, ודברי רבי אליעזר היו מובנים, והעריכה של פרק המשנה טישטשה את ההקשר.

Mishnah 7

<b>הטמא עומד תחת האילן והטהור עובר טמא</b> – האדם המצורע עומד קבוע והטהור עובר לידו – הטהור נטמא, כלומר אדם מצורע מטמא באוהל.<b> הטהור עומד תחת האילן והטמא עובר טהור</b> – אמנם הטמא והטהור תחת האוהל, אבל הטמא אינו קבוע ולכן אין כאן אוהל הלכתי<sup class="footnote-marker">20</sup><i class="footnote">וכן ספרא תזריע, פרשת נגעים פי"ב הי"ד, סח ע"ב.</i>. <b>אם עמד טמא</b> – שכן יש כאן שהייה, <b>וכן באבן המנוגעת טהור ואם הניחה הרי זה טמא</b> – רק דבר העומד מטמא את העובר באוהל. התוספתא מוסיפה שהוא הדין גם בחזרה, אם האבן המנוגעת חזרה מתחת לאותו עץ (אפילו לשהייה קצרה) היא טמאה (פ"ז ה"ה, עמ' 626). אבן המנוגעת דינה כאבן הנזרקת, והדמיון למסכת טהרות גדול ביותר.
הניסוח "וכן באבן המנוגעת" מופיע במשנת זבים פ"ה מ"ה בהקשר אחר, של טומאת משכב, ואילו משנתנו עוסקת בשאלה של טומאה חולפת וטומאה נייחת. אבל ייתכן שהמשפט הועבר משם לכאן או להפך, וקשה להכריע. מכל מקום, ההלכה המקובלת היא שאבן המנוגעת אינה מטמאת משכב ומושב, ורבי שמעון מטמא (זבים שם שם). כן שנינו: "1. המאהיל ידיו על האבן המנוגע בין מלמעלה בין מלמטה טהור, רבי שמעון מטמא. 2. ככר תרומה כרוך בסיב או בנייר נתון על גבי אבן המנוגעת בין מלמעלה בין מלמטה טהור, רבי שמעון מטמא" (תוס', פ"ז ה"ג, עמ' 626), ובעל המדרש דורש: "הזב ולא אבן המנוגעת, הלא דין הוא, מה אם הזב שאין מטמא בביאה מטמא משכב ומושב, אבן המנוגעת שהיא מטמא בביאה, אינו דין שיטמא משכב ומושב? תלמוד לומר הזב ולא אבן המנוגעת" (ספרא, מצורע פרשת זבים, פרק ב ה"ט, עה ע"ד; בבלי, נידה נד ע"ב). אם כן, אבן מנוגעת אינה מטמאת במשכב. כמו כן בספרי: "...תאמר בכלים שאין מטמאין על גבי משכב ומושב, לפיכך לא יטענו שילוח? הרי אבן המנוגעת תוכיח שאינה מטמאה על גבי משכב ומושב וטעונה שילוח, ואל תתמה בכלים שאף על פי שאין מטמאים על גבי משכב ומושב לפיכך יטענו שילוח" (ספרי במדבר, א, עמ' 3). הקל וחומר הוא לשיטת רבי ישמעאל בספרי שם ובמקבילות שכלים שנגעו במצורע אינם נדרשים להישלח "מחוץ למחנה" (מחוץ לירושלים). רבי עקיבא חולק על כך, אבל אין עדות שהוא חולק על ההנחות של הקל וחומר, אלא על הדין בלבד. הנחת הקל וחומר היא שכלים ו"אבן מנוגעת" אינם מטמאים משכב.
במבוא עמדנו על הנתק שבין משנת נגעים לבין יתר הלכות התנאים בנושא טומאה. כאן לפנינו עדות שהנתק ביניהן אינו מוחלט ואינו מלא, וכן במשנה הבאה. ההלכה, ודרשת הכתוב, שרק זב מטמא משכב, היא בעצם פשט הכתוב, אבל דברי רבי שמעון מוכיחים שאפשר לקרוא גם את הכתוב אחרת. אין בקביעות הללו היגיון המטה לצד זה או אחר, וכל הקביעות הן "מסורת" או "הבנת הכתוב". לענייננו, דברי רבי שמעון הם חלק מהתופעות ההלכתיות המיוחדות של דיני נגעים.
העיקרון של המשנה הוא שיש הבדל בין מפגש בין טמא לטהור, כאשר הטהור נייח והטמא נייד, לבין מצב הפוך שהטמא נייח. עיקרון זה מוגדר במסכת טהרות שיש או שאין לטומאה מקום, והוא שנוי במחלוקת תנאים. המדובר שם במקרה שהטומאה נזרקת, וספק אם נגעה בטהרה. לדעת רבי יהודה טומאה נזרקת אינה נחשבת למגע, ולדעת חכמים היא מגע (טהרות פ"ד מ"א). כפי שנראה בפירושנו לטהרות מחלוקת זו היא המפתח להבנת סדרת משניות שם, כגון "השרץ בפי החולדה והנבלה בפי הכלב ועברו בין הטהורים, או שעברו טהורים ביניהן, ספיקן טהור, מפני שאין לטומאה מקום" (טהרות פ"ד מ"ג). אם השרץ הועבר בין כיכרות הוא כאילו נזרק, ואין לטומאה מקום, ואפילו אם החולדה עמדה לרגע והטהורים עברו לידה הרי שאין זה מקום טומאה קבוע שכן החולדה דרכה לנוע, והשרץ נמצא בפיה רק באופן זמני. הלכה דומה מצויה במשנה ב שם, ללא הנימוק של הכלל "אין/יש לטומאה מקום". הכלל עצמו מובן מבחינה רגשית ומבחינת התחושה, אך מבחינה משפטית הוא תמוה ולא שמענו על תפיסה דומה, אבל עובדה היא שרבי יהודה אימץ כלל זה וחכמים חלקו עליו. עם זאת, הדמיון בין הדין במסכת טהרות לבין משנתנו אינו מלא. שם מדובר בטומאה נזרקת, וכאן באדם עובר שהמעבר שלו אטי ביותר. יתר על כן, במשנתנו מדובר במקרה של מגע ודאי (מגע של האהלה), ואילו שם בספק. מכל מקום, ההבחנה בין נייד לנייח היא תורה שבעל פה המשתלבת בדיני טהרות בכלל. משנתנו קובעת בפשטות שטומאה חולפת איננה טמאה, אף שהיא על הקרקע (אדם מהלך) ולא באוויר, והאדם חולף לאטו על פני הטומאה. המשנה אינה מבחינה בין טומאה עומדת (אדם מתחת לאילן) ואדם חולף, ובין טומאה עומדת (אדם טהור עומד) וטומאה חולפת (אבן המנוגעת הנזרקת). המשנה יודעת שאבחנה הלכתית זו משמעותית, אך קובעת שבשניהם הדין זהה.
בפירושנו למשנה זו בטהרות הסברנו שהיא אינה מדברת על ספק נגיעה. קרוב לוודאי שאם הטומאה המעופפת נגעה בחפץ כלשהו (כיכר או מפתח) מעוף הטומאה ייקטע. משנת טהרות מדברת, אפוא, על טומאה החולפת באוויר ומטמאה בגלל קִרבה. זו טומאה מיוחדת שאיננו פוגשים כמותה אלא במת, וגם שם היא תלויה במחלוקת תנאים (ראו פירושנו לאהלות פט"ו מ"ח). משנתנו מצטרפת, אפוא, להלכות התמוהות שהרקע להן "רגשי", "מיסטי", או מבטא את חרדת הטומאה.
ניסוח אחר של אותה הלכה ממסכת טהרות מופיע גם במשנת עדיות: "ארבעה ספיקות רבי יהושע מטמא וחכמים מטהרין. כיצד? הטמא עומד וטהור עובר, הטהור עומד והטמא עובר, טומאה ברשות היחיד וטהרה ברשות הרבים, טהרה ברשות היחיד וטומאה ברשות הרבים – ספק נגע ספק לא נגע, ספק האהיל ספק לא האהיל, ספק הסיט ספק לא הסיט, רבי יהושע מטמא וחכמים מטהרין" (פ"ג מ"ז). הניסוח זהה לזה של משנתנו. אם כן, משנת עדיות מנסחת את הכלל של משנת טהרות (יש לטומאה מקום) בניסוח זהה לזה של משנתנו. עם זאת, הבסיס ההלכתי של משנתנו ומשנת טהרות/עדיות שונה לחלוטין. אצלנו השאלה היא של זמן השהייה, ואילו בטהרות זו בעיה של ספק נגיעה, או של כלל הלכתי אחר (יש לטומאה מקום). בפירושנו לטהרות נציע שאולי יש למשנה שם הנמקה נוספת, חשש "מיסטי" (בלתי משפטי) ממצב של טומאה זמנית.
התוספתא בטהרות מוסיפה שכל זה רק בטומאה רגילה, אבל בכזית מן המת בכל המקרים שיש טומאת אוהל תמיד החפץ הנזרק מטמא או ניטמא בטומאת האוהל<sup class="footnote-marker">21</sup><i class="footnote">תוס', טהרות פ"ג הי"ד, עמ' 663; ירו', נזיר פ"ט ה"ב, נז ע"ד; בבלי, נד ע"א.</i>. משפט זה מחריף את הניגוד המשפטי בין משנתנו להלכות טהרה רגילות, שכן גם בטהרות וגם אצלנו מדובר באותה בעיה הלכתית (של שהייה זמנית באוהל הטומאה), אך דווקא כאשר מדובר באותו סוג טומאה ההלכות הופכות לשונות.
משניות ב-ג בטהרות שם (פ"ד) חולקות על משנה א באותו פרק: "השרץ בפי החולדה והנבלה בפי הכלב ועברו בין הטהורים, או שעברו טהורים ביניהן, ספיקן טהור, מפני שאין לטומאה מקום" (משנה, טהרות פ"ד מ"ג). משנה זו חולקת על משנה א באותו פרק (שציטטנו קודם) בכך שאינה מבחינה בין טומאה עומדת וטהור נייד לבין המצב ההפוך, ואפילו אינה אומרת שדין שניהם זהה. מעבר לכך היא מדברת בנגיעה, ואף על פי כן אם "אין לטומאה מקום" הנגיעה בספק, ורק נגיעת ודאי קובעת. המשנה בטהרות (מ"ג) מדגישה את העיקרון המשפטי "שאין לטומאה מקום" ומדברת על ספק נגיעה.
אם כן, למשנתנו ולמשניות אחרות בהלכות טומאה וטהרה שתי מקבילות לשוניות המעידות על זהות בעריכה, אבל משנתנו (משנת נגעים) מתייחסת אחרת לאבן המנוגעת בשלוש נקודות. <u>האחת</u> היא שבמשנתנו חסר הניסוח המשפטי של הנימוק. אמנם חוזרת התפיסה שאם הטהור בא לתחום של הטומאה הוא טמא ואם הטמא נכנס לתחום הטהרה אין הוא מטמא, אבל הניסוח המשפטי חסר.
הבדל <u>שני</u> הוא שבמשנת נגעים מבחינים בין טומאה נייחת לטומאה ניידת וקובעים שדינן זהה, ורבי יהודה מפריד בין השתיים, ומשנת טהרות אינה עוסקת באבחנה זו (המצויה במשנה א בטהרות שם) כלל.
ההבדל <u>השלישי</u> הוא שבטהרות לו הייתה ודאי נגיעה היו הכיכרות נטמאות. הן טהורות כי "לטומאה אין מקום", אבל כלל זה חל רק על ספק נגיעה, ואילו במשנת נגעים מדובר על אוהל ודאי, ורק מקרה כזה מטמא. מצב של ספק אינו נדון. בכל מקום שאוהל מטמא, מטמא גם בנגיעה, ואת הכלל שטומאה חולפת איננה מטמאה משנת נגעים מחילה גם על אוהל (ונגיעה ודאית).
אם כן, משנת נגעים שונה ממשנתנו בניסוח בלתי משפטי ובהלכה פשטנית יותר. כלומר משנת טהרות מכירה את הכלל ומצמצמת אותו, צמצום משפטי מובהק שהוא בדרך המקובלת של תורת חז"ל, ואילו משנת נגעים מקבלת אותו באופן כללי ללא ניסוח משפטי וללא אבחנות משפטיות.
במבוא הרחבנו במשמעותה של עדות זו. לעומת זאת דין אבן המנוגעת בטומאת משכב (המשנה הבאה) זהה לזה שבספרות חז"ל וכולל אותם מרכיבים משפטיים.
איננו יודעים להכריע היכן נולדו הניסוחים הזהים: האם הניסוחים הזהים נולדו מסגרת דיני טהרה ה"רגילים" (ושם הם במחלוקת), והועברו למשנתנו, או להפך, הניסוחים נולדו במסגרת דיני נגעים והועברו לדיני טהרה הרגילים, שם הם משמשים להצגת נושאים ותפיסות הלכתיות שונות מאלו של משנתנו (ועצם הדינים שם שנויים במחלוקת).

Mishnah 8

<b>המשנה חוזרת לעסוק בדין כניסה לבית המנוגע, נושא שנדון במשנה ד לעיל.
<b>טהור שהיכניס ראשו ורובו לבית טמא ניטמא</b> – הבית המנוגע מטמא בביאה, והלכה זו נאמרה כבר במשנה ד, <b>וטמא שהכניס ראשו ורובו לבית טהור טימהו</b> – הטמא (בטומאת צרעת) מטמא את הבית בכעין טומאת אוהל. לפי ההקשר הרי שהדגשת המשנה היא על מרכיב הזמן. הטומאה היא כבר בכניסה זמנית, והבית נטמא ומטמא בזמן קצר, ובכניסת ראשו ורובו, ואין כאן הגבלה של זמן, זאת בניגוד למשנה ז שבה למרכיב הזמן הייתה חשיבות, אך רק כדי לטמא אדם אחר. <b>טלית טהורה שהיכניס ממנה שלושה על שלוש לבית טמא ניטמאת</b> – הטלית ניטמאת רק כשהיא בגודל שלושה על שלושה טפחים (לעיל פי"א מ"ח ופי"ב מ"ב).<b> וטמאה</b> – טלית טמאה,<b> שהכניס ממנה אפילו כזית</b> [<b>לבית</b> ]<b> טהור טימתו</b> – המידה של "כזית" קשה. ראשית אין היא מתאימה לבגד שיש לנקוט בו במידת שטח ולא במידת נפח. יתר על כן, לעיל נקבעה המידה של שלושה על שלושה המתאימה גם לכלל הטומאות ולטלית כאחת, וכן שנינו שטומאת בגד נגוע היא כטומאת בגד רגילה (פי"א מי"א), והנה כאן הדין שונה. אין זה סביר שבגד ניטמא לפי מידה אחת ומטמא לפי מידה אחרת. אין אפוא מנוס מלומר ששני המשפטים חלוקים זה על זה.
זאת ועוד. יש מקום לשער שההלכה צועדת לכיוון של סטנדרטיזציה, כלומר לאחידות משפטית. על כן מותר לשער שהמידה של כזית היא הקדומה, והיא שנויה במשנה ג לעיל לעניין אבנים ועצים המטמאים בכזית. בשלב שני נקבעה המידה הרגילה בבגדים, שלושה על שלושה, שהיא תקפה לעניין טומאה כפי שהראינו לעיל (פי"א מ"ח), ולעניינים אחרים (משנה, בבא קמא פ"י מ"י). באותו שלב גם נקבע הכלל שטומאת נגעי בגד כטומאת בגדים בכלל (פי"א מי"א). להלן נראה כיצד יישבה התוספתא את הסתירה בין שתי המידות.
משנתנו חוזרת, כאמור, על משנה ד, אך יש בה חידוש וברור שהיא באה ממקור אחר, ולכן בחר עורך המשנה ללקטה למשנה. השאלה היא האם היא חולקת על המשנה הקודמת, שבה הייתה הגבלת זמן ורק שהיית מה מטמאת, או שבמעבר תחת עץ נדרש זמן שהייה (בלתי מוגדר), אך לא בכניסה ממש לבית. מכל מקום במשנה ד לעיל שנינו גם דעה אמוראית חולקת שרק כניסת כולו לבית מטמאת. "ראשו ורובו" הוא המונח הרגיל והכוונה לרוב גוף האדם, וראשו הוא כרובו, גם בתחומים הלכתיים נוספים<sup class="footnote-marker">22</sup><i class="footnote">משנה, עירובין פ"י מ"ו; סוכה פ"ב מ"ז; פסחים פ"ח מ"ג ועוד.</i>.
בתוספתא: "המכניס ראשו ורובו לבית המנוגע, טמא. כלי חרס שהכניס אוירו לבית המנוגע, טמא. הספסלין והקתדראות שהכניס רובן לבית המנוגע, טמאים" (פ"ז ה"ז, עמ' 626). אם כן, דין "ראשו ורובו" חל גם על חפצים, אלא שבהם אין "ראשו". לעומת זאת כלי חרס מטמא באווירו (רק כשהפתח פתוח לתוך הבית המנוגע), כרגיל בכלי חרס (אך לא נקבע האם צריך להכניס את כל אווירו).
לעיל שנינו שבבגד אין בוחנים האם רובו בבית המנוגע, אלא אם הכניס ממנו שלושה על שלושה טפחים הבגד המנוגע מטמא, והבגד הטהור ניטמא. אבל בתוספתא הניסוח מאחד את כל חלקי המשנה: "טלית טמאה שיש בה שלש על שלש, ואין כזית, והכניס רובה לבית טהור, טמאתו, ורבי נחמיה מטהר עד שיכניס את כולה, וטהורה שהכניס ממנה שלש על שלש [לבית טמא ונטמא]<sup class="footnote-marker">23</sup><i class="footnote">חסר בכתב יד וינה.</i>, רבי נחמיה מטהר עד שיכניס כולה<sup class="footnote-marker">24</sup><i class="footnote">בכתב יד ערפורט: "רובה".</i>, וטמאה שהכניס ממנה אפילו כזית לבית טהור, טמאתו" (פ"ז ה"ו, עמ' 626). בעל התוספתא התקשה בשתי שאלות:
1. אם דין בגד כדין חפץ, הרי שדי ברובו ואין צורך בשלושה על שלושה.
2. מה היחס בין דין שלושה על שלושה לדין כזית. כזכור אנו ראינו סתירה בין שני המשפטים, ומי שנקב במידה "כזית" אינו דורש מידה מינימלית של שלושה על שלושה.
אשר לשאלה הראשונה – אנו לא ראינו בה קושי אלא דין מיוחד לבגד, והסברנו שדין בגד שונה מחפץ ומאדם. באלו צריך רובו (וראשו). הסבר התוספתא קובע שזו מחלוקת תנאים, ומשנתנו כרבי נחמיה (שצריך להכניס את כל שלושה על שלושה הטפחים). אשר לשאלה השנייה ("שלוש על שלוש" או "כזית"), הכנסה כזית מטמאת תמיד, והכנסה של בגד ששטחו שלושה על שלושה טפחים טומאתה במחלוקת. ההסבר למעשה בלתי אפשרי. בגד שיש בו שלושה על שלושה יש בו גם כזית, והניסיון המורכב של התוספתא יוצר מהומה הלכתית והוא בבירור ניסיון תירוץ הרמוניסטי. ניסיונות מסוג זה פגשנו בתוספתא. גם במשנה ו הקודמת חשדנו בניסיון כזה, אבל במשנתנו הניסיון לתפירה הרמוניסטית של קטעים סותרים הוא גלוי לעין. תופעה זו זוהתה, במידות שונות של ודאות, גם במשניות אחרות<sup class="footnote-marker">25</sup><i class="footnote">משנה, יבמות פי"ב מ"ב; פאה פ"א מ"א; כתובות פ"ה מ"א.</i>. עם זאת, בדרך כלל התוספתא היא פירוש מקורי למשנה, ואבן פינה להבנת כוונתה המקורית.
טומאתו של מי שנכנס חלקית לבית המנוגע חוזרת גם במשנת ידים: "1. המכניס ידיו לבית המנוגע ידיו תחלות, דברי רבי עקיבא, וחכמים אומרים ידיו שניות. 2. כל המטמא בגדים בשעת מגעו מטמא את הידים להיות תחלות, דברי רבי עקיבא, וחכמים אומרים להיות שניות. אמרו לו לרבי עקיבא היכן מצינו שהידים תחלה בכל מקום? אמר להם וכי היאך אפשר להן להיות תחלה אלא אם כן נטמא גופו..." (פ"ג מ"א). ההלכה השנייה חושפת את טעמו של רבי עקיבא. גם הוא מסכים שטומאת ידיים היא טומאה קלה בלבד, אבל המכניס ידו לבית המנוגע (מקרה 1), כמו המטמא בגדים בשעת מגעו<sup class="footnote-marker">26</sup><i class="footnote">על כך ראו פירושנו לידים פ"א מ"ג; זבים פ"ה מ"א.</i>, נטמא כל גופו והוא טמא באב הטומאה, ולכן גם ידיו טמאות תחילה. אבל באמת אם גופו איננו טמא, ודאי שהידיים אינן אלא תחילה. מי שניסח את דברי רבי עקיבא עשה כן לאור דברי חכמים, ובעצם לדעת רבי עקיבא הנכנס לבית המנוגע טמא כולו, בטומאת אב הטומאה.
המשנה בידים שונה מכל מסורות ההלכה שבפרק זה. על דעת רבי עקיבא איננו שומעים בַפרק. לדעתו גם כניסה חלקית מטמאת את כל הגוף. למעשה זו גישה הלכתית "רגילה" וסבירה: הרי כל הגוף הוא גוש אחד, בלשון ההלכה הוא בבחינת "חיבור", ואם נטמא חלקו נטמא גופו. יתר על כן, אין חשיבות לאורך השהייה בבית (המשנה הבאה), וודאי שלא ל"ראשו ורובו", כל זאת בניגוד לַפרק. ההלכה במשנתנו גם אינה דומה לעמדת חכמים, שהרי אין בפרק ביטוי למצב של טומאת ידיים בלבד. בנושא זה אין סתירה בין משנת ידים למשנתנו, אבל הנושא של משנת ידים אינו נידון. ניתן, אפוא, לקבוע שמשנתנו אינה מכירה בבעיה מיוחדת של טהרת ידיים. טהרת ידיים היא חידוש מובהק של חכמים, ומשנת נגעים מתעלמת ממנה. במבוא טענו שמשנת נגעים בבסיסה אכן אינה משקפת את תורתם ההלכתית של חכמים והיא נובעת ממקור דעת שונה, וחשדנו בכך שהיא משקפת את עולמם של כוהנים וכוללת מידע שחכמים לא היו מודעים לו בהיותו מונופול כוהני. השערה זו מסבירה גם את התעלמות משנתנו מהשאלה של טומאת הידיים.
בפרקנו עוד היבט "בלתי משפטי" (בנוסף לכך שחלק מהגוף אינו מטמא כלל). בפרקנו אין שימוש במונחים ההלכתיים. איזו טומאה טמא הנכנס לבית מנוגע, האם הוא כמצורע? טמא טומאת אב? או שני לטומאה (ולד הטומאה)? משנת ידים ערוכה בסגנון ההלכתי הרגיל ומסבירה באיזו טומאה הוא טמא, ואילו משנתנו אינה כתובה בשפה ההלכתית הרגילה. במבוא הרחבנו במסקנות הנובעות מהבחנה זו.

Mishnah 9

<b>מי שניכנס לבית המנוגע וכליו על כתיפו וסנדליו וטבעותיו בידיו</b> – משנה ח עסקה באדם הנכנס ובכלים בנפרד, אבל התורה מדברת גם על בגדי אדם שמטמאים רק בשהייה ארוכה. לעיל במשנה ד כבר ציטטנו את מדרש התנאים המבהיר את ההלכה שרק שהייה מטמאת, ונצטטו להלן. <b>הוא והן טמאין מיד</b> – ואין צורך בשהייה. האדם כמו שאמרנו במשנה לעיל, והחפצים אינם בבחינת בגדים אלא חפצים נפרדים. להלן נראה שזו שיטת רבי יהודה בלבד. <b>היה לבוש בכליו וסנדליו ברגליו וטבעותיו בידיו הוא טמא מיד</b> – כדין אדם במשנה הקודמת,<b> והן טהורין עד שישהא כדי אכילת פרס</b> – הבגדים טמאים רק בשהייה, והמשנה קובעת ששהייה היא אכילת "פרס". מידה זו תתברר להלן. משפט זה סותר את משנה יא שבה נקבעה הדלקת הנר כזמן השהייה.<b> פת חיטין ולא פת שעורין ומסב ואוכלן בלפתן</b> – השהייה היא כדי אכילה כמות של "פרס", אבל פת טובה פחות וקשה יותר שאוכלים אותה לאט, בהסבה, כלומר זמן של סעודה מסודרת, ולחם מלופת, כלומר מוטבל ברוטב כפי שנהגו לאכול לחם בסעודות רגילות. בתוספתא ההלכה מנוסחת כמו משנתנו (פ"ז ה"ח, עמ' 626).
במדרש: "1. 'וטמא עד הערב' מלמד שאין מטמא בגדים, יכול אפילו שהה כדי אכילת פרס, תלמוד לומר 'והאוכל בבית יכבס'. 2. אין לי אלא אוכל, שוכב מנין, תלמוד לומר 'והשוכב בבית יכבס'. אין לי אלא אוכל ושוכב, אוכל ולא שוכב, שוכב ולא אוכל מנין? תלמוד לומר 'וכבס בגדיו', ריבה. אם סופינו לרבות את כל האוכל אף על פי שאינו שוכב, מה תלמוד לומר 'האוכל' ו'השוכב'? אלא כדי ליתן שיעור לשוכב כדי שיאכל. וכמה היא שיעור אכילה? כדי אכילת פרס פת חיטים ולא פת שעורים, מיסב ואוכלו בליפתן" (ספרא, מצורע פרק ה ה"ד-ה"ח, עד ע"ב). המדרש חלוק על משנתנו בכך ששהייה בבית אינה מטמאה בגדים אלא בשני תנאים מצטרפים: 1. אם הוא אוכל ממש או שוכב ממש; 2. האכילה נמשכת "כדי אכילת פרס", אותו זמן כמו במשנתנו.
בתוספתא ניתן הסבר מהו "כדי אכילת פרס": "וכמה הוא פרס? חצי ככר משלש ולקב. ושלשה שיעורין היה רבי שמעון אומר בה: בה שתי ידות מזון שתי סעודות שאמרו חכמים בערובי תחומין, רביעי נקרא חצי פרס לפסול את הגויה, חציו נקרא פרס לאכול בבית המנוגע. מסב ואוכלה בלפתן בבינונית של כל אדם" (פ"ז ה"י, עמ' 627). אם כן "פרס" משמעו חצי. ביוונית משמעו מסביב, ליד, πρóς, ובהשאלה "בערך" או "לפני". משנתנו משתמשת במונח היווני לא במשמעותו המילונית, אלא במשמעותו בשפת היום יום במזרח<sup class="footnote-marker">27</sup><i class="footnote">לתופעה לשונית זו ראו פירושנו לשבת פ"ו מ"ב; פט"ז מ"ד, ועוד.</i>. במשנה שנינו: "אנטיגנוס איש סוכו קבל משמעון הצדיק, הוא היה אומר אל תהיו כעבדים המשמשין את הרב על מנת לקבל פרס, אלא הוו כעבדים המשמשין את הרב שלא על מנת לקבל פרס, ויהי מורא שמים עליכם" (אבות פ"א מ"ג). כאן הפרס הוא מתנה, וכנראה היה זה נוהג מקובל להעניק מתנת סעודה. מכל מקום, כדי אכילת פרס הוא כדי סעודה.
ה"פרס" הוא חצי כיכר, והכיכר היא שליש קב. הקב הוא שישית הסאה. מידת הסאה נדונה בנספח למסכת פסחים וראינו שהיא 13-10 ליטר; לנוחות החשבון נשתמש במידה של 10 ליטר. המשקל הסגולי של חיטים הוא 0.75, לפיכך הקב הוא 1.66 ליטר, 1.2 ק"ג, ושליש קב הוא 400 גרם. הברייתא מוסיפה:
* שתי ידות הן מזון שתי סעודות לצורך דיני עירובין.
* רביעית או חצי פרס היא המידה לטומאה מינימלית.
* פרס הוא זמן השהייה בבית המנוגע.
אנו דנו בנושא בהרחבה במשנת עירובין ובמשנת פאה; נחזור כאן על דיון זה אף על פי שלכאורה אין הוא שייך למשנתנו, שכן סופו חוזר אל התוספתא שלנו ומאפשר להבינה בצורה טובה יותר. במשנת עירובין נאמר שלהכנת עירוב יש צורך במזון שתי סעודות: "כמה הוא שיעורו? מזון שתי סעודות לכל אחד... רבי יוחנן בן ברוקה אומר מככר בפונדיון מארבע סאין בסלע, רבי שמעון אומר שתי ידות לככר משלש לקב, חצייה לבית המנוגע וחצי חציה לפסול את הגויה" (פ"ח מ"ב). במשנת פאה נאמר בפשטות שלעני יש לתת חצי קב, שהוא מזון שתי סעודות (פאה פ"ח מ"ה). שני התנאים משתמשים בתיאורים שונים, אך קל לאחד את המינוחים.
שתי הסעודות של העירוב מורכבות מכיכר לחם הנמכרת בפונדיון, בזמן שארבע סאים חיטה נמכרות בסלע. המחיר של ארבע סאין בסלע מופיע לעתים קרובות מאוד בספרות חז"ל<sup class="footnote-marker">28</sup><i class="footnote">לעתים התלמוד מדגים מחיר על בסיס תעריף זה של "ארבע סאין בסלע", ראו במיוחד דברי שפרבר, המחירים, שם, שהגיה את הירושלמי על בסיס טיעון זה. הגהה זו התאשרה מכתב יד אסקוריאל לירושלמי (מהדורת רוזנטל), בבא קמא פ"ט ה"ד, ו ע"ד. אשרי החכם שהגיה מדעתו והתגלה כתב יד טוב המאשר את הגהתו.</i>. מחיר זה הוא סמל למחיר סביר ולתנאים נוחים. המדרש אומר: "תהו רואים אותה [=את התורה] כאילו היא בזול אחד משלש וארבע סאים בסלע"<sup class="footnote-marker">29</sup><i class="footnote">ספרי, דברים שו, עמ' 338.</i>; כלומר, מחיר זול הוא שלוש סאין בסלע. כן נקבע שאם מחיר החיטה יקר מארבע סאין בסלע זה סימן למהומה ולשואה כלכלית, ואף נימוק להיתר ירידה מהארץ<sup class="footnote-marker">30</sup><i class="footnote">בבלי, בבא בתרא צא ע"ב; השוו תענית יט ע"ב, שם השינוי במחיר הוא ביטוי לבצורת. אין למסורות אלו מקבילה ארץ-ישראלית, ואולי אין זה מקרה.</i>. המחיר מסמל גם מעבר לחיים מתוקנים, וחוזר בכל ספרות המזרח. הווה אומר, המחיר אינו בהכרח רֵאלי, אלא הוא יותר מטבע לשון ספרותי, או שהוא גם מטבע לשון ספרותי. בסאה שישה קבים, וארבע סאין הן 24 קבים. פונדיון שהוא הדופונדיוס הרומי (Dupondius). הדופונדיוס הרומי היה שמינית דינר, והפונדיון היהודי אחד חלקי שנים עשר של דינר<sup class="footnote-marker">31</sup><i class="footnote">תוס', בבא בתרא פ"ה הי"ב; ירו', קידושין פ"א ה"א, נח ע"ד; מעשר שני פ"ד ה"ה, נד ע"ג; בבלי, בכורות נ ע"ב; קינדלר, טביעה. אין לתמוה על שינוי זה. גם האיסריון הרומי היה אחד חלקי 24 של דינר, וכך גם האיסר שבמקורות היהודיים. אך אפיפניוס, על המידות והמשקלות, סעיף 45, קובע שהאיסר הוא המטבע הקטן ביותר, והוא אחד חלקי 60 מדינר.</i> (איור 47 טבלת הערכים מתוך קינדלר, טביעה, עמ' 274).
בסלע 48 פונדיון, וכאשר מחיר השוק הוא ארבע סאין בסלע ניתן לקנות 24 קבים (ארבע סאין) ב-48
פונדיון (בסלע). נמצא שבפונדיון ניתן לקנות חצי קב. הכיכר אפויה, אפוא, מחצי קב חיטים, והיא מוגדרת כמספיקה למזון שתי סעודות. הסאה היא כ-10 ליטר<sup class="footnote-marker">32</sup><i class="footnote">ראו הנספח למסכת פסחים.</i>, וחצי קב הוא קצת יותר מ-0.8 ליטר, כ-600 גרם קמח (קרוב למשקל "לחם אחיד" כיום). הכיכר הארץ-ישראלית הייתה גדולה ועגולה ואמורה הייתה להספיק ליום שלם<sup class="footnote-marker">33</sup><i class="footnote">הכיכר עצמה משקלה 600 גרם, וכיכרות אחדות הספיקו לכל השבוע. על כיכר בגודל זה אנו שומעים גם במשנת שקלים פ"ח מ"ד.</i>, בניגוד ללחם ("ריפתא") הבבלי שדמה אולי יותר לפיתה של היום. בארץ ישראל אפתה אישה פעם בשבוע, ביום חמישי, לכל השבוע; ובבבל – פעם ביום (לפנות בוקר), והלחם אמור להספיק ליום אחד, וכמובן היה קטן יותר. על כן קובע התלמוד הבבלי ששתי סעודות הן שתי "ריפתא איכרייתא", שתי ריפתות של איכרים<sup class="footnote-marker">34</sup><i class="footnote">בבלי, עירובין פב ע"ב. בלשון המקרא איכר משמעו אריס, וכן באכדית "אכרו". נראה שגם בתלמוד הבבלי באה המילה במשמעות זו.</i> (איור 48).
המשנה בעירובין ממשיכה: "רבי שמעון אומר שתי ידות לככר משלש לקב" (פ"ח מ"ב). שתי סעודות הן שני חלקים, שני שלישים, של כיכר כשאופים שלוש כיכרות מקב קמח. הכיכר, לדעת רבי שמעון, קטנה יותר ונפחה שליש קב. במשנת פרה נשנית כמות זו בסתם במסגרת סדרת מידות הנמסרות
בלשון ארכאית: "אמרו, האוכל בבית המנוגע פרס משלשה לקב, אמרו לו: אמור משמונה עשרה לסאה, אמר להם: כך שמעתי סתם, אמר בן עזאי אני אפרש" וכו' (פ"א מ"א). רבי שמעון מסכים כי שני הניסוחים – "משלשה לקב" ו"משמונה עשרה לסאה" – זהים, ובן עזאי מוצא משמעות דווקא בניסוח "משלשה לקב". בן עזאי חי בדור יבנה, וברור שהמידה של שליש קב היא מידה קדומה. במשנתנו היא נשנית בשם רבי שמעון, אך היא קדמה לו, והוא מצטט את ההלכה הקדומה<sup class="footnote-marker">35</sup><i class="footnote">במשנת פרה נשנית סדרת כמויות, ובן עזאי מוצא משמעות לניסוח הקדום. על כן אולי יש מקום לטעון שהמילים "אמר בן עזאי אני אפרש" הן כבר העברה מהרישא.</i>. לענייננו ברור ששליש קב זהה לאחד חלקי שמונה עשר של סאה, והכיכר של רבי יוחנן אחד חלקי שנים עשר של סאה.
רבי שמעון קובע שמזון שתי סעודות אינו כיכר אלא שתי ידות ממנו, והכיכר קטנה יותר. המונח "שתי ידות" מופיע כמה פעמים בספרות חכמים, ומשמעו שני שלישים. שתי ידות בחודש הן עשרים יום (תוס', סנהדרין פ"ב ה"ז). במקומות אחרים ברור ששתי ידות הן שני חלקים מהשלם<sup class="footnote-marker">36</sup><i class="footnote">תוס', ביכורים פ"ב ה"ח; משנה, מנחות פ"ז מ"ב; תוס', פאה פ"ד ה"ב, ועוד.</i>, אם כי לא ברור שהכוונה רק לשני שלישים. כך, למשל, עולי הרגל היו הולכים כל יום כשתי ידות מהיום, כלומר היו מפסיקים בצעדה לפני תום היום. סביר להניח שהיו הולכים שני שלישים מהיום; אולם אם הייתה רק משנה זו לפנינו, ניתן היה לפרש שהם צעדו שתי ידות מחמש ידות, או משבע<sup class="footnote-marker">37</sup><i class="footnote">אבל במנחות פ"ו מ"ב שתי ידות הן פי שניים או שני חצאים.</i>. נמצא שמזון שתי סעודות, האמור לספק אנרגיה ליום שלם, הוא רק 200 גרם קמח, כמות קטנה שאין בה די אנרגיה לכלכלת אדם עובד ביום. ב-200 גרם 774 קלוריות, ואדם שאינו עובד צורך כ-1,200 קלוריות ליום, וברור שחל כאן שיבוש כלשהו, אם כי מידה זו חוזרת בכמה מסורות מקבילות<sup class="footnote-marker">38</sup><i class="footnote">משנה, פאה פ"ח מ"ז, ונראה שגם משנה, כתובות פ"ח מ"ה מבוססת על מידות אלו. וראו במיוחד משנה, כלים פי"ז מי"א; תוס', נגעים פ"ז ה"י, עמ' 627.</i>.
בתלמודים נקבע בפירוש "קרובים דבריהן להיות שוין"<sup class="footnote-marker">39</sup><i class="footnote">ירו', עירובין פ"ח ה"ב, כה ע"א; פאה פ"ח ה"ה, כ ע"ד; בבלי, עירובין פב ע"ב; כתובות סד ע"א.</i>, ולכאורה המשפט קשה ביותר, כי ההבדל בין התנאים הוא יותר מפי שניים! שני התלמודים עמדו על כך ופירשו את הכתובים לכאורה באותן מילים, אך באופן שונה. הירושלמי מפרש: "ותני כן קרובים דבריהן להיות שוין. איתא חמי אהן עבד עיגולא תרי עשר ביעין ואהן עבד עיגולא תמני. ותימר הכן? רב הונא אמר צא מהן שליש ליציאה. רבי יוסי בי רבי בון נפק ליה לאילין נחתומיא כהדא דרב הונא ולחוד כהן שיעורא" (שם). לכאורה פירוש הדברים הוא כך: יש הרואה זה עושה (קובע) גודל כיכר שתים עשרה ביצים, וזה עושה כיכר שמונה ביצים. הירושלמי שואל: הקב מכיל עשרים וארבע ביצים, ורבי יוחנן בן ברוקה סובר שכיכר נאפה מחצי קב (משתים עשרה ביצים), ורבי שמעון משליש קב (משמונה ביצים) – אם כן, איך זה שדבריהם קרובים להיות שווים? רב הונא עונה על כך שיש לנכות שליש – מחצי קב, משתים עשרה ביצים – להוצאות הבישול. "צא מהם" מציין מונח לניכוי, לקחת פחות קמח לכיכר. כלומר הכיכר נפחה שליש הקב בלבד, לדעת רבי יוחנן בן ברוקה (שני שלישים מחצי קב), ולדעת רבי שמעון שתי תשיעיות הקב (שני שלישים משליש). כלומר, הרוצה לתת לחברו מזון שתי סעודות, צריך להעניק לו חצי קב קמח כדי שהלה יוכל למסור את הקמח לחנווני או לנחתום ולקנות בו כיכר הראוי לאכילה של שליש הקב – לשיטת רבי יוחנן בן ברוקה – או להעניק קמח בשיעור שליש הקב, לשיטת רבי שמעון, כדי שיאכל כיכר של שתי תשיעיות הקב. בהמשך מסופר שהעניקו לעניים לחם לפי מידה זו ("הוציא לנחתומים אלו כ[שיעור] של רב הונא", והקפידו על שיעור זה). כלומר, נתנו לעניים כיכר אפויה של שליש הקב. הירושלמי כאן מתייחס למשנת פאה שבה נקבע שלעניים נותנים מזון שתי סעודות לפחות<sup class="footnote-marker">40</sup><i class="footnote">המסורת מלמדת על הארגון הקהילתי וחלוקת מזון לעניים, וגם על שליטתם של חכמים על המנגנון הקהילתי – נושאים אלו חשובים, אך לא לדיוננו.</i>. לפי הסבר זה "קרובים דבריהן להיות שוין", שכן ההבדל בין רבי יוחנן בן ברוקה ורבי שמעון הוא תשיעית (2/9-1/3).
הפירוש המוסכם על המפרשים קשה. ראשית, מה עניין המסירה לחנווני לכאן, הרי כאן מדובר על הנחת עירוב תחומין, וודאי עירבו במזון מבושל – ומדוע יש לקבוע שמזון שתי סעודות הוא חצי קב לחם, הרי כל עניין מחיר האפייה אינו רלוונטי? יתר על כן, כל זה אמור בגודל הכיכר הסטנדרטי, ברם וכי חשוב לעניין עירוב תחומין מהו גודל הכיכר הסטנדרטי? המחלוקת היא על משקל מזון שתי סעודות, ולדעת רבי שמעון די בשני שלישים של כיכר קטנה, ולכן הפער ביניהם גדול יותר. מעבר לכך נשארנו עם שתי שאלות מתחום הרֵאליה: האם ייתכן שמחיר האפייה היה שליש מההוצאה? וכיצד מספיק שליש קב ליום שלם לאדם מבוגר?
לפני שנשוב לירושלמי, מן הראוי להעלות את הסבר התלמוד הבבלי הנובע מהירושלמי, אך שונה ממנו. הבבלי הסביר בתחילה "צא מהן שליש לחנוני", ואחר כך חזר בו והסביר "צא מהן מחצה לחנוני". ברם הבבלי הבין שהמימרה "קרובים דבריהן להיות שוין" חלה על מזון שתי הסעודות, והפער בין החולקים אינו שליש אלא יותר מפי שניים (חצי קב לרבי יוחנן בן ברוקה, ושתי תשיעיות לרבי שמעון). אבל אם גורסים "מחצה לחנווני" שתי המידות מתחילות להיות קרובות (פער של תשיעית בלבד). ברור שהבבלי הכיר את המשפט "צא מהם שליש להוצאה", והסביר שחל להיות על רבי יוחנן בן ברוקה בלבד, אך התקשה ביישומו ולכן תיקן ל"מחצה לחנוני", ועדיין הדברים קשים.
נחזור עתה לפירוש הירושלמי. ברור שסוגייתנו מועברת מפאה, שהרי כל עניין ההוצאה לנחתומים אינו קשור לעירובין כלל. לפיכך יש לחזור לנוסח הסוגיה בירושלמי פאה: "הכא את אמר אין פוחתין לעניים בגורן וכאן את אמר אין פוחתין לעני העובר ממקום למקום? רב הונא אמר צא מהן שליש ליציאה. רבי יוסי בי רבי בון מפיק לאילין נחתומיא כהדא דרב הונא ובלחוד כהדין שיעורא" (פ"ח ה"ז, כא ע"ד). הירושלמי פותח בהשוואה בין משנה ה בפרק ח שבמסכת פאה לבין משנה ז באותו פרק. במשנה ה נקבע "אין פוחתין לעניים בגורן מחצי קב חטים", ובמשנה ז "אין פוחתין לעני העובר ממקום למקום מככר לפונדיון". שתי המידות כמובן זהות, והירושלמי מקבל זאת כמות שהוא. על ההלכה הזאת אומר רב הונא "צא מהן שליש להוצאה". לדעתו יש לקצץ את כמות הלחם הניתנת לעני בשליש. הנימוק הוא שחצי קב חיטים (חומר גלם) זהה לכיכר הקטן בשליש. אין ספק שיש לעני הוצאות על אפיית החיטים, אך ברור שהפער אינו שליש, ורב הונא לא הסתמך על הטיעון של "שליש להוצאה" אלא כאמתלה בלבד. רב הונא סבור שיש לקצץ באספקה של העניים, מן הסתם בגלל בעיות כלכליות של הקהילה והקשיים באספקת לחם בכמויות שבמשנה. הוא משתמש באמתלה שכמות קטנה יותר של לחם אפוי זהה לכמות מעט גדולה יותר של חומר גלם, אך הפער של שליש מופרז. זו דוגמה יפה לעצמאות של החכם המרשה לעצמו לשנות את הפסיקה של המשנה אך בה בשעה גם לתלותה במשנה. אין הוא מרשה לעצמו לבטל את דברי המשנה, אלא נוקט בדרך של "פרשנות יוצרת". עד כאן סוגיית פאה.
הירושלמי בעירובין מצטט את הסוגיה במסכת פאה, אך מוסיף בה את המשפט "קרובים דבריהן להיות שוין". האפשרות הפשוטה ביותר היא שהמשפט נאמר על שתי המשניות במסכת פאה. המידה של חצי קב קרובה או זהה למידה של "ככר בפונדיון", אלא שאינה זהה בדיוק; שכן הכיכר ניתנת לאכילה מיד, ואת חצי קב החיטים יש עוד לאפות. כלומר, את הירושלמי שלנו יש לקרוא בניחותא, "ותני כן קרובים דבריהן להיות שוין". עד כאן ציטוט מירושלמי פאה (שאיננו לפנינו). אפשרות נוספת תוצע להלן. הקטע "איתא חמי אהן עבד עיגולא תרי עשר ביעין ואהן עבד עיגולא תמני", כל זה בניחותא, מתייחס למשנתנו: יש הרואה [בהוראת מסיק] זה [רבי יוחנן בן ברוקה] עושה כיכר של שתים עשרה ביצים [חצי קב], ויש רואה כיכר שמונה ביצים [שליש קב]. גם הקטע "ותימר הכן רב הונא אמר צא מהן שליש ליציאה" נאמר בניחותא, וכאמור כך אמר רב הונא; אולם הוא העברה ממסכת פאה, אלא שלירושלמי הייתה גרסה מעט שונה במסכת פאה, ושם הופיע המשפט "קרובים דבריהן להיות שוין". אם כן, "השווים" הם משנה ה ומשנה ז בפאה.
אמנם אנו השבנו את הירושלמי על כנו. אך הבבלי השתמש במשפט שבירושלמי, התקשה בו ופירשו בדרך שפירש. אין ספק שההסבר שמחיר האפייה הוא חצי מהכיכר מופרז ובלתי רֵאלי, ברם הבבלי הכיר את הירושלמי כמות שהוא לפנינו במסכת עירובין. הוא לא יכול היה לדעת שלפניו העברה, וניסה להעניק לירושלמי איזו שהיא משמעות משפטית, ניסיון שהתעלם מהרקע הרֵאלי לטובת השלמות הדיאלקטית.
יש בכך משום עדות רבת חשיבות לדרכי ההעברה של חומר ארץ-ישראלי לבבל. לעתים הועברו רעיונות ודרכי חשיבה, ולעתים עברו לבבל ציטוטים שנקלטו באופן טכני, אך במקרה שלנו חל שיבוש קל בציטוט שהוביל לטעות. הבבלי הכיר כבר את סוגיית הירושלמי בעירובין לאחר שהועברה ממסכת פאה, כלומר שבבבל הכירו את הירושלמי ערוך ברמה כלשהי, ועריכה זו היא שגרמה להבנה מוטעית של המימרות המקוריות.
עם זאת עדיין לא ברור כיצד רבי שמעון מסתפק במאתיים גרם לחם ליום, וכיצד ניתן לחיות מכמות כה קטנה. זאת ועוד, הפירוש למשפט "קרובים דבריהן להיות שוין" מעט מאולץ. להלן נחזור לכך, לאחר הבנת המשך המשנה.
המשנה בעירובין ממשיכה: "חצייה לבית המנוגע וחצי חצייה [כדי] לפסול את הגוייה" (שם). חציה של כמות זו של שתי סעודות לעירוב היא כדי אכילת פרס (של משנת נגעים). ממבנה המשנה לא ברור אם לפנינו המשך דברי רבי שמעון, היינו חצי שיעור של שתי ידות של שליש הקב, כלומר שתי תשיעיות הקב, או ששיעור זה מקובל גם על רבי יוחנן בן ברוקה<sup class="footnote-marker">41</sup><i class="footnote">ראו אלבק, עמ' 440.</i>, כלומר גם רבי יוחנן מסכים ש"חציו לבית המנוגע", אלא שהוא סבור שהכוונה לחצי של חצי קב, היינו רבע הקב. ההבדל בין רבי שמעון לרבי יוחנן בן ברוקה יהיה בין תשיעית קב לרבע קב. ההלכה חוזרת במשנתנו (נגעים): "מי שניכנס לבית המנוגע... היה לבוש בכליו וסנדליו ברגליו וטבעותיו בידיו הוא טמא מיד והן טהורין עד שישהא כדי אכילת פרס פת חיטין ולא פת שעורין מיסב ואוכלן בלפתן"<sup class="footnote-marker">42</sup><i class="footnote">וכן פרה פ"א מ"א. לפי משנתנו (בנגעים) הוא נטמא מיד, אבל כליו נטמאים רק לאחר שהות זו.</i>. משנת פרה, שצוטטה לעיל, מסבירה שהכוונה לחצי (פרס) של שלוש קבין, וזו שיטת רבי שמעון אצלנו. כן גם בתוספתא נגעים: "וכמה הוא פרס, חצי ככר משלש ולקב ושלשה שיעורין היה, רבי שמעון אומר בה בה שתי ידות מזון שתי סעודות שאמרו חכמים בערובי תחומין, רביעי נקרא חצי פרס לפסול את הגויה, חציו נקרא פרס לאכול בבית המנוגע מסב ואוכלה בלפתן בבינונית של כל אדם" (פ"ז ה"י, עמ' 627).
אם כן הוא, פרס ורביע הם חצי ורבע של כיכר סטנדרטית. ברם קצת תמוה: אם שני שלישים של הכיכר הם מזון ליום אחד, מדוע נמדד בית המנוגע בחצי כיכר. קל מאוד להבין את המשנה אם "פרס" הוא חצי סעודה, אך מדוע ישתמשו חכמים בצירוף כה מקרי של זמן האכילה של חצי כיכר, רצף זמן שאינו משמעותי מבחינה הלכתית. יתר על כן, כל המידות שנקבו חכמים הם בחלוקה זוגית: חצי פרס, רבע פרס, ברם המידה של שתי ידות נראית בלתי הולמת. נראה אפוא שהמשפט כולו הוא בעיקר לשיטת רבי יוחנן בן ברוקה, ולפחות ניסוח המשנה הוא לשיטתו.
לפי הסבר זה, רבי שמעון מגדיר כמזון שתי סעודות שני שלישי קב, בערך 800 גרם לחם. שני שליש קב הם שש תשיעיות. ייתכן שלכך התכוונו האמוראים שאמרו "קרובים דבריהן להיות שוין" (שני שליש קב וחצי קב), אם כי עדיין פער של יותר מתשיעית הוא גדול למדי.
המשנה בעירובין אמרה כאמור "שתי ידות לככר משלש לקב", ובעקבות התלמוד הבנו שהכוונה לשני שליש כיכר. ברם הנוסח בתוספתא (נגעים שם) הוא: "רבי שמעון אומר בה בה שתי ידות. מזון..."<sup class="footnote-marker">43</sup><i class="footnote">בכתב יד וינה נכתב בטעות במקום "מזון" – "שתי סעודות".</i>. בתוספתא נאמר ישירות לאיזה עניין יש לפרש את המשפט: רבי שמעון אומר בה שתי מידות (ידות = מידות). מזון שתי סעודות לעירובי תחומין, וחצי ממנו, כלומר מזון סעודה אחת, הוא ה"פרס". אם כן "פרס" הוא מזון סעודה אחת ולא חצי כיכר, אבל לתנא קמא אכן הפרס של בית המנוגע הוא חצי כיכר של שליש קב, כלומר שישית קב, אבל איש לא אמר שזה מזון לסעודה או שתיים, אלא שזה שיעור שהייה בבית המנוגע. רק רבי שמעון מנסח מערכת יחסית שבה פרס הוא חצי שתי סעודות, אבל לא הוא זה שאומר שהכיכר היא שליש קב. לשיטתו מזון שתי סעודות הוא חצי קב, וסעודה אחת רבע קב. לפי נוסח התוספתא הכול אתי שפיר, ולפי משנת עירובין וסוגיות התלמודים שציטטו והסבירו אותה נותר הקושי הרֵאלי שציינו.
גם משנת פרה שציטטנו אינה קושרת בין זמן אכילת פרס למזון שתי סעודות. קישור זה נמצא רק במשנת עירובין, והנוסח בתוספתא נגעים שונה.
חישוב אחר יש בתוספתא מקוואות: "התירו למעוברת שתהא טועמת דבר מועט מפני סכנות נפשות. וכמה היא? פרס, שתי ביצים חסר קימעא (כלומר חצי הפרס שבמשנה הוא שני ביצים חסר מעט), דברי רבי יהודה, רבי יוסי אומר שתי ביצים שוחקות, רבי שיעור שתי ביצים ועוד" (פ"ז ה"ו, עמ' 660). אם כן, הפרס הוא שתי ביצים. בקב 24 ביצים, ולפיכך מדובר באחד חלקי 12 של קב בערך. לעיל הסקנו שפרס היא שישית קב, ואין לפרש את התוספתא אלא או כחולקת על כל הנאמר לעיל, או שיש לתקנה שהתירו למעוברת לאכול כחצי פרס, ויש לגרוס "וכמה הוא חצי פרס שתי ביצים". הצעה אחרת, פשוטה יותר, היא לפסק אחרת את הברייתא: "התירו למעוברת שתהא טועמת דבר מועט מפני סכנות נפשות. וכמה היא פרס? שתי ביצים חסר קימעא". דין המעוברת הוא עצמאי ואינו קשור למשנתנו כלל, והתוספתא מבארת את המשנה. אבל המשנה מדברת על חצי פרס, והברייתא בתוספתא עוסקת בשאלה "כמה הוא פרס", ולא חצי פרס. מכל מקום, קשה ש"פרס" ייחשב דבר מועט.

Mishnah 10

<b>משנה זו חוזרת על דברי קודמתה ומדגימה את ההלכה במקרה ההפוך. הטמא בפנים והבגדים בידו.
<b>היה עומד בפנים ופשט ידו לחוץ וטבעותיו בידיו אם שהה כדי אכילת פרס טמאות</b> – הוא טמא, והחפצים הם בידו ונטמאים ממנו. האדם עומד, וכמובן רובו בפנים. <b>היה עומד בחוץ ופשט ידו לפנים וטבעותיו בידיו רבי יהודה מטמא מיד</b> – חפצים מטמאים בבית מיד,<b> וחכמים אומרים עד שי</b> [<b>ש</b> ]<b>הא כדי אכילת פרס</b> – גם חפצים מטמאים רק בשהייה, בניגוד למה שהסקנו בפירוש המשנה הקודמת. כלומר, המשנה הקודמת כחכמים. שני הצדדים אינם מעלים על הדעת שהידיים עצמן טמאות; הדיון, כפי שעולה מההמשך, הוא רק על הטבעות. זאת בניגוד למשנת ידים (פ"ג מ"א) שלדבריה המכניס ידיו לבית המנוגע ידיו טמאות, ולדעת רבי עקיבא כל גופו טמא. <b>אמרו לו לרבי יהודה מה אם בזמן שכל גופו טמא לא טימא את מה שעליו</b> – הבגדים שהוא לובש,<b> עד שישהה כדי אכילת פרס בזמן שאין כל גופו טמא</b> – שהוא עומד בחוץ,<b>אינו דין שלא יטמא את מה שעליו עד שישהה כדי אכילת פרס</b> – הקל וחומר של חכמים אינו מבחין בין בגדים לבין חפצים.
התוספתא מדגישה את ההבדל שמנחה את רבי יהודה בשיטתו: "היה עומד בפנים ופשט ידו לחוץ ונתן לו חברו סנדלו וטבעותיו בקומצו, הוא והן טמאין מיד. שאם מלובש בהן טהור, עד שישהא כדי אכילת פרס. היה עומד בחוץ וסנדליו ברגליו ופשט לפנים וטבעתו בידו ופשטן לפנים רבי יהודה מטמא וחכמים אומרים עד שישהא כדי אכילת פרס. אמרו לו לרבי יהודה בזמן שכל גופו טמא, לא טימא את מה שעליו, עד שישהא כדי אכילת פרס. בזמן שאין כל גופו טמא, לא יטמא מה שעליו עד שישהא כדי אכילת פרס. אמר להן רבי יהודה מצינו שיפה כח הטמא להציל מכח הטהור להציל" (פ"ז ה"ט, עמ' 627). תשובתו של רבי יהודה פורמליסטית, לעתים אין הצלה וטומאה זהים. בכך התוספתא מחמיצה את התשובה הטובה הרבה יותר, שהודגשה ברישא שלה (ההבדל בין חפצים לבגדים, הבדל האמור במפורש בתורה).
אנו נחזור להלכה שבמשנה גם במשנה הבאה.

Mishnah 11

<b>מצורע שנכנס לבית כל הכלים שיש שם טמאין אפילו עד הקורות רבי שמעון אומר עד ד' אמות</b> – "מצורע שנכנס לבית" הוא ניסוח אחר של מה ששנינו לעיל "<b>וטמא שהכניס ראשו ורובו לבית טהור טימהו</b> " (מ"ח). מבחינה זו ברור שמשנתנו באה מבית מדרש אחר שסגנונו שונה. החידוש ההלכתי במשנה הוא באבחנה של רבי שמעון שלא כל הכלים טמאים. אבחנה זו אינה עולה בקנה אחד עם דיני טומאה. אם המת בבית כל הכלים טמאים, לכל הדעות, עד הקורות, אבל לטומאת מצורע דינים שונים. אך לדעת חכמים גם בעניין זה טומאת מצורע כטומאת מת.
המחלוקת חוזרת בתוספתא: "כלים התלויין בכותל למעלה מעשרה טפחים טהורין דברי רבי יהודה, רבי שמעון אומר למעלה מארבע אמות" (פ"ז הי"ב, עמ' 627). אם כן, שלוש דעות לפנינו: "עד הקורות" (תנא קמא רק במשנה), "עד ארבע אמות" (רבי שמעון במשנה ובתוספתא) ו"עד עשרה טפחים" (רבי יהודה, רק בתוספתא).
<b>כלים מיד טמאין</b> – כמו ששנינו במשנה ט,<b> רבי יהודה אומר עד שהה כדי הדלקת הנר</b> – רבי יהודה חולק על משנתנו ועל המשנה הקודמת, וכן בתוספתא שנצטט להלן. זו ראיה נוספת לכך שמשנתנו באה מבית מדרש אחר הנוקט שפה הלכתית אחרת. קביעת זמן כזאת ("כדי הדלקת נר") חריגה ואיננה במקורות אחרים, לא לעניין טומאה ולא לעניין אחר. היא דומה לקביעת הכמות "כשרץ" (ראו פירושנו למ"ג) או "כזית" לגודל מטלית בגד, ובשלושתן נעשה שימוש בשיעורים שאינם מקובלים. אלא ש"כשרץ" מקובל לפחות לעניין סוג טומאה ו"כדי הדלקת נר" אינו מקובל כשיעור כלל. איננו יודעים גם לקבוע למה הכוונה; האם רק ההדלקה עצמה נלקחת בחשבון הזמן או גם מילוי השמן והכנת הפתילה? באיזו הוצאת אש מדובר, בהעברת אש מנר דולק או בהוצאתו בדרך פרימיטיבית של שפשוף עצים או הקשת אבנים, ואז הזמן רב יותר<sup class="footnote-marker">44</sup><i class="footnote">ראו ברנד, הוצאת אש.</i>? ייתכן שלקדמונינו הייתה הגדרת הזמן ברורה, אך אנו איננו יודעים להעריכה.
במשנת כריתות פ"ג מ"ג מופיעה מחלוקת דומה: חכמים אומרים "כדי אכילת פרס" ורבי מאיר "כדי אכילת קליות", שיעור שאין לו אח ורע. שיעור זה אמור לגבי מי שאכל בשר קרבנות אסור, וגם מי שנכנס למקדש טמא מתחייב רק לאחר שהייה של כדי אכילת קליות<sup class="footnote-marker">45</sup><i class="footnote">משפט זה איננו במשנה אלא הוא מסקנתנו, וראו פירושנו לכריתות פ"ג מ"ג.</i>. שתי ההלכות הן יוצאות דופן: בדרך כלל בדיני טומאה הנגיעה גורמת לטומאה או משא, אוהל וכיוצא באלו. באף אחת מהן אין הגדרת זמן. בפירושנו לנגעים נָראה שמשנה זו יש בה הד להלכות כוהנים השונות מהלכות חז"ל. בנגעים חכמים לא עסקו הלכה למעשה, והמובילים וקובעי הנוהג וההלכה היו במידה רבה הכוהנים. אם כן: גם במשנתנו מדובר בשיעור הקשור למקדש. האם ייתכן שלפנינו שריד קדום להלכות כוהנים? מכל מקום, במקורות חז"ל משתמע שהאיסור הוא בעצם הכניסה, וכן מדבר יוספוס על איסור כניסה לקודש, ואינו מזכיר מרכיב של זמן השהייה<sup class="footnote-marker">46</sup><i class="footnote">לסורג ולאיסור כניסת נכרים למקדש ראו משנה, שקלים פ"ו מ"א; מידות פ"ב מ"ג.</i>. ואכן סביב החיל הייתה מחיצה, או חומה בצורת סורג.
אם כן, בכל המקורות הללו אין ביטוי לכך שהאיסור הוא איסור שהייה בלבד. בפועל אין לכך משמעות; ודאי שמי שנכנס לא עזב את הקודש תוך דקות ספורות. אבל לחכמי תורה שבעל פה היה חשוב לקבוע שיעור, ואין ראיות לכך שהשיעור הוא קדום. עם זאת, מפתה לשער שלפנינו הלכה (חוק) כוהני (צדוקי?) שגם הוא דקדק בפרטים המשפטיים והיו לו שיעורים משלו. כך נוצר מכנה משותף בין משנת נגעים למשנת כריתות. ברם השחזור המוצע הוא השערה בלבד, ואין בידנו לאמתה.
בתוספתא מופיעה מחלוקת נוספת על המשנה: "1. מצורע שנכנס לבית, כל הכלים ששם הרי אלו טמאים מיד. 2. אמר רבי יהודה במה דברים אמורים בזמן שנכנס ברשות, לא נכנס ברשות כל הכלים שם טהורים, 3. עד שישהה כדי הדלקת הנר. 4. נכנס לבית הכנסת עושין לו מחיצה נכנס ראשון ויוצא אחרון" (פ"ז הי"א, עמ' 627). ההלכה הראשונה היא כדעת תנא קמא במשנה, ובניגוד לרבי יהודה שבמשנה. בשנייה רבי יהודה מציע אבחנה שאיננה במשנה בין נכנס ברשות לנכנס שלא ברשות. לאבחנה זו היגיון מה: המצורע שנכנס שלא ברשות אין זה סביר שיטמא את כלי הבית לפני שבעל הבית יספיק לגרשו. האבחנה הגיונית אבל איננה במשניות הקודמות, ודומה שלא הייתה מקובלת על העורך שלהן. ההלכה השלישית מציעה חישוב זמן כמו משנתנו, "כדי הדלקת נר", ולא כדי אכילת פרס. ההלכה הרביעית אינה שייכת למשנתנו אלא למשנה הבאה.
ההלכה השלישית בתוספתא חושפת טפח מהמציאות ביישוב היהודי. המצורע נכנס לבית רגיל בלי רשות, ובעל הבית מגרשו מיד כדי למנוע טומאה מכל אשר בבית. הלכה זו משתקפת גם במשנה ז. המצורע מטמא אחרים רק בשהייה. אלא שרק בברייתא שבתוספתא אנו שומעים על כניסה ללא רשות.

Mishnah 12

<b>ניכנס לבית הכנסת עושין לו מחיצה גבוהה עשרה טפחים על רוחב ארבע אמות</b> – מבחינה הלכתית גם הלכה זו מעידה על המיוחד בדיני טומאת צרעת. בטומאה רגילה מחיצה כזאת אינה מספיקה וכל הבית אוהל אחד, עד שתהיה בו מחיצה לכל גובהו ורוחבו. מחיצה בגודל כזה היא מחיצה רגילה לעניין מחיצת כלאיים, לעניין רשות שבת ולנושאים כיוצא באלו<sup class="footnote-marker">47</sup><i class="footnote">משנה, כלאים פ"ו מ"א ועוד; שבת פי"א מ"ג; תוס', עירובין פ"ג הט"ו, ועוד.</i>, אך לא לעניין טומאה. יש כאן הקלה רבה על המצורע ועל סביבתו, הקלה שדנו בה במבוא. ההלכה חשובה מבחינה חברתית, משום שהיא מכירה בכך שהמצורע נותר ביישוב ואינו מגורש ממנו, ואף אינו מנודה מחיי הקהילה.
<b>נכנס ראשון ויצא אחרון</b> – כדי שלא לטמא את יתר המתפללים. <b>כל המציל צמיד פתיל באהל המת מציל צמיד פתיל בבית המנוגע</b> [<b>ו</b> ]<b>כל המציל מכוסה באהל המת מציל מכוסה בבית המנוגע דברי רבי מאיר</b> – דיני צמיד פתיל ודיני הצלה באוהל המת נדונו במשניות רבות במסכת כלים ובמסכת אהלות. בעניין זה, לדעת רבי מאיר דין מצורע כדין טמא מת. <b>רבי יוסה אומר כל המציל צמיד פתיל באהל המת</b> – כגון שהיה כלי חרס סגור,<b> מציל מכוסה בבית המנוגע</b> – הוא צריך להיות מכוסה בכיסוי כלשהו, אך לא סגור הרמטית. [<b>ו</b> ]<b>כל המציל מכסה באהל המת</b> – חפץ מכוסה אינו נטמא באוהל המת כגון זיז (אהלות פי"ד מ"א ומ"ה), קורה לרוחב הבית (שם פי"ג מ"ו), נסר על פי תנור (שם פי"ב מ"ו), בור או חדות סגור במכסה (שם פי"א מ"ח), מגדל (שם פ"ד מ"א), פרדסקין (ארון קיר – פ"ו מ"ז) ועוד. <b>אפילו מגולה בבית המנוגע טהור</b> – מכוסה משמעו שהכיסוי נמצא במרחק מסוים מפני הכלי, ובמצורע אפילו הוא מגולה, כלומר שהבור פתוח, ארון קיר פתוח, ריהוט פתוח וכיוצא באלו.
בפועל לפי שיטת רבי יוסי יכול בעל הבית להציל את כליו, ולאפשר למצורע להיכנס לביתו. הוא זקוק לזמן התארגנות קצר, ואולי אף קצר כדי אכילת פרס או "הדלקת הנר".
בתוספתא: "1. רבי יוסי ברבי יהודה אומר כלים הטמונין בקרקע הבית, למטה משלש אצבעות טהורין. 2. רבי יהודה אומר השידה ותיבה ומגדל שבבית המנוגע אף על פי שהן מכוסין, כלים שבתוכן טמאין. 3. הבור והדות שבבית המנוגע, אף על פי שנעולין כלים שבתוכן טהורין" (פ"ז הי"ב, עמ' 627). דברי רבי יוסי ברבי יהודה אינם במשנה, ואינם הולמים את דיני טומאת טמא מת. בדיני טמא מת הכלל הוא "שארצו של בית כמוהו עד התהום" (משנה, אהלות פט"ו מ"ה) – כל מה שבקרקעית הבית הוא כאילו בבית עצמו. הלכה זו מצויה גם בספרי במדבר (קכו, עמ' 162)<sup class="footnote-marker">48</sup><i class="footnote">השוו תוס', אהלות פט"ו ה"ד, עמ' 612.</i>. לפי משפט כללי זה, אם בבית יש טומאה כל חפץ בקרקעית טמא. זאת בניגוד לחפצים בכותל הבית שלעתים נידונים כאילו הם בחוץ. דיני טומאת מצורע שונים בכך מטומאת טמא מת. ההגבלה שהטומאה חודרת עד שלושה טפחים מצויה בהלכות טיהור בית הפרס, אך שם הנושא אחר, ומדובר על החשש שהעצמות העמיקו לעומק זה (תוס', אהלות פי"ז ה"ט, עמ' 616).
עוד מופיעה בתוספתא (הי"ג, עמ' 627) חזרה על המשנה. דברי תנא קמא נאמרים על ידי רבי מאיר, ורבי יוסי נאמן לדרכו במשנה. רבי שמעון חוזר על דברי רבי מאיר ללא שינוי. זו תופעה בלתי רגילה של חזרה ללא שינוי. בדרך כלל, במקרה דומה, הייתה הברייתא מנוסחת "רבי מאיר ורבי שמעון אומרים". אבל במשנת נגעים ובתוספתא ראינו חזרות רבות ללא שינוי, או בשינוי קל, ויש לתלות את הדבר בעריכה ההיולית של המשנה והתוספתא לנגעים שלא זכו לעידון וליטוש אחרון.
בהמשך התוספתא (הי"ד-הט"ז, עמ' 628-627) יש חזרה נוספת על ההלכות בסגנון של "חומר (חמור) ב... מב...". זה סגנון של סיכום המופיע לעתים במשנה או בתוספתא<sup class="footnote-marker">49</sup><i class="footnote">ראו פירושנו לחגיגה פ"ג מ"א-מ"ד; נדרים פ"ב מ"ב; נזיר פ"ו מ"ה, ועוד. </i>. דומה לו הסגנון "יש ב... מה שאין ב...". בסגנון זה כתוב פרק ד במסכת שלנו, שכולו חזרה על הלכות שנאמרו קודם. הברייתות משוות את נגעי בגדים לנגעי אדם:
הי"ד – השוואה בין נגעי אדם לנגעי בגדים
הט"ו – השוואה בין נגעי אדם לנגעי בתים
הט"ז – השוואה בין נגעי בגדים לנגעי בתים.
הי"ד – "חמור באדם שאין בבגדים ובבגדים שאין באדם, 1. שאדם סימן טומאה לטמא מתחלה: לטמא במחיה, לטמא בפתוך, בארבע מראות זו על גב זו. 2. וחייב בקרבן וטעון צפרין מה שאין כן בבגדים. חומר בבגדים, 1. שהעומד שני שבועות בבגדים טמא, 2. והפסיון הרחק בבגדים טמא, 3. והפורח בבגדים טמא, 4. משתלח לכל עיר, אדם אין משתלח אלא חוץ לעיירות המוקפות חומה<sup class="footnote-marker">50</sup><i class="footnote">להלן פי"ד מ"ב.</i>, 5. ואין להן טהרה מטומאתם. 6. הלוקח בגד מן הגוי יראה כתחלה, מה שאין כן באדם".
הט"ו – "חמור באדם שאין בבתים ובבתים שאין באדם, 1. שבאדם סימן טומאה לטמא כתחלה: ולטמא בבגדים בארבע מראות זו על גבי זו, ומטמא במחיה, ולטמא בפתוך, 2. ומטמא בארץ ובחוצה לארץ, מה שאין כן בבתים. חומר בבתים, 1. שהעומד שלשה שבועות בבתים טמא, 2. והפסיון הרחוק בבתים טמא, 3. והפורח בבתים טמא, 4. ומשתלח חוץ לכל עיר, ואדם אין משתלח אלא חוץ לעיירות המוקפות חומה, 5. ואין להן טהרה מטומאתן, 6. והלוקח בית מן הגוי יראה כתחלה, מה שאין כן באדם".
הט"ז – "חומר בבגדים שאין בבתים ובבתים שאין בבגדים, 1. שהעומד שני שבועות בבגדים טמא, 2. והפושה בבגדים ישרף מיד, 3. ומטמא בבגדים מטמא בשתי וערב, מה שאין כן בבתים. חומר בבתים, 1. שבבתים נזקקה להן טומאה שלשה שבועות, 2. ומטמא צבועין<sup class="footnote-marker">51</sup><i class="footnote">בניגוד לדעת רבי יהודה ורבי שמעון (פי"א מ"ג).</i>, 3. וטעונין צפרין, מה שאין כן בבגדים".
נגעי אדם, נגעי בגדים ונגעי בתים – השוואה הלכתית
רוב ההבדלים הם הבדלים טכניים. באדם יש פתוך (פ"א מ"ב) ובבגד או בבית אין מציאות של "פתוך", שהוא בליטה אדומה בדלקת. כמו כן בבגדים יש שתי וערב, ובאדם או בבית אין מציאות של שתי וערב. הרשימות גם אינן שלמות. כך, למשל, שתי וערב מבדיל בין בגדים לבתים (הט"ז), אך לא בין בגדים לאדם (הי"ד). גם הבדלים הלכתיים רגילים אינם נזכרים. כך, למשל, ההבדל בין אדם הבא טמא כולו (פ"ח מ"א ואילך) לבגד ובית שבהם דין זה איננו. "אדם" הוא מונח כללי, ואין בברייתא ביטוי להבדלים בין נתק לבין בהרת ולבין זקן, הבדלים שהעסיקו משניות קודמות. בסעיפים 16-14 לא נאמר מה דינם באדם, ובכך הרשימה חסרה, גם בתחומים שהעורך בחר לעסוק בהם.
ההבדל השישי (בהט"ו והט"ז – 10, 11 ברשימה) קשה. הלוקח בגד ובית מן הגוי ייראה תחילה (פי"א מ"א, פי"ב מ"א). באדם אין דין כזה, אך קיים דין מקביל שהנגע שפרח בגוי אינו מטמא, ואם התגייר ייראה תחילה (פ"ג מ"א). ההבדל, אם כן, הוא רק בהיבט הטכני של הניסוח ולא בהלכה עצמה.
מבחינה ספרותית הרשימות אינן בנויות לפי קו ספרותי ברור. הלכות י"ד וט"ו מקבילות במידת מה, אך הלכה ט"ז חריגה וכוללת מרכיבים שונים.
כללו של דבר, הרשימה אינה מוסיפה הרבה, אינה שלמה ואינה מעוצבת ברמה ספרותית גבוהה. אפשר שבגרעינה כללה רק את הלכות י"ד וט"ו, ואזי עיצובה הספרותי שלם במידת מה.
סיכום הפרק
כל הפרק רצוף חידושים של תורה שבעל פה: הצורך לגלוף (לקלוף) את מקום הנגע, הקרבן אחר היעלמות הנגע בשבוע השני, דיון בעלייה ובשכן, במלבן ובסריגי חלונות, הקביעה שהאבנים המנותצות טמאות, ובכמה הן מטמאות, כמה זמן ישהה בבית טמא וייטמא, כמה מטמא, שיעור שהייה כדי לטמא וחידושים רבים נוספים. יש בפרק גם מונחים של תורה שבעל פה ויש בו מונחים מחודשים (כ"שרץ" ו"כדי הדלקת נר", "טעון ציפורים" כמונח לקרבן, "כהה" וכיוצא באלו), וכן שימוש בשיעורים הרגילים שקבעו חכמים לעניינים אחרים כגון התקן למחיצה, כדי אכילת פרס, כזית וכו'.

Chapter 14



Mishnah 1

הפרק הוא בעיקרו פרק הווי המתאר את הווי המקדש, ודומה בסגנונו לפרקי מסכת יומא ולפרקים הראשונים במסכת פרה: "היה מביא" (מ"א), "בא לו" (מ"ב, מ"ח), "נטל" (מ"ב), "הכניס ראשו" (מ"ט) וכיוצא באלו. יש בו מעט הלכה, אך כתיבתו סיפורית.
ממשנה זו ועד סוף משנה י מתואר סדר טהרת המצורע, והמשנה נושאת אופי משולב של סיפור ושל מדרש הלכה. סדרה הוא סדר הפסוקים, כרגיל במדרש הלכה.
<b>כיצד מטהרין את המצורע</b> – כיצד מעמד טיהור המצורע, לאחר שהכוהן טיהרו. <b>היה מביא פיילי של חרש חדשה</b> – בתורה נאמר שמביא כלי חרש (ויקרא יד ה), ויש כאן אפוא חידוש של התורה שבעל פה. גם בתרגום השבעים ובתרגומים הארמיים מתורגם "כלי" בלבד. פילי או פיילי הוא כלי חרס הנזכר בכמה מקורות. זו מילה יוונית (ά – phiale) שבאה לתאר קערה רחבה ורדודה (איור 49).
<b>שלחרס</b> – בספרי זוטא "קערה של חרש" (נשא יז, עמ' 234), זאת משום שהפיילי היא קרובה לקערה של היום<sup class="footnote-marker">1</sup><i class="footnote">ראו ברנד, כלי חרס, תכג-תכח.</i>. גם בסוטה מודגש שהפיילי צריכה להיות חדשה: "היה מביא פיילי של חרס חדשה" (פ"ב מ"ב; תוס', נזיר פ"ו מ"א). כך הגרסה בכתב יד קופמן ובעדי נוסח נוספים למשנת סוטה<sup class="footnote-marker">2</sup><i class="footnote">א2, ב, ד, ז, ט, כ, ל, נ, ן, פ, פ1, ת וראשונים.</i>, אבל ביתר עדי הנוסח המילה חסרה. בבירור הנוסח נעסוק להלן. הדמיון בין הקערה של הסוטה ושל הנזיר לקערה שבה מובא קרבן המצורע בולט. בתחום הרעיוני ברור שהמשניות משדרות דמיון בין מצורע וחטאו לסוטה וחטאה, דמיון וזיקה שעמדנו עליהם בפירושנו לסוטה (פ"ב מ"א). גם הנזיר שבו מדובר הוא זה שנטמא ונאלץ לגלח באמצע נזירותו. מכל אלו ההלכה התנאית מסתייגת, וקרבנם הוא קרבן של חוטאים שמהווה להם כפרה חלקית. כאמור במשנת נגעים מדובר על כלי חדש, ובמשנת סוטה הדבר שנוי במחלוקת בין עדי הנוסח. מבחינה הלכתית שני התלמודים טוענים שגם בסוטה וגם במשנת נגעים יש מחלוקת תנאים האם הקערה צריכה להיות חדשה. רבי אליעזר (ירו', סוטה פ"ב ה"ב, יז ע"ד) ורבי ישמעאל (ספרי במדבר, י, עמ' 16 ובבלי, סוטה טו ע"ב) סבורים שהיא צריכה להיות חדשה. עם זאת, שני התלמודים נחלקים באשר לנוסחת המשנה. הבבלי מביא ברייתא: "תנא פילי של חרס חדשה דברי רבי ישמעאל" (שם), ומשמע שבמשנה לא גרסו "חדשה". בירושלמי מובאת הנוסחה "חדשה" בשם תני, כלומר נוסח של המשנה, והסוגיה מסיקה שמשנתנו כרבי אליעזר. כלומר, היו אלו שתי נוסחאות במשנה עצמה. אין צריך לומר שפרשנות התלמודים מחזקת את הדמיון בין מנחת המצורע למנחת הסוטה. מן הראוי להדגיש שלפי שני התלמודים גם אם אין צורך בפיילי חדשה, הרי שעליה להיות במצב טוב – לא מפוחמת או מאוכמת, דהיינו שצבעה השחיר מרוב שימוש. המשנה מדגישה "של חרס" כיוון שיש גם פיילי ממתכת או מזכוכית, וחכמים רוצים שתביא את מנחתה בכלי פשוט<sup class="footnote-marker">3</sup><i class="footnote">ראו ברנד, שם, שם.</i>.
המקורות המקבילים יוצרים זיקה בין ה"פיילי" ובין ה"מקדה" ("מקידה"), השוואה המחדדת את טיבו של הכלי ואת מגמת העליבות שבבחירה בו. בתוספתא ובברייתות בתלמוד הבבלי נאמר בפשטות "מקידה" במקום "פיילי": "היא השקתו יינות משובחין בכוסות משובחין, לפיכך כהן משקה אותה מים מרים במקידה של חרס"<sup class="footnote-marker">4</sup><i class="footnote">תוס', סוטה פ"ג ה"ד; בבלי, שם ט ע"א; לב ע"ב; במדבר רבה, ט.</i>. בספרא מופיעה ברייתא הקובעת שאין להשתמש במקדה: "אי חרס יכול במקידה? תלמוד לומר 'כלי'. הא כיצד זו פיילי של חרס" (ספרא, מצורע פרק א ה"ד, ע ע"ג). בירושלמי יש על כך מחלוקת: "לא במקידה אית תניי תני אפילו במקידה" (סוטה פ"ב ה"ב, יז ע"ד). ברור שמקדה דומה לפיילי, ולכן מתעוררת השאלה האם ניתן להשתמש בה למנחת הסוטה. המקדה היא כלי פשוט וגס. הברייתא אומרת לעניין אחר: "אפילו בכלי חול ואפילו במקידה" (בבלי, זבחים כ ע"ב). המקדה הייתה גם הקערה שבה הגישו משקה לכל הסועדים, וכל אחד מהם קירבה לפיו ושתה בה: "לא יטול את המקדה לשתות, ופיהו מלא, חיישינן לאניני הדעת" (כלה רבתי, פ"ט ה"ו, עמ' 332). על כן באה המקדה, בניגוד לכוסות היין המשובחים והאישיים שהסוטה פינקה בהם את מאהבה. המקדה היא אפוא כלי פשוט ביותר, דומה לפיילי. ממקורות אחרים משמע שלעתים לקחו גם שברי גוף גדולים של כלי חרס כ"מקידה"<sup class="footnote-marker">5</sup><i class="footnote">על אודות המקדה ראו ברנד, כלי חרס, עמ' שכב-שכה.</i>. מכאן גם למדנו את המגמה שבבחירת הפיילי, כלי פשוט ועלוב ככל האפשר.<b> ונותן לתוכה חצי לוג –</b> כך בכתב יד קופמן; בעדי נוסח אחרים<sup class="footnote-marker">6</sup><i class="footnote">פ, ל, דנ.</i>: "רביעית".<b> מים חיים</b> – במשנת סוטה זו מחלוקת, ובספרא: "יכול בדם וודאי? תלמוד לומר 'מים חיים'. אי מים יכול עד שיהא כולם מים חיים? תלמוד לומר דם. הא באיזה צד מים חיים שדם הציפור ניכר בהם שיערו חכמים רביעית" (מצורע פרק א ה"ה, ע ע"ד). אם כן, רביעית איננה קביעה שרירותית אלא הערכה כמה דם יש בציפור כדי שהתערובת תיראה כדם מהול. <b>ומביא שתי צפרים דרור</b> – בתורה נאמר שתי ציפורים "חיות", והתוספת שהן ציפורי דרור דווקא היא חידוש של התורה שבעל פה. בתוספתא מועלות שתי הצעות זיהוי: "היה מביא שתי צפרין דרור – ואלו הן הדרות בעיר, רבי שמעון בן אלעזר אומר אלו הן הקיבלאות" (פ"ח ה"ג, עמ' 628). הדעה הראשונה אינה מהווה זיהוי לציפור אלא מעין הסבר אטימולוגי, וקרוב להגדירה כדרשה למשנה<sup class="footnote-marker">7</sup><i class="footnote">דרשות למשנה אינן תופעה תדירה, אך בהחלט ניתן למצוא בתלמודים הסברים דרשניים למשניות. ראו פירושנו לפאה פ"ד מ"א; פ"ה מ"ו; מנחות פ"ה מ"ח והדרשה עליה בויקרא רבה, ג ז, עמ' עב; תנא דבי אליהו, ו ז, עמ' 38; מדרש תהילים, ה יא, עמ' 56. כן ראוי לפרש את הסבר הבבלי בבבא בתרא כה ע"א, וראו עוד פירושנו לשביעית פ"ז מ"א; עירובין פ"י מי"ד; שקלים פ"ז מ"ו; ערכין פ"ב מ"ה ומ"ו (ההסבר המדרשי בתוס' שם פ"ב ה"א); כתובות פ"ה מ"ה וההסבר הדרשני בבראשית רבה, נב יב, עמ' 552; מעשרות פ"ב מ"א וכפי שנתבארה בתנחומא בובר, בשלח יט, עמ' 84, וכפי שמסתייג כבר המדרש שם המדרשה; מעשר שני פ"ב מ"א, וכפי שנדרש בשיר השירים זוטא, א א, עמ' ג; פסחים פ"ג מ"ז כפי שנדרשה בירו', פסחים פ"ג ה"ז, ל ע"ב; סוטה פ"ג מ"ד; פ"ד מ"ד ופירושנו לה; קידושין פ"א מ"ז; פ"ד מ"א כפי שנדרשה בבבלי שם סט ע"ב; שקלים פ"ה מ"א; שבת פ"ו מ"א; נדרים סוף פ"א, ואולי גם פסחים פ"ט מ"ב (הסבר הבבלי בצד ע"א, ראו פירושנו למשנה זו) ועוד. דרשה לפרק שלם כיחידה ספרותית יש לערכין פ"ג מ"ה (פסיקתא רבתי, י, מ ע"ב - מא ע"א); ירו', יבמות פי"ג ה"א, יג ע"ג, שם נדרשת המילה "פקדון" שבאבות דרבי נתן, נו"ב פל"ה, מג ע"א; נגעים פי"ד מ"א והתוספתא עליה פ"ח ה"ג, עמ' 628; משנה, טהרות פ"ח מ"ז כפי שפורשה בויקרא רבה, מרגליות כה ב, עמ' תקע, ומקורות נוספים.</i>
המשנה האחרונה במסכת סוטה (פ"ט הט"ו) איננה משנה אלא "ברייתא" המופיעה בספרות האמוראים ובבמדרש תנאים לדברים (ראו בפירושנו למשנה זו). מדרש זה הוא ספק תנאי ספק מאוחר יותר. מכל מקום יש לה דרשה מפותחת (מדרש תנאים לדברים, כג טו, עמ' 148; ירו', שבת פ"א ה"ג, ג ע"ג; שקלים פ"ג ה"ז, מז ע"ג).
פירוש דרשני למשנה היה מקובל בימי הביניים, ופירושים כאלה נכתבו במהלך הדורות. כזה הוא פירוש "מעשה רוקח" לר' אליעזר בן שמואל שמלקה לנדוי (מרגליות), רבה של אמשטרדם במאה השמונה עשרה, שכתב פירוש על דרך הסוד למשנה (מעשה רוקח), פירוש שיש בו גימטריות רבות ורמזים רבים לעולם של מעלה. אלא שבעל מעשה רוקח מדגיש שפירושו שעל דרך האמת אינו שולל את הפשט ואינו מחליף אותו. אין הוא בבחינת עומקו של הפשט, אלא עטיפה נוספת ונבדלת: "כל הדינים אינם יוצאים מפשטן אבל מרמזים דברים גדולים" (עמ' כב).. כפשוטו "דרור" הוא שם של ציפור, ו"קיבלאות" הן זיהוי לה. זו ציפור כשרה (להלן מ"ה), ולפי התוספתא זו ציפור עיר. הזיהוי הסביר הוא Paster Domesticus, מינוח שמשמעו מעיד על היות הציפור תדירה בסביבת מגורי אדם. בספרא: " 'כלי' יכול אחד מן הכלים? תלמוד לומר חרס. אי חרס יכול מקידה?<sup class="footnote-marker">8</sup><i class="footnote">כפי שראינו לעיל כ"מקידה" שימש גם כלי שבור, והדרישה היא שהכלי יהיה שלם.</i> תלמוד לומר כלי. הא כיצד? זו פיילי של חרס. 'מים חיים' ולא מים מלוחים, ולא מים פושרים, ולא מים מכזבים, ולא מים מנטפים. רבי אליעזר אומר מה מים שלא נעשה בהם מלאכה אף כלי שלא נעשה בהם מלאכה. רבי שמעון אומר מה מים הברורים שבמינן, אף ציפור הברורה שבמינה זו קיפל" (מצורע פרק א ה"ד, ע ע"ג). הספרא תלוי בעליל במשנה ומשרשר לדרשה אחת את הכלי, המים והציפור לפי סדר המשנה, ולא לפי סדר התורה או לפי סדר הגיוני. "קיפל" שבמדרש הוא "קיבל" שבתוספתא. הגרסה בתוספתא בשני כתבי היד ובספרא היא קיבל ב-ב' (או פ') ולא קי<u>כ</u>לי.
<b>שחט את אחת מהן אל כלי חרש על מים חיים חפר וקברה בפניו</b> – כל הקטע כתוב בצורה סיפורית, ולהלן במשניות ה-ו הסבר הלכתי להן. <b>נטל עץ ארז ואזוב ושני תולעת</b> – רצועה של בד פשתן. כל הפרטים נזכרים בתורה (ויקרא יד ו),<b> וכרכן בשירי</b> [<b>ה</b> ]<b>לשון והקיף להם את ראשי גפיים וראש הזנב של שנייה</b> – פרטים אלו אינם בתורה.<b> טבל והזה שבע פעמים לאחר ידו שלמצורע ויש אומרים על מצחו</b> [<b>ו</b> ]<b>כך היה מזין על השקוף שבבית</b> [<b>מבית</b> ]<b> מבחוץ</b> – בתורה נאמר רק שיש להזות את המים, והפרטים הם מתורה שבעל פה. בתוספתא יש חזרה על המשנה בתוספות הלכתיות קלות, והן הודגשו: "שחט אחת מהן אל כלי חרס על מים חיים, חפר וקברה בפניו. אסורה בהנאה. טבל והזה שבע פעמים על אחת ידו של מצורע, ויש אומרים על מצחו. ואם הזה עליו מכל מקום יצא וכן היה מזה על השקוף של בית מבחוץ. ואם היה עליו דם מכל מקום יצא. שלח וחזרה אפילו חמש פעמים מותרת באכילה וכשרה לטהר במצורע אחר" (פ"ח ה"ג, עמ' 628). ההלכה האחרונה שנויה גם בספרא (מצורע פרשה ב ה"ה, עא ע"א), והמידע שבמשנה חוזר שוב בספרא (מצורע פרק א ה"ה, ע ע"ג) ללא תוספת.

Mishnah 2

<b>בא לו לשלח את הצפור החיה</b> – כל טקס הטהרה הראשון מתקיים מחוץ לירושלים, שהרי המצורע אינו רשאי להיכנס אל העיר. להגדרה של מונח זה ולדיון בו ראו להלן. <b>אינו הופך פניו לא לים ולא לעיר ולא למדבר שנאמר</b> (ויקרא יד ז)<b> ושלח את הצפור החייה אל מחוץ לעיר אל פני השדה</b> – בספרא: "ושלח את הציפור החי שלא יעמד ביפו וישלחנה לים, שלא יעמד בגינות<sup class="footnote-marker">9</sup><i class="footnote">בבבלי, קידושין נז ע"ב: בגבת, וזו גרסה עדיפה. מוצע לזהותה עם גבעתה המופיעה באונומסטיקון לאווסביוס כיישוב "במזרח הדרומה" (אונומסטיקון, מהדורת נוטלי ספראי, 69 מס' 335). אין הצעת זיהוי לאתר.</i> וישלחנה למדבר, שלא יעמוד חוץ לעיר וישלחנה כלפי העיר אל פני השדה הא אם שלחה וחזרה לתוך ידו תהא מותרת באכילה" (מצורע פרשה ב ה"ה עא ע"א).
בתוספתא מצויה הלכה הנראית בלתי קשורה: "אין מצורע מטהר מצורע אחר אבל נשאל הוא על הטומאה ועל הטהרה של עצמו, והכל כשרין לטהר את המצורע, ואפילו זב ואפילו טמא טמא מת, וכשם שמצוה לטהרן כך מצוה לטמאן וכהן שטמא מצוה לטהר שנאמר לטהרו או לטמאו בארץ ובחוצה לארץ" (פ"ח ה"א, 628). לא נעסוק בכל ההלכות שבתוספתא אלא רק בהלכה הראשונה. ההלכה שהכוהן המטמא הוא גם זה שיטהר מופיעה גם בנגעי אדם (פ"א הט"ו, עמ' 619). כפי שאמרנו (בפירושנו לפ"ג מ"א) אין התאמה בין הלכה זו לתפיסה שתפקיד הכוהן הוא טקסי בלבד. אם הרצון הוא להגיע לרצף החלטות סביר חשוב שהחכם לא יתחלף, ואילו חילופי הכרוז (הכוהן) הם חסרי חשיבות. ההלכה שבתוספתא מדגימה את המציאות: בפועל עדיין ניהלו הכוהנים לא רק את הטקס אלא גם קבעו את ההחלטות. הספרא מוסיף: "ואם מת רואהו כהן אחר" (תזריע, פרשת נגעים פרק ב ה"ג, סא ע"ד).
הספרא משרשר את ההלכות: "ויצא אל מחוץ למחנה, ומה תלמוד לומר? לפי שנאמר וראה הכהן שיכול אין לי מטהר את המצורע אלא כהן שהיה לפנים מן המחנה? היה בימים, ובנהרות, ובמדברות מנין? תלמוד לומר 'וראה הכהן', אם כן למה נאמר 'ויצא הכהן', כהן שאיפשר לו ליכנס לפנים מן המחנה מטהר את המצורע, אין מצורע מטהר את המצורע" (מצורע, פרשה א ה"ה, ע ע"א). הדרשה סבוכה, ולכאורה בלתי קשורה לכתוב. אמנם אין מקשים על הדרשה, אך היא מובנת אם הספרא הכיר את הרצף של המשנה והתוספתא ורצה לשרשר את ההלכות. אפשרות זו סבירה יותר מהאפשרות שעורך התוספתא הכיר את הספרא וניסח את שתי ההלכות בהקשר אחד.
<b>בא לו לגלח את המצורע</b> – הסגנון עדיין סיפורי,<b> העביר תער על כל בשרו וכבס בגדיו וטבל</b> – עד כאן סיכום בפרפרזה של הפסוק "וכבס המטהר את בגדיו וגלח את כל שערו ורחץ במים" (ויקרא יד ח),<b> טהר מלטמא בביאה</b> – טומאת "ביאה" היא המונח המיוחד לכניסתו של מצורע לבית<sup class="footnote-marker">10</sup><i class="footnote">פי"ג מ"ד; מ"ו; מי"ב; תוס', פ"ז ה"ג, עמ' 626, ועוד.</i>. המונח אינו מדויק. במשנה נקבע שגם עמידה יחדיו של טמא וטהור תחת עץ מטמאת את הטהור (פי"ג מ"ו), והמונח "ביאה" אינו מתאים לעמידה תחת עץ. מצד שני חשוב לציין שהמונח ההלכתי הרגיל הוא טומאת אוהל, ובהלכות מצורע לא נעשה בו שימוש למרות הדמיון הרב בין טומאת מת לטומאת אוהל (פי"ג מי"ב). <b>והרי הוא מטמא כשרץ</b> – בניגוד לשימושו לעיל (ראו פירושנו לפי"ג מ"ו) כאן הכוונה לסוג טומאה. בלשון הלכתית הוא טמא בוולד הטומאה.<b> ניכנס לפנים מן החומה</b> – מצורע נכנס לעיירות ישראל, אך לא לעיר מוקפת חומה (משנה, כלים פ"א מ"ז). הבחנה זו הופיעה גם בהשוואה שבין נגעי אדם ובגדים לבין נגעי בתים (מס' 8 בטבלה לעיל פי"ג מי"ב). המונח "עיר מוקפת חומה" הוא מקראי, וכמעט בכל המקורות הוא מתייחס לירושלים<sup class="footnote-marker">11</sup><i class="footnote">משנה, מעשר שני פ"ג מ"ז; מגילה פ"א מ"א, ועוד.</i>. הוא נזכר גם בדיני גאולת בתים (משנה, ערכין פ"ט מ"ה), ובפירושנו למשנה זו ראינו שבפועל חכמים מתייחסים להלכות גאולת בתים כאילו הם חלים רק בירושלים. רק בברייתא אחת המונח מתייחס ליבנה (תוס', דמאי פ"א הי"ג). דומה שהמשנה רואה לפניה את ירושלים כחזות כל הארץ, כפי שנראה בהמשך. במשמעות המשפט בשאלה זו של תחולת דיני נגעים עסקנו במבוא למסכת.
<b>מנודה מביתו שבעת ימים</b> – המצורע נמצא במעין שלב ביניים. הוא כבר לא טמא כמצורע, אך עדיין טרם טוהר. להלן ייעשה שימוש במונח "ימי ספרו". בתורה נאמר: "...ורחץ במים וטהר ואחר יבוא אל המחנה וישב מחוץ לאהלו שבעת ימים" (ויקרא יד ח). <b>ואסור בתשמיש המיטה</b> – יש שתי אפשרויות להבין משפט זה. הראשונה היא שאלו שני איסורים: בתקופת הביניים הוא גם מנודה מביתו וגם אסור בקיום יחסי אישות עם אשתו (אליהו רבה). אפשרות שנייה היא ש"מנודה מביתו"<sup class="footnote-marker">12</sup><i class="footnote">בדפוס נפולי ובעדי נוסח נוספים הנוסח הוא "מנודה בביתו", ולפי גרסה זו רק הפירוש השני אפשרי (ראו בעל תוספות יום טוב). הנוסח יפה, אך העדות הטקסטואלית היא שזה תיקון של סופר תלמיד חכם.</i> הכוונה לאיסור קיום יחסי אישות, ואין ביתו אלא אשתו (יומא פ"א ה"א). בספרא: "1. וישב מחוץ לאהלו, ישב מחוץ לאהלו יהא כמנודה, והוא אסור בתשמיש המטה. 'אהלו' אין אהלו אלא אשתו, שנאמר 'שובו לכם לאהליכם'. 2. 'שבעת ימים' ולא ימי החליטו, דברי רבי, רבי יוסי ברבי יהודה אומר קל וחומר לימי החליטו. אמר רבי חייא השבתי לפני רבי והלא למדנו רבי שלא היה יותם לעוזיה אלא בימי החליטו. אמר להם אף אני כך אמרתי" (פרשה ב הי"א, עא ע"ב). ההלכה הראשונה מוכיחה שאכן הלכה אחת במשנה, שהמצורע בתקופת הביניים מותר להיכנס לביתו ואינו כמנודה, אבל "מנודה" כאן הוא אסור בתשמיש המיטה. בכך מתאשר הפירוש השני. כל זה לגבי המצורע בתקופת הביניים. אבל מצורע מוחלט יושב מחוץ לעיר חומה (לעיל) ומותר ביחסי אישות, לפחות לפי חלק מהתנאים.
מנודה הוא שוב מונח הלכתי מקובל, ויש לו דינים מוגדרים. למנודה מותר להיכנס למקדש (משנה, מידות פ"ב מ"ב; שמחות פ"ו הי"א, עמ' 134), אם כי הוא עושה את מסלול ההליכה בכיוון אחר. המנודה אסור בגילוח ובכיבוס (מועד קטן פ"ג מ"א). מסכת שמחות מרכזת את דיני האבל והמנודה, ומסתבר שם שהוא אסור בנעילת הסנדל (פ"ה הי"ב, עמ' 128), אבל בדרך מותר לו לנעול סנדל ובכניסתו לעיר הוא מורידו. מכאן שאין איסור על האבל להיכנס לעיר כלשהי. המנודה אסור בלימוד עם אחרים (שמחות פ"ה הי"ד, עמ' 129), ובתנאים מיוחדים מותר לו ללמוד (בבלי, מועד קטן טו ע"א), מה שאין כן במצורע. ייתכן שהוא אסור בתשמיש המיטה כאבל, אך הדבר אינו נאמר במפורש. הבבלי מנסה להקיש ממשנתנו שמנודה אסור ביחסי אישות, ובסופו של דבר דוחה את ההיקש (מועד קטן טו ע"ב). מכל מקום, ודאי שעבור הבבלי לא הייתה זו הלכה מוסכמת וידועה<sup class="footnote-marker">13</sup><i class="footnote">בעל הלכות גדולות, הלכות נידוי, פוסק בפשטות שאסור בתשמיש המיטה. זו מסקנתו מהבבלי מועד קטן.</i>. דיני המנודה מוזכרים בהקשר אחד עם מצורע (מוחלט) ואבל<sup class="footnote-marker">14</sup><i class="footnote">שמחות פ"ה, עמ' 130-128; ירו', ברכות פ"ב ה"ז, ה ע"ב; יומא פ"ח ה"א, מד ע"ד; מועד קטן פ"ג ה"א, פא ע"ד; בבלי, שם טו ע"א.</i>. לא כאן המקום לברר את כל דיניו, אך ברור שהמינוח "מנודה" בהקשר של משנתנו אינו זהה למנודה הרגיל.
זאת ועוד. ההלכה קבעה שאפילו למצורע מותר להיכנס לעיר ולבית הכנסת (פי"ג מי"ב), בכניסתו לבית הוא מטמאו, אך מותר לו לטמא את ביתו. כיצד זה ייתכן ש"בימי ספרו" אסור לו להיכנס לביתו? אין זאת אלא שהאיסור הוא רק על תשמיש המיטה, והמונח "מנודה" איננו במשמעות הרגילה שבספרות חז"ל.
הספרא שציטטנו ממשיך: "שבעת ימים ולא ימי החליטו דברי רבי, רבי יוסי ברבי יהודה אומר קל וחומר לימי החליטו. אמר רבי חייא השבתי לפני רבי והלא למדנו רבי שלא היה יותם לעוזיה אלא בימי החליטו אמר להם אף אני כך אמרתי" (פרשה ב הי"א, עא ע"ב). ימי החלטו הם הימים שבהם הוא טמא לגמרי (טמא מוחלט), והמחלוקת היא האם גם בימים אלו מצורע אסור בתשמיש המיטה. הדין עצמו מצוי גם בתוספתא: "מצורע מותר בתשמיש המטה בימי גומרו, ואסור בימי סופרו. רבי יוסי ברבי יהודה אמר אם בימי סופרו אסור קל וחומר בימי גומרו. אמר רבי חייא אמרתי לפני רבי למדתנו רבינו שלא היה לו יותם לעוזיהו אלא בימי חלוטו<sup class="footnote-marker">15</sup><i class="footnote">כלומר עוזיהו היה מצורע והוליד את יותם, ומכאן שבימי "חלוטו" המצורע מותר בתשמיש המיטה.</i> אמר לו אף אני כך אמרתי" (פ"ח ה"ו, עמ' 628). בתוספתא במקום "ימי חלוטו" מופיע המונח "ימי גומרו", כלומר הימים שבהם הוא טמא גמור. המונח "גומרו" הוא המונח הרגיל בספרות חז"ל, ומופיע לגבי נזיר (משנה, נזיר פ"ז מ"ג ומקבילות רבות). המונח ימי "חלוטו" או "החליטו" מצטרף אפוא לרשימת המונחים המיוחדים שבדיני נגעי בתים. כנגד זה המונח "ימי ספרו" הרגיל במקורות אחרים (משנה, נזיר פ"ז מ"ג; כלים פ"א מ"א ומקבילותיהם) איננו במשנה אלא רק בתוספתא.
בתוספתא עוד הלכה מיוחדת: "...אלו בכהנים ושאר כל מעשיו בין בכהנים בין בלוים" (פ"ח ה"ה, עמ' 628). ההלכה שרק האמירה היא בכוהן ושאר המעשים הם בכל אדם חוזרת בסדרת מקורות (תוס', פ"ד ה"א, עמ' 622 ומקבילות), ועסקנו בכך במבוא. אבל הדגש המיוחד הוא על הלוויים שאין כלל הָוָה אמינא שיהא להם מעמד מיוחד. גם ביטוי זה, כמו "לפנים מן החומה", יש בו אוריינטציה מקדשית.

Mishnah 3

<b>ביום השביעי מגלחו</b> – בדפוס "מגלח",<b> תגלחת שנייה כתגלחת ראשונה כיבס בגדיו וטבל טהר מלטמא כשרץ והרי הוא טבול יום</b> – "טבול יום" הוא מי שסיים את כל תהליך הטהרה, כולל הטבילה, אבל הערב טרם ירד,<b>אוכל במעשר</b> – כנראה הכוונה למעשר שני, וכן ההלכה במסכת כלים (פ"א מ"ה). אפשר גם שהכוונה למעשר ראשון, ומשנתנו כדעת אותם תנאים שתבעו שגם מעשר ראשון איננו חולין מלאים<sup class="footnote-marker">16</sup><i class="footnote">דנו בכך ארוכות במבוא למסכת מעשרות, וראינו כי דעה זו אמנם נדחתה מההלכה אך יש לה ביטויים מספר. ממשנה, טבול יום פ"ד מ"ד, וממקבילותיה בירו', שבת פי"ח ה"א, טז ע"ג, עירובין פ"ג ה"ז, כא ע"ב ובבלי, עירובין טו ע"א משמע שההיתר לטבול יום לאכול מעשר הוא למעשר שני. כן משמע מהמשנה שם פ"ד מ"א.</i>.<b> העריב שמשו</b> – ירד הערב, ובכך הושלם תהליך הטהרה,<b>אוכל בתרומה</b> – אם הוא כוהן. הלכה זו מופיעה גם במסכת כלים, ושם איש כזה מכונה "מחוסר כפורים"<sup class="footnote-marker">17</sup><i class="footnote">משנה, כלים פ"א מ"ה; תוס', חגיגה פ"ג הט"ז; פרה פי"א מ"ד.</i>. מונח מקובל זה אינו מופיע, אף שהיינו מצפים למצאו בהקשר זה.
העיסוק באכילת התרומה הוא מאפיין מובהק של "משניות כוהניות". עסקנו במושג זה בנספח למסכת שקלים וסיכמנו: "אנו מכנים משניות אלו 'משניות כוהניות'. אין בכך הערכה שהכוהנים ניסחו אותן, אלא שהן עוסקות בשאלה המעניינת בעיקר אותם, ואינן עוסקות בשאלות חשובות אחרות. לעתים במהלך הפרק ניתן לראות כיצד סדרת משניות עוסקות בשאלות המעניינות את כלל ישראל, ובמשניות אחרות מתמקדים חכמים בשאלות הקשורות לכוהנים. משניות כאלו הן 'משניות כוהניות', ואולי הן גם שריד של תורתם של הכוהנים. כך, למשל, פרק ט ביבמות עוסק בהלכות נישואי ספק ודן במכלול התוצאות של המעשה, אך משנה ד בו מתמקדת באכילת תרומה בלבד. דוגמאות למשניות כאלה יש לרוב"<sup class="footnote-marker">18</sup><i class="footnote">ראו למשל פירושנו לברכות פ"א מ"א; יבמות פ"ז מ"א; פ"ח מ"א, ועוד עשרות דוגמאות.</i>.
נראה שגם משנתנו היא משנה כוהנית, אם כי כאן הקשרה מובהק פחות, שכן אין דרך אחרת לבטא את רמת הטהרה אלא על ידי אכילת תרומה או איסור על אכילת תרומה.
מכל מקום, אם המדובר אכן באכילת מעשר ראשון בטהרה חלקית כפי שהצענו, נוצרת זיקה עמומה בין המשניות הכוהניות ובין ההלכה התובעת אכילת מעשר ראשון בטהרה מסוימת. נקל לקשר תפיסה זו עם עמדות כוהניות, ועם רצונם של הכוהנים שרק הם (או גם הם) יקבלו את המעשרות<sup class="footnote-marker">19</sup><i class="footnote">לתביעה זו ראו במבוא למסכת מעשרות.</i>, שהרי הם המקפידים על הלכות טהרה. עם זאת, הקשר איננו מובהק אלא משוער בלבד.
<b>הביא כפרתו אוכל בקדשין נמצאו שלוש טהרות</b> [<b>במצורע</b> ] – שלוש רמות: 1. ימי ספרו, 2. לאחר הטבילה ולפני הקרבן, 3. לאחר הקרבן, <b>ושלוש טהרות ביולדת</b> – דין יולדת שנוי בתורה (ויקרא יב א-ח): 1. היא טמאה לבעלה כנידה במשך שבוע (לזכר) או שבועיים (לנקבה), 2. לאחר שלושים ושלושה יום (לזכר) או שישים ושישה יום (לנקבה) היא צריכה להביא קרבן. עד אז היא מחוסרת כיפורים. 3. לאחר הקרבן היא טהורה לחלוטין. המינוח "שלוש טהרות ביולדת" ייחודי לפרקנו. ראוי לציין שדין יולדת אינו שנוי במפורש בספרות חז"ל. הוא משמש בסיס למסכת קינים, אך כל המסכת עוסקת בפרטים ולא בעיקר הדין.

Mishnah 4

<b>שלשה מגלחין ותיגלחתן מצוה הנזיר והמצורע והלוים</b> – משנה זו מנוסחת כמשנה הלכתית ולא בסגנון הסיפורי הרגיל במשניות הפרק. מעמד טיהור הלוויים נעשה במדבר (במדבר ח ז). מעמד זה הוא מעמד היסטורי בלבד, ובניגוד לנזיר ולמצורע איננו הלכה עדכנית. <b>וכלם שגילחו שלא בתער או ששיירו שתי שערות לא עשו כלום</b> – הגילוח נזכר בתורה בשני פסוקים: פסוק ח עוסק בתגלחת ראשונה והוא אינו מוסיף פרטים על צורת הגילוח, ובפסוק ט הגילוח מעט מפורט יותר. גם המשנה, בעקבות התורה, מפרטת את דין הגילוח בתיאור הטהרה השנייה.
המשנה משווה את תגלחת המצורע לתגלחת הנזיר. אין בידינו מקורות המתארים את שיטת הגילוח של הנזיר. המשנה מכנה את הפעולה "תגלחת הטמאה" או "תגלחת הטהרה" (נזיר פ"ו מ"ו; פ"ד מ"ה), אך אינה מפרטת אלא את הקרבנות שעל הנזיר להביא. לעומת זאת יש דיון בנזיר שגילח את עצמו באיסור ומתי גילוח כזה "סותר", כלומר מחייב התחלה מחודשת של הנזירות, ומתי הדבר אסור אבל אינו סותר את נזירותו. בשאלה זו עסקה משנת נזיר. המשנה שם אומרת: "נזיר שגילח בין בזוג בין בתער או שסיפסף כל שהוא – חייב<sup class="footnote-marker">20</sup><i class="footnote">בפירושנו לנזיר פ"ו מ"ג נידונו כל אחד מן המכשירים והפעולות הקשורים בטיפוח שער וגילוח. </i>. נזיר חופף או מפספס אבל לא סורק. רבי ישמעאל אומר: אבל לא יחוף באדמה מפני שמשרת את השער" (פ"ו מ"ג). בתוספתא נזיר יש מסורת עריכה מקבילה למשנת נזיר: "נזיר שמירט או שסיפסף או שתלש בזוג כל שהו הרי זה חייב. אבל אינו סותר אלא בתער, וברוב ראשו. רבי שמעון בן יהודה אומר משום רבי שמעון: כשם ששתי שערות סותרות בו, כך שתי שערות מעכבות בו" (פ"ד ה"ג). במסורת המדרש: "תער לא יעבור על ראשו, אין לי אלא תער, תלש סיפסף וסיפר מנין שהוא לוקה את הארבעים? תלמוד לומר: 'קדוש יהיה' (במדבר ו ה) – מכל מקום, דברי רבי יאשיה. רבי יונתן אומר: 'בתער' הכתוב מדבר, הא אם תלש וסיפסף וסיפר אינו לוקה את הארבעים" (ספרי במדבר, כה, עמ' 30). המדרש נוקב בעונשו של החייב – מלקות ארבעים. רבי יונתן, כמשנתנו, אינו מחייב ענישה אך מכיר בחיוב. לפנינו, אפוא, שלוש עמדות: רבי שמעון – סותר, רבי יאשיה – לוקה, רבי יונתן, משנה ותוספתא – חייב. האבחנה בין מעשה הסותר את הנזירות ומחייב קרבנות והתחלה מחודשת לבין סתם חייב (בעונש משמים, או במלקות) איננה במקרא, והיא חידוש של חכמים.
מלשון המדרש אתה לומד שאחת השאלות היא האם יש להבין "תער" כלשונו או שמא כמכשיר אופייני. כך הבבלי כאן (לט ע"א), וכך כפי שראינו מחלוקת בית הלל ובית שמאי העוסקת בשאלה אחרת: "המורט, בית שמיי אומרים: צריך להעביר תער על כל בשרו. בית הלל אומרים: אין צריך" (תוס', נזיר פ"א ה"ו). וזו לשונו של מדרש ההלכה בנידון: "לפה שנאמר 'קדוש יהיה גדל פרע שער ראשו' (במדבר ו ה) יגדל בקדושה אל יעביר בתער ובמספרים אל יתלוש ואל ימרוט ואל יחוף באדמה ואל יתן סמנין. בעשה, ומנין בלא תעשה? אמרת 'תער לא יעבור על ראשו' (שם ה) אין במשמע בלא תעשה?! אלא התער. כשאמר 'וידבר ה' אל משה לאמר' (שם א) – ריבה הכל. אבל אומר אני מה התער שהוא בהעברת שער וכלי [אף אני ארבה את המספרים שהוא בהעברת שער וכלי]" (ספרי זוטא, ו א, עמ' 239). דיון זה במשמעותו ההלכתית המחייבת של התער נמצא גם באחת המסורות מדבי רבי ישמעאל, ושם היא מתוארת במילים "...משום רבי ישמעאל, בשלשה מקומות הלכה עוקבת מקרא... התורה אמרה 'בתער' (במדבר ו ה) והלכה בכל דבר" (בבלי, סוטה טז ע"א).
משנת התנאים מרחיבה, אפוא, את מונח התער למכשירים נוספים, כמו גם לפעולות אחרות המשירות שער. המונח "הלכה עוקבת מקרא" הוא גילוי נדיר של מודעותם של חכמים לכוחם לשנות את ההלכה. ההלכה התנאית שונה בהרבה מזו של המקרא. בדרך כלל חכמים אינם מתמודדים בגלוי עם שאלת זכותם לעצב הלכה שונה, הם מניחים בפשטות שזה תפקידם. מדרשי ההלכה מציגים את החידוש כפרשנות, בעינינו "פרשנות יוצרת", בבחינת "מהפכות פרשניות". ההיתלות בפסוק אינה מעמעמת את החידוש, אך יוצרת תדמית חיצונית של פרשנות, רטוריקה של המשכיות. הביטוי "הלכה עוקבת מקרא" (או עוקפת מקרא) מציג תדמית הפוכה של עצמת ההלכה וכוחה לשנות מהמקרא. כן שנינו: "מיכן היה רבי ישמעאל אומר בשלשה מקומות הלכה עוקפת המקרא התורה אמרה (ויקרא יז יג) 'ושפך את דמו וכסהו בעפר' והלכה אמרה בכל דבר שמגדיל צמחים, התורה אמרה (דברים כד א) 'וכתב לה ספר כריתות' והלכה אמרה בכל דבר שהוא בתלוש, התורה אמרה 'במרצע' והלכה אמרה בכל דבר. רבי אומר בדלת או במזוזה מעומד" (ספרי דברים, קכב, עמ' 180)<sup class="footnote-marker">21</sup><i class="footnote">בספרי דברים, קכב, עמ' 180, אותה המסורת, אך בלי הדיוק מן התער. לדיון במסורת זו ראו ספראי, עוקרת מקרא.</i>. בבבלי, סוטה טז ע"א, רשימה קרובה, אך במקום רציעת עבד מופיעה ההלכה שלנו.
במקרה שלנו, כמו גם בנושאים האחרים, מצויות גם דרשות המציגות את החידוש כמדרש הלכה רגיל<sup class="footnote-marker">22</sup><i class="footnote">ראו פירושנו לביצה פ"א מ"א-מ"ב.</i>. שערי פירושים ודרשות מעולם לא ננעלו, וניתן היה להציג את החידושים הללו כדרשות רגילות. אין כאן אפוא "הודאה" תחת לחץ, אלא מדיניות של הפגנת עצמה ותחושת לגיטימיות של חכמים<sup class="footnote-marker">23</sup><i class="footnote">ראו עוד פירושנו ליבמות פי"ב מ"ב, וביצה שם שם.</i>.
אם כן, בנזיר "תער" איננו דווקא תער, ובמצורע המשנה דורשת דווקא תער. אין כאן סתירה ישירה, שכן בנזיר מדובר על מי שעשה באיסור, אבל עדיין ניתן לומר שתגלחת הטהרה היא רק בתער. עם זאת, יש כאן מגמות שונות. במצורע גם נאמר שהגילוח צריך להיות מלא, ובנזיר נאמר הדבר בדרך אגב: "...שתי שערות מעכבות בו" (תוס', נזיר פ"ד ה"ג).
אם כן, במקרה זה הלכות מצורע מפורטות יותר מהלכות נזיר, אך גם צמודות יותר ללשון הכתוב.
בתוספתא יש עוד פירוט של הלכות נוספות: "רבי יוסי הגלילי אומר ריסי עיניו אין צריך לגלח. גלח ושייר שתי שערות בגלחתו הראשונה, שלחה וחזרה, וחזר וגלחו בתגלחתו שנייה, לא עלתה אלא תגלחת ראשונה בלבד" (פ"ח ה"ד, עמ' 628). אם כן, התוספתא כַמשנה שאם שייר שתי שערות לא עלתה לו התגלחת, וגם כשלבסוף גילח את כולו הרי שזו היא תגלחתו הראשונה. בספרא (מצורע פרשה ב ה"ב-ה"ו, עא ע"א) מתנהל דיון ארוך ומובא פרט הלכתי נוסף שאמנם מגלחים את ריסי העיניים, אך לא את בית הסתרים. הלכה זו מתאימה לאשר שנינו לעיל שאף אין בודקים שם נגעים (פ"ב מ"ד, וראו פירושנו לה), והמשנה שם אף קבעה: "כשם שהוא נראה לנגעו, כך הוא נראה לתיגלחתו"<sup class="footnote-marker">24</sup><i class="footnote">לעיל פ"ב מ"ד, לפי כתב יד קופמן.</i>. ההלכה במשנתנו מתאימה אפוא להלכה במשנה זו, ובאופן כללי מתאימה להלכות נזיר, אלא שהיא מפורטת מהלכות נזיר.

Mishnah 5

<b>שתי ציפרים מצוותן ש</b> [<b>י</b> ]<b>היו</b> [<b>א</b> ]<b>שוות במראה ובקומה ובדמין ולקיחתן כאחת</b> – זו ההלכה לכתחילה, אבל:<b>אף על פי שאינן שוות כשירות</b> – כמעט בכל עדי הנוסח נוסף: <b>לקח אחד היום ואחד למחר כשרות</b> – "לקח" בלשון חכמים משמעו קנה. כלומר, הקנייה של שתי הציפורים צריכה להיות בבת אחת. כפי שנראה להלן, גם ביתר פרטי ההלכה בדיעבד מוותרים על הדרישה לשוויון בין הציפורים, אך קשה להסביר מדוע הוויתור הוא גם על הקנייה "כאחת". <b>שחט את אחת מהן ונמצאת שלא דרור</b> – טעה בזיהוי מין הציפור,<b> יקח זוג לשנייה</b> – שהרי אין מקפידים על החובה של קנייה כאחת,<b> הראשונה מותרת באכילה</b> – שכן היא נלקחה לשם קרבן, אך בטעות. זו הלכה קשה. אמנם הלקיחה הייתה בטעות, אך הציפור הוקדשה, וכיצד היא יוצאת לחולין?<b> שחטה ונמצאת טריפה יקח זוג לשנייה</b> – שהרי אין מקפידים על לקיחה כאחת,<b> הראשונה מותרת בהנייה</b> – באכילה אם היא כשרה לאכילה, אך כידוע אין שוחטים ציפורים אלא מולקין אותן, ואם נשחטה (לקרבן) היא טרפה, אך מותרת בהנאה כבהלכה הקודמת.<b> נישפך הדם תמות המשתלחת</b> – אי אפשר לסיים את המעמד כיוון שהציפור נמצאה פסולה, אך מכיוון שהדם נשפך הרי שהציפור המשתלחת גם היא פסולה, וכאן מופעל הכלל של "לקיחתן כאחת". כלל זה קובע, אפוא, שהקנייה עצמה אפשר שתהיה בנפרד, אבל בשעת שפיכת הדם צריכות שתי הציפורים להיות זמינות וכשרות. אם לא – יש לקנות זוג ציפורים חדש ולהתחיל את המעמד מחדש. <b>מתה המשתלחת ישפך הדם</b> – של הציפור הראשונה, ולא ייזרק על המזבח, וכנראה צריך לקנות זוג ציפורים אחר ולבצע את המעמד מחדש.
משנתנו דומה בסגנונה ובתוכנה למשנת יומא פ"ו מ"א העוסקת בשני השעירים. הסעיף הראשון זהה בלשונו. הסעיף השני איננו בכתב יד קופמן, וייתכן שיתר עדי הנוסח העבירו אותו ממסכת יומא הידועה, או שכותב כתב יד קופמן השמיטו ממסכת נגעים, ובעבר היה הניסוח זהה. ההלכה השלישית יש בה קווי דמיון בתוכן ובסגנון: "יקח זוג לשנייה" לעומת "יביא זוג אחר", אלא שבשעירים יש מרכיב של הגרלה שאיננו בציפורי מצורע. ההגרלה בין שעירי יום הכיפורים רמוזה במקרא: "והשעיר אשר עלה עליו הגורל..." (ויקרא טז י). אמנם ניתן היה לפרש את הפסוק גם ללא מעמד פורמלי של הגרלה, אך עניין ההגרלה לפחות נרמז. אפשר היה להעבירו גם לציפורי מצורע, אך הדבר לא נעשה. מכל מקום, ביום הכיפורים הפלת הגורל עדיין איננה משנה את גורלו של השעיר השני. השעיר החי ממשיך לקיים את מצוותו, ולוקחים לו בן זוג חדש. הדין החמישי שונה באופיו. בציפורי מצורע יש ציפור שחוטה שאפשר ליהנות ממנה, ואילו בשעיר לא עולה שאלת האפשרות ליהנות מהשעיר המת, שהרי זו חטאת ציבור, ודינה כקודשים. הדין השישי אינו קיים ביום הכיפורים, שהרי האפשרות שהקרבן נמצא טרפה איננה אפשרית. הדין השביעי שוב זהה בתוכנו ובסגנונו.
שתי המשניות זהות אפוא בתוכנן ובסגנונן, אך כל אחת מהן מותאמת למקרה שבו היא עוסקת. גם משנה זו מנוסחת בסגנון הלכתי רגיל ולא בסגנון סיפורי, ולמשמעות העניין נשוב בהמשך.
ציפורי מצורע ושעירי יום הכיפורים – השוואה לשונית בין שתי משניות "זיכרון המקדש"
צפורי מצורע במשנה ובתוספתא
בתוספתא (פ"ח ה"ז, עמ' 628) חוזרות חלק מההלכות שבמשנה. ההלכה הראשונה איננה, אך מההמשך משתמע שעמדה לפני עורך התוספתא. ההלכה השנייה שאיננה בכתב יד קופמן איננה בתוספתא. ההלכה השלישית והשביעית זהות, והשישית שונה ממשנתנו וממשנת יומא, כמוצג בטבלה. עוד מוסיפה התוספתא: "שחטה בלא עץ ארז, ואזוב, ושני תולעת, רבי יעקב אומר הואיל ונשחטה שלא כתקנה, מותרת באכילה. רבי שמעון אומר הואיל ונשחטה שלא כמצותה, אסורה בהנאה" (שם ה"ח). המחלוקת היא האם הציפורים הן קודש וכל קרבן שנפסל אסור בהנאה, או שהיא חפץ מצווה, שאם נפסל מותר בהנאה. גם בספרא (מצורע, פרק א ה"ו, ע ע"ד) מובאת דרשה לאישוש המשנה.
במשנת מנחות מנויה רשימה של הלכות דומות: "שני שעירי יום הכפורים מעכבין זה את זה. שני כבשי עצרת מעכבין זה את זה. שתי חלות מעכבות זו את זו. שני סדרים מעכבין זה את זה. שני בזיכין מעכבין זה את זה. הסדרים והבזיכין מעכבין זה את זה. שני מינים שבנזיר, שלשה שבפרה, ארבעה שבתודה, ארבעה שבלולב, ארבעה שבמצורע, מעכבין זה את זה. שבע הזיות שבפרה מעכבות זו את זו. שבע הזיות של בין הבדים ושעל הפרוכת ושעל מזבח הזהב מעכבות זו את זו" (פ"ג מ"ו). המשנה מזכירה את המצורע, אך לא את דין שתי הציפורים אלא את הדין הכללי, המשתמע גם מהתוספתא שציטטנו, שהציפורים ועץ הארז ושני התולעת והאזוב כולם נחוצים. קשה להבין מדוע לא הזכירה משנת מנחות את ציפורי המצורע. אפשר כמובן לומר שזו השמטה מקרית, אך עדיין הדבר קשה. לכאורה סביר שהדבר מבטא את מיעוט העיסוק בדין מצורע, ברם דין מצורע נזכר במשנה. לפיכך מותר אולי להסיק שמשנת נגעים הועברה בשלב מאוחר של עריכת המשנה ממסכת יומא, והותאמה להקשר של ציפורי מצורע. בזמן עריכת משנת מנחות עדיין לא הייתה משנת נגעים מנוסחת. כאמור, היא גם סוטה מהסגנון הסיפורי של הפרק. במבוא למסכת הראינו כי מסורת המשנה מבוססת בעיקרה לא על מסורת חכמים אלא על מסורות כוהניות, והדוגמה שלנו מצטרפת לדוגמאות שהובאו במבוא.
מן הראוי להדגיש שהמינוח "צפורי מצורע" שונה מהמינוח הרגיל בלשון חכמים, "קן", וזו ראיה נוספת לכך שמשנת נגעים לא נערכה במסגרת ספרות חז"ל.
בתוספתא מופיעה עוד סדרת הלכות המתארת את טבילת המצורע, ושאין לה מקבילה במשנה, ולא נרחיב בהן.

Mishnah 6

<b>מצות עץ ארז</b> – ניסוח זה של "מצוָת..." רגיל במשניות, אך בעקבותיו בא בדרך כלל תיאור דרך קיום המצווה, כגון מצוות לולב ופרטי לקיחת לולב (משנה, סוכה פ"ד מ"ד), מצוות ערבה שאחריה בא תיאור המעמד של נטילת הערבות והבאתן לירושלים (שם מ"ה), מצוות חליצה שאחריה בא תיאור מעמד החליצה (משנה, יבמות פי"ב מ"ב), מצוות הנשרפים (משנה, סנהדרין פ"ז מ"ב) והנהרגין (שם מ"ג), מצוות מגילה (תוס', מגילה פ"ב ה"ט), מצוות וידוי (תוס', יומא פ"ד הי"ד) ועוד. במשנת פרה "מצות אזוב..." (פרה פי"א מ"ט), אך שוב אחריה בא תיאור של כמות ענפי האזוב ואגידתם. עם זאת, הדוגמה מפרה קרובה למשנתנו. הסגנון הוא הלכתי למחצה, אך חריג במקצת. <b>אורכו אמה</b> – זה גודל מקובל בסגנונו ובתוכנו.<b> ועוביו כרביע כרע המטה</b> – זו מידה בלתי מקובלת, היינו מצפים או למידה ברורה (עובי מרדע, כמקדח וכו') או לפחות "ככרע מיטה". מידה זו של "כרע מיטה" גם היא איננה חוזרת במקורות. <b>אחד לשנים ושנים לארבעה</b> – בתוספתא מובא סיפור מעשה המהווה בסיס להלכה העקרונית: "1. אזוב הכשר לחטאת, כשר למצורע. הזה בו לחטאת, כשר למצורע. רבי אליעזר אומר עץ ארז, ואזוב, ושני תולעת האמור בתורה, שלא נעשתה בהן מלאכה. 2. אמר רבי יהודה שבתי היית והלכתי אצל רבי טרפון בביתו. אמר לי יהודה בני, תן לי סנדלי, ונתתי לו. פשט ידו לחלון, ונתן לו הימנה מקל. אמר לי בני בזו טהרתי שלשה מצורעים, ולמדתי בה שבע הלכות: שהן של אברית<sup class="footnote-marker">25</sup><i class="footnote">שם של עץ.</i> וראשה טרוף<sup class="footnote-marker">26</sup><i class="footnote">ליברמן מתדיין ארוכות בפירוש המילה, מתוך שהכיר גרסה "ובראשה טרף", וזו לשון המקרא, כלומר שיש בה עלה. אבל בפשטות יש לקבל את הסברו האחרון שטרוף משמעו מקובע או שטוח (בניגוד לעץ טבעי שהוא עגול – בבלי, נדרים כה ע"א; שבועות כט ע"ב).</i> ארכה אמה ועבייה כרבוע כרע המטה, חלוק אחד, ושנים לארבעה, מזין שונין ומשלשין, ומטהרין בפני הבית ושלא בפני הבית ומטהרין בגבולין"<sup class="footnote-marker">27</sup><i class="footnote">פ"ח ה"ב, עמ' 628; ספרא, מצורע פ"א הי"ג, ע ע"ג; ירו', סוטה פ"ב ה"ב, יח ע"א.</i>. חלק מהמסקנות הן "טכניות הלכתיות", כגון שמותר להשתמש בעץ הארז כמה פעמים. חלק מהן חשובות עד מאוד להבנת הרֵאליה של טהרת מצורע. המטהר הוא רבי טרפון שהיה כוהן, אך לא נאמר האם הוא עושה את מלאכתו ככוהן או שכל חכם (וכל אדם) רשאי לטהר. זה גם הסיפור היחיד בספרות חז"ל על מצורע בפועל, ואנו שומעים שטהרת מצורע נהגה גם לאחר הבית אף על פי שהמצורע אינו יכול להביא את קרבנו. בעניינים אלו הרחבנו במבוא.
כאמור, המידה של "ככרע מיטה" היא חריגה, ואין לה אח ורע בספרות חז"ל. המידה של "ככרע המיטה" נאמרה לעניין רוחב העץ. אשר לאורך העץ – לפנינו שתי מידות, האחת אמה והאחרת חצי כרע מיטה. האחת שגרתית בספרות חז"ל, והאחרת כאמור חריגה. לא רק בכך שאין דומה לה, אלא שלא שמענו קביעת מידה בסגנון זה של "חולק לחצי" או "חולק שנים לארבע". מצינו רק את הסגנון ההפוך, שלוקחים חפץ וכדי להגיע למידה הנכונה כופלים אותו, כגון "ורצועה של עגל בידו, כפולה אחד לשנים, ושנים לארבעה, ושני רצועות עולות ויורדות בה" (משנה, מכות פ"ג מי"ב), וכן: "מנחת ישראל כופל אחד לשנים ושנים לארבעה ומבדיל. מנחת כהנים כופל אחד לשנים ושנים לארבעה ואינו מבדיל" (משנה, מנחות פ"ו מ"ד), וכן נאמר על הפרוכת (תוס', שקלים פ"ג הי"ג ומקבילות) ועל חוטי הפרוכת (ירו', שם פ"ח ה"ב, נא ע"ב). לפנינו אפוא דוגמה נוספת למידה שיש כמותה בספרות, אך שימושה כאן חריג וייחודי.
מבחינה מעשית קשה מאוד לחצות כרע מיטה לאורכו. אפשר היה להבין אילו מדובר היה באורך כרע המיטה. זו השערה נועזת מדי, שכן היא מפרשת את המשנה בניגוד לכתוב בה ובמקבילותיה. אם היינו מקבלים השערה זו הרי שהמשנה מדברת על מיטה בגובה שתי אמות, ועץ הארז הוא באורך חצי כרע מיטה, לוקחים כרע ושוברים אותו לאורכו לשניים, או שני כרעיים ושוברים אותם לארבעה. מבחינה רֵאלית אכן שתי המידות קרובות, שכן המיטות הקדומות היו גבוהות, והירושלמי מסביר שבין המיטה ("מעי המיטה") לגג הסוכה ("הסכך") אין עשרה טפחים<sup class="footnote-marker">28</sup><i class="footnote">ראו ירו', סוכה פ"ב ה"א, נב ע"ד, וראו פירושנו לסוכה פ"ב מ"א ששם דנו בגובה המיטה הקדומה.</i>. הרעיון חריף, והקשיים שהצבענו עליהם בפירוש הרגיל קשים, ואף על פי כן להערכתנו התיקון נועז מדי ויש לדחותו.
במדרשי ההלכה נדרש שתהא זו "בקעת מתוך לבו של ארז" (ספרי זוטא, יט ו, עמ' 303), כלומר העץ יהיה באמת חתוך לאורכו, למרות הקושי הפיזי להתקין עץ כזה.
<b>מצות אזוב לא אזוביון</b> – בחלק מעדי הנוסח "אזוב יון", כלומר אזוב הבא מיוון. אין מדובר בייבוא אזוב, אלא בשם לוואי שנקבע משום שהאזוב רגיל ביוון. בכתב יד קופמן למסכת פרה: "איזובין".<b> לא אזוב כחלת</b> – כוחלת היא עיר קדומה, והוצעו לה זיהויים אחדים<sup class="footnote-marker">29</sup><i class="footnote">זיסו, כוחלית.</i>. [<b>ו</b> ]<b>לא אזוב רומי לא אזוב מדברית</b> – אזוב הגדל במדבר,<b> ולא כל אזוב שיש לו שם לווי</b> – כינוי צדדי, אלא רק "אזוב" סתם. דרישה דומה מופיעה במסכת פרה: "כל אזוב שיש לו שם לווי פסול. אזוב זה כשר. אזוב יון אזוב כוחלית אזוב רומי אזוב מדברי פסול, ושל תרומה טמאה פסול ושל טהורה לא יזה, ואם הזה כשר" (פי"א מ"ז). הצירוף "אזוב זה" קשה. ייתכן שהוא רומז להכרזה של הכוהן הגדול במעמד שרפת הפרה: "אמר להן עץ ארז זה? עץ ארז זה? אזוב זה? אזוב זה?" (משנה, שם פ"ג מ"י); אם כן, האזוב צריך להיות כזה שאומרים עליו "אזוב זה", ללא שם לוואי. התוכן של משנת פרה דומה למשנתנו, ואף סגנונה דומה, אך הסדר הפוך: קודם הכלל ואחריו הדוגמאות, ואילו במשנתנו הדוגמאות קודמות. סגנון משנתנו דומה יותר למדרש הלכה לפסוק המזכיר את המונח המקראי ומסבירו, ואכן הדרשה חוזרת בסדרת מדרשים תנאיים ובכולם הנוסח כבמשנתנו<sup class="footnote-marker">30</sup><i class="footnote">ספרי במדבר, קכד, עמ' 156; קכט, עמ' 166; ספרי זוטא, יט ו, עמ' 303; מכילתא דרבי ישמעאל, בא, מסכתא דפסחא יא, עמ' 37; ספרא, מצורע פרשה א הט"ז, ע ע"ג; בבלי, סוכה יג ע"א; חולין סב ע"א.</i>. התופעה שהמשנה (או מקור תנאי אחר) מונה רשימת דוגמאות וכלל היא תדירה. בדרך כלל המשנה מונה פרטים ואחרי זה כלל מסכם – פסחים פ"ג מ"א; נדרים פ"ו מ"ט. לקבוצה זו שייכות כל משניות "זה הכלל" שבדרך כלל פותחות בדוגמאות ומסיימות בכלל<sup class="footnote-marker">31</sup><i class="footnote">משנה, ברכות פ"ו מ"ז; דמאי פ"ז מ"ז; שביעית פ"ז מ"ז; שקלים פ"א מ"ה; בבא בתרא פ"א מ"ו, ועוד ועוד.</i>, וכן מעשר שני פ"א מ"ז, ודומה שזו הצורה הרווחת.
ברם, מצינו גם משניות שבהן כלל ואחריו פרטים. לאלו שייכות משניות "כלל אמרו", כגון שביעית פ"ז מ"א; פ"ז מ"ב; מעשרות פ"א מ"א ועוד. צורה זו רווחת בהחלט, אם כי אולי פחות מקודמתה.
העיקרון של היעדר שם לוואי חוזר במשניות ובנושאים אחרים, וניתן לראות בו דרך לימוד של חכמים, כגון "הנודר מן היין, מותר ביין תפוחים. מן השמן, מותר בשמן שומשמין. מן הדבש, מותר בדבש תמרים. מן החומץ, מותר בחומץ סתוניות. מן הכרישין, מותר בקפלוטות. מן הירק, מותר בירקות השדה, מפני שהוא שם לווי" (נדרים פ"ו מ"ט), וכן: "תלמוד לומר 'וכל משקה'. אי כל משקה יכול מי תותים, או מי פירות, או מי רימונים, ושאר כל מיני פירות? תלמוד לומר 'מים', מה מים מיוחדים שאין להם שם לווי – אף אני מרבה הטל, והיין, והשמן, והדם, והדבש, והחלב, שאין להם שם לווי, ומוציא מי תותים, ומי רימונים, ושאר כל מיני פירות שיש להם שם לווי" (ספרא, שמיני פרשה ח ה"א, נד ע"ד).
נמצאנו למדים שמשנתנו מסוגננת בסגנון הרגיל בספרות חז"ל, ודומה בתוכנה למסכת פרה. פרטים נוספים על הארז שנויים במסכת פרה, אך אינם חלים בהכרח גם על מצורע (פי"א מ"ט).

Mishnah 7

<b>ביום השמיני היה מביא</b> [<b>פיילי</b> ] – נמחק, איננו ביתר עדי הנוסח ואין לו מובן. סגנון המשנה סיפורי, כמו רוב הפרק.<b> שלוש בהמות חטאת ואשם ועולה</b> – הנחיות הקרבן מנויות בויקרא יד יב-יג, והמשנה אינה מוסיפה דבר, אם כי מסדרת את החומר המקראי בצורה מסודרת. <b>והדל</b> – בלשון חכמים בדרך כלל "עני", אבל המינוח המקראי היה "דל". חז"ל משתמשים במונח "דל" בהקשרים מקראיים ומקדשיים, ומעט מאוד גם לצרכים אחרים (כגון משנה, כלאים פ"ה מ"א; אבות דרבי נתן, נו"ב פמ"ג, עמ' 122).<b> היה מביא חטאת העוף ועולת העוף</b> – ככתוב בתורה: "ואם דל הוא ואין ידו משגת, ולקח כבש אחד אשם לתנופה לכפר עליו, ועשרון סלת אחד בלול בשמן למנחה, ולג שמן" (ויקרא יד כא). ההנחיה בתורה שהעני יכול להביא קרבן זול יותר מכונה קרבן "עולה ויורד", והיא חוזרת בקרבנות אחדים כגון יולדת, מטמא מקדש בספק ואחרים<sup class="footnote-marker">32</sup><i class="footnote">משנה, כריתות פ"ב מ"א; שבועות פ"א מ"ב; שם פ"ב מ"א; תוס', כריתות פ"א הי"ג, עמ' 562.</i>. "עולה ויורד" הוא סוג של קרבן, כדברי הפסוק "והביא את אשמו לה' על חטאתו אשר חטא נקבה מן הצאן כשבה או שעירת עזים לחטאת וכפר עליו הכהן מחטאתו. ואם לא תגיע ידו די שה והביא את אשמו אשר חטא שתי תרים או שני בני יונה לה' אחד לחטאת ואחד לעלה" (ויקרא ה ו-ז). אם איננו יכול להביא אפילו קרבן זה רשאי הוא להסתפק ב"עשירִת האפה סלת לחטאת" (שם יא)<b>.</b> אם לאדם די ממון עליו להביא כבשה או שעיר עזים, ואם אין בידו כסף רשאי הוא להסתפק בקרבן בעל ערך נמוך הרבה יותר. התוספתא אף מדגישה: "רבי אלעזר אומר היה חייב קרבן עולה ויורד אין אומרים לו לך לוה לך עשה מלאכה והבא קרבן עשיר אלא מוטב שיביא קרבן עני עכשיו ואל יבוא קרבן עשיר לאחר זמן" (תוס', ערכין פ"ב הי"ח, עמ' 545). אם כן, קרבן העני איננו רצוי פחות ומכובד פחות אלא מקובל כקרבן של העני. אין במקורותינו עדות לכך שהיה גורם ממסדי כלשהו שביקר את החלטותיו של היחיד שבחר בקרבן כזה או אחר.
חז"ל הסבירו שהתורה אִפשרה בחירה בין קרבן יקר לקרבן זול כדי לאפשר תשלום מדורג לפי היכולת הכלכלית ("תשלום פרוגרסיבי") ולחוס על ממונם של ישראל. חכמים עיצבו עיקרון זה והרחיבו אותו על שטחים נוספים. בדרך כלל מובא העיקרון כדי להסביר מצוות או נוהגים, ולא אחת קיימת התחושה שלא העיקרון יצר את ההחלטה אלא הוא מהווה הסבר מאוחר בלבד, הסבר שבא לתרץ שאלה ספרותית או שבא להדגיש ערך של חז"ל המאוחר בהרבה להחלטה. בספרות התנאים מובא עיקרון זה בשני הקשרים: הראשון שכוהן הבא לטמא בית בגלל נגע צרעת צריך קודם לפנות את הבית מהכלים כדי שאלו לא ייטמאו עם הבית (לעיל פי"ב מ"ה; ספרא, מצורע פרשה ה הי"ב, עז ע"ג), והשני שאין צורך להביא קרבן כפרה בכל יום ויום (על ספק חטא), שכן "חס הכתוב על ממונם של ישראל" (תוס', שבועות פ"א ה"ב, עמ' 445; ולעניין אחר ספרא, אמור פרק יג ה"ז, קא ע"א). כן נמנע הקב"ה מלדרוש שבעה ימי חג בעצרת כדי לחוס על ממונם של ישראל (ספרי דברים, קמ, עמ' 194).
בספרות האמוראית מתרחבת מגמה זו, וכך מסבירים חכמים בבבלי מדוע כלי שרת מסוימים אינם מזהב<sup class="footnote-marker">33</sup><i class="footnote">בבלי, ראש השנה כז ע"ב; יומא לט ע"א; מד ע"ב; מנחות פט ע"ב.</i>. קשה לקבל הסבר זה כפשוטו. המקדש היה מפואר ביותר, והיו בו כלי זהב רבים. אדרבה, דומה שהחברה היהודית וחכמים התגאו בפאר שבמקדש ולא חסו על ממונם של ישראל<sup class="footnote-marker">34</sup><i class="footnote">ראו על כך בהרחבה בפירושנו ליומא פ"ד מ"ד.</i>. הסבר זה מלמד, אפוא, רק על עולם הערכים של חז"ל ולא על התנהלותו של המקדש. בירושלמי מופיע נימוק זה להלכות אחרות העוסקות בהוצאות למצוות (תרומות פ"ח ה"ד, מו ע"א). במדרש אחד מובא עיקרון זה כנימוק לכך שאדם רשאי להביא גם קרבן זול: "רבי יהושע דסיכנין בשם רבי לוי אמר, בוא וראה כמה חס הקב"ה על ממונם של ישראל, אמר להן מי שנתחייב להביא קרבן יביא מן הבקר, 'אם עלה קרבנו', ואם לא מצא מן הבקר יביא מן הכבשים, 'אם כבש הוא מקריב', לא מצא מן הכבשים יביא מן העיזים, 'ואם עז קרבנו', לא מצא יביא מן העוף, 'ואם מן העוף', לא מצא מן העוף יביא סלת, הדא הוא דכתיב 'סלת מנחה תמיד' " (ויקרא רבה, ח ד, עמ' קעב), ברם המדובר שם בקרבן נדבה. לעומת זאת בקרבנות אשם נדר בדרך כלל הקרבן יקר (בהמה או כבש), ורק במקרה זה נתבע קרבן עולה ויורד. ההסבר "חס הכתוב על ממונם של ישראל" נשמע, אפוא, גם כאן כהסבר מאוחר של חז"ל ולא כפרשנות למקרא. זאת ועוד. כפי שאמרנו, קרבן עולה ויורד במקרא מוסב על מי שלא ידע שנטמא, וכפשוטו אין המקרא מדבר כלל על כניסה למקדש. עלינו לראות, אפוא, בקרבן "עולה ויורד" חריג במערכת הקרבנות, ואולי כל התביעה לאחידות משפטית אין לה בסיס במקרא ובנוהגי המקדש. מכל מקום, בספרות חז"ל מודגש עיקרון זה.
קרבן הנזיר גם הוא דומה לקרבן המצורע, וגם בו שלוש בהמות, אך אין בו אפשרות ל"עולה ויורד" (משנה, נזיר פ"ו מ"ז).

Mishnah 8

<b>בא לו</b> – המשנה ממשיכה בסגנון הסיפורי,<b>אצל אשם סמך שתי ידיו עליו</b> – המצורע סומך על הקרבן,<b> ושחטו</b> – לא נאמר מי שחט את הקרבן. בהמשך מודגש שאלו הכוהנים, ולפיכך לפי מבנה המשפט הכוונה לישראל. על הסמכות לשחוט במקדש, את כל הקרבנות, התנהל ויכוח בין כוהנים וחכמים. היו חכמים שפסקו ששחיטה כשרה בזר<sup class="footnote-marker">35</sup><i class="footnote">ספראי, העליה לרגל, עמ' 236-235, בשונה מבר-אילן, כהנים, עמ' 202-165.</i>, אם כי נמצאת גם הדעה שרק הכוהנים שוחטים. מסתבר שהלכה למעשה שחטו הכוהנים, כך גם קובע פילון<sup class="footnote-marker">36</sup><i class="footnote">פילון על החוקים ב, 145.</i>, והדבר גם מסתבר משליטתם במקדש ובסדרי העבודה. במדרש שמואל מתואר ויכוח בין עלי הכוהן ושמואל הנביא כחכם, ושמואל מגונן על זכויות הציבור לשחוט (מדרש שמואל א). היו בין החכמים ששאפו, אפוא, לצמצם את תפקיד הכוהנים, אך ספק אם עלה הדבר בידם. על רקע זה יש להבין את העמימות במשנה. מבחינת ההלכה אולי רשאי המצורע לשחוט, אבל סביר שהכוהנים עשו זאת. יתר על כן, המצורע מנוע מלהיכנס לקודש (להלן), ובדרך כלל נעשתה השחיטה בבית השחיטה שהיה ליד המזבח, בעזרת ישראל. לשם לא יכול היה המצורע להיכנס. <b>וקיבלו שני כהנים את דמו אחד בכלי ואחד ביד</b> – בתורה לא נאמר ששני כוהנים משרתים יחדיו, אלא מתוארות העבודות, וכן נאמר: "ו<u>לקח</u> הכהן מדם האשם ונתן הכהן על תנוך אזן המטהר הימנית ועל בהן ידו הימנית ועל בהן רגלו הימנית. <u>ולקח</u> הכהן מלג השמן <u>ויצק</u> על כף הכהן השמאלית. <u>וטבל</u> הכהן את אצבעו הימנית מן השמן אשר על כפו השמאלית <u>והזה</u> מן השמן באצבעו שבע פעמים לפני ה'. ומיתר השמן אשר על כפו <u>יתן</u> הכהן על תנוך אזן..." (ויקרא יד יד-יז). חמש פעולות נזכרות, ואלו הודגשו בקו. תורה שבעל פה חילקה את המטלות בין שני כוהנים, כדי שהעבודות תתבצענה יחדיו, ונוסף שאחד בכלי ואחד ביד. בכלי, משום שסתם עבודה נעשתה בכלי. במשנה י נראה שחז"ל נאחזו בפסוק "ולקח הכהן... ויצק על כף הכהן" כדי להניח שבשני כוהנים אנו עוסקים. אבל נאמר שם גם שאם נטל הכוהן ויצק לכפו יצא, כלומר שבדיעבד די בכוהן אחד. המזבח היה רחוק מרחק של כמה מטרים משער ניקנור, ולא הייתה אפשרות להביא את הדם אלא בכלי. לעומת זאת נאמר בהמשך "ומיתר השמן אשר על כפו", מכאן שהשמן מצוי ביד הכוהן ולא בכלי. כל מרכיב ההזיה על המזבח איננו בתורה, אך הוא רגיל בקרבנות אחרים. נמצאנו למדים שבמשנה משוקע מרכיב מהותי של תורה שבעל פה שערכה את המעמד כולו בצורה מפורטת, ובדומה לקרבנות אחרים במקדש. בתוספתא (פ"ט ה"ב ואילך) מופיעה תוספת של פרטים רבים המעצבים את המעמד הציבורי, ואף ממיינים את העבודות לאלו שהן חובה, שבלעדיהן הקרבן נפסל, ולאלו שאינן פוסלות את העבודה בהיעדרן. <b>זה שקיבל בכלי בא וזרקו על קיר המזבח</b> – הזיית הדם היא תמיד על המזבח. לא תמיד נאמר היכן מזים – על הקיר, על היסוד או על קרנות המזבח. קרבן עוף מזים על קיר המזבח (זבחים פ"ו מ"ד-מ"ה).<b> וזה שקיבל ביד בא לו אצל המצורע</b> – המשך הפעולות מתואר במשנה הבאה, <b>ומצורע טבל בלישכת המצורעין</b> – ה"סיפור" חוזר להכנותיו של המצורע, פעולה שנעשתה לפני התייצבותו לקרבן. לשכת המצורעים מתוארת במשנת מידות: "צפונית מערבית היא היתה לשכת מצורעים..." (פ"ב מ"ה).<b> בא ועמד בשערי ניקנור</b> – שער ניקנור ידוע היטב מהמקורות, זהו שער המזרח או שער העליון שהיה השער הראשי של המקדש. המקורות מציעים שני הסברים למקור השם: או שהשער נקרא על שם הניצחון על ניקנור<sup class="footnote-marker">37</sup><i class="footnote">כך מציע רבי נתן אב הישיבה על סמך ספר יוסיפון שהיה לפניו, ראו שוורץ, ניקנור, וקדמו לו בכך חוקרים נוספים (ספראי, עליה לרגל, עמ' 82).</i>, או שהוא נקרא כך על שם עושה השער. חז"ל אף יודעים לספר על הנס שנעשה לדלתות הכבדות שהובאו ממצרים, שהאנייה שנשאה אותם טבעה אך הדלתות ניצלו. משום כך לא ציפו אותן בזהב כאת יתר הדלתות, והשאירו את ציפוי הנחושת על כנו. לסיפור הנס אין לנו כמובן עדויות בנות הזמן, ברם ניקנור עצמו הוא דמות היסטורית רֵאלית וקברו של ניקנור עושה הדלתות נמצא באזור הר הצופים בירושלים<sup class="footnote-marker">38</sup><i class="footnote">שובה, כתובות, עמ' 367.</i> (איור 50).
יוספוס מספר שאכן היה זה השער היחיד מנחושת שלא צופה בזהב או בכסף<sup class="footnote-marker">39</sup><i class="footnote">מלח', ה 201.</i>, והמשנה מסבירה: "כל השערים שהיו שם נשתנו להיות של זהב חוץ משער ניקנור מפני שנעשה בהן נס, ויש אומרים מפני שנחשתן מצהיב" (מידות פ"ב מ"ג) (איור 51).
לפי יוספוס היו לשער ניקנור שני פשפשים משני צדדיו. על שני הפשפשים אנו שומעים גם במסורות נוספות של חז"ל (משנה, תמיד פ"ג מ"ז)<sup class="footnote-marker">40</sup><i class="footnote">לכל השערים הגדולים שני פשפשים משני צדיהם, ראו משנה, מדות פ"ד מ"ב.</i>, ומשום כך כונה גם "שער התוך", שהוא בין שני שערים נוספים (ירו', עירובין פ"ה ה"א, כב ע"ג). במסורת המונה רק שבעה שערים מופיע השער כשער אחד<sup class="footnote-marker">41</sup><i class="footnote">ראו פירושנו לשקלים פ"ו מ"ג.</i>.
שער ניקנור, או בשמותיו האחרים (שער המזרח ושער העליון), משמש כנקודת היציאה לתהלוכת ניסוך המים (סוכה פ"ה מ"ד). הבחירה בו היא טבעית, משום שהיה השער המרכזי שבין עזרת ישראל, המשטח שלפני ההיכל שהיה קודש, לבין עזרת נשים שהיא אזור פומבי יותר. בשער ניקנור העמידו את הסוטה (משנה, סוטה פ"א מ"ה וראו פירושנו לה), את היולדת (משנה שם ותוס', שם פ"א ה"ד), ואת הנזיר. בשער המזרח העמידו את הכוהנים הטמאים לבוז ולקלון (משנה, תמיד פ"ה מ"ו; ספרי במדבר, ט, עמ' 15). מכאן יצאה גם שיירת שורפי הפרה האדומה (משנה, מדות פ"א מ"ג)<sup class="footnote-marker">42</sup><i class="footnote">ייתכן שכאן הכוונה לשער המזרחי של עזרת נשים.</i>. כאן ניצב הכוהן הגדול בימי ההכנה שלו (משנה, יומא פ"א מ"ג), וכאן עמדו הכוהנים וחצוצרות בידם ותקעו בעת ניסוך המים ובתעניות, וכנראה גם בהזדמנויות אחרות (משנה, תענית פ"ב מ"ה ומקבילות). בספרא נאמר שגם את שני השעירים העמידו בשער המזרח (אחרי מות פרק ב ה"א, פ ע"ד). במסורת אחת מסופר על רבן גמליאל שנשאל שאלה בעמדו שם, ושוב ההדגשה על המיקום באה להבהיר את פומביותו של המעמד (משנה, ערלה פ"ב מי"ב).
מחלוקת חכמים היא האם הנזירה מגלחת בפתח. שם השיקול הוא שיש בגילוח חוסר צניעות, ואין לחשוף את האישה למעמד כזה<sup class="footnote-marker">43</sup><i class="footnote">ספרי סוטא, ו יח, עמ' 245; בבלי, מה ע"א-ע"ב, וראו להלן פירושנו לפ"ג מ"א.</i>. מכאן משמע שאכן הגילוח נעשה בפתח ממש. מכל מקום, מן הראוי להעיר שהעמדה של אדם בפומבי מבליטה אותו ואת מעשיו. אם הוא ראוי לכבוד יש בכך כבוד פומבי, ואם הוא ראוי לביזיון יש בכך ביזיון פומבי. הסוטה והנזיר מוצבים בפתח כדי להפוך את המעמד לפומבי; ייתכן שזו גם הסיבה להעמדת היולדת, אבל לשם מה להעמיד את המצורע האומלל בפתח הפומבי, הרי אין מגמה לא לרוממו ולא להשפילו? דומה שכאן הייתה לפסוק השפעה מכרעת. בתורה נאמר שמעמידים אותו פתח אוהל מועד, והרי שער ניקנור הוא הפתח (ויקרא יד יא). גם לגבי הנזיר והיולדת נאמר שיש להביא את הקרבנות "פתח אהל מועד".
עם זאת, איננו סבורים שבדרך כלל הפסוק היה הסיבה להעמדה בפתח המקדש. הבבלי אמנם מנמק את ההתייצבות בשער ניקנור שכן נאמר בתורה שיש להעמיד את הסוטה "לפני ה' " (סוטה ח ע"א), וגם בספרא (אחרי מות פרק ב ה"א, פ ע"ד) מופיעה דרשה זו. ברם המינוח "לפני ה' " מופיע במקרא פעמים רבות לחלקים שונים של המקדש, לארון הקודש שבקודש הקודשים (שמות טז ט ועוד) ולפרוכת שלפני קודש הקודשים (ויקרא ד ו-ז). "לפני ה' " עשוי להתפרש גם כלפני המזבח (ספרא, דבורא דנדבה פרק ד ה"א, ה ע"ג ועוד) או כלפני מזבח הזהב (משנה, יומא פ"ה מ"ה ועוד). אין זאת אלא שזו דרשה בלבד הבאה לנמק את ההלכה, ואין מקשים על המדרש.
זאת ועוד. לגבי הסוטה נאמר שיש להעמידה לפני ה' (במדבר ה טז), ואף על פי כן העמידוה בשער ניקנור. המונח "פתח אהל מועד" מופיע רבות במקרא, וברור שאין הכוונה לפתח ממש. כל העדה נקהלת פתח אהל מועד, וברור שאין הכוונה לפתח ממש, אלא למשטח שלפני המשכן (ויקרא ח ג; במדבר כז ב). כמו כן נאמר פסוק זה על המביא כל קרבן שהוא (ויקרא א ג; א ה; יז ה; יט כא). רק בנזיר, יולדת ומצורע פורש פסוק זה כפשוטו, שיש להעמיד אותם בשער ניקנור. אך את הזב, שגם עליו נאמר "פתח אהל מועד" (ויקרא טו יד), לא הורו חכמים להעמיד בשער ניקנור. אם כן לפסוק עצמו חשיבות שולית. אבל בדיני מצורע דומה שהיו לפסוקים השפעה יתרה. אלו פורשו כפשוטם, כפי שראינו במהלך פירושנו למשנה בכלל, ולפרק זה בפרט.
אפשר שקרבן היולדת וקרבן המצורע עוצבו, אולי בלא מודע, כטקסי מעבר<sup class="footnote-marker">44</sup><i class="footnote">לטקסי מעבר – טקסים לימינליים – בכלל, ולעיצובם ביהדות התקופה, ראו רובין, שמחת החיים, עמ' 28-24.</i>. היולדת עוברת לא רק ממצב טומאה למצב טהרה (מעבר שכל מיטהר עובר), אלא ממצב שבו חדלה להיות אישה והוקדשה לאימהות בלבד למצב של אישה רגילה, והמצורע עובר ממצב נידוי לחברות מלאה בקהילה. על כן הם עומדים בפתח המקדש, שהוא נקודת המעבר בין הקודש לחול (הפחות קדוש). מכל מקום, אי אפשר להתעלם מהפן המעשי. אי אפשר היה שכל מביאי הקרבנות יתייצבו לטקסים ממושכים בפתח המקדש. אמנם הפתח היה רחב (40 אמות, כ- 20 מ' לערך), אך לא מספיק לכל הפעילות. אבל מצורעים ונזירים לא היו כה רבים. מספר היולדות היה רב יותר, ואם אכן ניצבה היולדת בשער ניקנור<sup class="footnote-marker">45</sup><i class="footnote">הלכה זו נזכרת בתוס', סוטה פ"א ה"ד, ואיננה בכתב יד וינה, וראה הערת ליברמן בתוספתא כפשוטה לסוטה, עמ' 613.</i> הרי שהדבר יצר המולה רבה.
<b>רבי יהודה אומר לא היה צריך טבילה</b> – המצורע הרי טבל ביום השביעי ולפיכך הוא כבר טהור. אם לא היה טהור היה מנוע מלהיכנס גם לעזרת נשים. התוספתא<sup class="footnote-marker">46</sup><i class="footnote">ראו עוד ספרא, מצורע פרק ג ה"ג, עב ע"א, שאיננו מוסיף על המשנה. </i> מסבירה את המחלוקת: "מצורע טובל בלשכת המצורעים ובא עומד בשער ניקנור. רבי יהודה אומר לא היה צריך טבילה, שכבר טבל מבערב. אמרו לו לא מן השם הוא זה, אלא כל הנכנס לעזרה דרך שערי ניקנור היה טובל באותה לשכה. ומביא אשמו ולוגו בידו, ומעמידו בשער ניקנור, והכהן עומד מבפנים ומצורע מבחוץ, ומצורע מניח ידו תחת ידו של כבש, והכהן מניח ידו על מצורע, ומוליך ומביא ומעלה ומוריד, וסומך שתי ידיו עליו, ונכנס ושוחט בצפון" (פ"ח ה"ט, עמ' 628). המחלוקת היא עקרונית. רבי יהודה רואה בטבילה טבילה רגילה. טבילה כזאת נעשית לאחר טומאה מוגדרת, והיא טבילה בעלת אופי טכני. אבל חכמים מדברים בטבילה לקודש, טבילה שכל הנכנס לשערי המקדש חייב בה כדי להתקדש. דוגמה לכך היא סדרת הטבילות של הכוהן הגדול במהלך עבודת יום הכיפורים. הוא טובל פעמים מספר, לא משום שנטמא אלא כדי לקדשו.
כך גם נהוג היה שכוהנים (גברים ונשים) טבלו בכל יום לפנות ערב, לפני סעודת התרומה, בין אם נטמאו בין אם לאו. על נוהג זה נאמר "כוהנת שהיא טובלת בכל יום אינה חופפת ואינה סורקת" (ירו', פסחים פ"א ה"א, כז ע"ב), ונראה שבטבילה זו מדובר אף במשנת ברכות פ"א מ"א<sup class="footnote-marker">47</sup><i class="footnote">עמדו על כך אפשטיין, מבוא, עמ' 1013; אלבק, בפירושיו; ליברמן, ירושלמי, עמ' 372, וגינצבורג, פירושים, עמ' 12-3.</i>. מבחינה הלכתית הטבילה נועדה לטהר מספק טומאה שאולי נטמא בה הכוהן. ברם, מעבר להיטהרות מספק טומאה, לטבילה כשלעצמה יש משמעות, שכן היא מעניקה לטובל תחושה של קדושה בעת אכילת התרומה או הקרבן.
המחלוקת היא, אפוא, על טיב הטבילה של המצורע, ועל משמעות הטבילה באופן כללי יותר. ודאי שגם חכמים הכירו בכך שרוב הטבילות הן לטהרה מטומאה, אך כאן הם דרשו טבילה נוספת.
הירושלמי, לעומת זאת, מסביר את המחלוקת על בסיס משפטי צר, שמא ייכנס המצורע ראשו ורובו לפנים המקדש (עירובין פ"י הי"ד, כו ע"ד). ברם הסבר זה איננו מספק. ראשית, רבי יהודה הוא זה שאומר שמעשה המצורע מכניס חלק גדול יותר מגופו לתוך המקדש (להלן מ"ט). יתר על כן, וכי מה תועיל טבילה נוספת? הרי הוא עדיין "מחוסר כיפורים", ובלי הקרבן אין הוא רשאי להיכנס למקדש (לעיל מ"ג). אין זאת אלא שהתלמוד לשיטתו. כל הלכות טהרה תועלו דרך התעלה המשפטית. טבילה היא מטומאה פורמלית, או מספק משפטי-הלכתי, והתלמוד ממעט בטהרה שאיננה פתרון טכני למצב של טומאה קודמת.

Mishnah 9

<b>היכניס ראשו</b> – המצורע מכניס ראשו לחלל המקדש,<b> ונתן</b> – הכוהן,<b> על תנוך אזנו</b> – ככתוב בתורה: "ונתן הכהן על תנוך אזן המטהר הימנית ועל בהן ידו הימנית ועל בהן רגלו הימנית" (ויקרא יד יד). הכנסת הראש היא תוספת של תורה שבעל פה, שהרי זו כבר עבודת קודש, ומקומה בתוך המקדש. אבל המצורע עדיין מחוסר כיפורים ואינו רשאי להיכנס למקדש. הוא אשר אמרנו לעיל שטהרת המצורע מעוצבת כטקס מעבר.<b> היכניס ידו ונתן על בהן ידו היכניס רגלו ונתן על בהן רגלו</b> – כל העבודות בימין, האוזן הימנית, בוהן היד ובוהן הרגל, וכן משמע מהמדרש<sup class="footnote-marker">48</sup><i class="footnote">מכילתא דרבי ישמעאל, משפטים מסכתא דנזיקין, ב, עמ' 253; מכילתא דרבי שמעון בר יוחאי, כא ו, עמ' 163; ומקבילות בספרי דברים, קכב, עמ' 180; מדרש תנאים לדברים, טו טז, עמ' 86, ועוד.</i>, ומהמשך המשנה. המשנה אומרת סתם "אוזן ימנית", ובמקבילות מתנהל דיון על איזה מקום באוזן יש לתת את הדם. בספרא: "על תנוך... זה גדר האמצעי, ועל בהן ידו הימנית זו פרק האמצעי. ויקרב את בני אהרן ויתן משה מן הדם על תנוך אזנם זה גדר האמצעי, ועל בהן ידם הימנית זה פרק האמצעי" (ספרא צו, מכילתא דמילואים, פרשה א הכ"ב). כמו כן: "ונתן על תוך, יכול על תוך (תנוך) ודאי? תלמוד לומר 'על תנוך', אי על תנוך יכול על גובה של אוזן? תלמוד לומר תוך-נוך, הא כיצד זה גדר האמצעית. על בהן ידו הימנית ועל בהן רגלו הימנית" (ספרא, מצורע פרק ג ה"ה, עב ע"א). אבל בסדרת מדרשים אחרים יש דעות אחרות ומינוח אחר: "אזנו, מן המלת, דברי רבי יהודה, רבי מאיר אומר אף מן הסחוס; שהיה רבי מאיר אומר, אין כהן נרצע, והן אומרים נרצע" (מכילתא דרבי ישמעאל, משפטים מסכתא דנזיקין, ב, עמ' 253; מכילתא דרבי שמעון בר יוחאי, כא ו, עמ' 163). לדעת רבי יהודה רוצעים את אוזנו של העבד העברי בגוף האוזן וכך נוצר בו מום, ולכן אין רוצעים כוהן כדי שלא ייפסל לעבודה, ולדעת רבי מאיר רוצעים בסחוס. יש להניח שברציעת עבד ובמצורע מדובר באותו אבר, ויש כאן מחלוקת ובעיקר מונחים אחרים. תופעה זו של שימוש במונחים ייחודיים שאינם חוזרים בהלכות אחרות ראינו גם לעיל, וריכזנו את המידע במבוא.
המינוח המקראי לאצבע הראשונה הוא "בהן" (בוהן), ובלשון חכמים "אגודל" (משנה, יומא פ"ב מ"א; שיר השירים רבה, ג ו). גם כאן משתמשת המשנה, וכל מקבילותיה, במינוח המקראי, שכן מדובר בהקשר מקראי.
<b> רבי יהודה אומר שלשתן היה מכניס כאחת</b> – רבי יהודה אינו חושש שמא ייכנס למקדש ראשו ורובו.<b>אין לו בהן יד בהן רגל אוזן ימנית אין לו טהרה עולמית</b> – מכאן שמתן הדם היה על צד ימין, ואם אין לו – אין לו טהרה. מהלכה זו ניתן גם לגזור שלאחר החורבן אין טהרה למצורע, שהרי ודאי שאי אפשר לתת את הדם בפתח המקדש. <b>רבי אליעזר אומר נותן הוא על מקומן</b> – על מקום האוזן או האצבע הקטועה.<b> רבי שמעון אומר אם ניתן על שלשמאל יצא</b> – אפשר לתת על צד שמאל, ובדיעבד יצא. חכמים אלו פותחים פתח לטהרת מצורע בזמן הזה, שכן הם מתחשבים במצב שנוצר<sup class="footnote-marker">49</sup><i class="footnote">וכן ספרא, מצורע פרק ג הי"א.</i>. במבוא נעסוק בשאלה זו.
בספרות התורה שבעל פה שפע מקבילות, דרשות ובעיקר פרטים נוספים על דרכי קיום המצווה.

Mishnah 10

<b>נטל</b> – הכוהן,<b> מלוג השמן ויצק לתוך כפו של חבירו</b> – הכוהן השני. בדרך זו מפרשת המשנה את הביטוי המקראי "ולקח הכהן מלג השמן ויצק על כף הכהן השמאלית" (ויקרא יד טו). מכאן אף למדה המשנה ששני כוהנים עובדים, ולא כוהן אחד מבצע את כל הפעולות.<b> ואם יצק לתוך כף עצמו</b> – אפשר שאת כל העבודה יעשה כוהן אחד. בכך המשנה מסתייגת מההנחיה במשנה י שיש צורך בשני כוהנים. <b>יצא</b> – כפשוטו יצא ידי חובה. פועל זה איננו במקרא, ומשמעותו אינה ברורה; אפשר גם שהכוהן יוצא מהמקדש כדי לעמוד ליד המצורע, או אולי המצורע שהכניס את חלקי גופו לתוך המקדש יוצא החוצה. <b>טבל</b> – הכוהן את אצבעו בכלי הדם,<b> והזה</b> [<b>שבע</b> ]<b> פעמים כנגד בית קודש הקדשים על כל הזייה טבילה</b> – טובל בכלי ומזה מהדם.<b> בא לו אצל מצורע</b> – כאמור המצורע עומד בחוץ,<b> מקום שהוא נותן את הדם שם הוא נותן את השמן</b> – על התנוך והבהונות,<b> שנאמר –</b> ויקרא יד כח,<b>אל מקום דם האשם והנותר בשמן</b> – בלאו, בפרמא, ובדפוסים: "מן השמן". המעתיקים משקפים חילופי נוסח במקרא, שכן כתב יד A (אלכסנדרינוס) של התנ"ך גורס "בשמן", ונוסח המסורה הוא "מן השמן". מעניין שרק כאן מצוטט הפסוק, בעוד למעשה כל המשנה ממשנה ח ואילך היא מדרש הלכה רצוף.<b>אשר על כף הכהן יתן על ראש המטהר</b> – הכוהן למעשה מושח את המיטהר. יש בכך אולי ביטוי סמלי לחזרתו של המיטהר לחברת בני אדם, הוא רשאי מעתה ליהנות ממנעמי החיים, שכן משיחת השערות בשמן היא מסממני הפינוק ואיכות החיים. <b>לכפר</b> – גם הוא ציטוט מהפסוק: "והנותר מן השמן אשר על כף הכהן יתן על ראש המטהר לכפר עליו לפני ה' " (ויקרא יד כט).<b>אם נתן כיפר</b> [<b>ו</b> ]<b>אם לא נתן לא כיפר דברי רבי עקיבה</b> – לדעת רבי עקיבא, כמו לדעת רבי יהודה לעיל, כל הפרטים הם מצווה, וממילא בהיעדר מקדש ספק אם ניתן לטהר מצורע.<b> רבי יוחנן בן נורי אומר שירי מצוה הן</b> – "שיירי מצווה" הם פרטים קטנים של קיום המצווה שאינם חלק ישיר ממנה, ואינם פוסלים. <b>בין שנתן בין שלא נתן כיפר ומעלין עליו כאילו לא כיפר וכיפר</b> – בלאו, בפרמא ובעדי נוסח אחרים ה"כיפר" האחרון איננו. בדפוס נפולי הוא נוסף בצד בידי מגיה אחר. ההבדל בין הנסחים ברור. לפי כתב יד קופמן אמנם הטהרה בעייתית אבל המצורע טהור, ואילו לפי הנוסח האחר הטהרה בעייתית והכפרה מבחינה טכנית שלמה, אבל "מעלין עליו כאילו לא", כלומר מבחינה מוסרית ודתית הוא צריך כפרה נוספת. הביטוי "כיפר" מצביע על התפיסה שהצרעת באה מחטא חמור המצריך טהרה בקרבן, ובמבוא ריכזנו את העדויות לכך. לכתב יד קופמן עדיפות מה, שהרי רבי יוחנן בן נורי בא לומר שהכפרה שלמה, ואילו הנוסח "מעלין עליו כאילו לא כיפר" מצריך כפרה אחרת, לפחות מבחינה דתית, אם לא "חובה" משפטית של ממש. בספרא (מצורע פרק ג הי"ב) הנוסח הוא כנוסח כתב יד קופמן, אבל בקטע אחר בספרא שנצטט להלן, לעניין אחר, כנוסח הדפוס. הביטוי מופיע במקבילות וביניהן בבלי, זבחים קיא ע"א, ושם כנוסח הדפוס, ומן הסתם נוסח מוכר זה השפיע על המעתיקים. המונח "מעלין עליו" הוא אפוא כללי ואינו ייחודי לפרקנו, אם כי בפרקנו יש לו משמעות משפטית יותר. משתמע מהמשנה שעליו להביא קרבן אחר, אם כי אם לא עשה כן הוא טהור מבחינה פורמלית.
שיירי מצווה ("שירי מצוה") הם מונח הלכתי מוגדר ביותר. המשנה יודעת לספר שהסמיכה היא שיירי מצווה (מנחות פ"ט מ"ח)<sup class="footnote-marker">50</sup><i class="footnote">המשנה מצוטטת בבבלי, יומא ה ע"א; זבחים ו ע"א; מנחות סב ע"א.</i>, וכן שיירי הדם ושפיכתם<sup class="footnote-marker">51</sup><i class="footnote">תוס', זבחים פי"ב ה"ו, עמ' 497; בבלי, נב ע"א; קיא ע"א.</i>, הקטר חלבים (להלן) והתנופה (בבלי, מנחות סב ע"א; נזיר מו ע"א). איננו יודעים מדוע נתפסו עבודות אלו כשיירי מצווה ולא כחלק מהמצווה עצמה, האם משום שאינן חלק מהקרבן עצמו? כך, למשל, יודעת התוספתא לספר שגם אחד הווידויים של הכוהן הגדול ביום כיפור אינו מעכב (תוס', יומא פ"ג הי"ב). כל "שיירי המצווה" שבספרות התנאים הם ממצוות המקדש. הבבלי אמנם העביר את המונח גם לנענוע לולב (בבלי, סוכה לז ע"ב - לח ע"א), ברם אין זו אלא העברת המונח מחוץ להקשרו. את פרטי נענוע הלולב למדו חכמים מהנפת המנחות, והנפת המנחות היא "שיירי מצווה", ממילא גם נענוע הלולב הוא בבחינת שיירי מצווה. בספרות הראשונים הורחב המונח למשמעותו המילולית, מה שנותר מהמצווה לאחר סיומה, ולא כאן המקום להרחיב בכך<sup class="footnote-marker">52</sup><i class="footnote">כגון המים שמטילים בכוס ההבדלה (תשובות רב נטרונאי גאון, מהדורת אופק, אורח חיים סימן צ); שיירי השמן בנר חנוכה, ועוד. </i>.
מהמקורות עולה שרשימת "שיירי המצווה" הייתה אולי ידועה וחתומה, אך דינם של שיירי המצווה אינו ברור. לגבי סמיכה שנינו: "אלא ללמד שאם עשה סמיכה שירי מצוה כאלו לא כפר וכפר" (ספרא ויקרא, דבורא דנדבה, פרק ד ה"י, ו ע"א). אם כן הסמיכה היא אמנם שיירי מצווה אך היא מחייבת במידת מה, כמו עמדת רבי יוחנן בן נורי במשנתנו (משנת נגעים). על שיירי הדם שנינו מחלוקת: "רבי נחמיה אומר שירי הדם חייבין עליהן בחוץ. אמר רבי יעקב והלא שירי מצוה הן האיך חייבין על שירי מצוה? אמר רבי נחמיה הקטר חלבים יוכיחו, שהן שירי מצוה וחייבין עליהן בחוץ. אמר לו רבי יעקב אף על פי שהן שירי מצוה תחילת עבודה הן" (תוס', זבחים פי"ב ה"ז, עמ' 497). אם כן, אין ויכוח ששיירי הדם הם שיירי מצווה, אך יש ויכוח אם שיירי מצווה תמיד מחייבים (שאם לא עשה לא יצא), או שרק לעתים הם מחייבים.
בפועל נמצאנו למדים שלדעת רבי עקיבא חדל דין מצורע. אי אפשר לטהר מצורע, ואולי גם אין טעם לטמאו. לפי רבי יוחנן בן נורי אמנם הכפרה אינה מושלמת, אך היעדר הקרבן אינו מפסיק את האפשרות להיטהר.
<b>חסר הלוג</b> – בכלי אין לוג שמן. לוג השמן נזכר במפורש במקרא (ויקרא יד טו; כא), <b>עד שלא יצק ימלינו</b> – כדי שיהיה בכלי לוג במדוקדק,<b> משיצק יביא אחר כתחילה דברי רבי עקיבה</b> – הכמות מעכבת ויש לתקן את המעוות,<b> רבי שמעון אומר חסר הלוג עד שלא נתן ימלינו משנתן יביא אחר כתחילה</b> – המחלוקת היא עד מתי ניתן למלא את הלוג, וממתי יש להחליפו. האם הרגע הקובע הוא היציקה, או נתינת השמן על ראש המיטהר. המחלוקת חוזרת בתוספתא ובספרא ללא שינוי<sup class="footnote-marker">53</sup><i class="footnote">בתוספתא: רבי יעקב במקום רבי עקיבא.</i> (תוס', פ"ט ה"ה, עמ' 629; ספרא, מצורע פרק ג ה"ו, עב ע"א).
המשנה אינה מזכירה את כל הפרטים שבתורה, ואף לא פרטים אחרים המצויים בתורה שבעל פה במקומות אחרים. כך, למשל, אין היא מזכירה את הנפת הקרבן, ואת הדיון על פרטי ההנפה<sup class="footnote-marker">54</sup><i class="footnote">ראו פירושנו לסוכה פ"ג מ"ו.</i>. בתוספתא (פ"ט ה"ב-ה"ג, עמ' 629) מובאים שמונה פרטים שאינם במשנה, כגון שמקבל הדם מקבל בימין, שהמקבל בכלי מקבל תחילה ועוד.
עד כאן המשניות הסודרות את הבאת הקרבן ונושאות אופי משולב של סיפור ומדרש הלכה.

Mishnah 11

<b>מצורע שהביא קורבנו עני והעשיר</b> – כאמור במשנה ז מצורע עני יכול להביא קרבן זול בהרבה. השאלה היא מה הדין אם היה עני והעשיר. מההמשך ברור שמעמדו נקבע על פי שעת הבאת הקרבן, והשאלה היא איזה קרבן. מכיוון שכל הקרבנות הובאו יחדיו הרי שפער הזמנים הוא מזערי, והדיון עקרוני בלבד. <b>או עשיר והעני הכל הולך אחר חטאת</b> – עליו להביא כמעמדו בשעת הקרבת החטאת,<b> דברי רבי שמעון רבי יהודה אומר אחר האשם</b> – לדעת רבי יהודה נותן כמעמדו בשעת הקרבת האשם. שאלה דומה מתעוררת אם אדם נדר את ערכו והעשיר או העני. גם כאן העשיר משלם לפי לוח תעריפים אחד, והעני לפי לוח זול בהרבה: "היה עני והעשיר או עשיר והעני נותן ערך עשיר רבי יהודה אומר אפילו עני והעשיר וחזר והעני נותן ערך עשיר. אבל בקרבנות אינו כן אפילו אביו מת והניח לו רבוא ספינתו בים ובאו בריבואות אין להקדש בהן כלום" (משנה, ערכין פ"ד מ"ב-מ"ג).
לבעיה מסוג זה שהמשניות מעלות ייתכנו פתרונות מספר הנבדלים בגישתם הדתית. שלוש אפשרויות יש לקביעת גובה ההתחייבות:
1. הגישה הפורמליסטית – החיוב צריך להיגזר ממעמדו בעת ההתחייבות.
1א. גישה פורמליסטית – החיוב צריך להיקבע בשעת הבאת התרומה להקדש.
2. הגישה ה"סוציאליסטית" – המגמה היא להקל על העני, ולכן ייתן כערך עני, או לפחות שכך יהיה הדין אם היה עשיר והעני.
3. המגמה המקדשית – הקודש אמור להרוויח, ולכן ייתן ערך עשיר בשני המקרים.
הגישה במשנתנו (משנת מצורע) היא פורמלית: עליו להביא כבשעת הקרבן והמחלוקת היא שולית, איזה מהקרבנות. בערכין הגישה אחרת. המשנה שם אומרת במפורש, אם כי לעניין שונה במקצת, שדין ערכין שונה מדין מצורע, ונדון בכך במשנה הבאה. בערכין רבי יהודה אינו חולק על התנא הקודם אלא ממשיך את דינו וקובע שכך הדין אפילו אם כיום הוא עני, ובשעת ההתחייבות היה עני. אם היה זמן שהיה עשיר, עליו לתת כערך עשיר, ומן הסתם כך גם אם היה עשיר והעני נותן ערך עשיר. יודגש כבר שאם אין לו כסף בעין יכולה יתרת החוב להיחשב כחוב, כפי שמראה משנת ערכין בהמשך שם.
בתוספתא: "עשיר והעני נותן על ידי כולן ערך עני. רבי יהודה אומר ערך עשיר הואיל ובא לכלל עושר שעה אחת" (ערכין פ"ב הי"ד, עמ' 545). תנא קמא דוגל בגישה ה"סוציאליסטית" (2) ורבי יהודה בגישה השלישית שבה מהלכת משנת ערכין. הוא מוסיף נימוק "פורמליסטי": הואיל ו"היה עשיר לשעה אחת", וכאילו באותו רגע התחייב קרבן עשיר, התחייבות כזאת יכולה רק להתייקר ולא להוריד מערכה<sup class="footnote-marker">55</sup><i class="footnote">להתחבטות דומה ראו שקלים סוף פרק ד.</i>.
בתוספתא נגעים יש הסכמה עם משנת נגעים והסתייגות: "מצורע שהביא קרבנו עני והעשיר, יגמור בעני. עשיר והעני, יגמור בעשיר. הכל הולך אחר חטאת, דברי רבי שמעון, רבי יהודה אומר אחר אשם. אבל יולדת שהביאה קרבנה ענייה והעשירה, תגמור בעשירה, שלא ממין שהיא מביאה חטאת היא מביאה עולתה" (פ"ט ה"ח, עמ' 629). היולדת צריכה להשלים את הקרבנות לפי מצבה החדש. לפי ההנמקה בתוספתא זו עדיין הגישה הפורמליסטית, אלא שאלו שני קרבנות נפרדים, והיא משלמת לפי מעמדה בעת הקרבן (1א). אבל הדוגמה היא רק במקרה שהעשירה, וייתכן שזו גישה 3 שהמקדש תמיד מרוויח, אלא שהיא מנומקת לפי הגישה הפורמליסטית שברישא.
קבלתה של הגישה השלישית מדגישה את שאיפת המקדש לקרבנות דשנים ועשירים. לעומת זאת יש בספרות חז"ל גם מגמה אחרת, של העדפת קרבנות עניים. אין זו העדפה של ממש, אדרבה, עשיר שהביא קרבן עני לא יצא, אלא מעין ניחומים לעני שקרבנו חשוב כמו קרבן העשיר, וממילא גם עידוד שלא להימנע מלהביא קרבן פעוט למקדש, והכוונה חשובה מגודל הקרבן. כך אומר המדרש:
1. 'שסע אותו בכנפיו ולא יבדיל', אמר רבי יוחנן ההדיוט הזה אם מריח הוא ריח כנפים, נפשו סוללת עליו, ואת אמרת 'יקרב לגבי המזבח' , וכל כך למה? אלא כדי שיהא מזבח מהודר בקורבנו של עני. 2. אגריפס המלך ביקש להקריב אלף עולות ביום אחד. שלח ואמר לכהן אל יקריב אדם היום חוץ ממני. בא עני אחד ובידו שני תורים, אמר לו הקרב את אילו. אמר לו המלך צוני ואמר לי אל יקריב אדם חוץ ממני היום. אמר לו (העני) אדוני כהן ארבעה אני צד בכל יום, ואני מקריב שנים ומתפרנס משנים, אם אי אתה מקריבן אתה חותך פרנסתי. נטלן והקריבן. נראה לו לאגריפס בחלום קרבנו של עני קדמך. שלח ואמר לכהן גדול לא כך אמרתי לך אל יקריב אדם חוץ ממני היום? אל אדוני המלך בא עני אחד ובידו שתי תורין, אמר לי הקרב אלי את אילו. אמרתי לו המלך צוני ואמר לי אל יקריב אדם חוץ ממני היום. אמר ארבעה אני צד בכל יום אני מקריב שנים, ומתפרנס משנים, אם אי אתה מקריבן אתה חותך את פרנסתי, לא היה לי להקריב? אמר לו (המלך לכוהן) יפה עשית כל מה שעשית. 3. מעשה בשור אחד שהיו מושכין אותו לקרבן ולא נמשך, בא עני ובידו אגודה אחת שלטרקיסימה. והושיט לו ואכלה, וגעש השור, והוציא מחט, ונמשך לקרבן. נראה לבעל השור בחלומו קרבנו שלעני קדמך. 4. מעשה באשה אחת שהביאה קומץ שלסולת והיה כהן מבזה עליה, ואמר ראו מה הן מקריבות, מה בזה לאכל, מה בזה להקריב? נראה לכהן בחלום אל תבזה עליה כאלו נפשה היקריבה. והרי דברים קל וחומר, ומה אם מי שאינו מקריב נפש כתיב בו נפש, מי שהוא מקריב נפש על אחת כמה וכמה כילו נפש הקריב" (ויקרא רבה, ג ה, עמ' סה-סח; מדרש תהילים, כב לא, עמ' 197-196). הדרשה הראשונה היא דרשה תאורטית. כנפיים אינם ראויים למאכל, אך ראויים להיות קרבן לעני. שלושת המעשים האחרים מדגישים את חשיבות קרבן העני. המעשה הרביעי גם מלמד שקרבן העני חשוב רק לפני שמים ובעיני חכמים, אך בציבור הרחב נחשב קרבנו לבזוי ועלוב. יתר על כן, דבריהם של חכמים יש בהם עידוד לעני לתת כפי יכולתו, והם חלק ממאמציהם של חכמים להפוך את המקדש למקום עבודת ה' של העם כולו. כמו כן: "מהדר הקב"ה בקרבנו של עני, ואין ישועה אלא קרבנות דכתיב וישע ה' אל הבל ואל מנחתו" (פסיקתא רבתי, הוספה א פרשה ד, רא ע"ב), וכן: "ונפש כי תקריב לא נאמר נפש בכל הקרבנות אלא במנחת עני, אמר הקב"ה מעלה אני עליו כאלו הקריב נפשו" (תנחומא, ויקרא ה), וגם: "אם רואה אדם שמזונותיו מצומצמין יעשה מהן צדקה, וכ"ש כשהן מרובין" (בבלי, גיטין ז ע"א). כן משמע ממדרשים אחרים שבהם משדרים חכמים מסר כפול. מחד גיסא הם מנסים למשוך את כל הציבור להקריב כמה שיותר, ומאידך גיסא מהדרים בקרבן העני ומדגישים שהכוונה קובעת ולא הוצאת הממון. רעיון זה מופיע גם בהגותן של קבוצות אחרות בעם ישראל. אין צריך לומר שההדגשה על חובת העני מכפילה את חובתו של העשיר, ברוח המדרש האחרון שציטטנו.
על רקע זה של עידוד העניים יש להבין הלכה אחרת: "עני שנתן פרוטה לקופה ופרוסה לתמחוי מקבלין אותן ממנו, אם לא נתן אין מחייבין אותו ליתן" (תוס', פאה פ"ד ה"י). לכאורה החידוש ההלכתי הוא רק שאין כופין אותו, ברם בדברים מסתתר גם חידוש רעיוני: יש לקבל כל השתתפות של העני, אף על פי שהיא זעירה. לכאורה אין לו מה לתת, הרי כל מה שהוא נותן הוא רק מה שליקט קודם מהציבור, ואף על פי כן מעודדים אותו חכמים להשתתף ואת הציבור לקבל את מתנת העני ברצון.
ביטוי אחר לאותה גישה יש בהלכה אחרת: "עני שהעריך את עצמו, אין אומרין לו לך לוי לך, עשה מלאכה והבא ערך עשיר, אלא מוטב שיביא ערך עני עכשיו, ואל יביא ערך עשיר אלא לאחר זמן" (תוס', ערכין פ"ב הט"ז, עמ' 545). כמו כן: "רבי אלעזר אומר היה חייב קרבן עולה ויורד, אין אומרים לו לך לוה לך, עשה מלאכה והבא קרבן עשיר, אלא מוטב שיביא קרבן עני עכשיו, ואל יבוא קרבן עשיר לאחר זמן" (תוס', שם הי"ח, עמ' 545), וכן: "ואם לא תגיע ידו די שה אין אומרין לו ללות ולא לעסוק באומנותו יש לו שה ואין לו צרכיו מנין שיביא קרבן עני ת"ל די שה והביא את אשמו אשר חטא שתי תורים או שני בני יונה שנים הוא מביא אינו מביא אחד" (ספרא ויקרא, דבורא דחובה, פרק יח ה"א). יש בתוספתא גישה פורמליסטית. עדיף להביא את הקרבן באופן מידי ולפי הערך הנוכחי, ולא בעתיד לפי ערך עשיר. אבל מאחורי הגישה הפורמליסטית יש כאן הצגת עמדה חיובית כלפי קרבן העני: אין הוא צריך להשתדל ולהתאמץ להביא קרבן עשיר, קרבנו כעני מקובל ולגיטימי, והכול לפי המאמץ ולא לפי התוצאה. עם כל זאת, במישור ההלכתי אין ההלכה מאפשרת לעשיר להסתפק בקרבן עני<sup class="footnote-marker">56</sup><i class="footnote">המקורות בהערה הקודמת; בבלי, יומא מא ע"א; כריתות כח ע"ב ועוד.</i>, ואפילו בדיעבד לא יצא ידי חובה.

Mishnah 12

<b>מצורע עני שהביא קורבן עשיר יצא</b> – הוא רשאי להחמיר על עצמו ואין בכך כל תימה,<b> ועשיר שהביא קורבן עני לא יצא</b> – הזכות לקרבן עני היא רק לעני.<b> מביא אדם על ידי</b> – "על ידי" משמעו "בשביל",<b> בנו על ידי בתו על ידי עבדו ושפחתו קורבן עני</b> – הוא חייב בקרבנות בני ביתו. הוא נחשב עשיר, ובני ביתו עניים. זהו אפוא המקרה שאדם התחייב לקרבן מצורע של אחר, אחד מקרוביו. במשנת ערכין נאמר על כך: "...עני שהעריך את העשיר נותן ערך עני, ועשיר שהעריך את העני נותן ערך עשיר. אבל בקרבנות אינו כן, הרי שאמר קרבנו של מצורע זה עלי, אם היה מצורע עני מביא קרבן עני, עשיר מביא קרבן עשיר. רבי אומר, אומר אני<sup class="footnote-marker">57</sup><i class="footnote">הביטוי "אומר אני" תדיר בלשונו של רבי, ולעתים קרובות הוא בא לבטא עמדת ביניים. רבי עצמו היה כידוע עורך המשנה, אבל את דעתו הוא ממעט להביא. רבי נזכר בכמה משניות, אבל ברובן הנוסח מפוקפק ובכתבי היד הטובים מופיע שמו של חכם אחר. ראו אפשטיין, מבואות, עמ' 196-194, וראו למשל פירושנו למעשרות פ"ה מ"ה; נדרים פ"ג מט"ו. </i> אף בערכין כן, וכי מפני מה עני שהעריך את העשיר נותן ערך עני, שאין העשיר חייב כלום" (ערכין פ"ד מ"א-מ"ב). לדעת רבי גם בערכין צריך לשלם לפי התעריף המוטל על מי שמעריכים אותו. כלומר ההבדל איננו בין ערכים לקרבנות, אלא בצורת ההקדשה. העני אינו חייב שכן לא הקדיש את עצמו. העשיר הוא שיזם את התרומה, והשתמש בעני רק כדי לקבוע את מחירה, אבל התרומה היא תרומת העשיר, והוא צריך לשלם לפי יכולתו (של המתנדב – העשיר התורם). אבל במקרה שהעשיר אמר "ערכי עלי" מי שיצר את חובת התרומה הוא העשיר, וערכה נקבע לפי ערך המתנדב. העני קיבל עליו את ההתחייבות של השני ולכן עליו לשלם קרבן עשיר. אם כן ההבדל איננו בין ערך לקרבן, אלא בכל מקרה המתנדב הוא שמגדיר את גודל הקרבן. מי שנטל עליו את ההתנדבות (חובת התשלום) מקבל עליו לשלם את מה שחייב השני, ופרטי החובה נקבעים לפי החייב. <b>ומאכילין בו בזבחים</b> – נותן להם לאכול ממנו אף על פי שהקרבן בעצם אינו מתאים לרמתם הכלכלית.
ניכר שרבי וחכמים מכירים את ההלכות הקדומות ואינם חולקים בהן. הם יודעים שנותן ערך לפי יכולתו של הנותן, ובמצורע לפי יכולתו של החייב בקרבן. המחלוקת היא בניסוח הכלל ההלכתי המסכם את שני המקרים, אותו כלל שממנו ייגזרו גם המקרים הבאים. במבוא הכללי לפירוש המשניות עמדנו על מרכיב מרכזי זה של התפתחות ההלכה. התנאים כבר הכירו אוסף גדול של תקדימים שנקבעו על ידי הציבור בדרכי התנהלותו הדתית. תפקידם הראשוני היה לרכז את התקדימים ולמצוא בהם סדר ושיטה משפטית שממנה ניתן יהיה להסיק את ההלכה במקרים אחרים. לעתים הקושי נובע מכך שהתקדימים סותרים, או שחכמים סירבו לאמץ חלק מהם. במקרה שלנו מוצעים שני כללים מנוגדים שכל אחד מהם מכנס ומסביר את שני התקדימים שכבר מקובלים.
מבחינת התפתחות הלכות ערכין ומצורע עולה שהיו בנושאים אלו הלכות קדומות, ואלו הותאמו בשלב מאוחר של התפתחות המחשבה התנאית להלכה הפורמלית. ההתפתחות המאוחרת באה לביטוי בניסוחים משפטיים שונים לאותו תקדים.
עוד אנו שומעים על דיון דומה לגבי קרבן יולדת (ספרא, מצורע פרשה ד הט"ו, עב ע"ד), שם נקבע שתביא כמעמדה בכל רגע משתנה, שכן אלו קרבנות אחרים.
אין לנו אלא לומר שההחלטות אינן לכידות, בכל מקרה נקבעה הלכה אחרת ואין כאן שיטה אחידה. על תופעה זו של אי אחידות משפטית עמדנו במבוא הכללי לפירוש המשניות.
תופעה זו שבה קיבל אדם אמיד על עצמו לתרום קרבן חובה של אחר מוכרת היטב בספרות. קרבנות הנזיר יקרים כקרבנות מצורע, ובני אדם רגילים התקשו להתמודד עם מטלה כספית זו. בידינו מקורות לא מעטים המשקפים את הקושי של הנזירים לעמוד בהתחייבות זו. מסורת האגדה מספרת ששמעון בן שטח הסתכסך עם ינאי על רקע תמיכה בנזירים: "שלש מאות נזירים עלו בימי שמעון בן שטח, ק"נ מצא להם פתח, וק"נ לא מצא להן פתח, סלק לגבי ינאי מלכא אמר לו: שלש מאות נזירים עלו ובען תשע מאה קורבנין (עלו והם זקוקים לשלוש מאות קרבנות), הב להון את פלגא ואנה פלגא (תן להם אתה מחצה ואני מחצה), יהב להון יניי פלגא (נתן להם ינאי מחצית), אזל לישנה בישא אמרו: לא יהב שמעון כלום (יצאה לשון הרע ואמרו ששמעון לא נתן כלום), שמע וערק (שמע [שמעון] וברח)" (בראשית רבה, צא, ד ה, עמ' 1115)<sup class="footnote-marker">58</sup><i class="footnote">וכן ירו', נזיר פ"ה ה"ד, נד ע"ב; קהלת רבה, ז יא. </i>. הסיפור משקף אגב אורחא תשלום של חצי מחיובי נזיר<sup class="footnote-marker">59</sup><i class="footnote"> ראו גם דיוננו במ"ו.</i>, אך גם את הלחץ הגדול של נזירים הממתינים למימון כלשהו. כך עולה גם מסיפורו של פאולוס העולה לירושלים ומקבל עצה כיצד להוכיח את נאמנותו לתורת ישראל: "הנה ארבעה אנשים אתנו אשר נזירות עליהם, ואתה קח אותם והוצא עליהם את הוצאת התגלחת שלהם (δαπάνησον èπ' αύτοίς) וידעו כלם..."<sup class="footnote-marker">60</sup><i class="footnote">מעשה השליחים כא 24. פאולוס מנצל את תופעת הנזירות על מנת ליצור סביבו אווירת אמון. לפי תומנו למדנו שנזירים ניכרים בעיר ובולטים בה. </i>. יוספוס מספר שאגריפס המלך סייע בידי נזירים להביא את קרבנות הנזירות שלהם<sup class="footnote-marker">61</sup><i class="footnote">קדמוניות, יט 294. ראו אפרון, התקופה החשמונאית, עמ' 133; עמ' 176-175 הערות 31-17.</i>. גם המספר שלוש מאות וגם המספר ארבעה הם מספרים טיפולוגיים וספרותיים וספק אם ניתן לראות בהם סיפורים היסטוריים, אך שניהם משקפים תודעה של מספר גדול. תופעת הנזירות ניכרת בעיר ומהווה נושא לשיח ולמעשה דתי מופגן, כפי שהדגשנו במבוא למסכת נדרים. בדומה לה גם מצינו במשנתנו שאנשים משלמים קרבנות מצורעים עבור מצורעים שנרפאו.
עם זאת, המקורות על גיוס כספים לטובת מצורעים מעטים יותר. נראה שבעיני החברה היה יוקרתי יותר לעזור לצדיקים שנטלו על עצמם עול יתר מאשר למסכנים שהוטלו עליהם חובות יתר. זו דרכו של עולם. מה עוד שכבר התורה אִפשרה למצורע להיפטר בקרבנות זולים יותר.
<b>רבי יהודה אומר אף על ידי אשתו מביא קרבן עשיר וכן כל קרבן שהיא חייבת</b> – האישה אינה נחשבת כחסרת רכוש; היא שותפה לבעל ברכושו, ולכן הוא חייב לשלם קרבן עשיר, כמעמדו.
חלק מן הדאגה לאישה ופרנסתה כולל ככל הנראה את מימון קרבנותיה<sup class="footnote-marker">62</sup><i class="footnote">ראו דיוננו במסכת שקלים פ"א מ"ו. </i>. כך אומר גם הדרשן בפרשת סוטה: "והביא את קרבנה עליה (במדבר ה טו) – יכול אף בזמן שחללה שבת? תלמוד לומר: 'קרבנה'. כשאמר 'את קרבנה' לרבות קרבן נגעה וזיבתה. ומה ראית לרבות את אלו ולמעט את אלו? מרבה אני את שהן באין לטהרה, וממעט אני אלו שאין באין אלא לכפרה" (ספרי זוטא, ה טו, עמ' 234). לעומתו דרשה שונה: "והביא את קרבנה עליה (במדבר ה טו) – כל קרבן שעליה, דברי רבי יהודה, וחכמים אומרים קרבן שמכשירה לו, כגון זבה ויולדת הרי זה מביא משלו ואין מקיץ מכתובתה, וקרבן שאין מכשירה לו, כגון שקיפחה נזירו בראשה או שחיללה את השבת הרי זה מביא משלו ומקיץ מכתובתה" (ספרי במדבר, נשא ח, עמ' 13)<sup class="footnote-marker">63</sup><i class="footnote">ראו גם ירו', סוטה פ"ב ה"א, יז ע"ד. </i>, וכך גם "דרש רבי יהודה מביא אדם על אשתו כל קרבנות שהיא חייבת, אפילו אכלה את החלב ואפילו חללה את השבת, שכך כותב לה: ואחרי די איתאי ליך עליי מן קדמת דנא..." (תוס', כתובות פ"ד הי"א)<sup class="footnote-marker">64</sup><i class="footnote">בספרא, מצורע פרשה ד הט"ו, עב ע"ד, מובא משפט זה לעניין קרבן מצורע; ירו', יבמות פ"ט ה"ג, יד ע"ד.</i>. בדומה לו רבי יהודה במשנתנו, וכן: "יכול אף על ידי אשתו יביא קרבן עני? תלמוד לומר 'זאת' (ויקרא יד לב), דברי רבי יהודה" (ספרא, מצורע פרשה ד הט"ז, עב ע"ד). משנתנו, שהיא משנת רבי יהודה, מניחה כמובן מאליו את חובתו של הבעל לממן את חיובי הקרבנות של אשתו.
משנת נזיר (פ"ד מ"ד), לעומת זאת, מציעה את שתי האפשרויות: או שהאישה משלמת את הקרבן מרכושה, או שהקרבן נקנה מרכושו, ולא נאמר שהבעל חייב לשלם את קרבנה. אלא שמדובר כמובן בקרבן התנדבות שלה, ולבעל הייתה זכות להפר, והוא לא ניצל אותה. אפשר שמדובר בהסדר אישי בין הבעל לאישה או שהוא התנה את נדרה בכך שלא ישלם את הקרבן.

Mishnah 13

<b>שני מצורעין שנתערבו קורבנותיהן קרב קרבנו של אחד מהן ומת אחד מהן</b> – צריך לומר שהעני מת. אם שניהם חיים – יביאו את קרבנותיהם יחדיו ויתנו ביניהם שאחד נותן את קרבנו לשני. הבעיה היא שאחד מהם מת. אם הוא עשיר, יש חשש שיביא את קרבן העני ולא יצא בכך. לעומת זאת אם העשיר נפטר, יביא העני את שני הקרבנות וקרבן העני יירצה. ברם להלן נראה שלפחות לפי התוספתא אין להביא חטאת מספק. <b>זו ששאלו אנשי אלכסנדריה את</b> [<b>ר</b> ]<b> יהושע אמר להם יכתוב נכסיו לאחר ויביא קרבן עני</b> – פתרון זה אומר שניתן לייצר עניות מלאכותית. ייתכן שבכך מוצעת דרך להערים דרך קבע ולאפשר לעשיר להיפטר בקרבן עני.
בתוספתא הסיפור שונה במקצת: "שני מצורעים שנתערבו עולתיהן, זה נותן שלו לזה וזה נותן שלו לזה. נתערבו פרידיהן, זה נותן שלו לזה וזה נותן שלו לזה. נתערבו לוגיהן, זה נותן שלו לזה וזה נותן שלו לזה. ואם היזה משניהן על אחד מהן, יוצא. נתערבו אשמותיהן, זה ישחוט לשום משהו וזה ישחוט לשום משהו, ומזה ומיזה על שניהן. נתערבו חטאתיהן, זה תשחט לשום מה שהוא וזה תשחט לשום מה שהוא. מתה אחת מן החטאות, יביא חטאת בשותפות ויתנה עליה ותיאכל. מת אחד מן המצורעין, שתיהן ימותו ויביאו שתיים כתחלה. נזרק דם של אחת מהן ומת אחד מן המצורעין, זה שאלו אנשי אלכסנדריא את רבי יהשע ואמר להן: להביא חטאת בהמה אינו יכול, שאין חטאת בהמה באה אלא על הספק, וחטאת העוף אינו יכול, שהעשיר שהביא קרבנו עני לא יצא. הא כיצד הוא עושה? יכתוב נכסיו לאחר ויביא קרבן עני, ונמצא העני מביא חטאת העוף. אמר להן רבי יהשע, עכשיו שאלתם דבר של חכמה" (פ"ט ה"ט, עמ' 630-629; נזיר פ"ו ה"א).
בתוספתא כלולים שני מרכיבים שאינם במשנה. האחד הוא סדרת הלכות המניחות את התשתית ההלכתית לשאלת בני אלכסנדריה: שניים שקרבנותיהם התערבו, וסדרת מצבים אפשריים במקרה כזה. לאחר מכן באה השאלה, ומובהר שאי אפשר גם להביא חטאת מספק. כלומר, המצורע שנותר חי אינו יכול להביא את אחת החטאות סתם, משום שספק אם זו החטאת שלו, וודאי שהעשיר אינו יכול להביא חטאת העוף, שהיא חטאתו של העני. ההבדל השני הוא שבמשנה השואלים מציגים שאלה תמימה ורבי יהושע מציג את התשובה המתוחכמת, ובתוספתא בני אלכסנדריה מציגים את התשובה המתוחכמת, בצורה של שאלה, ורבי יהושע מאשר שאמרו דבר חכמה. במשנה בני אלכסנדריה הם שואלים פשוטים, ובתוספתא הם תלמידי חכמים המבינים את ההלכות.
באופן כללי הייתה באלכסנדריה פזורה גדולה ויעשירה שקיימה קשרים הדוקים עם הארץ. פזורה זו ייצרה ספרות ענפה שהחיבור הבולט בה היה ספריו של פילון. עם זאת, אין לנו מגוֹלה זו דברי תורה הקרובים לספרות תורה שבעל פה של חז"ל. השאלה של השפעת ההלכה על פילון עדיין פתוחה, אבל ודאי שכתיבתו אינה דומה בצורתה ובאופייה לספרות חז"ל. השאלה שלפנינו מעידה על חדירה מסוימת של התובנות של חז"ל לציבור באלכסנדריה. ברם, עם זאת יש לזכור שזו רק אחת הנוסחאות של הסיפור. הנוסחה השנייה מציגה אותם כחסרי ידע מיוחד.
במבוא למסכת הקדשנו דיון לשני הפרקים האחרונים ולאופיים המיוחד.

ביבליוגרפיה

מסכת נגעים
<i>אבות דרבי נתן, מהדורת שכטר, ש"ז, וינה, תרמ"ז.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.
אבי-יונה, המקדש – אבי-יונה, מ', תשט"ז, בית המקדש השני, בתוך: אבי יונה, מ' (עורך), ספר ירושלים, ירושלים ותל אביב, עמ' 393-392
אבן שמואל, מדרשי גאולה – אבן שמואל, י', תשי"ד,</i> מדרשי גאולה, תל אביב.
אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אדיקט המחירים של דיוקליטיינוס – Diocletian, <i>Edict of Maximum Prices</i>, 1940, Graser, E.R. (ed. and tr.), apud: Frank, T., <i>An Economic Survey of Ancient Rome</i>, 5, Baltimore, and 1971, Lauffer, S. (ed.), Berlin.
<i>אהבת ציון וירושלים, ראטנער, ד', וילנא, תרס"א-תרע"ג.</i>
אונומסטיקון, מהדורת נוטלי וספראי – Notley, R.S. and Safrai, Z., 2005, <i>Eusebius, Onomasticon</i>, Boston - Leiden.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.
אור שמח, רבי מאיר שמחה הכהן, ירושלים, תשמ"ב.</i>
אורבך, סופרים – אורבך, א"א, תשי"ח, הדרשה כיסוד ההלכה ובעית הסופרים, ספר היובל לג' שלום, ירושלים.
אייזנשטיין, אוצר המדרשים – אייזנשטיין, י"ד, ללא שנת דפוס, אוצר המדרשים, ירושלים.
איכה רבה, מהדורת באבער, ש', וילנא, תרנ"ט.
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, עריכת המשנה – Albeck, Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אנדרסן, צרעת – Andersen, J.G., 1969, Studies in the Mediaeval Diagnosis of Leprosy in Denmark, An Osteoarchaeological, Historical and Clinical Study, Copenhagen.
<i>אסתר רבה, קושטא, רע"ד או ר"פ.</i>
אפיפניוס, על המידות והמשקלות –Dean, J.E. (tr.), 1937, <i>Epiphanius Treatise on Weights and Measures</i>, Chicago.
אפרון, התקופה החשמונאית – אפרון, י', 1980, חקרי התקופה החשמונאית: שבע סוגיות, תל אביב.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים – אפשטיין, י"נ, תשמ"ג, פירוש הגאונים לסדר טהרות, ירושלים (תרפ"א-תרפ"ד, ברלין).
ארבעה טורים, רבי יעקב ברבי אשר, מהדורת וארשה, תרמ"ב.
בזק, סודות העריכה – בזק, י', תשכ"ב, "סוד נוסף מסודות עריכת המשנה", <i>סיני</i> עה, עמ' מב-ס.
ביכלר, בית הלל – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), 1905, Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch, Budapest, pp. 21-30.
בלידשטין, גר תושב – בלידשטין, י', תשמ"ח, "‬למעמדו של גר תושב במשנת הרמב"ם: שתי הערות להלכות מלכים, י, יא", סיני קא, עמ' מד-נב.
בן יהודה, מילון – בן יהודה, א', 1959, מילון הלשון העברית, ירושלים - תל אביב.
בעל המאור על הרי"ף, הודפס בתלמוד ש"ס וילנא.
בראון, צרעת – Browne, S.G., 1974, <i>Leprosy in the Bible</i>, London.
בר-אילן, כהנים – בר-אילן, מ', תשמ"ב, הפולמוס בין חכמים לכהנים בשלהי ימי הבית השני, עבודת דוקטור, אוניברסיטת בר-אילן, רמת גן.
<i>בראשית רבה, מהדורת טהעאדאר-אלבק, הוצאת צילום, ירושלים, 1965.</i>
ברודי, צרעת – Brody, S.N., 1974, <i>The Disease of the Soul: Leprosy in Medieval Literature</i>, London.
<i>ברודי, רב נטרונאי – ראו תשובות רב נטרונאי.</i>
ברוק, מעשה – Brock. S., 1973, "An Early Syriac of the Life of Maximus the Confessor", <i>Analecta Bodeliana</i> 91, pp. 299-346.
ברנד, הוצאת אש – ברנד, י', תשל"ח, "הוצאת האור בתקופת המשנה והתלמוד", בתוך הנ"ל, כלי זכוכית, ירושלים, עמ' 175-169.
ברנד, כלי חרס – ברנד, י', תשי"ג, כלי החרס בספרות התלמודית, ירושלים.
ברנס ואחרים, מדע וספקולציה – Barnes, J., Brunschwig, J. and Schofield, M. (eds.), 1982, <i>Science and Speculation</i>, Cambridge.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
<i>גיאוניקה – </i>Ginzberg, L., 1968, <i>Geonika</i>, New york (Second edition)<i>.</i>
גילת, ר' אליעזר – גילת, י"ד, תשכ"ב, משנתו של ר' אליעזר בן הורקנוס ומקומה בתולדות ההלכה, תל אביב.
גינצבורג, פירושים – גינצבורג, ל', תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
ג'ק, לוחות רס שמרה – Jack, J.W. 1935, <i>The Ras Shamra Tablets</i>, Edinburg.
גרוזמן, לשון הרע – גרוזמן, מ', תשנ"ה-תשנ"ו, "דעת חז"ל על הצרעת כעונש על לשון הרע", שמעתין 122-121, עמ' 113-108; 124-123, עמ' 37-34.
דבורז'צקי, חמי מרפא – דבורז'צקי, א', 1992, חמי-מרפא בארץ-ישראל בימי בית שני המשנה והתלמוד, עבודת דוקטור, האוניברסיטה העברית, ירושלים.
דקדוקי סופרים – ראו רבינוביץ.
דר ואחרים, אום ריחן – דר, ש' ואחרים, תשמ"ו, אום ריחן, תל אביב.
הוגן, ריפוי – Hogan, L.P., 1992, <i>Healing in the Second Temple Period</i> (<I>NTOA</I> 21), Freiburg-Göttingen.
הולס, צרעת – Hulse, E.V., 1976, <i>The Nature of Biblical ’Leprosy’ and the Use of Alternative Medical Terms in Modern Translations</i>, London.
הופ, ביגוד Hope, T., (no date), <i>Costumes of the Greeks and Romans</i>, New York,
היינמן, התפילה – היינמן, י', תשכ"ו, התפילה בתקופת התנאים והאמוראים, ירושלים.
הירשפלד, בית המגורים – הירשפלד, י', תשמ"ז, בית המגורים הארץ-ישראלי, ירושלים.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
הנשקה, ירושלים – הנשקה, ד', תשנ"ח, "קדושת ירושלים: בין חז"ל להלכה הכתתית", תרביץ סז, עמ' 28-5.
הרשברג, מקומות מרפא – הרשברג, ח"ש, תר"ף, "מקומות המרפא בארץ ישראל", התקופה ו, עמ' 246-215.
הרשברג, תרבות – הרשברג, ח"ש, תרפ"ד, חיי התרבות בישראל, וורשא.
וויס, משנה תוספתא – וויס, מ', תשנ"ד, "פרקי משנה בעלי אופי תוספתאי", קעמ"י 11, עמ' 62-55.
וולר, מחלה קדושה – Wohler, M., 1999,<i> Heilige Krankheit – Epilepsie in antiker Medizin, Astrologie und Religion</i>, Marburg.
וילנד-ברבר, עבודת נשים - Wayland-Barber, E., 1994, Women's Work the First 20,000 Years, New York.
וילד, טקסטיל – Wild, J.P., 1980, Textile Manufacture in the Northern Roman Provinces, Cambridge.
וימוט, צרעת – Weymouth, A.B., 1938, <i>Through the Leper-squint: a Study of Leprosy from pre-Christian Times to the Present Day</i>,<i> </i>London.
וינפלד, יצר הרע – וינפלד, מ', תש"ס, "דברים שהשטן / יצר הרע / אומות העולם משיבין עליו", בתוך: בויארין, ד' ואחרים (עורכים), <i>עטרה לחיים, מחקרים בספרות התלמודית והרבנית לכבוד פרופסור חיים זלמן דמיטרובסקי,</i> ירושלים, עמ' 81-60.
זוסמן, ירושלמי – זוסמן, י', תשס"א, תלמוד ירושלמי, ירושלים.
זיסו, כוחלית – זיסו, ב', תשס"א, " 'כחלת' שבמגילת הנחושת – בבקעת עין סאמיה שבמדבר שומרון?", מחקרי יהודה ושומרון י, 136-119.
זרטל, ארבות – זרטל, א', 1984, ארבות, חפר והנציבות השלישית של שלמה, תל אביב.
חדושי הר"ן על מסכתות מגילה ומועד קטן, ירושלים תשכ"ו.
חדושים המיוחסים לר"ן – ראו חדושי הר"ן.
חוקי תיאודוסיוס – Theodosius, 1952, <i>Codex</i>, <i>The Theodosian Code</i>, Pharr, C. (tr.), Princeton.
חילופי מנהגים – מהדורת לוין, ב"מ, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, מ', החילוקים שבין אנשי ארץ-ישראל ואנשי בבל, ירושלים, תרצ"ח.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
טור שלחן ערוך – ראו ארבעה טורים.
<i>ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.
יתרון האור, פערלמן, ר' יי"ל, הודפס במשניות מהדורת וילנא.</i>
כסנופון, מסע הרבבה – כסנופון, תשכ"ט, אנאבסיס (מסע הרבבה), הלוי, א"א (מתרגם ועורך), ירושלים.
לב ועמר, מרפא – לב, א' ועמר, ז', 2002, סממני המרפא המסורתיים בארץ-ישראל, ירושלים.
לוי, מילון – Levy, J., 1924, Woerterbuch ueber die Talmudim und Midrashim, Vienna.
לויד, מדע – Lloyd, G.E.R., 1983, <i>Science, Folklore and Ideology: Studies in the Life Sciences in Ancient Greece</i>, Cambridge..
לחם שמים, רבנו יעב"ץ, ירושלים, תשי"ח.
ליבר, צרעת – Lieber, E., 1998-1999, "Cleansing the 'Leper' in the Old and New Testaments", <i>Korot</i> 13, pp. 77-101.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur judisch-Hellenistechen Gesschichte", <I>HUCA</I> VIII-IX, pp. 257-351.
למר, תרבות - Lamer, H., 1919, <i>Kultur im Bilde</i>, Leipzig
לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – <i>DJD Discoveries in the Judean Desert</i>, 1953-1995, in: Balliet, M. et al. (eds.), Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית; נעם, מגילת תענית.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מולר-כריסטיאנסן, עצמות – Moller-Christensen, V., 1961, <i>Bone Changes in Leprosy</i>, Copenhagen.
מוק, מגיה – מוק, ל', תשנ"ח, מגיה רפואית מקצועית בתקופת בית שני, עבודה לתואר שני, אוניברסיטת בר-אילן, רמת גן.
מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.
מילון בן יהודה – בן יהודה, א', 1959, מילון הלשון העברית, ירושלים - תל אביב.
מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, אפשטיין, י"נ ומלמד, ע"צ, ירושלים, תשט"ו.
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.
מסכת דרך ארץ, מהדורת היגער, מ', ירושלים, תרצ"ח.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
משנה שלמה, מהדורת ורטהימר, ש"א, ירושלים, תשנ"ב.
נחמן, ההלכה ביוספוס – נחמן, ד', תשס"ד, ההלכה בכתבי יוסף בן מתתיהו, עבודת דוקטור, אוניברסיטת בר-אילן, רמת גן.
ניומן, מעשים – ניומן, ה', תשמ"ז, המעשים לבני ארץ-ישראל ורקעם ההיסטורי, עבודה לתואר שני, האוניברסיטה העברית, ירושלים.
נעם, מגילת תענית – נעם, ו', תשס"ד, <i>מגילת תענית – הנוסחים, פשרם ותולדותיהם</i>,<i> </i>ירושלים.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
ספר האשכול, מהדורת אלבק, ח', ירושלים, תשד"ם; מהדורת אויערבך, צ"ב, האלברשטאט, תרכ"ו.
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי, הכלכלה – Safrai, Z., 1994, <i>The Economy of Roman Palestine</i>, London.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: ספראי, בימי הבית ובימי המשנה, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= בימי הבית, עמ' 578-548).
ספראי, המשפחה – ספראי, ז', תשמ"ג, "מבנה המשפחה בתקופת השנה והתלמוד", מלאת א, תל אביב, עמ' 156-129.
ספראי, העליה לרגל – ספראי, ש', תשכ"ה, העליה לרגל בימי הבית השני, תל אביב, מהדורה שנייה – ירושלים, תשמ"ה.
ספראי, עוקרת מקרא – Safrai, Ch., 1999, "Halakha overrules Tora" (German), <i>Hoeren und Lernen in der Schule des Names, Festschrift fuer Bertold Klappert</i>,<i> </i>Neukirchner, pp. 54-73.
ספראי, פשתן – ספראי, ז', תשמ"ח, "תעשיית הפשתן בארץ ישראל בתקופת המשנה והתלמוד", בתוך: בונימוביץ, ש' ואחרים (עורכים), ישובים, אוכלוסיה וכלכלה בארץ ישראל בעת העתיקה, תל אביב, עמ' 241-205.
ספראי, שפלת השומרון – ספראי, ז', 1995, "שפלת השומרון בתקופה הביזאנטית", <i>מחקרי יהודה ושומרון, דברי הכנס הרביעי תשנ"ד 1994</i>, קדומים-אריאל, עמ' 208-189.
ספראי, שפלת לוד – ספראי, ז', תשנ"ו, "יישובים בשפלת השומרון בתקופה הביזנטית", מחקרי יהודה ושומרון ו, עמ' 234-217.
ספראי ולין, גבע – ספראי, ז' ולין, מ', תשמ"ח, "המבנה הכלכלי של גבע", בתוך: מזר, ב' (עורך), גבע – חפירות במשמר העמק, ירושלים, עמ' 166-120.
ספראי וספראי, ירושלים – ספראי, ז' וספראי, ח', תשנ"ג, "קדושת ארץ-ישראל וירושלים: קווים להתפתחותו של רעיון", בתוך: אופנהיימר, א' ואחרים (עורכים), יהודים ויהדות בימי בית שני, המשנה והתלמוד, ירושלים, עמ' 371-344.
ספראי וספראי, לימוד תורה כמשאב – ספראי, ז' וספראי, ח', 2001, "לימוד תורה כמשאב כח", בתוך: שגיא, א' ואחרים (עורכים), <i>ספר היובל לדוד הרטמן</i>, ירושלים, 2001, עמ' 922-877.
ספראי וששון, חציבה – ספראי, ז' וששון, א', תשס"א, <i>חציבה ומחצבות אבן בארץ-ישראל בתקופת המשנה והתלמוד, </i>אלקנה.
<i>ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש.
ספרי זוטא לדברים, מהדורת כהנא, מ"י, ירושלים, תשס"ג.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל.</i>
עמר, תאנה – עמר, ז', תשמ"ח, "מלאה בריאות ורעל – השימוש העממי בתאנה", טבע וארץ ל, עמ' 15-14.
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
פאוסניאס, תיאור יון – Jones, W.H. and Omred, H.A., 1964-1966, <i>Pausanias, The description of Greece</i>, London.
פולק, רופאים עתיקים – Pollak, K., 1993, <i>Wissen und Weisheit der Alten Ärzte</i>, Eltville am Rhein.
פילון, על החוקים – פילון האלכסנדרוני, תשמ"ו-תשנ"ז, כתבים, מהדורת דניאל-נטף, ס' ועמיר, י', א-ד, ירושלים, כ"ב, עמ' 307-230; כ"ג, עמ' 181-9.
פירוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פישר, שיש – Fischer, M.I., 1998, <i>Marble Studies: Roman Palestine and the Marble Trade</i>, Konstanz.
פליניוס, ההיסטוריה של הטבע – Jones, W.H.S. (ed. and tr.), 1976, Pliny, <i>Natural Hisrory</i>, Cambridge.
פליקס, עצי בשמים – פליקס, י', תשנ"ז, <i>עצי בשמים יער ונוי</i>, ירושלים.
<i>פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד.
פסיקתא רבתי, מהדורת איש שלום, מ', וינה, תר"מ.</i>
פרויס, רפואה – Preuss, J., 1911, <i>Biblisch-talmudische Medizin</i>, Leipzig (Wiesbaden, 1992).
פרקר, צבענים – פרקר, ר', תשנ"ג, ציבענים מהצומח ומתקני תעשיה לצביעת אריגים באגן המזרחי של הים התיכון בתקופה ההלניסטית, הרומית והביזנטית, עבודה לתואר שני, אוניברסיטת בר-אילן, רמת גן.
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קהתי, משנה – קהתי, פ', תשל"ח, משניות מבוארות, ירושלים.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט.
קינדלר, טביעה – קינדלר, א', תשמ"א, "הערות נומיסמטיות על הטביעה היהודית בסוף ימי בית שני", בתוך: אופנהיימר, א' ואחרים (עורכים), פרקים בתולדות ירושלים בימי בית שני – ספר זיכרון לאברהם שליט, ירושלים, עמ' 282-271.
קליין, ארץ יהודה – קליין, ש', תרצ"ט, ארץ יהודה מימי העליה לארץ עד חתימת התלמוד, תל אביב.
קליין, הר המלך – קליין, ש', תר"ץ, "הר המלך, בית מסליס", תרביץ א א, עמ' 144-136.
קלמנס מאלכסנדריה, פדגוגיה – Clemens Alexandrinus, 1905, <i>Protrepticus und Paedagogus</i>, Leipzig.
קרויס, מילון – Krauss, S., 1899, Griechische und Latiniusche Lehnwörter Talmud, Midrash und Targum, Budapest.
קרויס, קדמוניות התלמוד – קרויס, ש', תרע"ב-תרע"ט, קדמוניות התלמוד, א-ב, וינה-ירושלים.
קרום, תלבושת – Croom, A.T., 2002, <i>Roman Clothing and Fashio</i>n, Port Stroud.
קריספיל, צמחי מרפא – קריספיל, נ', 1986, צמחי מרפא – מדריך שדה לצמחי המרפא של ארץ ישראל (חסר מקום דפוס).
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רובין, שמחת החיים – רובין, נ', 2004, שמחת החיים, טקסי אירוסין ונישואים במקורות חז"ל, תל אביב.
רוברטס, צרעת – Roberts, C.A. (ed.), 2002, <i>The Past and Present of Leprosy: Archaeological, Historical, Palaeopathological and Clinical Approaches</i>, Oxford.
<i>רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.
ריטב"א, חדושים למסכת שבת, מהדורת גולדשטיין, מ', ירושלים, תש"ן.</i>
ריינר, עלייה לרגל – ריינר, א', תשמ"ח, עלייה ועלייה לרגל לארץ ישראל 1517-1099, עבודת דוקטור, האוניברסיטה העברית, ירושלים.
ריכמן, משנה וספרא – Reichman, R., 1998, "Mishna und Sifra", <i>Texte und Studien zum Antiken Judentum</i> 68, Tübingen.
ר"ן בפירושו לרי"ף, הודפס בתלמוד ש"ס וילנא.
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שובה, כתובות – שובה, מ', תשכ"ח, "מה לומדים אנו על טבריה מן הכתובות", בתוך: הירשברג, ח"ז (עורך), <i>כל ארץ נפתלי, </i>ירושלים, עמ' 191-180.
שוורץ, ניקנור – Schwartz, J., 1991, "Once more on the Nicanor Gate", <i>Hebrew Union College Annual</i> 62, pp. 245-283.
שחר, הר המלך – שחר, י', תש"ס, "לפתרונה של חידה", ציון ס (תש"ס), עמ' 306-275.
שטינזלץ, תלמוד – שטינזלץ, ע', תשנ"ז, <i>תלמוד בבלי</i>, ירושלים.
שיאון, חורבת לבד – שיאון, ע' ואחרים, "סקר וחפירות בחורבות אנושה ולבד בשפלת שומרון", עתיקות 55, עמ' 159-109.
שכטר, קטעי גניזה – Schechter, S., 1898, "Genizah Fragments", <I>JQR</I> X, p. 636.
שמש-אופיר, הנפה – שמש-אופיר, א', תשס"ה, " 'והניף ידו אל המקום ואסף המצרע' (מל"ב ה, 11): על מגע ותנועת-יד כטכניקות מאגיות לריפוי צרעת", בית המקרא נ, עמ' 344-329.
שערי צדק, נ' מודעי, שערי צדק, שאלוניקי תקנ"ב.
שערי תשובה, י"מ, הירש, שערי תשובה, לייפציג תרפ"ח.
שפרבר, המחירים – Sperber, D., 1974, <i>Roman Palestine 200-400: Money and Prices</i>, Ramat Gan.
שרידי ירושלמי – ראו גינצבורג, שרידי ירושלמי.
תבורי, מועדים – תבורי, י', תשנ"ז, מועדי ישראל בתקופת המשנה והתלמוד, ירושלים.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד.
תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תיאור ערי העולם – Rouge, J. (ed.), 1966, <i>Expositio Totius Mundi et Gentium</i>, Paris.
תנא דבי אליהו, מהדורת איש שלום, מ', וינה, 1904.
תניא רבתי, מהדורת הורביץ, ש', וארשה, 1879.
תרגום השבעים – Rahlfs, H. (ed.), 1935, <i>Septuaginta</i>, Stuttgart.
תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב.
תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.
תרגום ניאופיטי – Dies-Macho, A., 1968-1979, <i>Targum Palestinese</i> I-IV, Madrid.
תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.
תשובות רב שר שלום, מהדורת וינברג, ר"ש, ירושלים, תשל"ו.