Mishnat Eretz Yisrael on Mishnah Makhshirin
משנת ארץ ישראל על משנה מכשירין
merged
https://www.sefaria.org/Mishnat_Eretz_Yisrael_on_Mishnah_Makhshirin
This file contains merged sections from the following text versions:
-Kvutsat Yavne, 2020-2021
-https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה מכשירין

פתח דבר

<b>מקראות</b> 
ויקרא פרק יא
(כט) וזה לכם הטמא בשרץ השרץ על הארץ החלד והעכבר והצב למינהו:
(ל) והאנקה והכח והלטאה והחמט והתנשמת:
(לא) אלה הטמאים לכם בכל השרץ כל הנגע בהם במתם יטמא עד הערב:
(לב) וכל אשר יפל עליו מהם במתם יטמא מכל כלי עץ או בגד או עור או שק כל כלי אשר יעשה מלאכה בהם במים יובא וטמא עד הערב וטהר:
(לג) וכל כלי חרש אשר יפל מהם אל תוכו כל אשר בתוכו יטמא ואתו תשברו:
(לד) מכל האכל אשר יאכל אשר יבוא עליו מים יטמא וכל משקה אשר ישתה בכל כלי יטמא:
(לה) וכל אשר יפל מנבלתם עליו יטמא תנור וכירים יתץ טמאים הם וטמאים יהיו לכם:
(לו) אך מעין ובור מקוה מים יהיה טהור ונגע בנבלתם יטמא:
(לז) וכי יפל מנבלתם על כל זרע זרוע אשר יזרע טהור הוא:
(לח) וכי יתן מים על זרע ונפל מנבלתם עליו טמא הוא לכם:
<b>תוכן המסכת</b> 
כמעט כל המסכת עוסקת בהכשר אוכלים לקבלת טומאה.
<u>מהמקרא לתורה שבעל פה</u>
הנחת היסוד היא הכתוב המפורש בתורה בספר ויקרא יא:
(לד) מכל האכל אשר יאכל אשר יבוא עליו מים יטמא וכל משקה אשר ישתה בכל כלי יטמא:
(לח) וכי יתן מים על זרע ונפל מנבלתם עליו טמא הוא לכם:
אם כן משקה מקבל טומאה באשר הוא, ומזון מוצק רק אחר שנרטב. הפרק כולו עוסק בטומאת שרץ, לפיכך אי אפשר לפרש שמזון שנרטב במשקה כלשהו טמא, וחז"ל פירשו כפשט הכתוב שאם נרטב המזון במים וגם נפל עליו שרץ הוא טמא, ובלשון הלכתית הוא מוכשר לקבל טומאה. פסוק לח מוסיף שלא רק שרץ מטמא מזון רטוב אלא גם נבלה, וחז"ל פירשו ששרץ ונבלה הם דוגמאות בלבד והוא הדין בכל טומאה. חז"ל גם פירשו שהנגיעה שמדובר עליה בפסוק אינה דווקא נגיעה אלא היא דוגמה לכל טומאה שהיא. הרחבה כזאת היא בהחלט פירוש פשט אפשרי, אם כי גם ניתן לטעון שלפנינו דוגמה חריגה ורק בנגיעת שרץ ונבלה מדובר. כך, למשל, הבינו חז"ל שטומאת "אהל" היא בכל בניין שהוא והרחיבו את המילה "אהל" לכל גג, אפילו נייד, ובלבד שיהא בחוזק מסוים, ואולי גם בעובי מינימלי<sup class="footnote-marker">1</sup><i class="footnote">ראו המבוא למסכת אהלות.</i>. כנגד זה, בתורה כתובה טומאת אוהל במסגרת טומאת מת, וחכמים פירשו שהיא חלה רק על מת ולא על שרץ או נבלה, ואפילו לא על נידה וזב שטומאתם בגופם (כמו מת). פירוש מורחב או מצומצם מוצג בספרות חז"ל, ובעיקר ב"ברייתא" של יג מידות (ספרא, פרשה א פרק א), כאחת המידות שהתורה נדרשת בהן, והוצגו בה סדרת כללים מתי יש לבחור בפירוש המצומצם (דווקא הפרט שבתורה) ומתי בפירוש המורחב (כדוגמה). בברייתא מובאות אף דוגמאות מספר ליישום הכלל. בפועל, לאחר שבדקנו מקרים רבים, דומה שהכללים שבברייתא אכן מייצגים חלק גדול מהמקרים, אך לא את כולם. נראה שכלל זה אינו כלל מוחלט, וספק אם הוא יצר את הקביעות ההלכתיות. להערכתנו ההרחבה או הצמצום תלויים היו גם בהבנתם של חכמים, במסורת ובתקדים שנוצר, אך בעיקר בתחושה הדתית האם המקרה שבתורה הוא מיוחד או דוגמה בלבד.
בפסוק לב באותו פרק נאמר: "(לב) וכל אשר יפל עליו מהם במתם יטמא מכל כלי עץ או בגד או עור או שק כל כלי אשר יעשה מלאכה בהם במים יובא וטמא עד הערב וטהר". בפסוק זה, הכלל של "אשר יעשה מלאכה בהם במים" סובל פירושים מספר:
1. רק בגד או עור שעושים בו מלאכה במים מטמא מזון;
2. רק בגד או עור שעשו בו בעבר מלאכה במים מטמא מזון;
3. רק בגד או עור שכרגע רטוב (כי עשו בו מלאכה במים) מטמא מזון;
4. שרץ (או גם נבלה) שנפל על כלי עור מטמא רק אם נעשתה בכלי העור (בעבר) מלאכה במים.
דוגמאות נוספות: המילה "זרע" לא פורשה בספרות חז"ל כהגבלה, אלא לכל היותר כקביעה שמדובר במזון שאינו מחובר לקרקע. לדעתנו המילה "זרע" אינה מכילה הגבלה זו (מנותק מהקרקע), ואמנם בספרות חז"ל קישרו את שני המושגים אך בפועל "זרע" נתפס כדוגמה בלבד. הכלל שנתינת המים היא רק במחובר נובעת מכך שכל המחובר לקרקע אינו נטמא<sup class="footnote-marker">2</sup><i class="footnote">זה הכלל הרגיל, אבל במבוא לאהלות עמדנו על כך שלעתים גם פרי מחובר לקרקע נטמא. במבוא למסכת כלים הראינו שגם תנור וכיריים המחוברים לקרקע נטמאים, אם כן גם כלל זה אינו מוחלט. ראו פירושנו לפ"א מ"ג, וכפשוטם של דברים בית שמאי חולקים על הכלל. </i>. המילים "כי יֻתן"<sup class="footnote-marker">3</sup><i class="footnote">בתורה ובכתב יד קופמן המילים "כי יֻתן" כתובות בכתיב חסר, ואילו בכתיב בן זמננו "כי יותן", וכך מקובל ברוב עדי הנוסח של ספרות חז"ל. בפירושנו למסכת זו, בכל מקום שאינו ציטוט נכתוב אותן בכתיב מלא, כמקובל בדפוס ולנוחות הקורא.</i> פורשו על ידי חז"ל כהגבלה שנתינת המים על המזון היא רק "לרצונו".
משנת מכשירין ברובה מוקדשת לבירור המונח "רצונו". בתוך המסכת כלולות יחידות נוספות בעניינים אחרים, קרובים יותר או פחות, ונדון בהם להלן.





Chapter 1



Mishnah 1

<b>הנחת היסוד של המסכת ברוב פרקיה היא שפרי שנרטב נגמרה מלאכתו "והוא טמא", כלומר אם ייגע בו דבר טמא – הוא ייטמא. אך אם לא נגע בו דבר טמא, ולא נטמא בדרך אחרת (מהדרכים הנסקרות במסכת כלים ובמסכת זבים וביתר הש"ס), הרי שהוא עומד בטהרתו. סתם פרי שכבר נרטב יש להניח שנגעה בו טומאה, אך שאלה זו נדונה בפרק רק בעקיפין. הנחת המשנה היא פסוק מפורש בתורה, "וכי יֻתן מים על זרע ונפל מנבלתם עליו טמא הוא לכם" (ויקרא יא לח). הפרק כולו עוסק בטומאת שרץ, ובידי חכמים היה לצמצם את ההלכה לזרע בלבד (טומאת אוכלין) ורק לטומאת שרץ, אך החלטתה של תורה שבעל פה הייתה להרחיב את ההלכה על הכול, ואף להרחיב את המונח "מים"<sup class="footnote-marker">1</sup><i class="footnote">ראו עוד ספרא, שמיני פי"א ה"ג, נו ע"ב. שם ההנחה שגם כלי חרס מוכשר על ידי מים היא הנחה מוקדמת, אף שאין לכך פסוק ואפילו לא דרשה רחוקה, וראו במבוא.</i>. אנו מדגישים שאלו החלטות של תורה שבעל פה, אף שיש להן סמך מהתורה, כי אין הכרח בפרשנות מרחיבה זו לתורה. אין בכך קביעה כרונולוגית ממתי נהגו הלכות אלו (שגם כלי חרס נטהר במים), ולהיסטוריון אין כלים לתארכן.</b>
אמנם ההלכה בדבר נתינת מים היא מהתורה, אך כנראה היא משקפת גם את דרכי הטיפול בפרי בימי חכמים. פרי שנקטף נאסף יבש, ולקראת האכילה נשטף. אי אפשר היה לאכלו (דרך קבע) מלוכלך באדמה, אבק וידי הפועלים, ומאידך גיסא לא שטפו אותו אלא מיד לפני האוכל, כי פרי רטוב משתמר פחות ומושך מזיקים ושרצים.
המשנה מתחילה לברר מהו "כי יותן". כפשוטו משמעו נתינה בכוונה, במטרה להרטיב את הפרי ולגמור את מלאכתו.
<b>כל משקים שתחלתו ברצון –</b> בדפוס וילנא "לרצון", <b>אפעל פי שאין סופו ברצון</b> – הוא התחיל לשפוך את המים לרצונו ואחר כך התחרט, או שהמשך השפיכה היה שלא לרצונו, <b>או שסופו ברצון אף על פי שאין תחילתו ברצון</b> – בסופה הייתה ההרטבה לרצונו, אבל כשהתחילה הייתה נגד רצונו. בכל המקרים הללו אם יש רגע של רצון "הרי זה בכי יֻתן", כלומר המים נחשבים לרצונו של המגדל ומטמאים. <b>הרי זה בכי יתן</b> – המילים "הרי זה בכי יתן" הן כבר מטבע לשון ידוע במקום "הרי הם מטמאים". המשנה אינה מדגימה מקרה כזה, אך אנו יכולים לתאר מקרה כזה. כך, למשל, החלו לרדת גשמים והם היו לרצון הבעל שקיווה לשטוף את פרותיו, אבל הגשמים התחזקו ועתה הם מפריעים למגדל, או מצב של פרות שנפלו לתעלת מים נגד רצון הבעלים, אבל בהמשך שמח שיש לו מעט פרות שטופים. במשנה הבאה נדונים מקרים נוספים שאינם בבחינת המקרה שבמשנה, וצריך יהיה למצוא את ההבדל העדין והמשפטי ביניהם.
הסברנו לפי שיטת הרא"ש שתחילתו היא "תחילת" נפילת המים, וסופו "המשך" נפילת המים (או הנפילה למים). אבל רמב"ם, ובעקבותיו מפרשים רבים, הסבירו שתחילתו היא הרגע שהמים נעקרו בו, כגון ששאב דלי מרצונו ושפך על הפרות שלא לרצונו (כבר מרגע התחלת הנפילה). שאיבה שלא לרצון היא מצב שבו שאב הבעל דלי מים כדי למנוע מנהר להציף את ביתו (זה שלא לרצונו), וכששפך את המים שפך אותם על פרות הזקוקים לשטיפה. בשלב זה של המשנה אין כל אזכור לשאלה זו של שאיבת המים. "כי יותן" אלו גם מים שנפלו לנחל או לגיגית, או פרות שהוטלו לבור מים. פירוש הרמב"ם מחדיר למשנה מרכיב נוסף שאין בה, ולכן עדיף לפשט את המשנה ולהסבירה בלעדיו. להלן (פ"ד מ"ב) נאשש טיעון זה.
השאלה של "רצון" שהוא רצון כללי ואינו קשור להורדת המים נדון במקומות אחרים במסכת, כגון "המעלה האגודות לגג בשביל שימתינו להיות אוגד בהן, הרי זה בכי יותן. רבי יהודה אומר אינו בכי יותן. 2. המעלה לגג ללותתן בטל ובגשמים, הרי זה בכי יותן. 3. העלן מפני הכנימה וירדו עליהן גשמים, אם צמח בכי יותן, ורבי יהודה אומר אי אפשר שלא לצמח. אלא עודהו טל וגשמים עליהן, חישב עליהן הרי זה בכי יותן, אם לאו אינו בכי יותן" (תוס', פ"ג ה"א, עמ' 675). המקרה הראשון הוא ברצון שאינו קשור להשקאת הפרות. הרצון הוא שהפרי יהא על הגג, והבעל יודע את הסיכון שיירטבו. תנאים נחלקים אם זה רצון. המקרה השני הוא העלאת פרות לגג כדי שיירטבו, והוא רצון לכל הדעות. המקרה השלישי הוא העלאת פרות לגג לא כדי שיירטבו, אבל אם הפרות גדלו הרי שזה בוודאי לרצון הבעלים, ואמנם ההתחלה הייתה של אי רצון להרטיב אבל הסוף היה בשביעות רצון מההרטבה. רבי יהודה דורש ששביעות רצון זו תהיה קיימת בזמן שהפרות נרטבו.
ברור לפי התוספתא שאם ההתחלה היא שלא לרצון אין כאן רצון מלא, וזאת בניגוד לקביעה במשנה. גם המונחים "תחילה" ו"סוף" אינם נזכרים, וגם זאת בניגוד למשנה. יתר על כן, התוספתא מבינה שתחילה וסוף הם כפירוש הרא"ש.
ההלכה הבאה בתוספתא קובעת: "חרש שוטה וקטן שהעלו פירותיהן לגג ללותתן בטל ובגשמים הרי זה בכי יותן, העלו מפני הכנימה וירד עליהן טל וגשמים אף על פי שחישבו, אינן בכי יותן, שיש להן מעשה ואין להן מחשבה" (פ"ג ה"ב, עמ' 675; ירו', תרומות פ"א ה"א, מ ע"א; בבלי, חולין יג ע"א). אם העלו פרות על הגג כדי שיירטבו אזי עשו מעשה, ואפילו בהיעדר מחשבה יש כאן רצון, אולי גם הרצון של הבעל שלא מנע מהם. אבל אם החרש והשוטה לא רצו במים (כמו במקרה א בברייתא הקודמת) אין כאן אפילו סיוע של מחשבה, משום שהם אינם בני מחשבה.
לא נרחיב בכך כאן, אך במקבילות מצויות עמדות אחרות לגבי מידת מחשבתם ותושייתם של חרש, שוטה וקטן, וההלכה היא רק כאחת הדעות.
עוד שנינו: "דתנן: פירות שנפלו לתוך אמת המים... והפירות בכי יותן" (להלן פ"ד מ"ז, מצוטט בבבלי, חגיגה יט ע"א; חולין לא ע"ב). בסוגיה זו הרצון הוא לא רק מה שקורה לפרות אלא גם מה שקורה לידיים. אם רוצה שידיו תתנקנה או תיטהרנה הרי זה סופו לרצון הידיים ותחילתו שלא לרצון הפרות, וטמא. על סוגיה כזאת יכול היה הרמב"ם לבסס את פירושו. אלא ששאלת הגמרא שאלה ותשובתה תשובה, אבל לא נאמר שהיא פירוש למשנה, אדרבה, היא מנותקת. כמו כן: "תא שמע: עודהו הטל עליהן ושמח – הרי זה בכי יתן. נגבו, אף על פי ששמח – אינן בכי יותן<sup class="footnote-marker">2</sup><i class="footnote">זה גם העיקרון בברייתא שבתוספתא לעיל.</i>. טעמא מאי, לאו משום דלא אמרינן כיון דאיגלאי מילתא דהשתא ניחא ליה, מעיקרא נמי ניחא ליה?" (בבלי, בבא מציעא כב ע"א-ע"ב – מה הטעם? האם לא משום שאיננו אומרים שמכיוון שהתגלה הדבר שעכשיו [בסוף] הוא מרוצה, מלכתחילה גם זה היה [או נחשב ל]רצונו?).
עם זאת, בכל המשניות הללו ובאחרות<sup class="footnote-marker">3</sup><i class="footnote">כגון פ"ה מ"א.</i> שניתן היה להשתמש בהן בטיעון ובמינוח של תחילתו לרצון וסופו שלא לרצון, או להפך, אין המינוח הזה מופיע, ובעצם גם התוצאה היא שיש הבדל בין מצב של רצון מלא למצב של רצון חלקי.
המשנה מנוסחת ככללים משפטיים. לדעתנו, וכפי שטענו במבוא לפירוש המשניות, כללים המנוסחים בקפידה הם מאוחרים לכללים פשוטים ולתיאורי מקרים. לפיכך יש להניח שמשנתנו מאוחרת. אבל אנו מסיקים זאת לא מהעדויות במקרה זה, אלא מההבנה הכללית. אי אפשר להוכיח שהיא מאוחרת, ואפשר לטעון שהיא לשיטת בית שמאי החולקים להלן במ"ב-מ"ד, או שהיא קדמה לשני הבתים. אבל קשה להניח שמשנה קדומה משוכללת כזאת קדמה לשני הבתים. יתר על כן, כפי שנראה במשנה ד, למחלוקת שני הבתים קדמה הלכה קדומה עוד יותר שגם היא לא הייתה מנוסחת ככלל. אם כן, הכלל הוא לפחות מדור אושא או אפילו מאוחר יותר, שכן במשנה ד משתתף במחלוקת (ומתעלם ממשנתנו) גם רבי יוסי, ובברייתות שהבאנו משתתף רבי יהודה בן דור אושא. אבל בכל זאת אין כאן ראיה מוחלטת לזמנה של משנתנו<sup class="footnote-marker">4</sup><i class="footnote">ראו על כך גם להלן, פ"ד מ"ח.</i>.
לא מצאנו מחלוקת בעיקרון זה שהכשר טומאה הוא רק לרצון. אנו מדגישים זאת משום שיש במקורות מינוח דומה שמשמעותו שונה לחלוטין. במקביל להכשר טומאה על ידי משקים יש מחלוקת האם סתם משקה מטמא רק אם יצא ונגע בטהור מרצון, או שמשקה מטמא גם שלא לרצון (תוס', טהרות פ"ג ה"א, עמ' 662). ברם שם מדובר בסתם משקה טמא הנוגע בפרות טהורים, ולא בהכשר טומאה.
להערכתנו במשניות הבאות מובאות דוגמאות לנפילת מים מרצון וללא רצון, ולהתחלה מרצון וסיום שלא ברצון. במגבלות של הכלל ובמשתמע ממסכתות אחרות עסקנו במבוא.
<b>משקין טמאים מטמין לרצון ושלא לרצון</b> – מים טמאים הנופלים על פרות מהווים הרטבה וגם מלאכה, אף על פי שאינם לרצון הבעלים. ההלכה האחרונה חורגת מהסכֵמה ההגיונית שהמים צריכים להיות לרצון (ברגע כלשהו לפחות). מים מטמאים אוכָלים להיות תחילה, שכן מים טמאים הם תמיד אב הטומאה (משנה, זבים פ"ה מ"א), אבל למעשה לתהליך הטומאה חסר עדיין מרכיב הרצון, וחומרת הטומאה של המים אינה תחליף לרצון של גמר מלאכה. המשנה מתארת אפוא מערכת פורמלית-לוגית ומניה וביה חורגת ממנה במקרה של טומאה חמורה למחצה. אמרנו חמורה למחצה כי אם ייגעו הפרות בגופת מת או בנידה הם לא ייטמאו, אבל במשקים טמאים ייטמאו. אם כן אין זה מקרה שהמיאוס מכתיב מצב של טומאה, אלא צירוף של חומרת המשקים (שהיא חומרה משפטית ולא רגשית) יחד עם העובדה שיש כאן הרטבה של הפרות. אפשר גם שחכמים חששו שהצופים מן הצד יראו פרי הנרטב באב הטומאה, והוא בפועל שטוף, ובכל זאת לפי מה שהם יבינו הפרי נאכל ללא טהרה (משום שהם יסברו שהוא הוכשר לקבל טומאה, אבל ההלכה היא שאין זה הכשר טומאה).
יש להניח שמשנתנו מאוחרת, שהרי היא מנוסחת ככלל בניסוח מופשט. כך הצענו במבוא לפירוש המשניות. ברם במקרה זה קשה להוכיח את הטענה. עם זאת, כפי שנראה להלן (מ"ב ופ"ד מ"ה), זו עמדת בית שמאי בלבד, וחכמי דור אושא נחלקים בנושא. לפיכך יש כאן סימנים לאיחור משנתנו, וניסוחה הוא מען סיכום (להלכה?) של חומרים קדומים.
המשנה בפ"ב מ"ב חולקת על משנתנו.

Mishnah 2

<b>המרעיד את האילן להשיר ממנו אכלין או את הטומאה אינן בכי יתן</b> – לאחר ירידת גשמים טמונה כמות מים בלתי מוגדרת בין ענפי העץ. מי הגשמים היוצאים מהאילן אינם מכשירים, משום שיציאתם אינה לרצון. אמנם הנענוע הוא לרצון, אבל הבעל היה מעדיף שהמים שבאילן לא יצאו. הרעדת האילן היא פעולה עדינה (תוס', זבין פ"ד ה"ו, עמ' 679), והיא כשלעצמה אינה מהווה הזזה המטמאת חפץ.<b> להשיר</b> ממנ[<b>ו</b> ]<b> משקין בית שמי אומרים היוצאין ואת שבו בכי יתן</b> – הוא רוצה להוציא את המים. אלו שיצאו יצאו לרצונו, וגם אלו שלא יצאו נוענעו לרצונו. [<b>ב</b> ]<b>ית הלל אומרים היוצאין בכי יתן</b> – כי הוא נענעם לרצונו. לאחר גשם נצברים מים באילן. הם אינם מגיעים לשורשים אלא מצטברים בעלים, ואינם מועברים למערכת האוכל של העץ. כנגד זה הם מושכים מזיקים, ציפורים ושרצים, והוצאת המים נחוצה לעץ. <b>ואת שבו אינן בכי יתן מפני שהוא מיתכוון שיצאו מכולו</b> – הרצון שלו הוא שהמים יצאו מהעץ לגמרי, ומה שלא הצליח להוציא לא יצא, או אינו לרצונו. זו יכולה להיות דוגמה פשוטה למים שהחלו לצאת לרצון ובהמשך אינם לרצון (משום שלא יצאו). אם הם מרטיבים פרות שעל העץ אין זה הכשר טומאה. לפי פשוטם של דברים בית שמאי הם כדעת משנה א ובית הלל חולקים. אבל גם בית שמאי אינם מזכירים את המונח "תחילה וסוף", ואכן אין כאן תחילה וסוף רגילים, כי גם בתחילה אינו רוצה להוציא מים אלא לנער חפצים אחרים מהעץ. לו הכירו בית שמאי את הכלל במשנה א היו צריכים לומר שמצב כזה נחשב כתחילתו לרצון. רק בדוחק ניתן לומר שלדעת שני הבתים תחילתו שלא ברצון וסופו לרצון טמא, ולדעת הכול הרטבת הפרות היא שלא לרצון (סופו), וכאן המחלוקת היא שתחילתו לרצון חלקי (רצון לנער, אך לא רצון שירדו מים), והרי זה מעין נפקא מינה בין עמדת הרא"ש לעמדתו של הרמב"ם. בניסוח עקרוני יותר, המחלוקת היא האם הוצאת חפצים או אוכלים נחשבת כרצון להוצאת המים. יש להדגיש שכפשוטה משנתנו אינה מכירה את הכלל של משנה א, ורק בדוחק ניתן לתרץ כן, והעיקר איננו בספר.
בתוספתא המחלוקת מופנית לעניינים אחרים: "המרעיד את האילן להשיר ממנו משקין ונפלו על תלושין שבו ועל מחוברין שתחתיו, בית שמאי אומרים בכי יותן ובית הלל אומרים על התלושין בכי יותן ועל המחוברין אינן בכי יותן" (פ"א ה"א, עמ' 673). המים יוצאים לרצונו, אבל לפי בית שמאי הם מכשירים לקבל טומאה גם פרי שעדיין מחובר לקרקע, ולדעת בית הלל פרי שטרם נקטף אינו מקבל טומאה. התוספתא מפרשת את המשנה במקרה של משנה ג, ומאחדת את משניות ב-ג.
רבי יוסי בר יהודה מעמיד את המחלוקת אחרת: "אמר רבי יוסי ברבי יהודה, לא נחלקו בית שמאי ובית הלל על המרעיד את האילן להשיר הימנו משקין, ונפלו על התלושין שבו, ועל מחוברין שתחתיו שאינן בכי יותן, ועל שפקין [שעקרן] משנגבו שאינן בכי יותן. על מה נחלקו? על המרעיד את האילן להשיר מהן אוכלין ונפלו מבד<sup class="footnote-marker">5</sup><i class="footnote">כך בכתב יד וינה.</i> לבד ומסוכה לחברתה באותו אילן, שבית שמאי אומרים בכי יותן ובית הלל אומרים אינן בכי יותן" (תוס', פ"א ה"ב, עמ' 673). כך המחלוקת אינה על דין מחובר לקרקע, אבל יש להודות שההבדל בין מרעיד להשיר אוכלין והמים נפלו מאליהם לבין מרעיד להוריד מים הוא מתוחכם, וספק אם הוא קבע את ההלכה.
רבי יוסי ברבי יהודה
לפי שתי המסורות האחרונות משנתנו (משנה ב) אינה חולקת כמובן על משנה ג, ואולי זו מטרת המסורות "לתקן" את המשנה כך שלא תחלוק על הכלל של משנה א

Mishnah 3

<b>המרעיד</b> [<b>על</b> ] [<b>את</b> ]<b> האילן</b> – נכתב "על" ותוקן בצד ל"את". הוא התכוון לתנועה מתונה, אבל בפועל עשה תנועה גדולה שהפילה מים מהעץ והמים נטפו מהם שלא במתוכנן, <b>ונפל על חבירו</b> – שתי אפשרויות לפרש משפט זה: או שלא רק רכושו נרטב אלא גם רכוש חברו, או שהאילן נפל על אילן אחר אבל הפרות כולם של המרעיד. <b>או סוכה</b> – מרעיד סוכה, או שהסוכה על האילן כמו בזבים (פ"ג מ"א ומ"ג) ועוד,<b> ונפלה על חברתה ותחתיהן זרעין או ירקות מחוברין לקרקע בית שמי אומרים בכי יתן</b> – לפי ההסבר הראשון אמנם הרצון אינו של בעל הפרות אך יש כאן רצון. אבל קשה שאדם אחד יקבע את רצונו של אחר. לכן עדיף להסביר שהכול אמור בפרותיו של אותו אדם, ובית שמאי מטמאים (מכשירים לקבל טומאה) משום שפרות מחוברים מקבלים טומאה. [<b>ו</b> ]<b>בית הלל אומרים אינן בכי יתן</b> – כי אין המחובר מקבל טומאה.
לכאורה ההלכה שהמחובר לקרקע אינו נטמא היא מאבות ההלכה שבתורה שבעל פה. המחובר לקרקע נמכר כקרקע (משנה, שבועות פ"ו מ"ו) ואינו נטמא כקרקע (בבלי, שבת פא ע"א). ברם בחלק מהאזכורים לכך רבי מאיר חולק, וכפשוטם של דבריו לדעתו המחובר לקרקע אינו כקרקע, ואולי הוא מסייג את דבריו בכך שרק מה שעומד להיקטף אינו כקרקע: "רבי מאיר אומר יש דברין שהן כקרקע (בכמה עדי נוסח מאוחרים "בקרקע", והוא הוא) ואינן כקרקע" (משנה, שבועות פ"ו מ"ו [לפי כתב יד קופמן]). הכלל שכל המחובר לקרקע הוא כקרקע הוא כלל ידוע ונפוץ, וקשה לדעת האם רבי מאיר של משנת שבועות חולק רק במקרה כזה שיש בו מעין הודאה במקצת, או שחולק על כל הכלל. במשנה הקודמת בשבועות אף הועלתה ההצעה שרבי מאיר סבור שנשבעים על קרקעות, ואם כך הוא הרי שכל הדיון הוא לשיטת חכמים בלבד, אבל לרבי מאיר נשבעים גם על מקרה שטען לעשרה שדות והודה לו בחמישה מהם. מכל מקום, גם בית שמאי חולקים על עיקרון זה (התוספתא שציטטנו וכן בבלי, גיטין לט ע"א; בבא מציעא ק ע"ב).
הכלל ש"כל המחובר לקרקע כקרקע" הוא אמנם כלל ידוע, אך רבי מאיר מגבילו ומצמצמו. המחלוקת בין רבי מאיר וחכמים היא עקרונית, האם פרות מחוברים הם כקרקע או לא. מחלוקת דומה סביב אותו נושא חוזרת במשנת כתובות: "נפלו לה... והמחוברין בקרקע, אמר רבי מאיר שמין אותן כמה הן יפין בפירות וכמה הן יפין בלא פירות, והמותר ילקח בהן קרקע והוא אוכל פירות, וחכמים אומרים המחוברין לקרקע שלו והתלושין מן הקרקע שלה, וילקח בהן קרקע והוא אוכל פירות" (פ"ח מ"ג). עמדות אלו חוזרות גם במשנה ז שם בהמשך<sup class="footnote-marker">6</sup><i class="footnote">וראו עוד ירו', יבמות פ"ט ה"ג, טו ע"א; כתובות פ"ד ה"ח, כט ע"א; פ"ח ה"ד, לב ע"א.</i>. הבבלי בדרכו וכדרכו מנסה למזער את המחלוקת ומעמידה לא כמחלוקת עקרונית אלא בפרות העומדים להיבצר<sup class="footnote-marker">7</sup><i class="footnote">בבלי, כתובות מג ע"ב; גיטין לט ע"א; בבא מציעא ק ע"ב; סנהדרין טו ע"א.</i>. הסבר זה איננו בלשון המשנה, לא כאן ולא במסכת כתובות<sup class="footnote-marker">8</sup><i class="footnote">עמדה מפורשת שכל המחובר לקרקע אינו כקרקע מופיעה בבבלי, ערכין יד ע"א. בעמדה דומה בהלכות טהרה נדון בפירושנו לאהלות פ"ז מ"א, פט"ו מ"ח ופי"ח מ"א.</i>.
אנו נחזור לעמדה ההלכתית של בית שמאי בפירושנו לפ"ו מ"ב, ושם נראה שהמחלוקת ויסוד העיקרון המשפטי של "מחובר לקרקע" ידועים, לכל המאוחר, מימי יהושע בן פרחיה.
למען הדיוק לא נאמר בתוספתא שהפרות המחוברים לקרקע טמאים או מוכשרים סופית לקבל טומאה. כדי לקבל טומאה נדרשים שני תנאים, הראשון הוא גמר מלאכה שהוא קטיף או דריכה בגת, והשני הוא הרטבה. ייתכן שבית שמאי רק אומרים שכאשר הפרי ייקטף הוא יהיה מוכשר לקבל טומאה ללא הרטבה נוספת. ההלכה הממוסדת הייתה כאמור שנדרשים שני התנאים, אך מצינו גם עמדות שלפיהן הפרי צריך כבר להיקטף (להיבצר) בטהרה<sup class="footnote-marker">9</sup><i class="footnote">וראו דיוננו באהלות פי"ח מ"א.</i>.
<b>אמר רבי יהושע משם אבה יוסה חלי קופרי</b> – בדפוס "חליקופרי", <b>איש טיבעון</b> – טבעון היא עיירה יהודית ליד בית שערים. משמעות הכינוי חליקופרי אינה ברורה.<b> תמה עצמך אם יש משקה טמא בתורה עד שיתכוון ויתן</b> – רבי יהושע מאשר את טעמם של בית הלל. לא ייתכן שמשקה יְטָמא (יכשיר לקבל טומאה) בלי רצון לתת אותו<sup class="footnote-marker">10</sup><i class="footnote">אולי לדעתו גם משקה טמא אינו מכשיר לקבל טומאה אלא רק אם הוא ב"כי יותן".</i>, והרי כאן לא היה רצון לתת אלא לנער עץ אחד, ופעולת שרשרת לא מכוונת גרמה להרטבת הפרות.<b> שנאמר וכי יתן מים על זרע ונפל מנבלתם –</b> (ויקרא יא לח), עד שתהא נתינה מכוונת. לפי פירוש זה המחלוקת איננה על פרות מחוברים לקרקע, אדרבה, כולם מודים שטמאים, אלא האם רצון כזה נחשב ל"רצון" (זהה ל"כי יותן"). למעשה זו דוגמה למשנה הראשונה שהמים החלו ליפול מרצון והמשיכו שלא ברצון. סביר יותר שרבי יהושע מגיב למשנה ב, או אפילו חולק על משנה א.
רבי יהושע אינו מדבר במונחים של משנה א אלא בסגנון כללי יותר. יש צורך בכוונה מלאה, וכל מקרה שאין בו ממש כוונה להרטיב פרות אין הוא "בכי יותן". לו היה רבי יהושע מכיר את מונחי משנה א היה אומר "עד שירצה (יכוון) תחילה וסוף". על כל פנים רבי יהושע דורש כוונה מלאה, ואת המחלוקת במשנה ב צריך להעמיד סביב ניסוח זה של "כוונה מלאה", ואולי כך יש לפרש את המחלוקת במשנה ג (האם מחובר לקרקע הוא כבר רצון).

Mishnah 4

<b>הנוער</b> – מנער. סגנון המשנה מתחיל לעתים בגוף שלישי יחיד: "הבונה", "הזורע", או "אין בונים", "אין זורעים", או "כל מקרים אלו כך וכך". אלו סגנונות שונים, ובשלב זה אין בידנו למפות את הסגנונות השונים. <b>אגודה של ירק וירדו מצד העליון לתחתון</b> – הוא מנער את האגודה כדי להוציא ממנה מים, והאגודה עומדת ושורשיה כלפי מטה, והמים נוזלים לשורשים למגינת לב הבעלים.<b> בית שמי אומרים בכי יתן</b> – כי פעולת הניעור רצויה. אמנם הניעור מזיק, אך התחלת הניעור הייתה מרצון והבעל יכול היה להפסיק ולא עשה כן. <b>ובית הלל אומרים אינן בכי יתן</b> – נתינת המים על השורשים לא הייתה לרצון. <b>אמרו בית הלל לבית שמי והרי הנוער את הקלח חוששין אנו שמא יצאו מן העלה לעלה</b> – בסימן שאלה: האם במקרה רגיל של ניעור חוששים לתזוזה קלה של המים למקום שלא היו בו קודם? גם אם קרה דבר כזה אין זה לרצון.<b>אמרו להן בית שמי שהקלח אחד ואגודה ק</b> [<b>ל</b> ]<b>חים<sup class="footnote-marker">11</sup><i class="footnote">נכתב "לקחים" ותוקן.</i> הרבה</b> – בתוך אותו קלח תזוזת המים אגב הניעור אינה נחשבת נתינה, אך היא נחשבת לנתינה לצמחים אחרים הנמצאים באגודה. למעשה בית שמאי מרחיבים את הכשר הטומאה, כפי שראינו גם במחלוקות הקודמות. עוד לפני מחלוקות הבתים היו כנראה הלכות קדומות מוסכמות (תקדימי עבר), והמחלוקת היא על משמעותו של התקדים והיקפו. <b>אמרו להם בית הלל הרי המעלה סק מלא פירות ונתנו על גף הנהר</b> – מי הנהר עלולים ללחלח את השק, ואולי גם לסחוף אותו אם יהיה שיטפון.<b> חוששין אנו שמא ירדו מצד העליון לתחתון</b> – חוששים שמא המים שפגעו בצד אחד של השק יחלחלו לצד השני, וזו נקראת נתינה. בית הלל מכירים תקדים של הנחת שק על שפת הנהר, שאמנם לא הייתה רצון מלא (החשש הגדול יותר הוא שהשק ייגרף, וזה בוודאי לא לרצונו) ובכל זאת אם השק נרטב כולו הוא מוכשר לקבל טומאה. כלומר, כבר לפניהם עמדה הלכה קדומה יותר המנוסחת ככלל. <b>אבל אם העלה שנים ונתנן זה על גב זה התחתון בכי יתן</b> – אבל אין חוששים שהמים יעברו משק לשק. במונחים של משנה א בשני המקרים תחילתו אינה לרצון והשק טמא (כמו משנה א), אבל אין חוששים לחלחול המים לשק השני. <b>רבי יוסה אומר התחתון טהור</b> – רבי יוסי חולק על בית הלל ועל משנה א וסבור שמקרה כזה תחילתו שלא לרצון, ולכן אין כאן "כוונה", או שהוא בדעת רבי יהושע שאין כאן רצון מלא. באופן מעשי המחלוקת היא עד כמה יש לחשוש לנזילת המים בתוך אותו שק ובתוך אותה אגודה. תמוה במקצת שאגודה של ירקות נחשבת ירקות נפרדים (לדעת בית הלל) אף על פי שהם אגודים.
מן הראוי לציין שאחת משיטות השיווק הקדום הייתה אגודות ירקות, וכך גם בשווקים מסורתיים במזרח התיכון עד היום. בנושא זה הייתה שמרנות רבה, כך שכל מקום שיווק את סחורתו בצורה ידועה ואפשר היה לסמוך על סימנים אלו לצורכי שביעית, כפי שעולה מכתובת רחוב וממקבילותיה התלמודיות.
בתוספתא מובא המשך הוויכוח בין הבתים: "אמרו בית הלל לבית שמאי הכל מודין במעלה שק אחד מעודר<sup class="footnote-marker">12</sup><i class="footnote">שהאדמה מעודרת והמים אינם זורמים בקלות.</i> ונתנו על גב הנהר שאף על פי שהמים יורדין מצד העליון לתחתון שאינן בכי יותן. אמרו להן בית שמאי אי אתם מודין במעלה שני שקין מעודרון ונתן זה על גבי זה שהמים יורדין מן העליון לתחתון שהתחתון בכי יותן" (פ"א ה"ג, עמ' 673). שני הצדדים מנסים לצמצם את הוויכוח, כל אחד מוותר בשם השני, אך קשה לראות כיצד הוויכוח מצטמצם.
בהמשך התוספתא מובא: "רבי יוסי אומר אחד שק אחד ואחד שני שקין בית שמאי אומרים בכי יותן, ובית הלל אומרים אינן בכי יותן. רבי יהודה אומר רבי אליעזר אומר זה וזה בכי יותן, רבי יהשע אומר זה וזה אינן בכי יותן, ורבי עקיבא אומר התחתון בכי יותן והעליון אינו בכי יותן" (שם ה"ד). רבי אליעזר בשיטת בית שמאי ורבי יהושע בשיטת בית הלל, כרגיל. רבי עקיבא מייצג עמדת ביניים.
אם כן, משנה ד מתאימה למחלוקת במשנה א, אך רבי יוסי מביא דעה החולקת על הכלל של משנה א, ומה שחשוב יותר, מתעלמת ממנו.

Mishnah 5

<b>הממחק את הכרישה</b> – כרישה או כרתי היא חציר יבש. האדם ממחק אותו, כלומר משטח אותו ואגב כך קיים חשש לשבירת הגבעולים. השיטוח נעשה בעזרת הרטבת הגבעולים כדי לצמצם את שבירתם של הגבעולים היבשים.<b> והסוחט שערו בכסותו</b> – כדי לייבש את שערותיו, והמים נשרו על פרות. במושגים של ימינו התנהגות כזאת היא בלתי הגיונית, אבל בעולם הקדום שררה תרבות של לכלוך ולא הייתה בכך חריגה<sup class="footnote-marker">13</sup><i class="footnote">ראו פירושנו למקוואות פ"י מ"ו.</i>.<b> רבי יוסה אומר היוצאין בכי יתן</b> – הוא הרי רוצה לסחוט את המים משערותיו. אמנם אין הוא רוצה שהם ירטיבו, אבל הפעולה נעשית מרצון.<b> ואת שבו אינן בכי יתן</b> – אם השערות נותרו רטובות והרטיבו אוכל אין זה ב"כי יותן", שכן הוא רוצה שהשער יהיה יבש, והרטיבות של האוכל היא למורת רוחו, או לפחות אינה לרצונו. עם זאת הוא לא הקפיד להיזהר ולמנוע את הרטבת השער. <b>מפני שהוא מתכוון שיצאו מכולו</b> – הלכה זו היא כדעת בית הלל במשנה ב, וכבר ראינו שרבי יהושע מהלך בשיטתם. במקרה זה משנתנו אינה חולקת על משנה א, שכן הרטבת הפרות ודאי אינה לרצונו, ואם גם הוצאת המים אינה לרצונו ודאי שאין כאן רצונו כלל. אבל אם היה התנא מודע למשנה א היה מנמק "מפני שאינו מתכוון לא בתחילה ולא בסוף".
בתוספתא יש ניסוח אחר של הדוגמאות, והן נעשות מורכבות יותר ויותר: "1. הממחיק את הגג, ואת הכרישה, אף על פי שהמים יורדין מצד העליון לתחתון אינן בכי יותן. נתלשו הרי זה בכי יותן. 2. רבי יוסי אומר זב וטמא שהיו מהלכין בדרך וירדו גשמים על שערו ועל כסותו, אף על פי שהמים נתלשין מצד העליון לתחתון – אלו טהורין שאין נחשבים, אלא לאחר שיצאו מכולו. יוצא מכולו הרי אלו מוכשרין וטהורין שאין נחשבין אלא לאחר יציאתן" (פ"א ה"ה, עמ' 673). בממחק את הגג, כלומר שוטף את הגג ושוטף את הכרישה, אין בעצם צד עליון ותחתון. המילים מועברות מהדוגמה של שק הפרות. אלא שיש להבין את המילים "תחתון ועליון" כמונחים טכניים, שהמים גלשו מהגג ומהכרישה לפרות אחרים. הברייתא כבית הלל, אלא שמוסיפה שהמים צריכים להיתלש מהכרישה או מהגג. למעשה זה ניסוח אחר של ההלכה במשנה "ואת שבו אינן בכי יתן", כלומר המים צריכים לצאת ממה שהם כבושים בו. הקביעה מתאימה כמובן לכרישה ואינה הולמת את הגג. גם המינוח "הממחיק את הגג" הוא מלאכותי. כלומר התוספתא מעבירה את ההלכות לתחום המופשט, וכבר אין זו הלכה בת ביצוע.

Mishnah 6

<b>הנופח בעדשים לבדקן אם יפות הן</b> – העדשה מצויה בגבעול, והאדם מנפח את הגבעול לראות מה עובי הגרגירים. אגב כך הוא מרטיב את העדשים.<b> רבי שמעון אומר אינן בכי יתן</b> – הרטבת העדשים אינה המטרה אלא דרך הביצוע, והיא מאולצת. כאן ההתחלה היא בוודאי לרצונו והסוף אינו לרצונו, ולפי הכלל של משנה א לדעת הכול המים ב"כי יותן". משנתנו חולקת על משנה א או כדעת בית שמאי, כפי שאמרנו. אין להידחק ולהעמיד את המשנה במים טמאים (כגון שהוא טמא מת או זב). <b>וחכמים אומרים בכי יתן</b> – הבעל יודע שהעדשים יירטבו ואף על פי כן נוקט בדרך זו. <b>האוכל שומשמין באצבעו</b> – השומשומים מלאים שמן, ומי שנוגע בהם מרטיב (מלחלח) אותם. גרעיני השומשום מכילים שמן רב, ויש המפיקים מהם שמן לשימוש שוטף גם בימינו. בתוספתא מתואר הדיון בבית המדרש. רבי טרפון אמר את דבריו, ואז "עמד רבי יוחנן בן נורי על רגליו ואמר, מה יעשו אנשי בבל שאין להן אלא שמן שמשמין<sup class="footnote-marker">14</sup><i class="footnote">שמן שומשומים היה השמן המשובח ביותר בבבל, ראו בבלי, שבת כג ע"א. שם נאמר ש"כל השמנים כולן יפין לנר [חנוכה], ושמן זית מן המובחר", ואביי הבבלי העדיף שמן שומשומים. ההיגד "שמן זית מן המובחר" מייצג את המצב בארץ ישראל, כמובן. בארץ ישראל ייצור שמן השומשומים היה מצומצם, אך ברור שבמקביל גידלו שומשומים גם בארץ ישראל, כפי שעולה מתוספתא תרומות פ"י הט"ו העוסקת בהפרשת תרומות מצמח זה.</i>? מה יעשו אנשי מדי שאין להם אלא שמן אגוזים בלבד? מה יעשו אנשי אלכסנדריא שאין להם אלא שמן צנונות? מה יעשו אנשי קפוטקיא שאין להם לא זה ולא זה?" (שבת פ"ב ה"ג)<sup class="footnote-marker">15</sup><i class="footnote">היא קפדוקיה, פרובינציה רומית חשובה במרכז אסיה הקטנה, כיום חלק מטורקיה.</i>. שמן השומשומים לא היה אז נפוץ מאוד בארץ, אך היה קיים. <b>משקין שעל ידו רבי שמעון אומר אינן בכי יתן</b> – הרטיבות העולה ממפגש היד עם השומשום. השומשומים היו כנראה בערמה גדולה ודחוסה, והשמן והדבש כבר החלו לזוב מהם. נגיעה בשמושומים הלחים מרטיבה את היד. <b>וחכמים אומרים בכי יתן</b> – הוא לא רצה אלא לאכול מעט ולא להרטיב, אבל ההרטבה היא תוצאה טבעית של טבילת האצבע הרטובה בשומשומין. מי שעושה כן אמנם אינו רוצה ברטיבות, אך מניח שהיא תתחולל בעקבות מעשיו, והרי הוא כמסכים לכך שתוצאה זו תתרחש. כך נוצר מעין כלל ש"כי יותן" (לרצונו) הוא גם כאשר ההרטבה היא תוצאה בלתי נמנעת.
<b>הטומן פירותיו במים מפני הגנבים אינן בכי יתן</b> – לפנינו ציור מרתק מחיי היום יום. גנבים פושטים על היישוב והאנשים מחביאים את מאגרי הפרות בברכות המים. <b>מעשה באנשי ירושלם</b> – זה הכתיב הקבוע והקדום לעיר הקודש, ולא ירושלים,<b> שטמנו את דבילתן במים מפני הסיקרין וטיהרו להן חכמים</b> – הסיקרין היו כת קיצונית של מורדים. אלו פשטו על אנשי העיר ושללו שלל למטרות ביזה, אך הייתה להם גם מטרה אידאולוגית, לגרום לכך שאנשי העיר לא יוכלו לעמוד במצור ולא תהיה להם בררה אלא לצאת וללחום ברומאים. עדות לכך יש ממקורות מקבילים גם של חז"ל וגם מדברי יוספוס. כך, למשל, מסופר ששרפו אוצרות מזון ומים של אנשי ירושלים, ניתקו את אמת המים לעיר וכן הלאה. תרומתם לאומץ הלב היהודי שנויה במחלוקת, אך תרומתם לכישלון המרד הגדול, לפחות מנקודת המבט המשותפת (של חכמים ושל יוספוס), ברורה. כאמור סיפור זה מנוגד לכלל שבמשנה א, ולפי דרכנו זו ראיה לכך שהכלל מאוחר לימי הבית. מבחינת הניסוח ההלכתי אנשי ירושלים רצו במים, אך לא לשם הרטבת הפרות אלא למטרה אחרת. הרטבת הפרות היא תוצאה בלתי נמנעת. הכלל הוא אפוא לשיטת רבי שמעון ברישא, או נכון יותר המקרה הזה עיצב את ההלכה שברישא. <b>הנותן את פירותיו לשיבולת הנהר להביאן עמו</b> – חצה את המים הסוערים והגועשים עם הפרות. להלכה זו נשוב להלן (פ"ג מ"ז) ושם נראה עמדה אחרת, מן הסתם מאוחרת יותר למעשה של אנשי ירושלים. בשני המקרים יש נתינת מים, אך לא לרצון גמר מלאכה אלא לרצון אחר, ולא להרטבה. <b>אינן בכי יתן</b> – וכבר בכך אין זה ב"כי יותן" (להלן פ"ד מ"ז), שכן הפירוש ל"כי יותן" הוא רצון להרטבת הפרות (כך לפי רבי שמעון).
בתוספתא מובאת עוד סדרת הלכות שאינה קשורה למשנה, אך נזכיר אחת בגלל חשיבותה: "מי פירות שנפלו לתוכן טיפת מים כל שהן טמאין, דברי רבי מאיר, וחכמים אומרים הולכין אחר הרוב. רבי אלעזר בן יעקב אומר אפילו קורצד שנפל לתוכו טיפת מים כל שהוא טמא. נפל לתוכו דבש וחלב הולכין אחר הרוב" (פ"א ה"ז, עמ' 674-673). לפנינו שתי דעות, האחת שהכשרה במים היא כמו הזאה; די בטיפה אחת כדי לפסול את כל הערמה (רבי מאיר), וחכמים אומרים שהכול לפי הרוב, כלומר אם נפלה טיפה אחת רק פרי אחד נטמא, ואם אין מזהים אותו הכול טמא. רבי אלעזר בן יעקב אומר אותה הלכה כרבי מאיר על קורצד מלא פרות, כלי שאיננו יודעים מה הוא, אבל דבש וחלב, שגם הם משקים המכשירים לקבל טומאה (פ"ו מ"ד), לדעת הכול הולכים בהם אחר הרוב. זו הלכה שאין בה היגיון משפטי, וניכרת מגמת החמרה לגבי מים שאינה חלה על יתר המשקים. בברייתא זו נדון בפירושנו לסוף פרק ב.
בפרק סדרת מחלוקות של בית שמאי ובית הלל. ניכר שעוד לפני ששתי הקבוצות הללו פעלו כבר הוגדרו עיקרי ההלכות של הכשרה במים. נקבע הכלל של "רצונו", והייתה הסכמה או מחלוקת על הכשר פרות מחוברים לקרקע. בית שמאי ובית הלל נחלקים בפרטים שבהם "רצונו" אינו ברור. אבל למרות הבסיס הקדום, הפרק נערך בדורו של רבי וכולל רובד מדור אושא. חכמי דור אושא נחלקים בדרך כלל במחלוקות הקדומות, נוקטים עמדה כאחת מקבוצות התנאים הקדומות ודנים בפרטים משניים המסתעפים מההלכות העקרוניות. כן נחלקים בני דור אושא במה בדיוק נחלקו בית שמאי ובית הלל.

Chapter 2



Mishnah 1

<b>הפרק עוסק בדיני מיעוט ורוב והובא כאן באמצע עניין הכשר טומאה, שלא במקומו, ובמבוא ניסינו לברר זאת.
<b>זיעת בתים</b> – רטיבות על קיר הבית. הרטיבות עשויה לבוא משני כיוונים עיקריים. אפשרות אחת היא שהבית מחלחל ומי גשמים שירדו על הבית חלחלו בנקודות מסוימות. האפשרות השנייה היא שמתחת לבית יש מאגר מים, או אפילו בתוך הבית, והמים מתאדים ועולים למעלה ומתרכזים על הקירות. בבואם במגע עם קיר הבית החם יותר הם מתעבים והופכים לטיפות מים. <b>בורות שיחין ומערות</b> – הרטיבות של המים על קירות מאגרי המים,<b> טהורה</b> – אינה ב"כי יותן". המשנה משנה את המינוח שבו היא נוקטת (במקום אינה ב"כי יותן" – טהורה), וזה סימן לעריכה נפרדת. <b>זיעת האדם טהורה</b> – אינה נחשבת למים לשם הכשרה לקבלת טומאה, וודאי שלא למים שניתנו לרצון.
אין אדם עובד במזרח שאינו מכיר את תופעת הזיעה. אנו יודעים כיום שהזיעה היא מנוזלי הגוף כמו רוק וכיח, אבל השאלה היא כיצד התייחסו קדמונינו לזיעה בכלל, ולזיעתו של הזב בפרט. נוזלי הגוף של הזב בדרך כלל מטמאים, חלקם בטומאה קלה (שכבת קרי – משנה, זבים פ"ה מי"א) וחלקם בטומאה מעט חמורה יותר כזובו, רוקו ומי רגליו (משנה, שם מ"ז). נוזלי גוף אחרים כזיעה, ליחה סרוחה והראי (צואה) אינם מטמאים כלל (ספרא, מצורע פרשה א הי"ג, עו ע"א; בבלי, נידה נה ע"ב). עיון במדרש מראה כי לחלק מהטמאים בטומאה חמורה נדרשו פסוקים וחלק מובנים מאליהם, וכך נוצרת אולי קבוצה רביעית של אלו שלכאורה לא היו אמורים לטמא, כמי רגליים. מכל מקום, זיעה אינה נחשבת לנוזל גוף השייך לטמא. אמנם הירושלמי אומר בפשטות שזיעת הפנים היא סם המוות, אך למימרה זו אין תוצאות הלכתיות (ירו', עבודה זרה פ"ב ה"ג, מא ע"א). גם בגד שנועד לקבלת הזיעה טהור ואינו נחשב לבגד (משנה, כלים פט"ז מ"ז). נסיים את הסקירה במשנה מתוך המסכת: "אלו לא מטמאין ולא מכשירין, הזיעה, והליחה סרוחה, והראי, והדם היוצא עמהם ומשקה בן שמונה..." (פ"ו מ"ז)<sup class="footnote-marker">1</sup><i class="footnote">בכ"ק הנוסחה שונה: "אלו מטמין ולא מכשירין הזיעה והלחה סרוחה והראי ודם היוצא עימהן ומשקה בן שמונה...", והיא טעות, כפי שנוכיח בפירוש המשנה שם. </i>. אם כן, הזיעה אינה משקה לעניין הכשרה לטומאה, וזיעת הטמא אינה מטמאה. זהו ששנינו כאן שזיעת האדם טהורה, וכן בבבלי נקבע שזיעת אדם טהורה (כריתות יג ע"א).
<b>שתה מים טמאים והזיע זיעתו טהורה</b> – אמנם יש קשר בין ההזעה לשתייה, אבל חז"ל הכירו בכך שההזעה אינה הוצאת המים שהאיש שתה אלא מים חדשים שאינם בדיוק מים, והם פרי תהליכים פיזיולוגיים בגוף.<b> שתה מים טמאים והזיע זיעתו טהורה</b> – משפט זה חסר בכל עדי הנוסח והוא חזרה על הנאמר לפניו, ומן הסתם זו טעות. <b>בא במים שאובים</b> – ונטמא (משנה, זבים פ"ה מי"ב),<b> והזיע זיעתו טמאה</b> – לפחות חלק מהזיעה הוא המים שנשארו על גופו מתוך המים השאובים שנפלו עליו. מים שאובים אלו נטמאו על ידי הנגיעה בגופו, אבל החלק של הזיעה טהור. ועדיין ההלכה קשה: הרי המים מטמאים רק כשהם בכמות מסוימת, ובכמות זעירה כמו של זיעה אין הם מטמאים. בנוסף לכך הוא אמנם טמא בטומאה קלה, אבל למה זיעתו טמאה? הרי אם תאמר שהוא טמא ומטמא את זיעתו כי משקים נטמאים להיות תחילה, מדוע במקרה הבא אין זיעתו טמאה? <b>ניסתפג</b> – התנגב,<b> ואחר כך הזיע זיעתו טהורה –</b> משום שהזיעה היא מגופו ולא מהמים. עלינו לפרש שלאחר שהרטיב את עצמו (בא) במים שאובים גם חלק קטן מהמים הופכים לטמאים. ההלכה מדגימה עד כמה ההלכה בדבר "בא במים שאובים" אינה הלכה משפטית; הרי המים טהורים, אף שהם שאובים. אם נגע בהם הטהור המים טהורים, ואם רחץ בהם מקצת גופו, או נשא אותם או הסיט אותם, הוא טהור והם טהורים. מדוע אם נכנס לתוכם נטמא, ומדוע עתה גם מעט מים מהם טמאים? את התשובה יש לחפש לא במערכת ההלכתית אלא בסיבת הגזרה. אנו משערים שחכמים רצו שאדם יטבול במים טבעיים, וכדי להרחיקו גזרו שכל טבילה במים שאובים לא רק שאינה מטהרת אלא שהיא מטמאת ממש. רק בבעל קרי התירו לשטוף את עצמו בתשעה קבין מים שאובים, במקרים מסוימים, ובעיקר בהזאה ולא בטבילה (ראו פירושנו לברכות פ"ג מ"ה). בנספח למסכת אהלות הסברנו את ההלכה שהבא במים שאובים טמא כביטוי למאמץ לשרש את הרעיון של היטהרות במים שאובים (בהתזה בתשעה קבים).
פשט המשנה מדבר על האדם עצמו אם הוא טהור, או אם הוא נחשב למי שנגעו בו מים (לחות) טמאים. אבל המסכת עוסקת ברובה בהכשר טומאה, ואז צריך להבין שהזעה נגעה בפרות. אפשר שאכן זו כוונת המשנה, ואזי ברור למה לא נצרך שיעור כרגיל (רביעית). העורך סמך, אפוא, שנבין שאם הפרק מצוי במסכת שלנו הדיון הוא בהכשר פרות ולא במשהו אחר. מצד שני כל הפרק אינו עוסק בהכשר פרות אלא בדיני רוב ומיעוט, ואולי יש לקראו במנותק מהמסכת והוא עוסק כפשוטו, וכפי שנאמר בו, רק בשאלה האם האדם טמא (ולא בהכשר טומאה של פרות). אם כן אזי משנתנו מתעלמת מהצורך בשיעור מינימלי, והיא כעמדת שמאי הזקן שטומאה בכל שהוא<sup class="footnote-marker">2</sup><i class="footnote">ראו משנה, אהלות פ"ב מ"ב ופירושנו לה.</i>.

Mishnah 2

<b>מרחץ טמאה</b> – שמימיו טמאים. המים הם שאובים ונטמאו באחת מדרכי הטומאה, כגון שטבלו בהם סתם בני אדם ("בא ראשו ורובו במים שאובין" [משנה, טהרות פ"ד מי"א; מקוואות פ"ב מ"ב ועוד]), או רחץ בהם זב וכדומה. מכיוון שבבית מרחץ התרחצו גם (בעיקר) נכרים, וסתם נכרי נחשב לזב, ממילא סתם מרחץ טמא. אמנם אנו שומעים שיש בית מרחץ שטובלים בו, "המטהרת שבמרחץ" (משנה, מקוואות פ"ו מי"א), אך הדבר ייתכן או במתקן ייעודי ליהודים או בבית מרחץ בעיירה יהודית טיפוסית שנכרים אינם מגיעים אליו (איור 1)<sup class="footnote-marker">3</sup><i class="footnote">ראו להלן בהרחבת מה בפירושנו לפ"ב מ"ה.</i>. <b>וזיעתו טמאה</b> – אין הבדל עקרוני בין זיעת בורות, שיחין ומערות לזיעת מרחץ, אלא שבמרחץ הזיעה רבה הרבה יותר, שכן כמות המים רבה יותר, ובעיקר המים מתחממים ומתאדים.<b> וטהורה בכי יתן</b> – המים אינם עולים לרצון, להפך, כל טיפת מים שעוברת איוד היא בזבוז, לכן אם המים הרטיבו פרי אין הוא מוכשר לקבל טומאה. גם אין זו ממש שטיפה של הפרי, אלא לחלוחו במים.<b> הבריכה שבבית הבית מזיע מחמתה</b> – המדובר בבית פרטי שיש בו בית מרחץ.<b>אם טמאה</b> – זיעת הברכה,<b> זיעת כל הבית שמחמתה הבריכה טמאה</b> – זיעת החדרים הסמוכים גם היא טמאה. בבית פרטי רגיל לא הייתה כמובן ברכה, אבל באחוזות העשירים הייתה זו תופעה רגילה ביותר. באחוזות בארץ, יהודיות ולא יהודיות, רומיות וביזנטיות, התגלו ברכות רחצה בתוך הבית. ברכות אלו אפשרו חימום המים ומרחץ זיעה, כרגיל בעולם הרומי (איור 2).
<b>איור 2א.</b> בית אחוזה יהודי חורבת רקית, כנראה שומרוני.
<b>איור 2ב.</b> חורבת דרג', בית אחוזה יהודי בכרמל. מתוך דר, סומקה.
איור 2ג.<b> חורבת עלק, מתוך סגל, שער העמקים עמ' 66.

Mishnah 3

<b>שתי בריכות אחת טמאה ואחת טהורה –</b> בחלק מעדי הנוסח ובדפוס הסדר הפוך, "אחת טהורה ואחת טמאה". אין הבדל בין שני העריכות אלא בשאלה הספרותית מה הקדים המחבר, את הטהור או את הטמא. <b>המזיע קרוב לטומאה טמא</b> – כי הוא מזיע מחמת הטומאה, כמו במשנה ב.<b> קרוב לטהורה טהור</b> – כי זיעת ברֵכה טהורה טהור.<b> מחצה למחצה טמא</b> – אם הוא נמצא באמצע הרי זה מצב של ספק, והתנא פוסק שספק לחומרה. הלכה זו פותחת סדרת הלכות בנושא ספק עובדתי, ובכולן ההלכה שטמא. מלימוד הפרק משתמע שכל ספק טהרה טמא. ולא היא. במסכת טהרות כלולות עשרות הלכות הנוגעות למצב של ספק, וברור שלא הייתה לחכמים גישה אחידה לכל דיני ספקות. כך, למשל, באשר לדיני נגעים בלבד מצינו במשנת טהרות (ראו פירושנו לפ"ד מי"ב) שש גישות וסיכמנו ששלל דעות לפנינו:
1. ספק נגעים תמיד להקל וטהור (רבי אלעזר ברבי שמעון, רבי שמעון – טהרות פ"ד מ"ז);
2. ספק נגעים טמא חוץ משני מקרים (נגעים פ"ה מ"א);
3. ספק נגעים תמיד טהור אלא אם כן נזקק לטומאה (בשני אנשים, באיש אחד – נגעים פ"ה מ"ה);
4. ספק נגעים טמא (נגעים פ"ד מי"א);
5. ספק (רבי יהושע – נגעים פ"ד מי"א);
6. בספק נגעים נשאר המצב הקיים (כנראה זו כוונת המשניות בנגעים פ"ד מ"ה-מ"ו).
בנושא רגיל כזה, שהספקות בו כה רבים, ושתמיד אפשר להסתפק האם השערות קדמו לבהרת או ההפך, היעדרו של קונזצנזוס נראה קשה.
באופן עקרוני קיימות כמה גישות אפשריות למצב של ספק:
1. ספק לחומרא (טמא – משנה, מקוואות פ"ב מ"ב-מי"א ועוד; מחצה למחצה להחמיר – שם מי"א);
2. ספק לקולא (טהור – כגון משנה, פרה י"א מ"ב ועוד מקורות רבים);
3. עמדת ביניים – ספק טמא, אך טומאה חמורה פחות (זו עמדה נדירה משום שאינה משפטית);
4. תלוי בנסיבות המקרה, בתנאים הסביבתיים וכדו' (תוס', טהרות פ"ד ה"ד, עמ' 662);
5. חלוקה – במקרה אחד טמא ובאחר טהור (כגון משנה, טהרות פ"ד מ"י);
6. העמד דבר על חזקתו;
7. שלל עמדות ביניים;
8. מחלוקת (כגון משנה, נידה פ"א מ"א; טהרות פ"ד מ"ז);
9. אבחנות פורמליות, כגון במצוות מדאורייתא להחמיר ומדברי סופרים להקל<sup class="footnote-marker">4</sup><i class="footnote">במבוא הכללי לפירושנו ובפירוש לפרק ד בטהרות הדגשנו שמצוות מהתורה הן מצוות חמורות ו"מדברי סופרים" הוא כינוי למצוות קלות. אחד הביטויים לכך הוא היחס לספק.</i>; ברשות היחיד טמא ברשות הרבים טהור (כגון משנה, טהרות פ"ד מ"ד; פ"ו מ"ד; מ"ו);<u></u>
10. שיקול חברתי (כולל שיקולי קנס) – יש לו דעת להישאל טמא, אין בו דעת להישאל טהור (משנה, טהרות פ"ג מ"ו);<u></u>
11. קביעת כלל על, כגון כל הטומאות כשעת מציאתן או כשעת אבדתן (משנה, טהרות פ"ד מי"ב).<u></u>
דומה שאין כאן משנה אחידה, ולכל היותר היו חכמים שטימאו קבוצת ספקות, אבל אין ספק דומה באופן אוטומטי לספק אחר והדברים תלויים במצב, במשמעות החברתית, בחומרת ההלכה ובעוד גורמים שלא את כולם ניתן להבין.
<b>ברזל טמא שבללו עם ברזל טהור אם רוב מן הטהור טהור –</b> ברוב עדי הנוסח "מן הטמא טמא ואם רוב מן הטהור טהור",<b> מחצה למחצה טמא</b> – הולכים אחר הרוב, אפילו רוב קטן, וספק טמא. הברזל כחומר גלם אינו מקבל טומאה אלא רק הכלי השלם, או שהוא בר שימוש. אם הברזל הגולמי נעשה מכלי מתכות טמאים, הברזל הגולמי הפך טהור. חומר הגלם ייטמא רק כאשר הוא ייהפך שנית לכלי, כמו ששנינו: "כלי מתכות פשוטיהן ומקבליהן טמאין, נשברו טהרו. חזר ועשה מהן כלי, חזרו לטומאתן הישנה. רבן שמעון בן גמליאל אומר, לא לכל טומאה אלא לטומאת הנפש<sup class="footnote-marker">5</sup><i class="footnote">רק לטומאה חמורה.</i>" (משנה, כלים פי"א מ"א). בפירושנו למשנת כלים ראינו עמדות שונות בעניין, לפחות לגבי כלים אחרים, ומשנתנו מהלכת בשיטת משנת כלים שציטטנו. מדובר אפוא בכלי שנוצר מתערובת ברזל שהותכה בשנית מכלים שונים. בפועל כלי כזה יהא טמא, שכן הנפח אינו יכול לוודא שכל חומר הגלם שהגיע אליו (משברי כלים שאסף) היה טהור – כך לפי משנתנו.
אבל במשנת כלים נאמר במפורש שכל שאמרנו לעיל הוא בכלי שלם שתוקן. אבל העושה כלים מפסולת ברזל הכלי טהור, שכן רוב המתכת מקורה בפסולת ולא בכלי שלם. אבחנה זו חסרה אצלנו. ניתן לתרץ שאצלנו מדובר בכלים שלמים שהתיכם ותיקנם, או אפילו בהלחמה של שני כלים. אבל האבחנה בין כלים שלמים לפסולת אינה מופיעה. מבחינה למדנית יש מקום לדון אם זו סתירה, אבל לדעתנו מרכזה של המשנה הוא בדין ספק, ובדין הולכים אחר הרוב, מחצה על מחצה – לחומרה, ומשנתנו אינה מדקדקת בפרטי השאלה מהיכן מקורו של הברזל, מכלי או מפסולת.
<b>גצריות שישראל וגוים מטילים לתוכן אם רוב מן הטהור טהור מחצה ומחצה</b> [<b>טמא</b> ] – גם כאן ברוב כתבי היד הנוסח המלא "אם רוב מן הטמא – טמא, אם רוב מן הטהור טהור", וכן בהמשך. בכתב יד קופמן "גצריות" וב-<b>מפ</b> , <b>פב</b> "גצטריות" ונוסחאות דומות. כבר פירשנו שהכוונה לגיסטרא, והיא שברי גוף של כלים שנשברו לפני הצריפה או במהלכה (בכלי חרס), וליד בית היוצר היו ערמות של כלים שבורים כאלה: "חזקת חרסין הנמצאין בכל מקום טהורין חוץ מן הנמצאין בבית היצירה מפני שרובן מן הגסטראות" (תוס', כלים בבא קמא פ"ג ה"ח, עמ' 572, וראו פירושנו למשנה שם פ"ב מ"ו).
הגיסטרא עצמה משמשת לעתים ככלי (אם יש בה כלי קיבול בנפח שנקבע בהלכה, כלים פ"ב מ"ב), וכאן מדובר בכלי כזה. המשנה מניחה שסתם כלי של נכרי טמא, וזו הלכה פשוטה, וסתם כלי של ישראל טהור. זו הלכה תאורטית, שכן בזמן המשנה, וכנראה גם בימי הבית, סתם כלי של ישראל נחשב לטמא מתוך ההנחה שסתם ישראל אינו שומר טהרה. גם במשנה הקודמת מצויה הנחה דומה שיש "ברזל טהור". כפי שהנחנו, הנפח אוסף שברי כלי מתכת ומתיכם לכלי חדש, והוא אינו יכול לברר ולזכור מהיכן כל כלי הגיע. יש אפוא לפרש שהוא יודע שרוב הכלים מגיעים משכונה של שומרי טהרה, וקרוב להניח שהמשנה מניחה שסתם כלי של ישראל טהור. כאמור, זו הלכה תאורטית שאינה משקפת מציאות. היא באה בדורות אושא ואילך כשכל הציבור לא שמר על דיני טהרה<sup class="footnote-marker">6</sup><i class="footnote">ראו המבוא לסדר טהרות, והנספח למסכת חגיגה.</i>, והדיון הוא אקדמי ותאורטי. הדיון מתמקד בדין רוב, והמקרה הנדון אינו משקף מציאות, כשם שכתבנו גם בפירוש המשנה הקודמת.
<b>מי שפיכות</b> – לפי ההקשר של הדברים משנתנו עוסקת עדיין במים טהורים וטמאים ולא במימי מקווה. מי שפיכות הם מי שופכין, ביוב בלשון ימינו. ההנחה היא שמי שפיכות טמאים משום ששוטפים בהם את החצר ויש שם שרצים. עם זאת, אין בכך סיבה מספקת להנחה הטבעית שמי השפיכות הם טמאים. מהבבלי יוצא שמי שופכין אינם סתם מי ביוב אלא מי רגליים, או מי רגליים שעורבבו במים רגילים (בבא בתרא יט ע"ב). מי רגליים אינם טמאים, אלא אם כן מקורם בזב (משנה, זבים פ"ה מ"ז), אבל אינם גם מים רגילים להכשיר טומאה משום שאין זה לרצון הבעלים שהמים ירטיבו את הפרות. אם כן, בהלכה זו המשנה מתחשבת רק בשאלת רוב המים. <b>שירדו עליהן מי גשמים אם רוב מן הטמא טמא ואם רוב מן הטהור טהור מחצה למחצה טמא</b> – עד כאן זו ההלכה הרגילה ברוב המשניות בפרקנו, אבל ההמשך של המשנה חריג במסגרת הפרק שלנו.<b>אמתי</b> – למילה אימתי שתי משמעויות, לעתים היא תנאי מסייג המוסכם על הכול ולעתים היא תנאי מסייג וחולק. בדרך כלל (לאו דווקא למשנתנו) המפרשים מעדיפים את ההסבר הראשון, וזאת בעקבות הגדרת התלמוד הבבלי: "אמר רבי יהושע בן לוי: כל מקום שאמר רבי יהודה אימתי ובמה במשנתינו – אינו אלא לפרש דברי חכמים, ורבי יוחנן אמר: אימתי – לפרש, ובמה – לחלוק" (עירובין פב ע"א; סנהדרין כה ע"א). דברי התלמוד משקפים את רוב המקרים, אך עדיין ייתכן שפה או שם תהיה למונח משמעות שונה. עסקנו בכך בפירושנו לפאה פ"ה מ"ה, כלים פי"ב מ"א.
<b>בזמן שקדמו מי שפיכות אבל אם קדמו מי גשמים אפילו כלשהן מי שפיכות טמא</b> – אם הייתה שלולית מי גשמים ומי השופכין נשפכו לתוכה. כפשוטם של דברים אפילו היו מי השפיכות מעטים (כלשהן), ויש מפרשים אפילו היו מי הגשמים רבים עד בלי סוף (כלשהן). מבחינה הלכתית אין הבדל, אבל אין זה סגנון המשנה.
אלא שעדיין יש לשאול על טעמה של ההלכה. דווקא ההלכה ההפוכה מובנת. עם קיימת שלולית מי גשמים טהורה ואליה מטפטפים מי שופכין הרי שכל טיפה בטלה ברוב, גם אם בסופו של דבר רבו מי השופכין על המים הטהורים. אבל במשנתנו כתוב ההפך, שאם מי הגשמים קדמו אפילו כמות שופכין קטנה מטמאת.
להערכתנו התשובה איננה בתחום ההלכתי אלא המציאותי. אם עומדת בחצר שלולית מי שופכין מסריחה ומלוכלכת שופכים עליה מים נקיים עד שהמים יהיו נסבלים, אבל אם המצב הפוך, שלולית מים נקיים נקווית בחצר, הרי שמי שופכין הנשפכים אליה מסאבים את השלולית ופוסלים אותה. אין כאן שאלה של כמות המים אלא של מטרתם וההתייחסות אליהם. מי שופכין שהוסיפו עליהם מים נקיים הם מים נסבלים, ומים נקיים שנשפכו עליהם מי שופכין אינם מים נקיים.
הסברנו את המשנה בעקבות הר"ש במים להכשר טומאה, אחרת מי שופכין אינם טמאים, אף אם הם בעיקרם מי רגליים. רוב הפרשנים (הרמב"ם ורבים בעקבותיו) מסבירים שהמים בחזקת טומאה, ולא זכינו להבין למה המים בחזקת טומאה. אם המים מעורבים בדם ניחא, ואם לא – ההסבר קשה.
השאלה תחזור במשנה הבאה, ושם נברר את הפן ההלכתי עד תומו.

Mishnah 4

<b>הטורף את גגו</b> – רמב"ם ור"ש מסבירים ששוטף את הגג, ואם כך חוזרת השאלה למה המים טמאים, ובכלל, למה מדובר דווקא בשוטף גג, הרי הוא הדין בשוטף חצר או בית. המילה "טרוף" משמעה מרובע או ישר, וכן פירש אלבק. קורת בית הבד ראשה טרוף (בבלי, נדרים כה ע"ב), המקל שבו מטהרים מצורע ראשו טרוף (תוס', נגעים פ"ח ה"ב, עמ' 628) ומקורות נוספים. המדובר, אפוא, במי שמחליק את גגו ועושה זאת לא במים רגילים, שאכן מים אינם מחליקים את הגג, אלא במי סיד. <b>והמכבס את כסותו</b> – למי הכביסה הוסיפו חומרים שונים, ובראש ובראשונה מעט מי רגליים. במי הרגליים יש אמוניאק שהוא חומר חיטוי חריף, ולכן המים מלוכלכים. כן שנינו: "המוציא... אסטיס ופואה כדי לצבוע בהן בגד קטן בסבכה (כסבכה). מי רגלים, נתר ובורית, קמוניא ואשלג, כדי לכבס בהן בגד קטן בסבכה (כסבכה). רבי יהודה אומר כדי להעביר על הכתם" (משנה, שבת פ"ט מ"ה).
<b>וירדו עליהן גשמים</b> – והתערבבו המים המלוכלכים במי גשמים, <b>אם רוב מן הטמא טמא ואם רוב מן הטהור טהור מחצה למחצה טמא</b> – כמו במשנה הקודמת. ברור שבמשנה זו אין מדובר במי שופכין הזורמים מהמטבח אלא במי רגליים, ואין בעיה של טומאת מים אלא האם המים מכשירים לקבל טומאה. מי רגליים או מי סיד אינם מכשירים לקבל טומאה.<b> רבי יהודה אומר אם הוסיפו לנטף</b> – המשפט קטוע, והוא קיצור של דברי התוספתא: "הטורף את גגו, והמכבס את כסותו, אימתי יודע אם רבו גשמים אם לאו? כתחילה הוא מנטף טיפין דקות, ועכשיו הוא מנטף טיפין עבות. רבי יהודה אומר בתחילה הוא מנטף טיפין מתונות, ועכשיו טורד טפה אחר טפה" (פ"א ה"ח, עמ' 674). הגשם מטפטף טיפות דקות, והגשם המעורב במים מלוכלכים מטפטף טיפות עבות. רבי יהודה מסביר מכיוון הפוך. המים המטפטפים מכביסה או מגג שהוחלק מטפטפים אט אט, והגשם יורד בקצב גבוה וקבוע יותר. אפשר גם לפרש את דברי רבי יהודה ההפך. כבר הרמב"ם מסתמך בפירושו על התוספתא אף על פי שאין הוא עושה בה שימוש שוטף, והר"ש שמרבה לצטט את התוספתא מסתמך עליה כמובן גם כאן. כמעט כל יתר המפרשים לא נעזרו בתוספתא באופן שוטף, אבל פירשו אל נכון את המשנה בעקבות הרמב"ם.
ברור שמשנתנו אינה עוסקת אלא במי רגליים שהתערבבו במי כביסה, ואין סיבה אחרת נוספת לטמא את המים. עם זאת, כאמור, רוב המפרשים לא פירשו את המשניות בהכשר לקבל טומאה וזאת משום שבמשנה להלן (פ"ו מ"ד) נקבע במפורש שמי רגליים נחשבים לתולדת מים ומכשירים לקבל טומאה. אם כן מה הבעיה במי שופכין? אין זאת אלא שהמים ספגו לתוכם מטמאים אחרים<sup class="footnote-marker">7</sup><i class="footnote">ראו עוד משנה, מקוואות פ"י מ"ו ופירושנו לה. לפי הדרך שנקטנו בה היא איננה עניין למשנתנו.</i>. קשה לנו לקבל פרשנות מעין זאת משום שלא שמענו שמים מלוכלכים טמאים, אלא אם כן יש סיבה לטומאה או חשש של ממש.
על כן נראה לנו לפרש את משנתנו במים להכשר טומאה, ומשנתנו חולקת על המשנה להלן הקובעת שמי רגליים מכשירים לקבל טומאה. יתר על כן, בהכשר טומאה מדובר בעיקר בפרות וירקות. האם ייתכן שאדם ישטוף פרות או ירקות במי שופכין בכלל, ובמי רגלים בפרט? האם זו שטיפה לרצון? המשנה שם עוסקת בפן ההלכתי התאורטי, ומי רגליים מבחינה משפטית הם כמים. אבל בפועל המים הם מסואבים ושטיפה בהם אינה לרצון, ונהגו שאינם מכשירים לקבל טומאה. לפנינו שתי פנים של ההלכה, או שתי גישות שונות, שבפועל, בסופו של דבר, הן מחלוקת הלכתית. פן אחד הוא פורמלי משפטי, מי רגליים כמים, ופן שני הוא רגשי ומעשי, מי רגליים אינם לרצון, ואינם כמים נקיים מבחינת התחושה והסיאוב.
עדיין אנו חשים קושי בפירוש, שכן קשה ליצור מחלוקת בין משניות אלא כשהדבר ברור ונרמז מתוכן. האפשרות להישען על הר"ש, שגם הוא הכיר את משנת פרק ו, מקלה עלינו בבואנו להעדיף פירוש בעייתי זה. זאת ועוד, במשנה הקודמת ראינו כי בכל פירוש שהוא אנו נזקקים להסבר הרגשי-מעשי, הוא אינו זר להלכה או למשנה, ולצורך ההגדרה של "לרצון" הוא בוודאי משמעותי.

Mishnah 5

<b>עיר שישראל וגויים דרים בתוכה</b> – בערי הפוליס בארץ היה תמיד יישוב מעורב. בחלק מהן היה רוב נכרי (קיסריה, אשקלון וכיוצא באלו), ולצדו מיעוט יהודי ניכר. בחלק מהן היה רוב יהודי, כגון טבריה וציפורי, ואולי גם לוד. יש להעריך שהיישובים הכפריים היו בדרך כלל חד-אתניים, או יהודיים או נכריים. הערכה זו מבוססת יותר על תחושה מאשר על עובדות מוצקות, שכן ברוב המקרים קשה להוכיח שבכפר פלוני לא היה מיעוט דתי או אתני אחר.
נפתח בממצא הארכאולוגי. ברוב עיירות הארץ שיש בהן ממצא אתני מאפיין (בית כנסת, פסלי אלים, כנסייה, כתובת וכו') יש ממצא חד-אתני. כלומר, עד לאמצע המאה הרביעית (התפשטות הנצרות) כמעט אין עדויות לגיוון אתני. רק לעתים רחוקות אנו מוצאים עדויות לשתי עדות דתיות. בבית נטיף, למשל, התגלו ממצאים מבתי יוצר לנרות נכריים (פגאניים ונוצריים) ונרות יהודיים. ברם אין כאן עדות לתושבי הכפר, אלא למדיניות הייצור שנהגה בכפר. בתי המלאכה שהיו בו ייצרו תוצרת לכל העדות. גם בתקופה הנוצרית לא נמצאו כמעט באף כפר שרידי כנסייה וגם בית כנסת, להוציא מקרים ספורים ככפר כנה בגליל שבו נמצאו בית כנסת וכנסייה, אלא שכנראה בית הכנסת הוא מהמאה הרביעית והכנסייה מהמאה השישית. בגוש חלב נמצאו שרידי בית כנסת ונמצאו בו גם שרידי צלב<sup class="footnote-marker">8</sup><i class="footnote">ספראי, המאה שנעלמה, עמ' 81.</i>. היו חוקרים שטענו שבכפרים אחדים בגולן התחתון היה יישוב מעורב, והוויכוח מתמקד סביב שאלת זיהוי השמות וזיהוי הסימנים. בן דוד סיכם את הממצאים, בדק את כל הטיעונים של קודמיו ומצא שבדרך כלל הגולן מתאפיין בדומיננטיות חד-אתנית: הגולן התחתון יהודי, הגולן העליון נכרי (נוצרי) ובאזור סוסיתא יישוב מעורב. עם זאת הוא לא מצא סימנים לכפר מעורב אלא באתר אחד (פיק) בן דוד, גולן, עמ' 214; 217)<sup class="footnote-marker">9</sup><i class="footnote">בן דוד, גולן, עמ' 220-212.</i>.
התמונה בגליל דומה. בתקופה הרומית והביזנטית הגליל העליון המזרחי הוא יהודי (לפי הממצא הארכאולוגי והספרותי כאחד) ואילו הגליל המערבי נכרי (איור 3). הגליל התחתון בתקופה הרומית היה יהודי, ובתקופה הביזנטית (מאה חמישית ואילך) מעורב. הווה אומר שהתגלו בו בתי כנסת רבים וכנסיות מעטות, אבל ספק אם בני שני הדתות פעלו במרחב באותו זמן. כך, למשל, בבית שערים היה יישוב יהודי גדול עד אמצע המאה הרביעית, ובתקופה הביזנטית יישוב נוצרי<sup class="footnote-marker">10</sup><i class="footnote">לפרטים ראו ספראי, המאה שנעלמה, עמ' 82-51.</i>. באזור הר יהודה אין כל עדות ליישוב יהודי, אבל בדרום הר יהודה (הר חברון) היה יישוב מעורב; התגלו בו בית כנסת וכנסיות מהתקופה הביזנטית. אבל עדיין לא התגלה יישוב אחד מעורב. גילוי של יישוב כזה כמובן לא יפתיע, אך לא ישנה את התמונה, והממצא שבידינו רחוק מלספק תשובה מלאה. יתר על כן, מסקנות מן ההיעדר הן כידוע חלקיות ובלתי קבועות. הממצא הארכאולוגי אינו
<b>איור 3א.</b> מפת החלוקה האתנית של הגליל העליון. המרחב היהודי והנוכרי מופרדים. מתוך
אביעם, יודפת, עמ' 186.
<b>איור 3ב</b> מפת החלוקה האתנית בגולן, הגבול האתני ברור. מתוך בן דוד גולן.
יכול לשלול אפשרות של מיעוט נכרי או יהודי בכפר, כל שהוא יכול להורות הוא האם נותרו עדויות לכך, או שהשאלה נשארת ללא תשובה מוכחת.
ספרות חז"ל גם היא אינה מעניקה תשובה חד-משמעית לשאלת היישובים המעורבים. בספרות חז"ל מצויים סיפורים רבים על מגע עוין או ידידותי עם נכרים, אבל לא ברור האם הרקע הרֵאלי לו הוא הכפר או העיר. מתוך קריאה פשוטה אנו שומעים שהאפשרות להיתקל בגוי תדירה. מצד שני סתם מציאה היא של יהודי, והאפשרות שזו אבדה של נכרים כמעט אינה עולה. כמו כן סתם חצר יש בה יהודים וניתן להתקין בה עירוב, והאפשרות שיש גוי בחצר היא מקרה אפשרי אך נשמעת כמקרה ולא כמקרה התדיר (משנה, עירובין פ"ו מ"א). בתוספתא שם נוספו שני דינים (פ"ה [ח] הי"ח), וההוספה השנייה בתוספתא נוגעת ל"קסדור" ולאכסנאי. לפי התוספתא קסדור שבא לעיר לתקופה של חודש לפחות ומתגורר בחצר אוסר את העירוב, ואכסנאי אינו אוסר. קסדור הוא קווסטור, פקיד רומי שבא להשגיח על העיר, ואכסנאי הוא חייל רומי הזכאי למס הקסניה (Xsania – אכסניה), כלומר לאירוח על חשבון תושבי העיר<sup class="footnote-marker">11</sup><i class="footnote">בימי שלום חייב היה החייל לשלם עבור אירוח, אך בימי מלחמה ומתח הוטל על התושבים לארח את החיילים, וזהו מס האכסניה. בירושלמי גרסה שונה, אך כבר הירושלמי מעיד שאין כאן מחלוקת, אלא ההבדל הוא בסוגי המס ובמצב השונה בשני המקורות. ייתכן גם שדברי הירושלמי משקפים את תקופת האנרכיה. במאה השלישית, בין השנים 225-284, הורעו סדרי השלטון באימפריה עקב סדרת מרידות. כתוצאה מכך איבדו החיילים רסן וגבו מהתושבים הרבה מעבר למגיע להם. על רקע זה חלה אולי גם ההחמרה ההלכתית בתחום שבת. הקווסטור והאכסנאי הפכו לתופעה קבועה, והיה צריך להתייחס אליהם כאל דיירי קבע.</i>. לא נעסוק בהלכה עצמה, אך נציין שעבור עורך התוספתא האפשרות לדיון במעמד הגוי היא בעיקר סביב אפשרות של חיילי צבא המתאכסנים זמנית בעיר, ולא גויים רגילים, תושבי היישוב. המפגש התדיר עם הגוי הוא בדרך, כגון הסיפור המלבב על רבן גמליאל שהילך בדרך ופגש גוי (תוס', פסחים פ"ב הט"ו; בבלי, עירובין סד ע"ב), וכן: "מעשה בגוי וישראל אחד שהיו מהלכין בדרך, אמר אותו הגוי חבל על ישראל אחד שמת כאן וספדתיו וקברתיו" (תוס', יבמות פי"ד ה"ז ומקבילות), וכן: "רבי ורבי יוסי ברבי יהודה היו מהלכין בדרך, ראו גוי אחד בא לקראתן, אמרין..." (בראשית רבה, עו ה, עמ' 906) וסיפורים רבים נוספים. בדרך נמצאים גויים, אך המפגש עמם בתוך המרחב היהודי מועט יותר. בתלמוד הבבלי המציאות כמובן שונה, ולא כאן המקום לברר את הפרשה.
עם זאת אנו שומעים גם, לעתים רחוקות, על נכרים במרחב הכפרי, כגון בכפר גירו (כך לפי נוסח הדפוס, ירו', עבודה זרה פ"ב ה"א, מ ע"ג) או בירו (כך גורס בעל אור זרוע להלכות עבודה זרה). זיהוי המקום בעייתי. בעבר הצענו את כפר ברעם, על גבול האזור היהודי והנכרי בגליל העליון, אבל אולי הכוונה לבירות, וזו פוליס גדולה בסוריה, ונוכחות נכרים שם טבעית. כן אנו שומעים על נכרים ברום בית ענת (תוס', מקוואות פ"ו ה"ג, עמ' 658), וכן מעט עדויות נוספות. לעתים הדיון הוא כללי, אך ניכר שהמפגש הבין-דתי הוא במגזר הכפרי, כגון שאלת מתן פאה לנכרי (משנה, גיטין פ"ה מ"ח), החכרת שדה לנכרי ושאלות דומות.
התמונה העולה מן המקורות אינה חד-משמעית, אך נראה שעיר מעורבת כמו זאת המתוארת במשנה היא בעיקר פוליס, אף שאפשר שהיו מעט או הרבה יישובים כפריים מעורבים. משנתנו (מכשין פ"ב מה-מ"י) מדברת בעיר מעורבת אפשר שהיא מתמקדת בפוליס, אך כנראה שהיא מכירה באפשרות של יישוב מעורב. כמובן שאי אפשר להחליט מראש שכל מקום בו נזכר יישוב מעורב מדובר בפוליס. אבל ברוב המקרים בהם נזכר הנוכרי הוא פעיל בפוליס (בעיקר ציפורי או טבריה). ובהלכות רבות מניחים חכמים בפשטות שנכרי איננו מצוי בקרבת מקום (כגן עוקצין פ:ב מ"ב).
<b>והיתה בה מרחץ מרחצת בשבת</b> – בית מרחץ היה בכל פוליס נכרית, אך היו גם יישובים כפריים שהיה בהם בית מרחץ (לעיל איור 1). בירושלמי נקבע: "אמר רבי זעירא תני תמן הדירה 'שלא תרחצי במרחץ', בכרכים שבת אחד ובכפרים שתי שבתות, 'שלא תנעלי מנעל', בכפרים שלשה חדשים ובכרכים מעת לעת" (כתובות פ"ז ה"ד, לא ע"ב). גם בהלכות אלו בא לידי ביטוי הנוהג החברתי. בכרך, הוא עיר הפוליס המיוונת, אישה מגיעה לבית מרחץ פעם בשבוע, ומעבר לכך איסור הרחצה הוא עינוי נפש. בכפרים האישה מגיעה לבית מרחץ פעם בשבועיים. "כפר" בהקשר זה אינו בהכרח כפר קטן, אלא כל יישוב שאינו פוליס<sup class="footnote-marker">12</sup><i class="footnote">לדיון על המונחים "כרך" ו"כפר" ראו ספראי, הכלכלה, עמ' 30-48; 64-67; הנ"ל, הקהילה, עמ' 29-40. בעיר היהודית היו בתי מרחץ, ראו ספראי, שם, עמ' 166-170, וראו הדר, בתי מרחץ. ראו עוד לעיל מ"א.</i>. ואכן בעיירות היהודיות היו בתי מרחץ, אם כי גדולים פחות מאלו שבעיר הפוליס (איור 4).
<b>איור 4א:</b> בית מרחץ עירוני גדול. בבית שאן.
<b>איור 4ב</b> בית המרחץ בחמת גדר, הירשפלד, חמת גדר.
בחפירות ארכאולוגיות נתגלו בתי מרחץ בערי הפוליס ובבתי אחוזה, ומעט בתי מרחץ גם במעט יישובים כפריים כגון ברמה שבגליל, באום ריחן שבשומרון, בעין גדי<sup class="footnote-marker">13</sup><i class="footnote">ייתכן שהמחנה שירת יחידה צבאית שחנתה במקום במאה השנייה, ברם בית המרחץ אינו בתחומי המחנה הצבאי.</i>, בכפר נחום, בנערן שבגולן<sup class="footnote-marker">14</sup><i class="footnote">ראו הדר, בתי מרחץ, עמ' 13-74.</i> ובבקעה אל ערביה שבמישור החוף<sup class="footnote-marker">15</sup><i class="footnote">בדיחי ובושנינו, ערב אל ע'רביה.</i>. כן אנו שומעים על התביעה שבכל יישוב יהודי יהיה בית מרחץ<sup class="footnote-marker">16</sup><i class="footnote">ירו', קידושין פ"ד הי"ב, סו ע"ב; בבלי, סנהדרין יז ע"ב; פרק דרך ארץ (הנספח לתנא דבי אליהו) פ"א, עמ' 13. </i>. במקורות מצויות עדויות על בית מרחץ בעיירה כפרית כבני ברק (תוס', שבת פ"ג ה"ג), בכבול (ירו', פסחים פ"ד ה"א, ל ע"ד) ובחורן (שם פ"ג ה"ג, ו ע"א), ועדויות רבות עוסקות בהווי בו. נסתפק בהלכה אחת הקובעת שגבר הרוצה להתגרש מאשתו רשאי לסמוך על מומים שהתגלו בה, אבל "אם יש מרחץ באותה העיר אף מומין שבסתר אינו יכול לטעון, מפני הוא בודקה בקרובותיו" (משנה, כתובות פ"ז מ"ח). המשנה מניחה שבדרך כלל אין בית מרחץ בעיר, וההלכה בסתם עוסקת במקרה זה, עם זאת בית המרחץ הוא אפשרות סבירה וקרובה. כאמור, בספרות חז"ל מוצג בית המרחץ כמתקן חיוני בעיירה כפרית רגילה. אמנם הוא נזכר במיוחד בקשר לפוליס הנכרית, לעבודה זרה ולבית האחוזה (כגון משנה, בבא בתרא פ"ד מ"ז), אבל הוא נזכר גם בהקשר של חיים רגילים בכל היישובים לרמותיהם השונות<sup class="footnote-marker">17</sup><i class="footnote">משנה, תענית פ"א מ"ו; מגילה פ"ג מ"ב; כתובות פ"ז מ"ח; תוס', קידושין פ"א ה"ה; שבת פ"ג ה"ג; כל המקורות שבהערה הקודמת, ועוד. </i>.
לעתים קרובות משתמע מהמשנה שחכמים סברו שבית המרחץ הוא "שלהם", כלומר זה המופעל על ידי קהילה יהודית, ולא רק על ידי גויים בעיר הפוליס<sup class="footnote-marker">18</sup><i class="footnote">משנה, תענית פ"א מ"ו; מגילה פ"ג מ"ב; נדרים פ"ה מ"ה. </i>, אבל לעתים הם מניחים שבית המרחץ מופעל על ידי נכרים, ומן הסתם זה היה המצב בערי הפוליס<sup class="footnote-marker">19</sup><i class="footnote">משנה, שביעית פ"ח מי"א; שבת פ"א מ"ב; עבודה זרה פ"ג מ"ד (בעכו); אהלות פי"ח מ"י, ועוד.</i>. בנוסף לכך היו בתי מרחץ פרטיים שהיו שייכים לאדם פרטי אך העניקו שירות לכל התושבים בתשלום. משנתנו עוסקת בבית מרחץ המופעל על ידי נכרים. הוא מופעל בשבת, והשאלה היא רק האם המים חוממו בשביל יהודים או בשביל גויים.
<b>אם רוב גויים רוחץ בה מיד</b> – המים חוממו בשביל הנכרים ועל ידי נכרים, ומותר לישראל ליהנות מעבודת נכרים.<b>אם רוב ישראל ימתין כדי שיחמו</b> – "ימתין" הוא בניגוד ל"מיד". רמב"ם, ר"ש ואחרים מסבירים שימתין למוצאי שבת, ואז ימתין עוד מספיק זמן שניתן יהא לחמם את המים במוצאי שבת. לפי פירוש זה המשנה מניחה שעבודת נכרי בשביל נכרי מותר בהנאה, ועבודת נכרי בשביל ישראל מותרת רק במוצאי שבת ואחרי שיהא בה "בכדי שייעשה". להלן נברר הלכה זו. <b>מחצה למחצה ימתין כדי שיחמו החמים</b> – במחצה על מחצה כאילו הרוב יהודים, כלומר ספק להחמיר, כמו במשנה הקודמת.<b> רבי יהודה אומר באמבטי קטנה</b> – בבית מרחץ רומי רגיל היו ברכות ציבוריות והיו ברכות קטנות ואישיות או המיועדות לשלושה-ארבעה אנשים (איור 5).<b>אם יש בה רשות</b> – יש לנקד רָשות, כלומר פקיד שלטון,<b> רוחץ מיד</b> – יש להניח שהמים באמבטיה חוממו בשביל פקיד הרשות, והם מים שחוממו בשביל נכרי. אגב אנו שומעים שסתם פקיד שלטון הוא נכרי, אף שהיו פה ושם יהודים שהשתלבו במערכת הפקידותית והשלטונית הרומית.
המשנה מסתברת על רקע מצב שבו חלק ניכר מהיהודים רוצים להתרחץ בשבת, ואף עושים כן בניגוד להוראת חכמים. אם בעיר שרובה יהודים היו כל היהודים נמנעים מלהתרחץ בשבת בבית המרחץ הרי שעובדי בית המרחץ היו מחממים את המים רק בשביל מיעוט הנכרים, וממילא היה מותר להתרחץ בבית המרחץ בשבת, כמו בעיר שרובה נכרים. מאידך גיסא, אם מותר להתרחץ בבית המרחץ הרי שהעבודה נעשתה בשביל נכרים. רק אם נניח שלמרות האיסור היו יהודים (חלק מהקהילה) שפקדו את בית המרחץ בשבת תהיה ההלכה מובנת. עצם ההליכה לבית מרחץ בשבת אינה אסורה, אם כי נאסרו בשבת פעולות מסוימות (משנה, שבת פכ"ב מ"ה ומ"ו), גם אם בעינינו כיום הדבר נראה כבלתי מתאים לשבת שנועדה לתפילה, ללימוד וליחד משפחתי<sup class="footnote-marker">20</sup><i class="footnote">גם אם הבעיות הטכניות-הלכתיות של חימום מים נפתרות בדרך כלשהי.</i>.
הסברנו את המשנה "כדי שיחמו" במוצאי שבת. ברם עיקר ההלכה איננו בספר, מוצאי שבת לא נזכרו כאן כלל ועיקר. לפיכך עלינו לחזור ולעיין בשאלת עבודת הנכרי בשבת.
ההלכה שעבודת נכרי מותרת בהנאה במוצאי שבת אינה פשוטה כל עיקר. המשנה אומרת: "נכרי שהביא חלילין בשבת לא יספוד בהן ישראל אלא אם כן באו ממקום קרוב. עשו לו ארון, וחפרו לו קבר, יקבר בו ישראל, ואם בשביל ישראל לא יקבר בו עולמית" (שבת פכ"ג מ"ד). משנה זו מניחה, כמו משניות קודמות במסכת שבת, שאסור לישראל ליהנות מעבודת הגוי או מכל מה שעשה בשביל ישראל, וכן במשניות נוספות (שבת פט"ז מ"ו; פט"ז מ"ח). כבר במשניות אלו הגישה שונה והפתרון של המתנה למוצאי שבת אינו נזכר, וכן במקורות נוספים שסקרנו במבוא למסכת שבת ובפירושנו למשנת שבת פכ"ג מ"ג. כפי שראינו שם נחלקו בנושא בית שמאי ובית הלל, והעמדה "בכדי שייעשו" היא למעשה פשרה, או עמדת ביניים.
במאות השנים האחרונות ועד לימינו הקלה ההלכה את ההגבלות על עבודת "גוי של שבת". כץ<sup class="footnote-marker">21</sup><i class="footnote">ראו כץ, גוי של שבת. </i> עסק בכך בהרחבה והראה כיצד השפיעה התקדמות התעשייה היהודית בימי הביניים על עמדת הפוסקים בנושא. החיים המעורבים עם נכרים, והבעלות היהודית על מפעלי תעשייה ומרכזי מסחר, לחצו למציאת פתרונות שיאפשרו לשמור שבת מבלי להפסיק את העבודה והמסחר בשבת. בתקופת התנאים היה האיסור ברור וחד. נראה שצמיחת הכלל "בכדי שייעשו" הייתה בחברה מעורבת של גויים ויהודים, בעיקר בערים. בחברה העירונית היה צורך בקביעת כללים שיאפשרו ליהודים לקנות חפצים מן הגויים אף על פי שיש חשש שנעשו בשבת<sup class="footnote-marker">22</sup><i class="footnote">מחמירה במיוחד שיטתו של רב כאן הקובעת שיש לוודא שהחלילים באו ממקום קרוב, כלומר יש לדעת בבירור שהחפץ נעשה בהיתר, כלומר ביום חול.</i>. לכן היה צורך לקבוע בבירור אילו חפצים מותר לקנותם מן הגוי בהיתר. לעומת זאת, במגזר הכפרי בארץ ישראל היה היישוב מונוליתי, ומספר הגויים ביישובים הכפריים היה מועט וניתן היה להימנע ממסחר עם הגויים בלא קושי.
ראוי לבחון את פירושי הראשונים למשנת שבת באמות המידה שהציע כץ. אין ספק שמקצתם הושפעו מן הרצון לענות על הצרכים החדשים של הכלכלה ההולכת ומתפתחת והרצון לפרש את המשנה כך שתתאים להלכה הנוהגת. אך חלק מהפירושים נובעים מהמבנה הפנים-הלכתי ומהבעיות בפירוש המשנה והתלמוד. אנו התמקדנו בדיון במקורות התנאיים, ואידך זיל גמור.
לאור הסברנו יש קושי מסוים בהסברת משנתנו (מכשירין) כחידוש שהבבלי חידש ושהירושלמי אינו מכיר אותו. לפיכך צריך אולי להציע הצעה אחרת במשנתנו. "כדי שיחמו החמים" הכוונה להמתנה קצרה עד שיתחממו המים החמים בשביל המיעוט הנכרי. המים מתחממים לאט לאט ובשלב ראשון נפתחות לציבור חלק מהברכות, ואין להיכנס לברכות אלו כי הן חוממו בשביל הרוב. אבל בהמשך מתחממים יתר המים, גם אלה שכביכול נועדו למיעוט הנכרי, ואז מותר לרחוץ בהם. ברור שהמפרשים ביארו את משנתנו כמסקנת הבבלי בשבת, אבל אנו רואים בהסבר הבבלי בשבת חידוש שהתחדש בעולמה של ההלכה (היתר חלקי להשתמש בעבודת הנכרי), לפי המציאות המשתנה. זה מקור מרכזי לעיצוב ההלכה הנוהגת כיום, אבל אנו נמנעים מלפרש את המשנה לפיו ולהכליל את החידוש כבר לתוך המשנה. המשנה עדיין מדברת על מצב שבו היהודי אחראי באופן חלקי על שביתת הגוי, ואין ליהנות מעבודת נכרי שנעשתה למען ישראל. הא ראיה שמשנתנו אינה מזכירה כלל את המועד של מוצאי שבת.
משנה נוספת במסכת שבת פ"ג מ"ד עוסקת ברחצה בבית המרחץ בשבת. שם מדובר בבית מרחץ השייך לקהילה היהודית. המים חוממו מערב שבת והאש ממשיכה לבעור בשבת. מתברר שההלכות בנושא זה סבוכות. פירוש ההלכה שבמשנה שם בעייתי, ונראה שחלו שינויים בדיני רחצה. נוסף על כך חלו במהלך הדורות שינויים ביחס אל הרחצה. יסודם של שינויים אלה אינו רק תוצאה של שינוי בתפיסה ההלכתית. גם הראשונים התחבטו בפירוש משנתנו, וכבר העיר על כך הרשב"א באמרו: "שמועה זו כולה נתחבטו בה ראשונים, ורבו פירושיה". בפירושנו לשבת הצגנו את עמדתנו בנושא, ולא נרחיב בכך כאן. ההבדל בין משנתנו למשנת שבת הוא ששם מדובר בבית מרחץ המתופעל על ידי הפוליס הנכרית, ועובדיו נכריים, ומשנתנו אינה מבררת את פרטי הדינים אלא רק את עקרון הרוב המעניין אותה.

Mishnah 6

<b>מצא בה ירק נימכר</b> – שיש חשש שנתלש בשבת,<b>אם רוב גויים לוקח מיד</b> – הגוי קטף את הירק בשביל גוי,<b>אם</b> [<b>רוב</b> ]<b> ישראל ימתין כדי שיבוא ממקום קרוב</b> – משפט זה דומה למשפט במסכת שבת (פכ"ג מ"ד), ודנו בו בקצרה במשנה הקודמת. המשפט סובל פירושים מספר. לפי הבבלי גם כאן חל העיקרון של כדי שייעשו, ומשנתנו חוזרת על המשנה הקודמת. אבל כפי שראינו, קל יותר לפרש את המשנה אחרת. המדובר ביום ראשון, שהרי בשבת ודאי אין לקנות ירקות, והשאלה היא האם הירק הובא מהסביבה ונקטף בבוקר יום ראשון או שמא הובא מרחוק. לפי פירוש זה הביטוי "ימתין" הוא בהשראת המשנה הקודמת, ומשמעותו כמו במסכת שבת, "אלא אם כן באו ממקום קרוב". אמנם יש לומר שבמשנה זו הפירוש של "כדי שייעשו" נראה חזק יותר. <b>מחצה למחצה ימתין כדי שיבוא ממקום קרוב אם יש בה רשות לוקח מיד</b> – כמו במשנה הקודמת הירק נקטף בשביל פקיד השלטון. מעניין שהמשנה אינה מציעה לפרש שהירק נקטף בידי הגוי בשביל עצמו ומניחה שהירק נועד למכירה, ונעסוק בכך במשנה י.

Mishnah 7

<b>מצא בה תינוק מושלך</b> – ואין יודעים אם הוא יהודי או גוי,<b>אם רוב גויים גוי</b> – יש להניח שמוצאו נכרי,<b>אם רוב ישראל ישראל</b> – יש להניח שמוצאו יהודי,<b> מחצה למחצה ישראל</b> – במשניות הקודמות היה מחצה על מחצה להחמיר, וכנראה זאת גם כוונת משנתנו, יש להחמיר ולטפל בילד כיהודי. ייתכן שכאן ניכרת מידת הרחמים. אם הילד ישראל יטפלו בו, ואם הוא נכרי ייתכן שיתעלמו ממנו, או על כל פנים לא יחללו למענו שבת. לא נאמר האם הילד ייחשב כיהודי מלידה או שיש לגיירו. ממה נפשך, אם חייבים לטפל בו הוא נחשב כיהודי מלידה ואין צורך בגיור, אם הוא נחשב לנכרי פטורים מלטפל בו, ואם המגמה היא להחמיר תמיד אז חייבים לטפל בו ואין הוא יהודי. המשנה עוסקת בהיבט מצומצם וטכני ולא במכלול שאנו יודעים על מעט ממנו, כפי שנעלה להלן. כפי שנראה להלן משנת קידושין (פ"ד מ"א) מכנה ילד כזה "אסופי" ודינו כממזר. כל זה אינו מעניין המשנה, וכמו במשניות הקודמות היא עוסקת במבט מצומצם בלבד. <b>רבי יהודה אומר הולכים אחר רוב המשליכים</b> – יש להניח שרבי יהודה מתכוון שגויים משליכים ילדים ויהודים נמנעים מכך. אבל אפשר להסביר את דבריו בצורה מצומצמת. בדרך כלל השלכת ילדים היא פעולה של עניים, או של זונות, ומעמדו של התינוק תלוי במצב החברתי באותו יישוב. להלן נחזור למשפט ונסביר מדוע הועדף הפירוש הראשון.
כאמור, המשנה בקידושין מכנה ילד כזה "אסופי": "אסופי כל שנאסף מן השוק ואינו מכיר לא את אביו ולא את אמו"<sup class="footnote-marker">23</sup><i class="footnote">כך בכתב יד קופמן.</i> (פ"ד מ"ב). אסופי הוא ילד שנאסף מהשוק.
<b>האסופי ונטישת בנים בספרות חז"ל</b> 
האסופי הוא עדות לתופעה של הפקרת ילדים, תופעה שהייתה רווחת למדי בתרבות ההלניסטית-רומית. כמה מהאגדות המפורסמות של העולם האימפריאלי מבוססות היו על בן מלך או בן עשירים שננטש ביער, או למרגלות מקדש אלילי (ומאוחר יותר על מדרגות הכנסייה). כזה הוא סיפורם של רומוס ורומולוס מקימי רומי, ואגדות נוספות. נטישת התינוק הייתה מעשה של מעין הפקדת הילד בידי האל, ובידי מזלו. מעין התחסדות של הורים שלא רצו בילד מסיבות כלכליות או אחרות. מן הראוי להסביר שמעמדו של אדם בחברה היוונית-רומית נקבע לפי עושרו, ולמשפחות העשירים חשוב היה להבטיח לילד נחלה בגודל סביר. על כן הם נמנעו מריבוי ילדים, והאסטרטגיה המקובלת הייתה לגדל יורש אחד לכל זוג (כלומר בן ובת)<sup class="footnote-marker">24</sup><i class="footnote">סלר, משפחה, עמ' 42-12. בחברה הרומית נקבע מעמדו הפורמלי של אדם בעיקר בהתאם לרמת רכושו, על כן שמירת גודל הנחלה היא גם הגנה על מעמדו החברתי של הבן. לכן השתדלו בני העילית שלא להוליד יותר מיורש אחד, כדי שהלה ישמור על רמת הרכוש ולא יאבד ממעמדו החברתי. </i>. לפי ההלכה היהודית הפקרת ילדים היא כמובן רצח לכל דבר<sup class="footnote-marker">25</sup><i class="footnote">על הפקרת ילדים ראו למשל דופונט, חיי יום יום, עמ' 220 ואילך; הצ'ר, הפקרת ילדים.</i>.
המשנה ביבמות פ"ו מ"ו מציעה ניסוח הלכתי-משפטי לאסטרטגיה חברתית של שימור העם והמשפחה. בחברות רבות מהווה גידול צאצאים מטרה של החברה. ברור לכול שאין שימור של החברה, המשפחה ורכוש המשפחה אלא על ידי ריבוי טבעי, על כן הצבת פרייה ורבייה בראש סולם העדיפות החברתי היא תופעה חברתית רגילה בתרבויות ובחברות שונות. רק חברות בודדות בחרו באסטרטגיות קיום אחרות, כגון באסטרטגיה של אימוץ מתוכנן שבה בחרה חברת העילית הרומית, או אסטרטגיה של גיוס נערים מבחוץ שבה בחרו הנזירות הנוצרית וחלקים מכתות מדבר יהודה. עם זאת, משנתנו מציגה מטרה כפולה, לא רק של שמירה על עצמת החברה אלא אסטרטגיה של גידול דמוגרפי (בית שמאי– יבמות פ"ו מ"ו). המחשבה היהודית מתעלמת משאלות של שמירה על רכוש המשפחה, שאלות שהטרידו את העילית הרומית. שם מקובל היה ילד אחד למשפחה, כדי לשמר את רכוש המשפחה ולשמור על עושרו (ומעמדו החברתי) של הבן לכשיתבגר<sup class="footnote-marker">26</sup><i class="footnote">בחברה הרומית נקבע מעמדו הפורמלי של אדם בהתאם לרמת רכושו. על כן השתדלו בני העילית שלא להוליד יותר מיורש אחד כדי שהלה ישמור על שלמות הרכוש ולא יאבד ממעמדו החברתי.</i>. המיוחד והאופייני לתפיסה היהודית הוא שאסטרטגיה חברתית מנוסחת כחוק, וזאת משום שהחוק (ההלכה) הוא כלי הביטוי העיקרי של המחשבה הדתית היהודית.
האסטרטגיה ה"יהודית" של ריבוי ושמירה על צאצאים בלטה גם לעיני המסתכלים מן הניכר. הקטאיוס איש אבדירה מדגיש שאצל היהודים אין תופעה של הפקרת ילדים, תופעה שהייתה נפוצה במזרח<sup class="footnote-marker">27</sup><i class="footnote">אגיפטיקה להקטיוס מצוטט על ידי דיודורוס סעיף 8, ראו שטרן, סופרים, כרך א, עמ' 27 (סעיף 8). בעולם ההלניסטי ובאימפריה הרומית הייתה הפקרת תינוקות תופעה נרחבת שלא זכתה לגינוי, ואילו בעם ישראל הייתה זו תופעה מצומצמת, ועסקנו בכך בפירוש למסכת קידושין (פ"ד מ"ב).</i>. אף טקיטוס מספר שהיהודים הם עם רב ושוקדים על הגדלת מספרם, על ידי התנגדות להריגת תינוקות<sup class="footnote-marker">28</sup><i class="footnote">טקיטוס, היסטוריה, 5:3; שטרן, סופרים, כרך ב, עמ' 19.</i>. חשיבותם של מקורות לא יהודיים אלו בכך שהם מקשרים בבירור בין אסטרטגיה של גידול דמוגרפי לבין שמירה על תינוקות, ומשנת יבמות מצרפת לכך את המצווה להולידם.
בספרות חז"ל מצויות עוד מימרות רבות בשבח הפרייה והרבייה, ולמעשה חז"ל משתמשים בכל כלי ההסברה העומדים לרשותם, כגון "רבי עקיבא אומר כל השופך דמים הרי זה מבטל דמות, שנאמר 'שופך דם האדם באדם דמו ישפך'. רבי לעזר בן עזריה אומר כל שאינו עוסק בפריה ורביה הרי זה שופך דמים ומבטל את הדמות, שנאמר 'כי בצלם אלהים עשה את האדם', וכתוב 'ואתם פרו ורבו' וגו'. בן עזאי אומר כל שאינו עוסק בפריה ורביה הרי זה שופך דמים ומבטל את הדמות, שנאמר 'כי בצלם אלהים עשה את האדם', וכתוב 'ואתם פרו ורבו' וגו' " (תוס', יבמות פ"ח ה"ז)<sup class="footnote-marker">29</sup><i class="footnote">דברי בן עזאי אינם מוסיפים, והובאו בשל המשך התוספתא העוסק בבן עזאי.</i>. ברוח זאת מצויות מימרות רבות נוספות. בכולן דברי שבח למצווה, ללא התייחסות למגבלות הפורמליות המצמצמות את המצווה למספר מסוים של ילדים<sup class="footnote-marker">30</sup><i class="footnote">כגון תוס', סוטה פ"ה הי"א; בבלי, מועד קטן כג ע"א ועוד.</i>, בניגוד למשנה ביבמות (פ"ו מ"ו) המנסחת כמותית את חובת הפיתוח הדמוגרפי.
ההלכה אינה מסתפקת רק בהצבת השימור הדמוגרפי כמטרה אלא גם מתרגמת אותה לסדרת הנחיות חוקיות. עם זאת, לפי פשוטם של דברים הניסוח גם מצמצם: מי שילד את מספר הילדים המינימלי מילא את חלקו במצווה ואינו חייב בהמשך המאמצים. במקביל מצויות מימרות אחרות, ברמה המוסרית, המדגישות שעליו להמשיך ולהוליד ילדים כמיטב יכולתו: "רבי יהושע אומר: שא אשה בילדותך ושא אשה בזקנותך. הוליד בנים בילדותך, והוליד בנים בזקנותך. אל תאמר איני נושא אשה, אלא שא אשה והוליד בנים ובנות, והרבה פריה ורביה בעולם. כי אינך יודע אם שניהם יתקיימו בידך אם שניהם כאחד טובים שנאמר בבקר זרע את זרעך" (אבות דרבי נתן, נו"א פ"ג, עמ' 16; הוספה ב לנו"א, עמ' 154 ומקבילות). כאן המטרה היא ריבוי רב ככל האפשר, והנימוק הוא שמא ימותו הילדים. הנימוק מצמצם במקצת את עצמת הדרשה. אין כאן תביעה לריבוי גדול ככל האפשר, אלא לריבוי בטוח. עם זאת, בפועל ההבדל בין שני הניסוחים הוא תאורטי.
במקביל, תפיסה זו משפיעה גם על הלכות אחרות. כך, למשל, "מי שחציו עבד וחציו בן חורין, עובד את רבו יום אחד ואת עצמו יום אחד, דברי בית הלל. אמרו לו בית שמאי תקנתם את רבו, ואת עצמו לא תקנתם. לישא שפחה אי אפשר, שכבר חציו בן חורין, בת חורין אי אפשר, שכבר חציו עבד. יבטל? והלא לא נברא העולם אלא לפריה ורביה, שנאמר (ישעיה מה יח) לא תהו בראה לשבת יצרה" (משנה, גיטין פ"ד מ"ה). אם כן, השיקול של הולדת צאצאים גובר על זכויות הקניין של היחיד. יתר על כן, הולדת צאצאים אינה מוצגת כחובה אלא כזכות מוסרית של כל יצור אנוש וכחובה המוטלת עליו, אפילו הוא עבד שבאופן פורמלי פטור ממצוות.
משנת יבמות (פ"ו מ"ו) והמשנה הקודמת שם, ובעיקר דברי רבי יהודה, הקובעים שנישואים עם איילונית (נישואין שלא למטרת הולדה) הם נישואי זנות, מציגות תמונה חד-משמעית. אדם חייב להוליד ילדים, חיי אישות ללא כוונת הולדת ילדים הם מעשה זנות, וחיי עוון.
המסורת מציגה כמה דמויות מופת שלא העמידו ולדות ופטרו את עצמם ממצוות פרייה ורבייה. ראש וראשון הוא משה שפרש מאשתו. המסורת מפרשת כך את הכתוב המקראי, אף שהדבר לא נאמר במפורש. במהלך הדיון היא מותחת ביקורת על המעשה ורואה בו חריג, ובו בזמן גם מצדיקה אותו: "ותדבר מרים ואהרן במשה, מנין היתה מרים יודעת שפירש משה מפריה ורביה? אלא שראת את צפורה שאינה מתקשטת בתכשיטי נשים. אמרה לה מה לך שאין את מתקשטת בתכשיטי נשים? אמרה לה אין אחיך מקפיד בדבר" (ספרי במדבר, צט, עמ' 98). כמו כן: "ויאמרו הרק אך במשה, והלא אף עם האבות דבר הקב"ה ולא פירשו מפריה ורביה: הלא גם בנו דבר ולא פירשנו מפריה ורביה" (ספרי במדבר, ק, עמ' 99)<sup class="footnote-marker">31</sup><i class="footnote">ראו עוד מדרש תנחומא, מצורע ו, עמ' 46 ומקבילות נוספות. </i>. אגב, המדרש אינו נזקק לטיעון שכבר היו למשה שני בנים והוא פטור מהמצווה. דמות נוספת היא אביו של משה, עמרם, שפרש מאשתו בלחץ השלטונות אך חזר בו, בעיקר בזכותה של בתו מרים. כנגד זה זוכים בני אהרן בביקורת קשה משום שנמנעו מפרייה ורבייה מתוך יוהרה. חז"ל רואים בכך את אחת הסיבות לעונש המוות שהוטל עליהם (תנחומא בובר, אחרי מות יג, עמ' לד)<sup class="footnote-marker">32</sup><i class="footnote">במקורות מצויות עוד הנמקות לעונש הכבד שהוטל על שני בני אהרן, ולא נרחיב בכך.</i>, וכך גם חזקיה מלך יהודה שנמנע מהולדת ילדים משום שחזה שיהיו חוטאים. המעשה מתואר כשגיאה שעליה נענש המלך הצדיק (בבלי, ברכות י ע"א).
בין החכמים עצמם בולט שמעון בן עזאי כחכם שלא התחתן. לעיל צוטטה מימרה נלהבת שלו בשבח מצוות פרו ורבו. על כך נוסף בתוספתא: "אמר לו רבי לעזר בן עזריה: בן עזיי, נאין דברין כשהן יוצאין מפי עושיהן. יש נאה דורש ואין נאה מקיים, נאה מקיים ואין נאה דורש, בן עזיי נאה דורש ואין נאה מקיים. אמר לו מה אעשה, חשקה נפשי בתורה, יתקיים עולם באחרים" (יבמות פ"ח ה"ז; בבלי, סג ע"ב). רבי אלעזר בן עזריה מבקר את חיי הרווקות של בן עזאי, אבל עורך התוספתא אינו מזדהה עם הביקורת, אף שאינו תומך בבן עזאי<sup class="footnote-marker">33</sup><i class="footnote">בראשית רבה, לד ו, עמ' 326; בבלי, סג ע"ב; דברים רבתי, דברים, עמ' 10.</i>.
שלוש המסורות הללו מצטרפות לסדרת מדרשים המציגים עמדת מיעוט הדוגלת באסקטיזם וסיגוף ונמנעת מליהנות מהבלי העולם הזה. לא כאן המקום להרחיב בנושא, ועסקנו בו מעט במבוא למסכת תענית<sup class="footnote-marker">34</sup><i class="footnote">ראו בהרחבה אורבך, סיגופים; פרדה, סיגופים.</i>. אידאולוגיה זו לא זכתה לברכתם של חכמים אך היו חוגים שדגלו בה, בתוך בית המדרש ומחוצה לו.
מן הכיוון ההפוך אנו פוגשים בספרות חז"ל הכרה בלגיטימיות של חיי משפחה ללא קשר להולדת ילדים. לא מצינו ביטוי לתביעה שמי שאינה יכולה ללדת מנועה מקיום יחסי אישות. כך גם הותרו יחסי מין עם אישה מעוברת אף על פי שאין בכך הולדת ילדים<sup class="footnote-marker">35</sup><i class="footnote">אבל ראו בפירושנו לפ"ד מ"א שהיו שסברו שיש בכך השבחת התינוק. </i>, או יחסי אישות עם זקנה. בכלל, ספרות חז"ל אינה משקפת קבוצה של מתבודדים הנמנעים מחיי אישות. אדרבה, חיי אישות נחשבו לראויים ורצויים, ובלבד שיהיו במסגרת נישואים כשרים. מי שאין לה ילדים, או איילונית, אינה אסורה בנישואים. אמנם יש לשאת אישה אחרת, אך אין הנחיה ברורה לגרש את חסרת הילדים. אם נאמר "יוציא ויתן כתובה" (תוס', יבמות פ"ח ה"ה; בבלי, שם סד ע"א) הרי זה מן הסתם יותר בגלל ההסתייגות מריבוי נשים ולא בגלל איסור לקיים חיי אישות שלא על מנת להוליד ילדים. קיום חיי אישות נחשב כזכותה הבלתי ניתנת לערעור של האישה, אף שאינה מחויבת בהולדת ילדים<sup class="footnote-marker">36</sup><i class="footnote">ראו להלן כתובות פ"ה מ"ו ופירושנו לה. לגישה זו ראו עוד בבלי, סב ע"ב ומקורות רבים נוספים.</i>. במקביל גם הגבר זכאי ליחסים עם אשתו, ללא קשר למספר הילדים שיש לו (משנה, כתובות פ"ה מ"ו ועוד). אם כן, הולדת ילדים אינה ההצדקה היחידה ליחסי אישות, ואלו נחשבו לערך בפני עצמם, ולזכות בסיסית ביחסי גבר ואישה. הם אינם נתפסים כחטא, ואין מצווה להימנע מהם או לצמצמם, ובלבד שיהיו במסגרת הנורמה המקובלת בחברה.
לא נרחיב בשאלה זו ונסתפק בקביעה שיחסה של ההלכה לחיי האישות הוא דו-ערכי. בדרך כלל הפן האסקטי האוסר עליהם מצוי רק בשולי הספרות, אך דו-הערכיות הוא בתחום היחס החיובי. דעה אחת מצדיקה את יחסי האישות כחלק הכרחי ממצוות פרו ורבו, תוך הסתייגות מצעדים והתנהגות שיש בהם רק הנאה ("תאווה"), ואילו הפן השני מכיר בלגיטימיות של ההנאה ובלבד שמערכת היחסים תעוגן בתחום המשפחתי. בפן זה עסקו רבים, בעיקר במחקר המודרני, ואין זה בתחום דיון זה.
ההלכה קבעה שמי שאין לו ילדים במשך עשר שנים חייב לשאת אישה אחרת (ולגרש את אשתו), בפועל ספק רב אם הנחיה זו נתפסה כהלכה העוברת לביצוע. במדרש מובא סיפור ברוח זו: "מעשה בצידן באחד שנשא אשה ושהא עמה עשר שנים ולא ילדה, אתון לגבי רבי שמעון בן יוחי למשתבקה<sup class="footnote-marker">37</sup><i class="footnote">להתגרש.</i>. אמר לה, כל חפץ שיש לי בתוך ביתי טלי אותו ולכי לבית אביך. אמר להם רבי שמעון בן יוחי כשם שנזדווגתם מתוך מאכל ומשקה כך אין אתם פורשין זה מזה אלא מתוך מאכל ומשקה. מה עשת, עשת סעודה גדולה ושיכרתו יותר מדיי ורמזה לשפחתה ואמרה להון טלו אותו לבית אבא. בחצי הלילה ניעור משנתו, אמר להן, איכן אני נתון, אמרה לו, לא כך אמרתה כל חפץ שיש לי בתוך ביתי טלי אותו ולכי לבית אביך, וכדון הוא<sup class="footnote-marker">38</sup><i class="footnote">כזה הוא.</i> אין לי חפץ טוב ממך. כיון ששמע רבי שמעון בן יוחי כך, נתפלל עליהם ונתפקדו" (פסיקתא דרב כהנא, פרשה כב ב, עמ' 327; בראשית רבה, מה ג, עמ' 449; שיר השירים רבה, א ד). המדרש רומז לכך שהחכם יזם את הסעודה, אם כי לא נאמר שמטרת הסעודה הייתה לפייס בין בני הזוג<sup class="footnote-marker">39</sup><i class="footnote">לכך רומז הירושלמי, ראו נדרים פי"א הי"ב, מב ע"ד, וראו פירושנו לנדרים פי"א מי"ב. </i>. מעבר לכך, לא היה מי שיכפה גירושין, ומערכת חיי המשפחה יצרה מערכת קשרים שההלכה העקרונית לא תמיד יכולה הייתה לבטלם<sup class="footnote-marker">40</sup><i class="footnote">ראו פירושנו ליבמות פ"ו מ"ו. </i>.
על רקע כל זה מתעוררת השאלה עד כמה נפוצה הייתה תופעת האסופי (התינוק שהופקר וניצל). במשנתנו רבי יהודה אומר ש"הולכים אחר רוב המשליכים"; מסתבר שההנחה של התנא קמא היא שיהודים עלולים להשליך תינוקות כמו גויים. רבי יהודה דורש בדיקה אחרת, מי הם רוב המשליכים, ואינו אומר מהן תוצאות הבדיקה. מן הראוי להדגיש שבפרק הנוכחי יש סדרת הלכות דומה שבהן יש ללכת אחר הרוב, כדברי משנתנו: "אם רוב גויים גוי, אם רוב ישראל ישראל". בחלק מההלכות אצלנו רבי יהודה מוסיף מגבלה בעלת אופי משני. זאת ועוד, במשנתנו אפשר להבין שגם רבי יהודה חולק רק על הסיפא. אם האוכלוסייה היא מחצה יהודית ומחצה נכרית מניחים שהתינוק הושלך על ידי "רוב המשליכים"<sup class="footnote-marker">41</sup><i class="footnote">השאלה ההלכתית בדבר הסתירה למשנתנו תבורר להלן. </i>. בתוספתא מופיע ניסוח שונה של התפיסות ההלכתיות: "מצא בה תינוק מושלך מחצה על מחצה מטילין עליו שני חומרין. רבי יהודה אומר אם היתה שם גויה אחת או שפחה אחת היא חשודה להשליך" (פ"א ה"ח, עמ' 674). תנא קמא סבור שהולכים אחר הרוב, אבל אם האוכלוסייה נחלקת בשווה הולכים לחומרה, כלומר הוולד נחשב ליהודי ויש לטפל בו. הוא חייב גיור לחומרא, אך גם לאחר שיתגייר לא יהיה יהודי כשר וייחשב לישראל פסול (ממזר – קידושין פ"ד מ"א), זאת בניגוד לתנא קמא שהגדיר ילד כזה כ"ישראל"<sup class="footnote-marker">42</sup><i class="footnote">ייתכן שהכוונה למה שאמר רבי אליעזר בקידושין פ"ד מ"ד, כלומר שהוולד נחשב לנכרי אבל הוא נדון לחומרה גם כישראל, כלומר אסור לו לשאת ממזרת או אסופית. </i>. יתר על כן, תנא קמא לא רמז מה דינו של תינוק כזה שנחשב ל"ישראל", וניתן להבין שהוא כשר. לעומת זאת התוספתא מניחה שיש בהגדרה זו חומרה. על כן הסברנו ש"ישראל" משמעו שהתינוק פסול כאסופי, כפי שהסברנו במשנת קידושין<sup class="footnote-marker">43</sup><i class="footnote">אפשר גם להבין ש"שני חומרין" הם שלייחוס הוא כנכרי, אך אם חלה בשבת מצילים אותו כישראל, כפי שעולה מסוגיית הבבלי ביומא פד ע"ב. </i>.
רבי יהודה של התוספתא מציג גישה אחרת. ישראל אינם חשודים על הפקרת תינוקות. אפילו אם יש שם נכרייה אחת יש לתלות בה את השלכת התינוק, וממילא התינוק נכרי וצריך גיור. אם כן, "הולכים אחר רוב המשליכים" שבמשנה משמעו שהתינוק נחשב לנכרי כי הנכרים הם רוב המשליכים, ויש לפרש את המשנה לפי התוספתא<sup class="footnote-marker">44</sup><i class="footnote">מבחינה מתודולוגית ניתן לטעון שהתוספתא חולקת על המשנה, ברם לדעתנו אין ליצור מחלוקות בין המקורות התנאיים אלא אם כן יש לכך בסיס בנוסח המקורות. המשפט של המשנה מתאים עד מאוד לפרשו כמו התוספתא. </i>.
במקורות ארץ ישראל מתנהל דיון במקרה אחר של השלכת תינוק: "רבי סימון אחוי דרבי יהודה בר זבדי בשם רב, תינוק כל זמן שמושלך בשוק, אביו או אמו מעידין עליו. נאסף מן השוק, צריך שני עדים, ואביו ואמו נעשין לו כשני עדים. אמר רבי אבהו, וחשוד אדם לומר על מי שאינו בנו שהוא בנו(?)"<sup class="footnote-marker">45</sup><i class="footnote">ירו', בבא בתרא פ"ג ה"א, יג ע"ד; קידושין פ"ד ה"ג, סה ע"ד; בראשית רבה, פה יג, עמ' 1048, וראו הערת הנוסח המפורטת של אלבק בפירושו לבראשית רבה, שם שם. </i>. המדובר לא במקרה של הפקרת תינוק, אלא במקרה שהתינוק אבד. הירושלמי אינו מעלה אפשרות שהתינוק ייחשב כאסופי, ורואה בכך מקרה של טרגדיה ולא של הפקרה מכוונת. ייתכן שרבי אבהו חולק על האמורא האנונימי (ויש לקרוא את דבריו כאמירה חיובית. אדם חשוד לאמץ לעצמו ילד אסופי כזה, ולכן אין להאמין לו, אלא הילד אסופי). ברם אפשר גם שרבי אבהו שואל מתוך הסכמה: האם ייתכן שאדם יגיד על תינוק שהוא בנו והלה איננו בנו? ודאי שלא, ולכן יש להאמין לאב. מכל מקום, גם לפי הפירוש הראשון של רבי אבהו זאת העדות היחידה הנראית כרֵאלית להפקרת תינוקות, וכאמור גם היא רק לדעת אמורא אחד<sup class="footnote-marker">46</sup><i class="footnote">ואולי הושפעה דעתו של רבי אבהו מכך שישב בקיסריה, עיר נכרית ברובה והלניסטית באופייה. </i>, ואין כאן עדות מעשית אלא דיון עקרוני. עוד אנו שומעים על אב שלפני מותו מעיד שיש לו בנים נוספים. אלו היו קרוב לוודאי ילדים שגדלו ללא אב, ואביהם לא היה מוכר (שתוקים)<sup class="footnote-marker">47</sup><i class="footnote">משנה, בבא בתרא פ"ח מ"ו; תוס', שם פ"ז ה"ג, וראו דיוננו ביבמות פט"ז מ"ז המרכז הלכות אלו תוך דיון בשאלת נאמנות הבעל והאב להעיד עליהם. </i>.
כמו כן: "מעשה בתינוקת שראו אותה מושלכת לאישפה, אתא עובדא<sup class="footnote-marker">48</sup><i class="footnote">בא מעשה.</i> קומי רבי שמואל בירבי יוסי ואמר תיטפל לעיסה" (ירו', כתובות פ"א ה"י, כה ע"ד). אם כן תינוקת זו היא אסופית, אבל מעמדה נקבע לא לפי המשנה אלא היא נחשבת ל"עיסה". עיסה היא ספק איסור, אישה שיצא עליה שם של פגם נישואין, ואסורה לכוהן, אך מותרת לסתם אדם שאינו מחפש אישה מיוחסת, והרחבנו בכך במבוא למסכת קידושין.
אם כן, התמונה ההיסטורית העולה מהמקורות היהודיים היא שהשלכת תינוקות הייתה תופעה נדירה בחברה היהודית. זאת בהתאם לאסטרטגיה של גידול דמוגרפי מחד גיסא, ובהתאם לרוח ההומנית של איסור הרצח מאידך גיסא. תופעת השתוקי, עם זאת, כלומר ילדים שנולדו מחוץ לנישואים, לא הייתה מן הסתם כה חריגה והייתה נפוצה במידת מה, בוודאי הרבה יותר מכפי שרצו חכמים.
מעתה עלינו לחזור לפן ההלכתי. כבר הבבלי שואל למה אסופי "פסול" (כלומר נחשב לממזר). הבבלי מניח שהתינוק נחשב למי שבא ממוצא יהודי, ושואל: הרי בדרך כלל "אשת איש בבעלה תולה" (קידושין עג ע"א). אפילו אם הוולד נולד מיחסים אסורים של אשת איש עם אחר, למה לאישה להשליך את התינוק, הרי היא תמיד יכולה לטעון שהוא נולד לה מבעלה. רק בעלה יכול להכחישה, גם זאת לעתים רחוקות בלבד<sup class="footnote-marker">49</sup><i class="footnote">גם אם הבעל יטען שהבן ממזר אין בעדותו לפסול את בנו, ואף לא להפקיע את אשתו מכתובתה. עליו לגרשה בכתובה.</i>, ויש להניח שהוולד כשר. הבבלי אינו מעלה אפשרות אחרת, שהוולד הוא ילד לא חוקי שבא מנכרי שבא על יהודייה, שלפי הדעה שנכרי שבא על בת ישראל הוולד ממזר הוא ייחשב לממזר ולפי הסבורים שנכרי הבא על בת ישראל הבן הולך אחר האם (כך ההלכה הנוהגת היום) הוא ייחשב ליהודי כשר. כמו כן הבבלי מתעלם לגמרי מהאפשרות שהוולד נכרי, כאילו כל ההלכה עוסקת ביישוב יהודי לחלוטין. הבבלי עונה שזו חומרה שהחמירו ביוחסין. אם כן אסופי ושתוקי היו צריכים להיחשב כיהודים, או לכל היותר כספק, והם נחשבים לממזרים מתוך שזו חומרה ביוחסין, "מעלה עשו ביוחסין" (בבלי, שם). כך הבבלי מסביר גם את דין שתוקי<sup class="footnote-marker">50</sup><i class="footnote">קידושין עד ע"א, והשוו כתובות יג ע"א; טו ע"א. </i>.
לפי פירושנו (על פי התוספתא) משנת מכשירין עולה בקנה אחד עם משנת קידושין. משנת קידושין עוסקת ביישוב יהודי, והוולד ישראל ומפרשים זאת לחומרה, כלומר שהוא ממזר. בתלמוד הבבלי אומר רב, תוך כדי דיון בעניין אחר, וללא קשר למשנתנו (מכשירין): "והתנן: מצא בה תינוק מושלך, אם רוב גוים – גוי, ואם רוב ישראל – ישראל, מחצה על מחצה – ישראל. ואמר רב: לא שנו אלא להחיותו, אבל לייחסו – לא" (יומא פד ע"ב; כתובות טו ע"א). כלומר הוא נחשב לישראל רק לשם הצלתו, אבל לא לייחוס. המדובר כאמור ביישוב מעורב בלבד, בניגוד למשנת קידושין המדברת על יישוב יהודי. מימרתו של רב הובאה כדי להדגיש את פירוש הבבלי, שהייחוס היה חשוב יותר מנושאים הלכתיים אחרים. הוא שניסחה סוגיית קידושין, "מעלה עשו ביוחסין". בהמשך הסוגיות שם שמואל חולק על כך וסבור שדינו ליוחסין כדינו להצלת נפשות. הסבר הבבלי אמנם אמוראי ומאוחר, אך דומה שהוא הסבר רֵאלי למקורות התנאיים והוא מסביר את תוספתא מכשירין ואת היחס לאסופי במשנת קידושין. הסבר זה שלפיו נושא הייחוס הופך לשאלה המרכזית, יותר מהשאלות ההלכתיות הטכניות, אופייני לתלמוד הבבלי. כפי שראינו בפירושנו לפ"ד בקידושין חכמים רצו להעמיד את כל נושא הייחוס כשאלה הלכתית שיש בה שתי אפשרויות בלבד: כשר/ה לנישואין או פסול/פסולה. רק לעתים רחוקות הכירו שיש מקרה שהוא (ובעיקר היא) כשר/ה לנישואין לכל אדם אך לא לכוהן. בציבור הרחב הייתה שאלת הייחוס רחבה הרבה יותר, והיו רבים שהיו כשרים מבחינה הלכתית אך לא מיוחדים דיים, והכוהנים בלטו בכך שאימצו תפיסה חברתית זו. בתלמוד הבבלי תופסת שאלת הייחוס חשיבות רבה יותר מאשר במקורות ארץ ישראל, התנאיים והאמוראיים.
הירושלמי, לעומת כל זאת, מציע מדיניות אחרת המתעלמת ממשנתנו וממשנת קידושין: "מצא בתוכה תינוק מושלך, הטבילו לשום עבד, אָת מוהלו לשום עבד, לשום בן חורין, אָת מוהלו לשום בן חורין" (יבמות פ"ח ה"א, ח ע"ד). דין התינוק המושלך תלוי בהחלטת המוצא. אם הוא רוצה בכך הוא נחשב לנכרי וניתן לקחתו לעבדות, ואם המוצא אותו רוצה לראות בו יהודי הוא יכול לאסוף אותו ואז הוא יהפוך ליהודי כשר. הוולד, אם כן, אינו יהודי החשוד כממזר, אלא לא-יהודי שניתן לצרפו לעם ישראל בעצם מעשה האימוץ (יש להניח שאימוץ כזה דורש גם ביצוע מילה). מבחינה הלכתית הלכה זו היא המשך לדברי רבי יהודה, שאסופי הוא נכרי, ועתה גורלו תלוי בידי המוצא. הוא רשאי לשחררו, או להשתעבד בו. לא נאמר אם הוא בן חורין יהודי או "עבד משוחרר", כלומר גר, ונראה שהוא גר.
לפי פירושנו אפשר שיש להציע הסבר הלכתי נוסף שיצטרף להסבר הבבלי למשנה. תופעת האסופי והשתוקי אפיינה את היישוב הנכרי, וביישוב שרובו יהודי עדיין נחשבה לתוצאה של יחסים אסורים עם נכרי או לתוצאה של הפקרת הילד על ידי אחד הנכרים המעטים המתגוררים בעיר היהודית. מכיוון שהוולד נתפס כנכרי קל היה להחמיר עליו, מתוך ההקפדה היתרה על יוחסין.

Mishnah 8

<b>מצא בה מציאה אם רוב גויים אינו צריך להכריז</b> – המשנה מניחה שאבדת גוי מותרת, וזאת בעקבות ההלכה שגזל גוי מותר. להלן נברר הלכה זו. בכל יתר עדי הנוסח נוסף "ואם רוב ישראל צריך להכריז",<b> מחצה למחצה צריך להכריז</b> – מחצה למחצה להחמיר, כרגיל.<b> מצא בה פת</b> – פת גויים נאסרה מחשש שעורבב בה שומן אסור. <b>הולכין אחר רוב הנחתומים ואם היתה פת עיסה</b> – עיסה היא בצק, אבל המונח "פת עיסה" פחות ברור. אביי אומר לעניין צדקה: "אמר אביי: שכן עני אוכל פתו בעיסה בלוסה" (בבלי, שבת עו ע"ב). פת עיסה היא אפוא מאכל עניים. בלוס הוא מה שמכיל חומרים שונים (מכאן "אוצר בלוס" – בבלי, בבא בתרא נח ע"א). אם כן העני מערבב בפתו חומרים שונים: קליפות, מורסן וכיוצא באלו. <b>הולכין אחר רוב אוכלי פת עיסה</b> – המשנה אינה קובעת מי הם אוכלי פת עיסה, אך בהקבלה למשנה הקודמת אלו ישראל העניים שאוכלים פת משובחת פחות. מעניין הוא דימוי עצמי זה של יהודים כעניים יותר מגויים.<b> רבי יהודה אומר אם היתה פת קבר הולכין אחר רוב אוכלי פת קבר</b> – פת קיבר גם היא פת גרועה. המדרש מייחס לאיוב את הנוהג להאכיל לעניים "פת נקיה": "אחרים הם אוכלים פת נקיה ומאכילין לעניים פת קיבר. אחרים הם לובשים בגדי מלתין, ומלבישין לעניים בגדי שקין. אני לא עשיתי כן אלא ממה שהייתי אוכל הייתי מאכיל (לאחרים) [לעניים]" (אבות דרבי נתן, נו"ב פי"ד, יז ע"א). פת קיבר היא אפוא הניגוד לפת נקייה. הפת הנקייה נעשית מקמח מנופה היטב, והבבלי (קידושין כ ע"א) הופך מידה יפה זו להלכה בדבר התנהגות כלפי עבד. כן יוצא ממקורות רבים אחרים.
רבי יהודה אינו חולק על התנא האנונימי שלפניו, אלא משתמש בניסוח אחר. בדרך כלל סגנון זה הוא סגנון של מחלוקת, כמו במשנה הקודמת, אך לעתים מצינו שאין זה אלא ניסוח שונה. כך, למשל, תנא קמא קובע שפרה היא אדומה כאשר אין בה שתי שערות שחורות בגומא אחת, ורבי יהודה אומר "בתוך כוס אחד" (משנה, פרה פ"ב מ"ה). כפשוטם של דבריו רבי יהודה אינו חולק על חכמים אלא מציע ניסוח אחר ובמקום "גומא" הוא משתמש במינוח "כוס", ואכן בתוספתא מצוטטים דברי רבי יהודה בלשון "גומא" (פרה, פ"ב ה"ז, עמ' 631). כך מסביר הר"ש ודבריו ברורים, וכן נאמר בירושלמי במפורש: "הן סככות הן פרעות, הן רפפות הן רעלות, הן איסטגיות הן ספיות, הן כוסות הן גומות, היא מקום תחת הכוסות היא מקום הנחת חתיכות, הן זיתי קלוסקא הן זיתים מגולגלין" (עבודה זרה פ"ב ה"י, מב ע"א). הירושלמי מונה סדרת זוגות או שלשות של מונחים שהם זהים, או שיש ברייתא האומרת שהם זהים זה לזה. ה"סככות" זהות ל"רפפות" ול"פרעות". הפרעות נזכרו יחד עם הסככות (משנה, כלאים פ"ח מ"ב). "איסטגיות" הן שפיות או ספיות (משנה, כלים פ"ח מ"ט). זיתי גלוסקא (קלוסקא) הם זיתים המגולגלים (עבודה זרה פ"ב מ"ז). המשפט "הן כוסות הן גומות" אינו מוסבר בירושלמי, אלא כנספח למשפט "תחת הכוסות". הכוונה למשנה בכלים: "השלחן והדלופקי שנפחתו או שחיפן בשיש ושייר בהם מקום הנחת הכוסות טמאים, רבי יהודה אומר: מקום הנחת חתיכות" (פכ"ב מ"א). כלומר לרבי יהודה אין דעה נפרדת אלא הוא משתמש במינוח שונה למקום הנחת החתיכות, וכוונתו למה שתנא קמא קורא "מקום הנחת הכוסות". החילוף כוסות-גומות הוא המשנה בפרה פ"ב מ"ה. במשנת פרה שני הנוסחים מוצגים כאילו היו מחלוקת, אך כדברי הירושלמי אין אלו אלא ניסוחים שונים. כך אנו מציעים להסביר גם את משנתנו.
שינוי הניסוח מלמד על תופעה היסטורית-ספרותית. כל תנא שנה את הלכתו בבית מדרשו, ובשלב ראשון טרם נקבע ניסוח אחיד. עורך המשנה שנה את שני המונחים כאילו הם חלוקים, אבל אין כאן מחלוקת, אלא כל אחד ניסח את ההלכה בלשונו, והעורך לא רצה לוותר על הניסוח השונה. הר"ש למשנת פרה (פ"ב מ"ה) מסביר "שאדם חייב לומר בלשון רבו", ובשפתנו: העורך לא ערך ואיחד את המשנה אלא הביא את שני הניסוחים המקבילים. אמנם בדרך כלל הסגנון שבו התנא הראשון (ת"ק או "חכמים") אומרים ניסוח סתמי ואחר כך נאמר "רבי פלוני אומר..." הוא סגנון של מחלוקת – אך לפעמים אין אלו אלא ניסוחים שונים, כדברי התוספתא: "הן הן דברי רבי שמעון הן הן דברי רבי יוסי" (כריתות פ"ג ה"ה, עמ' 565). בדרך זו ביארנו, או הצענו לבאר, משניות וברייתות אחרות שבהן אפשר היה להבין שאכן במחלוקת עסקינן<sup class="footnote-marker">51</sup><i class="footnote">כגון פרה פ"ז מ"ט; כלים פט"ו מ"א; תוס', פ"ז ה"ג, עמ' 636; שם פי"א מ"ז (התוספתא שם פי"ב ה"ח, עמ' 640); סוטה פ"ח מ"ו; פ"ח מ"ז; גיטין פ"ט מ"ג; כתובות פ"ד מ"ו (לפי פירושנו); אולי גם ערכין פ"ט מ"ג; תוס', כלים בבא מציעא פ"א ה"ח, עמ' 579 (בניגוד להגהת הגר"א); משנה, כלים פט"ז מ"ו; (תוס', כלים בבא מציעא פ"ז ה"ג, עמ' 586, כפי שפורשה במשנה, כלים פי"ז מי"ב); כלים פכ"א מ"ג; פכ"ח מ"ז; זבחים י"ב מ"א; תוס', זבחים פי"ג הי"ב, עמ' 499; משנה, מנחות פ"ה מ"ח; טהרות פ"ג מ"ג; מקוואות פ"ה מ"ה; פ"ו מ"י, ועוד.</i>
במשנה הקודמת חלק תנא קמא על הגישה שהולכים אחר רוב המשליכים, ורבי יהודה חלק עליו, ואילו במשנתנו הם הם דברי תנא קמא, ורבי יהודה מציע רק סגנון שונה.
<b>אבדת הגוי וגזל הגוי</b> 
ממשנתנו משמע בבירור שאין צורך להחזיר את אבדת הגוי. הסוגיה בירושלמי מונה סדרה של סיפורים על חפצים שנמצאו בגליל והותרו משום החזרת אבדה ומשום בישולי גויים משום שרוב תושבי הגליל יהודים, והיא מהלכת בשיטתה של משנתנו (שקלים פ"ז ה"ב, נ ע"ג). אבל ההלכה עצמה סבוכה. המקורות התנאיים מתירים לרמות את המכס הרומי, אבל אין לכך קשר ליחס לרכושו הפרטי של הגוי אלא ליחסם של חכמים, ושל החברה היהודית, לשלטון הרומי כשלטון של גזל. שאלת רכושו של הנכרי אינה זוכה במשנה לדיון מפורט. באשר לדיני נזקים המשנה קובעת שכל הלכות המשנה הן רק בנכסים של בני ברית (משנה, בבא קמא פ"א מ"ב), וכבר התוספתא מפרשת שנזק לרכוש של גוי אינו מחייב פיצוי (תוס', בבא קמא פ"א ה"א; משנה, שם פ"ד מ"ג). נזק עדיין איננו גזל או אבדה. הנתונים לגבי גזל הגוי מעורפלים יותר, והעניין אינו מופיע כמובן במשנתנו.
לגבי גזל הגוי אנו מוצאים גישות שונות, ברם בניתוח הדברים יש לשים לב לכך שחלק מההתבטאויות שבמקורות הן אפולוגטיות, מתוך תחושה לא נוחה שאי אפשר לקיים חברה שהנכרים משתתפים בה (ומצויים בעמדת הכוח) ולהשליט הלכה מפלה כזאת. אין זה מן הצדק המוסרי, ולא מהחכמה הפוליטית. אין צריך לומר שהצרכים האפולוגטיים השפיעו על הפרשנים לדורותיהם, ואף על המחקר המודרני.
בתוספתא שנינו: "הגוזל את הגוי חייב להחזיר לגוי. חמור גזל הגוי מגזל ישראל, הגוזל את הגוי ונשבע ומת חייב להחזיר מפני חילול השם" (בבא קמא פ"י הט"ו). משפט זה חסר בכתב יד ערפורט ובדפוס. הביטוי חמור. גזל הגוי מעביר את כל המשפט לתחום המוסרי; הוא מלמד שהיו ש"הקלו" בנושא ומלמד על הרגישות החברתית להלכה מפלה זו. ייתכן גם שאפשר ללמוד מכאן שבעצם גזל הגוי מותר, או נחשב ברחוב למותר, ונאסר רק בגלל חילול השם. על כל פנים, ההדגשות מעידות שחכמים בדבריהם נאבקים נגד מוסכמות חברתיות קיימות.
בברייתא אחרת שנינו: "1. על שפיכות דמים כיצד? גוי בגוי וגוי בישראל חייב. ישראל בגוי פטור. 2. על הגזל, גנב גזל, וכן מוצא יפת תואר, וכן כיוצא בו. 3. גוי בגוי וגוי בישראל אסור וישראל בגוי מותר" (תוס', עבודה זרה פ"ח ה"ה, עמ' 473). התוספתא מונה את המצוות שגויים התחייבו בהן (שבע מצוות בני נח), ביניהן שפיכות דמים (1), גזל (2) וכיוצא בהן. המשפט השלישי מסביר מהו גזל שהתחייבו בו גויים, והתנא מסביר את משמעות הדבר שהגוי אסור בכך, אך לישראל מותר לגזול ולגנוב מגוי.
לעומת זאת בספרא מובא מדרש שגזל הגוי אסור: "רבי שמעון אומר מנין שגזל העכו"ם גזל? תלמוד לומר 'אחרי נמכר', יכול מושכו ויצא? תלמוד לומר 'גאולה תהיה לו', יכול יגלום עליו? תלמוד לומר 'וחשב עם קונהו' ידקדק עמו... אם כך החמירה התורה על גזילו של עכו"ם קל וחומר על גזילו של ישראל" (ספרא, בהר פרק ט ה"ב-ה"ג, קי ע"ב; מדרש תנאים לדברים, כ יד, עמ' 121). הסגנון של המדרש חורג מהתחום ההלכתי, ויש בו נימה מוסרית. במקבילה במדרש תנאים הדרשה מובאת כדי להוכיח כמה הגזל חמור, שאפילו את הגוי אסור לגזול, וגם כאן הנימה המוסרית בולטת.
על תולדות ההלכה מסופר במדרש אחר: "...שהרי אמרו גזילו של נכרי מותר ושל ישראל אסור. וכבר שלחה מלכות שני סרדיטיאות ואמרה להם לכו ועשו עצמכם יהודים, וראו תורתם מה טיבה? הלכו אצל רבן גמליאל לאושא וקראו את המקרא, ושנו את המשנה, מדרש, הלכות, והגדות בשעת פטירתם אמרו להם כל התורה נאה ומשובחת. חוץ מדבר אחד זה שאתם אומרים גזילו של גוי מותר ושל ישראל אסור, ודבר זה אין אנו מודיעים למלכות" (ספרי, שמד, עמ' 401). המעשה עצמו הוא כנראה עיבוד ספרותי של ביקורת של השלטונות על תורתם של היהודים, זו שבעקבותיה אישרו הרומאים את כינון מוסדות הלימוד ביבנה ומינויו של רבן גמליאל כנשיא (בתואר או ללא תואר זה). למדרש ברור שגזלו של גוי מותר. המדרש עצמו משמיע את הקול המהסס, הקול הפנימי שמושם בפי הגויים, שההלכה אינה ראויה, אך אין במדרש עדות לגישה ההפוכה ששנינו במדרש ספרא. בנוסחאות אחרות של המדרש מצורף דין אבדת הגוי (שמותרת) לגזל הגוי (מדרש תנאים לדברים, לג ג, עמ' 212). במקבילה בירושלמי הסיום שונה: "באותה שעה גזר רבן גמליאל על גזילות נכרי שיהא אסור מפני חילול השם" (בבא קמא פ"ד ה"ג, ד ע"ג). אם כן ההלכה שונתה לא מן הדין ההלכתי, אלא מסיבה חברתית-פוליטית, למנוע לעז.
בבבלי, לעומת זאת, מובא סיפור אחר הנשמע כעדות היסטורית תנאית, אף שאין לו מקבילות תנאיות: "אמר רבי שמעון, דבר זה דרש רבי עקיבא כשבא מזפירין: מנין לגזל גוי שהוא אסור? תלמוד לומר 'אחרי נמכר גאולה תהיה לו' " (בבא קמא קיג ע"א). גם בספרא מיוחסת מגמת ההחמרה המוסרית (פוליטית?) לרבי שמעון, חכם הידוע בגישתו העוינת לנכרים ושלדעתו אינם קרויים אדם<sup class="footnote-marker">52</sup><i class="footnote">אבל בילקוט שמעוני הדובר הוא רבי שמעון חסידא, ומכאן פתח לראות זאת כמידת חסידות ולא כהלכה (ברוח הבבלי). בספרות הגאונים בדרך כלל גזל הגוי אסור. אבל בתשובות הגאונים שערי צדק, חלק ד א:ו, משמע שהשואל סבר שהאיסור נובע מחשש חילול השם, ולא מדיני ממונות, והמשיב מתקן אך לשונו פושרת.</i>. במקורות התנאיים נשמעים אפוא שני קולות, אבל הקול המתיר הוא בניסוח משפטי והקול האוסר יש בו נימות של מדרש וגישה מוסרית, ולא הלכה של ממש.
בתלמודים השאלה מוצגת באופן כללי כמחלוקת הלכתית לכל דבר (ירו', בבא מציעא פ"ב ה"ה, ח ע"ג; בבלי, בבא מציעא פז ע"ב ועוד)<sup class="footnote-marker">53</sup><i class="footnote">בניסוחים המדרשיים מצינו הסתייגות מגזל הגוי (כגון תנחומא, בראשית נח ד; תנא דבי אליהו, טז, עמ' 75; כו, עמ' 140). אפשר שמקורות אלו משקפים ניסוחים בבליים.</i>. אבל מופיע גם סיפור על צדקותו של שמעון בן שטח שהחזיר לגוי אבדה, וניכר שמעשה צדקות כאן ולא הלכה רגילה (ירו', שם), והירושלמי מדגיש שלכל הדעות אבדתו מותרת. בתנא דבי אליהו מוצטט המשפט של רבי שמעון שגזל הגוי אסור כהלכה לכל דבר (פט"ו, עמ' 75; פכ"ו, עמ' 149), אף שהמחבר מתנגד מאוד למערכת יחסים עם הנכרים, ונדון בכך ובזמנו של החיבור בנספח למסכת ידים.
משנתנו קובעת בפשטות שאבדת הגוי מותרת ואבדת יהודי יש להחזיר, וכאמור זו עמדת כל המקורות, אם כי ייתכן שמי שסבור שגזל הגוי אסור מטעם מוסרי או פוליטי (חילול השם) יחלוק גם על אבדת הגוי.

Mishnah 9

<b>מצא בה בשר הולכין אחר רוב הטבחים</b> – המשנה מקצרת את הנוסחה וברור שאם רוב גויים הבשר אסור, ולהפך. <b>אם היה מבשל הולכין אחר רוב אוכלי בשר –</b> בדפוסים, ב-<b>פב</b> וב-<b>מל</b> נוסף "מבושל", אך המילה איננה בכתב יד קופמן וב-<b>מפ</b>. לפי ההקשר ברור שמדובר בבשר מבושל, אבל גם ברור שהמילה מיותרת, שכן רוב אוכלי בשר הם אוכלי בשר מבושל. בתוספתא שנינו: "מצא בה בשר הולכין אחר הרוב הטבחין. מחרוזות הולכין אחר הרוב אוכלי בשר" (פ"א ה"ח, עמ' 674). מחרוזות הן חתיכות בשר שזורות על מחרוזת (איור 6)<sup class="footnote-marker">54</sup><i class="footnote">המשנה מזכירה גם מחרוזות של דגים (בבא מציעא פ"ב מ"א), ואכן אנו יודעים שכך מכרו דגים בשוק. ברם לפי המשנה המחרוזת איננה בידי המוכר אלא בידי בעל הבית, ולפיכך אין לפרש את המשנה במוכר דגים.</i>. כך שמרו בעלי בתים את חתיכות הבשר שלהם, כמו ששנינו: "נבילה, ואין מוכרין אותה מחרוזות מחרוזות אבל מוכרין אותה איברין איברין על גבי מטות" (תוס', שביעית פ"ה ה"ח), וכן: "בשר שנמצא בעזרה מחרוזות מותר, שאין בשר הקדש מחרוזות" (תוס', שקלים פ"ג ה"י). אם כן, שזירת הבשר על חוט כמחרוזת היא דרך האחזקה הרגילה של בעל הבית, ולכן אם נמצא בשר במחרוזת הולכים אחר רוב אוכלי בשר. אכילת בשר לא הייתה אירוע יום יומי. אכלו בשר במועדים מיוחדים ובארוחות חגיגיות, ובאופן טבעי אוכלי בשר הם התושבים האמידים שבעיר. המשנה מרמזת לכך שההרכב האתני של אוכלוסיית העשירים הייתה שונה מההרכב האתני של כלל היישוב. הנכרים היו כנראה בדרך כלל עשירים, וחלקם מבין העילית הכלכלית היה גדול יותר מאשר חלקם בכלל האוכלוסייה.

Mishnah 10

<b>עד כאן עסקה המשנה בבעיות של רוב גויים או רוב ישראל, מעתה היא עוברת לדיון בשאלות רוב ומיעוט אחרות.
<b>המוציא פירות בדרך</b> – השאלה היא של הפרשת מעשרות ותרומות. את התרומה יש להרים בגמר מלאכת הפרות. אם הפרות מובאים הביתה יש להרים תרומה עם הכנסתם לחצר, ואם הם מובאים לשוק יש להרים תרומות עם סיום המלאכה בשדה<sup class="footnote-marker">55</sup><i class="footnote">ראו המבוא למסכת תרומות.</i>. <b>אם רוב מכניסים לבתיהם פטור</b> – מהפרשת מעשרות ותרומות, משום שהפרות טרם התחייבו במעשרות,<b> ולמכור בשוק</b> – אם רוב האנשים נוהגים למכור פרי זה בשוק,<b> חייב</b> – במעשרות. הפרות התחייבו במעשרות, וכידוע רוב הציבור לא הפריש מעשרות. <b>מחצה למחצה דמיי</b> – חייב במעשר מספק. הלכה זו שונה במקצת מקודמותיה: מחצה על מחצה אינו סתם להחמיר, אלא יש ביטוי למצב הספק.
במשנת מעשרות שנינו: "היה עובר בשוק ואמר טלו לכם תאנים, אוכלין ופטורין, לפיכך אם הכניסו לבתיהם מתקנים ודאי" (פ"ב מ"א). גם משנה זו מתבססת על ההנחה שהפרות מובאים הביתה ועד אז הם פטורים ממעשרות, ומי שמכניסם לביתו חייב במעשר ודאי. ואכן הירושלמי מסביר: "מתניתין במקום שרוב מכניסין לבתים, אבל במקום שרוב מכניסין לשוק אינן מתקנין אלא דמאי" (מעשרות פ"ב ה"א, מט ע"ג). המשנה במעשרות משקפת משק סגור שבו אדם צורך את פרותיו בעצמו, ואילו משנתנו משקפת מצב מעורב. חלק מהמשק מבוסס על תצרוכת עצמית (משק סגור – אוטרקי) וחלק מוכרים את הפרות בשוק. מסתבר שמשנת מעשרות משקפת את המצב הקדום, ומשנתנו משקפת התפתחות כלכלית לכיוון של משק פתוח יותר. בסוגיה אחרת בירושלמי שנינו: "אמר רבי שמעון אחוי דרבי ברכיה, בשעה שגזרו על הדמאי רוב עמי הארץ היו מכניסין לבתיהן" (ברכות פ"ז ה"א, יא ע"ב). האמורא מכיר את המשק הפתוח, או לפחות את המשק המעורב, אבל גם מעיר שתקנת הדמאי<sup class="footnote-marker">56</sup><i class="footnote">החובה להפריש מעשר מספק מכל הפרות משום שעמי הארץ אינם מפרישים מעשר.</i> התבססה על משק סגור, ועתה המשק פתוח והדין שונה.
<b>אוצר</b> – אוצר הוא מחסן, ובהקשר זה מחסן מס שצרכנים יכולים לקנות ממנו. רוב המסים בעולם הרומי שולמו בסחורות בעין, שכן לרוב הציבור לא היה כסף כדי לשלם במזומן. השלטונות יכולים היו להעביר את המסים לצריכה ישירה ביחידות הצבא, או למכרם בשוק הפתוח לצרכנים. במקרה שלנו מדובר באפשרות השנייה. <b>שישראל וגויים מטילים לתוכו</b> – ישראל חלקם מעשרים וחלקם אינם מעשרים, אבל כולם מפרישים תרומה, ואילו הגויים חייבים במעשרות, כפי שנרחיב להלן, ופרותיהם אינם מתוקנים. <b>אם רוב גוים ודאיי</b> – צריך להפריש מעשר ודאי, שכן רוב הפרות אינם מעושרים בוודאות. <b>אם רוב ישראל דמיי</b> – כדין פרות ישראל, שמפרישים מעשר מספק.<b> מחצה למחצה וודיי דברי רבי מאיר</b> – ספק להחמיר, כמו ששנינו במשניות הקודמות,<b> וחכמים אומרים אפילו כלו גויי וישראל אחד מטיל לתוכו דמיי</b> – צריך להפריש מעשרות דמאי ולא ודאי, משום שפרי מעושר אחד כבר הופך את כל האוצר לספק מעושר. חכמים חולקים אפוא על העיקרון שבכל הפרק, ונותר לנו לתהות האם הם חולקים גם במשניות הקודמות.
התוספתא למשנה זו מופיעה בתוספתא דמאי: "1. אוצר שישראל וגוים מטילין לתוכו, אם רוב גוים ודאי, ואם רוב ישראל דמאי. מחצה על מחצה ודאי, דברי רבי מאיר. 2. וחכמים אומרים אפילו כולו גוים, וישראל אחד מטיל לתוכו, דמיי. 3. אמר רבי יוסה במי דברים אמורים באוצר של יחיד, אבל באוצר של מלכים הולכין אחר הרוב. 4. אמר רבי יהודה במה דברים אמורים באוצר של ישראל וגוים, אבל אוצר [של] ישראל וכותין הולכים אחר הרוב. 5. אמרו לו אחר שהוריתה לנו על אוצר של יבנה שלפנים מן החומה שהוא דמאי, והיה רובו כותים, 6. אבל אוצר שמטילין בו מחוצה לארץ לארץ, כגון אוצרה של רגב, חייב לפי חשבון. 7. אמר רבי יהושע בן קבוסאי כל ימיי הייתי קורא המקרא הזה: 'והזה הטהור על הטמא', ולא מצאתיו אלא באוצר של יבנה, ומאוצרה של יבנה למדתי שטהור אחד מזה אפילו על מאה טמאים" (פ"א הי"ב-הי"ד). במשנתנו, אם כן, רבי מאיר אומר שהולכים לפי חשבון (1), וחכמים אומרים שהולכים לקוּלה, ואפילו ישראלי אחד שספק אם הוא מעשר או לא הופך את הכול לספק (2, 7). רבי יהודה ורבי יוסי מציעים עמדות ביניים. רבי יוסי (3) מבדיל בין אוצר של יחיד לאוצר של מלכים, כלומר למתקן שבו נאספים מסים מכל האזור, ורבי יהודה מבדיל בין גויים, שלגביהם הוא סובר כרבי מאיר, ובין כותים, שלגביהם הוא מקל כחכמים, כנראה מתוך כך שיש יותר כותים המעשרים. בנספח למסכת ברכות עסקנו בכך בהרחבה. הדוגמאות השונות שמעלה התוספתא (5, 7) מעידות שהיה נוהג מקומי רווח, והתנאים תובעים שההלכה תותאם לנוהג המקובל ותבטא אותו<sup class="footnote-marker">57</sup><i class="footnote">הלכות אלו מצטרפות לראיות הרבות לנוהגים של קיום הלכה על ידי הציבור עוד לפני שחכמים באו והסדירו את ההלכה וניסחוה כהנחיה משפטית.</i>.
מעבר לפן ההלכתי למדנו שאוצר המס של יבנה הכיל מסים שבאו מאזור יבנה, ובדור אושא היו שם הגויים רוב מכריע. רבי יהושע זה הוא תלמיד רבי עקיבא, ולפנינו עדות על היישוב היהודי הקטן שנותר באזור יבנה לאחר מרד בר כוכבא. עוד אנו שומעים על רגב, שהיא על הגבול של ארץ ישראל היהודית, אבל מבחינה מנהלית היא שייכת לפרובינציית יהודה. אפשר שזו רגב שעליה צר ינאי בסוף ימי מלכותו (רג'יב בעבר הירדן, או מקום בחבל ארגוב).

Mishnah 11

<b>מחצה למחצה להחמיר. <b>פירות שנייה</b> – בשנה השנייה שהפרות חייבים בה במעשר שני,<b> שרבו על השלישית</b> – שחייבים בה מעשר עני. השאלה היא מה צריך להפריש על הפרות, מעשר שני או עני. אבל בשנים הראשונה והשנייה מפרישים בשתיהן מעשר שני, ואין בעיה בתערובת. [<b>ו</b> ]<b>שלשלישית על שלרביעית</b> – בשלישית מעשר עני וברביעית שני,<b> ושלחמישית על שלששית</b> – דינם כפרות שנייה על שלישית, [<b>ו</b> ]<b>שלששית על שלשביעית</b> – פרות שביעית פטורים ממעשר,<b> ושלשביעית על שלמוצאי שביעית</b> – פרות שביעית פטורים ופרות השנה שאחריה חייבים במעשרות ותרומות,<b> הולכין אחר הרוב מחצה למחצה להחמיר</b> – כלומר לתת את המעשר הקדוש יותר, לפי הסדר: תרומה, מעשר שני, מעשר עני ומעשר רגיל. המשנה מדגישה שמחצה על מחצה הוא ספק וספק להחמיר, מן הסתם משום שבכל המקרים המצוות נחשבות למצוות דאורייתא, אף על פי שיש דעה בספרות חז"ל שכל המצוות התלויות בארץ הן רק מדרבנן<sup class="footnote-marker">58</sup><i class="footnote">ראו המבוא למסכת מעשרות ופירושנו לשביעית פ"י מ"ג.</i>. אבל שאלה זו של דאורייתא ודרבנן אינה עולה במשנה, ולא בכל הפרק, ועקרון ההחמרה חוזר בכל הפרק. יש להניח שההלכה שמים שחימם גוי מותרים רק אחרי "כדי שיחמו" מוגדרת כאיסור דרבנן, אבל כאמור שיקול זה של "איסור דרבנן" אינו עולה בפרק.</b>
סיכום דיני ספק שבפרק:
המשנה מציגה בעיקר את הדעה שהולכים אחר הרוב, ובספק ("מחצה למחצה") מחמירים. בכמה משניות רבי יהודה חולק וסובר שהרוב אינו רוב כמותי אלא "איכותי": רוב המשליכים תינוקות (מ"ז); רוב אוכלי פת קיבר (מ"ח ומ"ט). רק במשנה י אנו שומעים שהולכים אחר המיעוט להקל. במהלך הפירוש ראינו שעמדה זו חוזרת כנראה גם במשניות האחרות, אבל היא איננה במשנה עצמה אלא במקבילות. כבדרך אגב אנו שומעים שההחלטה ההלכתית במקרה של יהודים ונכרים תלויה גם בשאלת הלכתית אחרת, והיא היחס לאפשרות של הנאה מעבודת הנכרי שנעשתה לטובת ישראל (מ"ה). שאלה זו משתלבת בשאלת הרוב אך היא שאלה בפני עצמה, וראינו בה התפתחות הלכתית מתקופת המשנה לתקופת התלמוד, והמשך ההתפתחות בעקבות הלחצים החברתיים, עד ספרות הפוסקים המאוחרת. בתוספתא מובאת עוד עמדה שהזכרנו: "מי פירות שנפלו לתוכן טיפת מים כל שהן טמאין, דברי רבי מאיר, וחכמים אומרים הולכין אחר הרוב. רבי אלעזר בן יעקב אומר אפילו קורצד שנפל לתוכו טיפת מים כל שהוא טמא. נפל לתוכו דבש וחלב הולכין אחר הרוב" (פ"א ה"ז, עמ' 674-673). לפנינו שתי דעות, האחת שהכשרה במים היא כמו הזאה; די בטיפה אחת כדי לפסול את כל הערמה (רבי מאיר), ובהקשר של רוב ומיעוט הולכים אחר המיעוט להחמיר, וחכמים אומרים שהכול לפי הרוב. רבי אלעזר בן יעקב אומר אותה הלכה כרבי מאיר על קורצד מלא פרות, כלי שאיננו יודעים מה הוא. עד כאן הדין במים, אבל דבש וחלב, שגם הם משקים המכשירים לקבל טומאה (פ"ו מ"ד), לדעת הכול הולכים בהם אחר הרוב. זו הלכה שאין בה היגיון משפטי, וניכרת מגמת החמרה לגבי מים שאינה חלה על יתר המשקים.
עוד מצאנו במשניות עמדות חריגות לגבי מים (מ"ג): שם לא הרוב קובע, אלא מה היה בכלי קודם. אם כן, לפנינו כמה עמדות עקרוניות:
אחר הרוב, מחצה למחצה להחמיר;
אחר רוב איכותי (שיקול האם המצב הנקודתי נוטה להחמרה או להקלה);
אחר המיעוט להחמיר;
אחר המיעוט להקל. עמדה זו מוצגת כחריגה במערך ההלכתי ולא ככלל החל על כל המקרים.
עם זאת העמדות אינן שיטתיות, וחלק מהמקרים נידונים לפי המצב הספציפי (כגון אם יש בעיר נציגי שלטון ["יש בה רָשות" – מ"ה-מ"ו]); דין מים שונה מדיני נוזלים אחרים ועוד חריגים. זו דוגמה יפה לכלל שהצענו במבוא הכללי לפירוש המשניות. ההלכות לא נקבעו בבית המדרש מתוך חשיבה לוגית, לכידה ושיטתית, אלא נדונו כל אחת לגופה ונקבעו עמדות שונות לגבי כל מקרה ומקרה. במבוא הרחבנו בתמונה הכוללת.

Chapter 3



Mishnah 1

<b>כל הפרק עוסק בבדיקת מקרים מיוחדים של הרטבת פֵרות האם הם בבחינת "כי יותן" והפרות מוכשרים לקבל טומאה, או שהמים לא היו לרצון והפרות טרם הוכשרו לקבל טומאה. פרק זה הוא המשך פרק א, ואילו פרק ב כולו יחידה נפרדת שאינה עוסקת בנושאי הכשר טומאה.
<b>שק שהוא מלא פירות ונתנו על גף הנהר</b> – גף הנהר הוא קיצור של "אגף", כלומר גדה. הנחל עלול לעלות על גדותיו ולהרטיב את המים. <b>או על פי הבור</b> – הוא שם את השק במקום יבש, אבל יש חשש שכל מי שישאב מים ירטיב את השק. <b>או על מעלות המערה</b> – המערה חצובה בסלע, ויורדים אליה במדרגות (משנה, מקוואות פ"ד מ"ד; פ"ז מ"ז). אם נכנס מישהו למערה או נופל שם חפץ – פני המים עולים (איור 7). כפי שנעלה במשנה הבאה, החשש איננו מהרטבה מקרית אלא מהלחות המתנדפת באוויר ונספגת בפרות. כידוע המים מתאדים, והם מתעבים והופכים לטיפות ומרטיבים את הפרי.<b> ושאבו</b> – הפרות ספגו מים. חכמים סבורים כנראה שהפרות שואבים רטיבות מהמאגר, אף ללא הרטבה ישירה, כפי שנראה במשנה הבאה.<b> כל ששאבו בכי יתן</b> – הפרות שנרטבו הם ב"כי יותן", כלומר המים נחשבים לכאלה שהרטיבו מרצון. הגדרת הרצון במשנה זו היא כשהבעלים עשו מעשה העשוי להוביל להרטבת המים, ולא נקטו באמצעים נגד הרטבה, אף שאין כאן מעשה ישיר וגם לא מחשבת רצון. <b>רבי יהודה אומר כנגד כל שהוא כנגד המים בכי יתן</b> – הפרות שהם במגע אפשרי עם מים הם ב"כי יותן", כלומר זו הרטבה מרצון, <b>ושאינו כנגד המים אינו בכי יתן</b> – הפרות שאינם בקו המגע החיצוני אינם ב"כי יותן"; אילו רצה בעליהם להרטיבם היה מסדר שיהיו קרובים לקו מים. ההגדרה המדויקת של "כי יותן" תידון בהמשך הפרק, ובסופו ננסה לסכם את גישת ההלכה למונח זה.
אין במשנתנו "תחילה" ו"סוף" ולפיכך אין כל קשר בינה לבין הכלל בפ"א מ"א, אבל משנתנו היא אחת הדוגמאות שסיכם רבי יהושע (לעיל פ"א מ"ג).
<b>איור 7א.</b> מעלות בבריכה ביער שוהם. צילם ב' זיסו.
<b>איור 7ב.</b> מעלות (מדרגות) בבריכה בחורבת מטוי. צילם ש' דר..
<b>איור 7ג</b> מדרגות (מעלות) לבריכה ביער שוהם צילם ב' זיסו.

Mishnah 2

<b>חבית שהוא מלאה פירות ונתונה לתוך המשקין</b> – החבית שרויה במים אבל אין קשר ישיר בין המים לפרות, שכן מחיצות החבית מפרידות ביניהם. חבית עשויה מחרס וממילא החרס "נושם", מכניס ומוציא רטיבות. את החבית מניחים במים כדי לקרר או לחמם את הפרות, ואכן רבי יוסי מדגיש שמדובר רק בכלי חרס או בכלי אבן רכים שהם מחלחלים קלות ככלי חרס (תוס', פ"ב ה"א, עמ' 674).<b>או מליאה משקין</b> – חבית מלאה במשקין, <b>ונתונה לתוך הפירות</b> – בתוך כלי גדול יותר עם פרות,<b> ושאבו</b> – הפרות שמבחוץ "שאבו" את המים שבתוך החבית הפנימית, והמים בחבית הפנימית התנדפו מתוך כלי החרס. מכאן ש"שאבו" אינו מגע ישיר של מים אלא המעבר של המים דרך דופן החרס הנקבובית. כך יש להבין גם את המשנה הקודמת. <b>כל ששאבו בכי יתן</b> – המים שהתעבו הם מי רצון ומכשירים לטומאה. <b>באלו משקים אמרו במים וביין ובחומץ ושאר כל המשקין טהורין</b> – רק בשלושה משקים אלו מדובר, אף שיש שבעה משקים המכשירים לקבל טומאה. יש להניח ששלושה אלו נקבעו משום שנהגו להשרות בהם כלי חרס מלא פרות כדי שיתחמם או יתקרר מהמים או כדי שיספוג מעט אדי יין או חומץ, אבל לא נהגו כן ביתר המשקים (טל, שמן, דם ודבש – משנה להלן פ"ו מ"ד). ארבעה משקאות אלו אינם גורמים ללחות ואינם מעבירים טעם (נימוק שנעמוד עליו במשנה ג).
<b>רבי נחמיה מטהר בקיטנית שאין הקיטנית שואבת</b> – הטענה שאין הקטנית שואבת קשה; הרי מה ששואב הוא כלי החרס, ואם יש רטיבות החודרת דרך החרס גם הקטנית נרטבת. יתר על כן, קטניות סופגות מים, אולי פחות מחיטים אבל סופגות מים. נראה, אפוא, שיש להפריד בין ההלכה לנימוק. הנימוק פורמלי ואינו רֵאלי, אבל ההלכה נובעת מכך שאין נהוג להשרות קטניות ברוטב יין, חומץ או מים בדרך זו.
למדנו ממשנתנו שהמונח "לרצונו" תלוי גם בטיב הפרות (וכן במשנה הבאה) וגם בטיב המשקים, ודנו בכך במבוא.

Mishnah 3

<b>הרודה פת חמה ונתנה על פי חבית של יין רבי מאיר מטמא</b> – הפת תספוג מאדי היין ותירטב. רבי מאיר רואה בכך נתינת מים מרצון, אף שאין כאן הרטבה ישירה. <b>רבי יהודה מטהר</b> – נימוקו אינו מובהר. ברור שהפת תירטב קמעה מאדי היין, אבל רבי יהודה מעריך כנראה שאין כאן רצון אקטיבי וגלוי להרטבת הפת. אם כך הדבר הרי שנימוקו קשור לעמדתו במשנה ה ואילך. אפשר גם שהמחלוקת היא בשאלה המציאותית האם הפת שואבת כמות אדי יין משמעותית.
<b>רבי יוסה מטהר בשלחטין ומטמא בשלשעורין מפני שהשעורין שואב</b> [<b>ו</b> ]<b>ת</b> – רבי יוסי סבור שפת השעורים שואבת יותר מים. גם כאן, כמו בדברי רבי נחמיה, אנו תמהים האם ההבדל בין פת שעורים לפת חיטים תלוי בטיב חומרי האפייה, או שפת החיטים טובה והאדם רוצה שתתלחלח בעדי יין, ופת שעורים פשוטה אינה ראויה לטיפול כזה.
הרמב"ם פירש שמשנתנו עוסקת ביין טמא, שהרי הפת נרטבת בתהליך האפייה (בזמן שפיכת נוזלים על העיסה, וממילא אין כאן שאלת הכשר טומאה). אבל הפרק עוסק כולו ב"כי יותן", וקשה להסביבו לעניין אחר. אכן הר"ש אומר שאפשר שהפת נילושה במי פרות שאינם מכשירים לקבל טומאה. למעשה הר"ש אומר שמשנתנו מתמקדת בדין "כי יותן", ואכן ההלכה במקרה שלנו ברוב הפעמים בלתי אפשרית מסיבות רֵאליות, אבל יש מקרה שבו היא מציאותית. עם זאת עיקר כוונתה לברר את הצד העקרוני, הווה אומר שהמשנה מתמקדת בדין "כי יותן" בלבד.
משנתנו מופיעה כלשונה במשנת תרומות: "הרודה פת חמה ונתנה על פי חבית של יין תרומה, רבי מאיר אוסר ורבי יהודה מתיר. רבי יוסי מתיר בשל חטים ואוסר בשל שעורים, מפני שהשעורים שואבות" (פ"י מ"ג). יש מקום לשער שהמקור הוא במשנת תרומות שבה הדין משמעותי וברור, לעומת זאת הקשרו בדיני הכשר טומאה מתאים פחות, כפי שראינו ממחלוקת הר"ש והרמב"ם שהבאנו. מכל מקום במשנת תרומות הרטבת הלחם אינה גמר מלאכה, אלא קלקול הלחם. יהא ההסבר של משנתנו (מכשירין) אשר יהא, נראה שניסוח המשנה כאן מאולץ. על כן סביר שההלכה נאמרה במקורה בהקשר של דיני תרומה, וההלכה הקדומה הועברה כלשונה מתרומות למשנתנו.
הבבלי (פסחים עו ע"ב) אומר שהמחלוקת (בתרומות) היא האם שאיבת הטעם היא כתערובת. זו שאלה אפשרית בתרומה, אך אין היא מתאימה למשנתנו שבה שאיבת המים נחשבת הרטבה לכל הדעות. מאידך גיסא, אם עמדת רבי יהודה כאן קשורה לעמדתו להלן (מ"ה) הרי שההקשר הטבעי לדבריו הוא פרקנו. וצריך עיון. על כל פנים, תופעת ההעברה המוסכלת של משניות ברורה, וכפי שראינו לעתים רחוקות ההעברה אינה מתאימה במאה אחוז מבחינה משפטית.
כאמור, רבי יוסי נוקט עמדת ביניים. אגב דעתו אנו שומעים גם על הנימוק של רבי מאיר. לדעת רבי מאיר החיטים שואבות את ניחוח היין ועל כן יש בכך נתינת טעם, ורבי יוסי מסכים עם רבי מאיר רק בשעורים הנחשבות לשואבות יותר מחיטים.
התלמוד הירושלמי מצמצם את המשנה בתרומות ומבטא בכך מגמה עקבית של החמרה. לכאורה מסגנון המשניות נראה שהדין במשנה הוא רק ברודה פת חמה, אבל ברודה פת צוננת ברור שהפת אינה נחשבת למקבלת טעם או נרטבת לרצון, ומותרת. אבל הירושלמי מגיע למסקנה שהוא הדין בפת צוננת, ולמה נאמר במשנה "הרודה פת חמה" – "שלא תאמר הואיל וההבל כובש יהא מותר" (ירו', תרומות פ"י ה"ג, מז ע"א). כלומר היה מקום לחשוב שדווקא פת חמה תהא מותרת משום שההבל היוצא מהפת החמה ידחה את טעם היין. זו סברה קשה במידת מה, ופחות רֵאלית מההסבר שהצענו לעיל.
שינוי נוסף בהעמדת האמוראים הוא בפרשנות שכל המחלוקת היא בפת חמה על מגופה (פקק) של חבית: "אמר רבה בר בר חנה אמר ריש לקיש: בפת חמה וחבית פתוחה – דברי הכל אסור. בפת צוננת וחבית מגופה – דברי הכל מותר. לא נחלקו אלא בפת חמה וחבית חתומה, פת צוננת וחבית פתוחה" (בבלי, פסחים עו ע"ב). פרשנות זו מוצעת בתלמוד הבבלי אך אולי רמוזה גם בירושלמי (תרומות פ"י ה"ג, מז ע"א), כמבואר בטבלה:
פת על חבית
גם זו פרשנות המצמצמת את המשנה, ונחזור לכך להלן.
בירושלמי מובא מעשה נוסף שלא כרבי יהודה המתיר, מעשה שממנו משמע שריח במקרה כזה יש בו ממש לאסור.
שני התלמודים (ירו', תרומות פ"י ה"ד, מז ע"א-ע"ב; בבלי, פסחים עו ע"ב) מקשרים את ההלכה במשנתנו לברייתא המצויה גם בתוספתא (פסחים פ"ה הי"א) בדבר האיסור לצלות שני שפודים שונים של פסחים יחדיו בתנור אחד "מפני התערובת". דרך הלימוד של שני התלמודים שונה, אך שניהם מגיעים למסקנה שהאיסור הוא מפני חשש ששומן מפסח אחד ייגע בשני, חשש שאינו קיים במקרה שלנו.
אנו מניחים שהמשנה שלנו צמחה מדין תרומה שבו יש חשיבות לשני המרכיבים, שאיבת נוזלים (תערובת) וטעם וריח, ואולי גם חשש נגיעה (תערובת).
משנתנו העבירה דין זה לעניין הכשר טומאה. מעתה עלינו לשאול האם זו העברה טכנית או שמא גם אצלנו "שאיבה" סתם אינה נחשבת הרטבה לרצון, אבל אם נעשתה כדי שהפת תקבל מריח היין או מטעמו הרי שהיא נחשבת לחלוטין ל"רצון". אם כן למדנו כלל נוסף, ש"כי יותן" משמעו שהפרי נהנה מהנוזל בדרך כלשהי (ריח, טעם) גם אם אין הרטבה פיזית ממש. לדעתנו רק בדרך זו ניתן להבין את כל ההלכות בפרק, את ההלכה המיוחדת בקטנית (מ"ב) ואת ההבדל בין חיטים ושעורים. עיקרון זה שנוי במחלוקת ובמשנה ב הוא דעת רבי נחמיה בלבד. נראה שהרישא של משנה ב אינה תלויה בנושא זה של ריח, שהרי מים נחשבים ל"כי יותן" אף על פי שאין להם טעם אלא רק לחות.
עם זאת, הנימוק ש"שואבות" אינו מנוסח במשנתנו (מכשירין) באופן מדויק, וממשנת תרומות אנו לומדים את הנימוק המקורי.

Mishnah 4

<b>המרבץ את ביתו</b> – הבית היה בדרך כלל בלתי מרוצף, ורק החצר הייתה מרוצפת (איור 8) את הבית ריבצו, כלומר התיזו מעט מים על הרצפה כי לרענן את אוויר הבית ולמנוע העלאת אבק, לגרום לשקיעת האבק הקיים ולהוסיף לחות לחדר. <b>ונתן בו חיטים וטננו</b> – "מטן", או "טנן" כברוב
עדי הנוסח, הוא מי ששוטח חיטים או תוצרת אחרת על מנת להרטיבה קלות. החיטים נרטבו שכן המים מתעבים עליהן.<b>אם מחמת מים בכי יתן</b> – אם המים מתעבים כתוצאה מההרבצה הרי שההרבצה הייתה לרצון, ולכן זו נתינת מים לרצון,<b> ואם מחמת הסלע</b> – התעבו מים על החיטים,<b>אינן בכי יתן</b> – שכן הסלע עומד מאז ומעולם והבעל אמנם לא מנע את הרטבת החיטים אבל גם לא עשה זאת בכוונה, לעומת זאת זיעת הבתים (פ"ב מ"א) עצמם אינה מהווה הכשר טומאה (לעיל פ"א מ"א). כאן חכמים מגדירים כרצון ("כי יותן" – לרצונו) מצב שבו הרטבת המים היא לרצון הבעל, אבל לא לרצון הבעל לטובת החיטים אלא לרצונו בכלל, ודי בכך. אם הוא רוצה להימנע מהרטבת החיטים והכשרת הטומאה עליו לעשות מעשה של ממש, כגון להניח את החיטים במרחב אחר. עוד נדגיש שלפי המשנה שלנו "כי יותן" הוא מעשה; אין די בהנחת החיטים אלא צריך לרבץ מים בכוונה. סלע הגורם להרטבה אינו מעשה.<b> המכבס את כסותו בעריבה</b> – ובערֵבה נותרו שרידי מים שנספגו בחרס. אבל מים אלו אינם מים טובים אלא אולי מעורבים בהם מי שופכין, כמו שראינו לעיל (פ"ב מ"ג).<b> ונתן בה חיטים וטננו אם מחמת המים בכי יתן</b> – הכלי נרטב לרצונו (לעניין אחר) והוא ידע שהכלי רטוב והניח את החיטים שם, לפיכך יש לראות בכך רצון. אם כן, ידיעה שהמים יירטבו והיעדר ניסיון למנוע זאת כבר נחשב לנתינת מים מרצון.<b>אם מחמת עצמה אינן בכי יתן</b> – שלא נותרו מים בכלי. שתי ההלכות הללו אינן מעשיות אלא עקרוניות. הן קובעות את ההלכה במישור עקרוני, אבל אינן נותנות למשתמש כלי להבחין מה מקור התעבות המים או ההרטבה המועטת של החיטים.
משנתנו מדברת על הכשר טומאה, אבל בתוספתא ממשיכים את הדין לעניין טומאה, שאם המים טמאים הם מטמאים את החיטים: "1. המרביץ את ביתו במים טמאין, ונתן בו שובלין וטננו, אם יש עליהם משקה טופח הרי זה בכי יותן, ואם לאו אינו בכי יותן. רבי שמעון אומר אף על פי שיש עליו משקה טופח אינו בכי יותן" (פ"ב ה"ג, עמ' 674).
בבבלי מובאת מימרה או ברייתא: "עודהו הטל עליהן ושמח הרי זה בכי יתן. נגבו, אף על פי ששמח אינן בכי יותן" (בבא מציעא כב ע"א-ע"ב). זה מקרה מיוחד של התנגשות בין המעשה והשמחה, והמעשה קובע את יחסו האמִתי של בעל הבית להרטבה. הלכה זו היא פיתוח של משנתנו.
<b>המטן בחול</b> – מניח חיטים בחול רטוב,<b> הרי זה בכי יתן</b> – כי זו הרטבה מתוכננת.<b> מעשה באנשי המחוז</b> – "מחוז" משמעו בעברית נמל. באופן ממשי היו שני מקומות שכונו "מחוז": מחוז יבנה ומחוזה של צוער. <b>שהיו מטינין בחול אמרו להם חכמים אם כך הייתם עושים לא עשיתם טהרה מימיכם</b> –הטינון בחול נועד כנראה להרטיב את החיטים מתוך תקווה שאין זו הרטבה והחיטים לא תוכשרנה לקבל טומאה. אנשי המחוז הם עמי ארצות. לא רק שאינם יודעים את ההלכה, אלא שאינם שומרים טהרה. הם רוצים להפריש חלה בטהרה, ולכן רוצים שהחיטים תירטבנה אבל לא באופן שתוכשרנה לקבל טומאה, וחכמים מתנגדים לניסיון התחכמות זה. ייתכן שצריך להסיק שהמחוז כאן הוא מחוזה של יבנה, שם היה חול דק המכונה היום "חול דיונות". מים הנשפכים על חול כזה מחלחלים במהירות ואינם נספגים בו, על כן חשבו אנשי האזור שאין זה טינון של החול, והחיטים אינן בבחינת "כי יותן".
הגל הגדול של היערמות הדיונה בחוף הדרומי הוא מלאחר התקופה הביזנטית ונובע ממיעוט חקלאות הקבע באזור. מתחת לחול הדיונות אנו מוצאים את השכבה הרומית-ביזנטית. מהמשנה משמע שקצת דיונות השתרעו באזור כבר בעת התקופה הרומית עצמה.
בתוספתא מופיעה הלכה דומה: "סדין ששטחו על גבי סילון של יוצר להטיח בו את חטיו אם מחמת המים בכי יתן, אם מחמת הסדין אינו בכי יותן" (פ"ב ה"ב, עמ' 674). סיפור מלבב מסופר על הרטבת עיסה במי בצעים: "רבי הוה בעכו חמתון אכלון פיתא נקייה. אמר לון מה אתון לתין, אמרו ליה תלמיד אחד בא לכאן והורה לנו על מי ביצים שאין מכשירין" (ירו', שביעית פ"ו ה"א, לו ע"ב-ע"ג; בבלי, סהדרין ה ע"א). רבי היה בעכו, ראה אותם אוכלים פת נקייה (בלשון סגי נהור, שהפת הייתה מעורבת בשיירי בוץ). אמר להם: כיצד אתם לשים אותה? אמרו לו...). התלמיד הורה להם שמי בצעים אינם נחשבים למים ואינם מכשירים את העיסה לקבל טומאה. עכו היא בחוץ לארץ וטמאה בטומאת ארץ העמים, וחשוב היה להם שלא לאכול לחם בטומאה. לכן שמחו התושבים על האפשרות ללוש במים שאמנם מלוכלכים ומזיקים לפת, אך אינם מקבלים טומאה. התלמיד התכוון למי ביצים שאתם אפשר ללוש פת טעימה, ויקרה יותר, אך התושבים הבינו שהכוונה למי בצעים, וזאת משום שלא היו רגילים להגיית ה-ע', שכן בני הגליל לא הגו את האותיות הגרוניות. כתוצאה מכך לשו את המים עם מים בוציים, ואף סברו שלחמם אינו מקבל טומאה, מה שהיה טעות הלכתית גסה. התלמוד מסיק מכאן ש"תלמיד אל יורה", כיוון שרק רב מסוגל לקחת בחשבון את ההשלכות האפשריות ואת השגיאות שהציבור עלול לשגות בהן. לענייננו, מי בצעים הם מים בוציים. קרוב לוודאי שבסיפורו של רבי הכוונה למימיו של נחל נעמן. הנחל נושא עמו אדמה מעמק יזרעאל וזו מעניקה לנחל חזות של מי בוץ. אנשי המקום גם הם עמי הארץ שרצו לשמור מעט טהרה, אולי עד הרמת החלה, או לסעודה חגיגית כלשהי.
עד עתה "כי יותן" הוא נתינת מים מכוונת: א. לרצון כלשהו, ב. אך לא לרצון הרטבת החיטים. ג. התעלמות מאפשרות ודאית של הרטבה (ב) היא בבחינת רצון. אין התייחסות מפורשת לכמות המים. התייחסות כזאת יש במשנה הבאה.

Mishnah 5

<b>המטן בטיט הנגוב</b> – "מטן", או "מטנן" כברוב עדי הנוסח. כאמור, מטן הוא השוטח חיטים או תוצרת אחרת על מנת להרטיבה קלות. במקרה זה הוא פורס את החיטים על טיט יבש, ולא ברור לשם מה נעשה הדבר. פירורי הטיט והחול יתערבבו בדגנים; אמנם בתהליך הזרייה והסינון יוצאו החוצה, אך הסינון אף פעם אינו שלם. <b>רבי שמעון אומר אם יש בו משקה טופח</b> – "משקה טופח" הוא מונח בתחום הטהרה ומשמעו משקה נוזלי בכמות משמעותית, והנוזל מבצבץ או מבעבע מעל הכלי. <b>בכי יתן</b> – הרי כאן יש הרטבה לכל הדעות,<b> ואם לאו אינן בכי יתן</b> – אם הטיט יבש ואינו נוזלי אין כאן הרטבה. המשנה קשה: הרי ההגדרה במשנה היא שמדובר בטיט נגוב, אם כן ודאי אין כאן משקה טופח. גם לא ברור לשם מה הונחו החיטים שם; אולי הכוונה היא שהעמילן מהחיטים ייספג בטיט והטיט יהא דביק יותר? רבי שמעון אומר את דעתו, ואין מידע אם מי מהתנאים חולק עליו. רק לעתים רחוקות מופיע במשנה סגנון כזה, שכן הלכה המקובלת ללא מחלוקת מופיעה בדרך כלל בלשון סתמית. לעתים קרובות יש למשנה כזאת מקבילה ובה שמו של החולק. בתוספתא מובאת מסורת הפוכה, ויש בנושא מחלוקת: "1. המרביץ את ביתו במים טמאין, ונתן בו שובלין וטננו, אם יש עליהם משקה טופח הרי זה בכי יותן, ואם לאו אינו בכי יותן. 2. רבי שמעון אומר אף על פי שיש עליו משקה טופח אינו בכי יותן" (פ"ב ה"ג, עמ' 674). אם כן לפי המשנה כמות של מים שיש בה כדי לטמא באופן כללי מהווה הכשר טומאה, אך לא כמות קטנה, וחכמים סבורים כרבי שמעון במשנתנו שהכמות אינה חשובה.
משקה טופח הוא כמות המינימום של מים המטמאים, לפי שיטת בית הלל (משנה, עדיות פ"ד מ"ו; כלים פ"ח מ"ג ואילך). לרבי יהודה שם מידה שונה במקצת לשיטת בית הלל.
<b>המרבץ</b> – מרבץ הוא מי שמרטיב קלות אדמה כדי לאוורר את האוויר, להעניק לקרקע ריח טוב ולהשקיע את האבק. <b>את גורנו –</b> לפני תחילת העבודה הוא מרענן את הגורן. <b>אינו חושש שמא נתן בחטים</b> – החיטים מצויות כבר בגורן בערמה, ואינו צריך לחשוש שמא ניתזו מים על החיטים. <b>וטננו</b> – והחיטים נרטבו. ייתכן שהמשנה קובעת גם שאין לחשוש שמא תירטבנה החיטים שתפוזרנה בגורן. דין המרבץ בית הוא כדין המרבץ את הגורן. אבל בתוספתא שנינו: "מודים חכמים לרבי שמעון במרביץ את גרנו שהוא בכי יותן, ובמשכים להביא פסול<sup class="footnote-marker">1</sup><i class="footnote">בר"ש "להביא פסל", וכן בכתב יד וינה. כלומר מי שיצא בבוקר לאסוף גזרי עצים שפוסלו, כלומר שנכרתו מהעץ, והעשבים רטובים ואי אפשר שרגליו ורגלי הבהמה לא תירטבנה. בבבלי יש אבחנה דומה: "וטומנין בעצה מאי היא? דתניא: השכים להביא פסולת, אם בשביל שיש עליו טל – הרי הוא בכי יותן, ואם בשביל שלא יבטל ממלאכתו – אינו בכי יותן" (עירובין פז ע"ב). לפי הבבלי זו תקנה מיוחדת של רבי חנניא בן עקביא, ובמשנתנו זו מחלוקת ת"ק (רבי מאיר?) ורבי יהודה. תקנה מיוחדת היא מה שאנו מגדירים כהלכה לא אחידה ולא לכידה.</i> אם בשביל שיטח עליהן הרי זה בכי יותן, ואם בשביל שילך למלאכתו אינו בכי יותן" (פ"ב ה"ג, עמ' 674). דברי חכמים מתייחסים למשנתנו, חולקים על המשנה וסבורים שהמרבץ גורנו הוא בבחינת "כי יותן". כלומר, מים שניתנו כדי לרבץ רצפה אינם ב"כי יותן", אבל אותו מצב בגורן מהווה הכשר טומאה. בנוסח שלפנינו דברי חכמים תמוהים. הרי רבי שמעון שבמשנתנו הוא האומר שמים אינם ב"כי יותן" (אלא אם היו מים רבים כמשקה טופח), וחכמים בתוספתא מודים לו שהם בבחינת "כי יותן", משמע שהוא סובר שמרבץ מים הוא כבר ב"כי יותן". נמצא שרבי שמעון סותר את עצמו, וחכמים מייחסים לו עמדה אחרת מאשר משנתנו. אלא שחכמים מתייחסים לנוסח התוספתא שאותה ציטטנו במשנה הקודמת שבה הדעות חלוקות, ורבי שמעון הוא המחמיר. אם כן, אכן שתי מסורות בדברי רבי שמעון, או אולי הוא מחמיר במטנן ובלבד שתהא שם כמות של משקה טופח. הסבר זה קשה, שכן אם יש שם משקה טופח כבר אין זה טינון אלא השקיה ממש.
ההבדל בין בית לגורן הוא שהגורן נועד לדישת החיטים, החיטים הם שימושו העיקרי וההרטבה היא למניעת אבק, כלומר לטובת החיטים (אם כי איננו מעוניין בהרטבתן), אבל המרבץ בית רוצה שבבית לא יהיה אבק ואווירו וריחו יהיו נעימים, והעובדה שיש בבית חיטים היא מבחינתו תופעה משנית שאינה קשורה להרטבה.
<b>המלקט עשבים כשהטל עליהם להטן בהם חטי</b> ן – הטל בארץ ישראל מופיע בעיקר בלילה, זאת משום שפני הארץ מתקררים והמים הספוגים בהם מתאדים ומתעבים על ירקות וצמחים, ואף על קירות, אם כי במידה פחותה. האדם מניח את העלים על החיטים כדי שהחיטים תירטבנה קלות, ואמנם יש כאן פעולה מרצון, ומדובר במשקה המכשיר לקבל טומאה, אבל כמות המים היא זעירה ביותר. <b>אינן בכי יתן</b> – אין כאן הרטבה לרצון, כיוון שכוונה ללחלוח החיטים אינה כוונה להרטבה. <b>אם נתכוון לכן</b> – להרטיב ממש את החיטים,<b> הרי</b> [<b>זה</b> ]<b> בכי יתן</b> – זו הרטבה מרצון. המשנה קשה, שכן היא מערבת שני נושאים; האחד הוא כמות המים הזעירה והאחר הוא הרצון. מבחינה משפטית אין לערב בין השאלות. אם כמות קטנה אינה נחשבת אזי גם אם הדבר לרצון אין זו הרטבת החיטים, ואם כמות קטנה נחשבת הרי שרצון "לטנן" הוא כרצון להרטיב. ההלכה שלפנינו דורשת גם רצון להרטיב (לא רק לטנן), ואז לכאורה הכמות אינה משמעותית, וזה שילוב קשה.
<b>המוליך חטין לטחון וירדו עליהן גשמים</b> – בדרך יורדים גשמים. בדרך כלל אגר החקלאי את הגרעינים וטחן אותם בעצמו, או בעזרת נחתום, לפני האפייה. האפייה התבצעה כל ימות השנה, וממילא התיאור אופייני וטבעי. הרטבת הגרעינים מועילה לטחינה ויוצרת מרקם אחיד יותר של החומר הטחון, אבל ניתן לטחון גם ללא הרטבה. המשנה משקפת מצב שוק שבו טחינת קמח נעשית באופן מרוכז על ידי נחתום או במטחנה. לטחינה ביתית אין צורך בהעברה ממושכת של הגרעינים, שהרי המחסן הוא בחצר, אבל לטחינה תעשייתית יש להוביל את הגרעינים מרחק ניכר. כפי שנראה להלן (פ"ו מ"ב) בכפרים לא נהגו להרטיב את הגרעינים, ורק עשירים (ואנשי הערים הגדולות) נהגו בכך. <b>אם שמח בכי יתן</b> – הרי שזו הרטבה מרצון<sup class="footnote-marker">2</sup><i class="footnote">ראו עוד תוס', פ"ב ה"ג, עמ' 674.</i>.<b> רבי יהודה אומר איאפשר</b> – כלומר "אי אפשר". <b>שלא לשמוח</b> – לדעתו ברור שהחקלאי שמח על הרטבת החיטים, ושמחה כזאת אינה נחשבת לרצון (ב"כי יותן") שכן הגשם בא מאליו. ייתכן גם שבביטוי זה הוא מתכוון לכך שאין חשיבות לשאלה אם שמח או לא, עדיין אין כאן נתינת מים, אלא דבר הבא מאליו. שיטת רבי יהודה חוזרת גם בתוספתא הקשורה למשנה ב בפרק ו: "העלן מפני הכנימה וירדו עליהן גשמים אם צמח בכי יותן, ורבי יהודה אומר אי אפשר שלא לצמח<sup class="footnote-marker">3</sup><i class="footnote">ראו לעיל פ"ג מ"ז, וזו שיטת רבי יהודה. </i> אלא עודהו טל וגשמים עליהן חישב עליהן הרי זה בכי יותן, אם לאו אינו בכי יותן" (תוס', פ"ג ה"א, עמ' 675). <b>אלא אם עמד</b> – כדי שיהיה כאן רצון עליו לעמוד כדי שהגשם ייספג בכוונה בחיטים. רבי יהודה מגדיר אפוא את המונח "כי יותן" כפעולה אקטיבית רצונית להוספת המים. רבי יהודה חולק גם בהמשך הפרק, אבל איננו יודעים האם חלק גם על המשניות הקודמות. כזכור הוא חלק במשנה ג, ואינו נזכר ביתר המשניות.

Mishnah 6

<b>היו זיתיו נתונים בגג</b> – הזיתים על הגג כדי שיתרככו, ובעיקר משום שהעבודה בבית הבד אטית יותר מהמסיק ולא תמיד אפשר היה למסוק בו ביום. יתר על כן, לעתים הזיתים עדיין בוסריים מדי ומשלימים את ההבשלה בערמות. תהליך זה של השלמת ההבשלה מופיע גם במשנת מנחות (פ"ח מ"ד). במערת בית הבד שבגבע פרשים נתגלה מיכלים כאלה להשההית הזיתים עד שיתרככו. וכן מעל בית בד הגדול נמצאו שתי ברכות לאכסון מלאי הזיתים<sup class="footnote-marker">4</sup><i class="footnote">ספראי ולין, המבנה הכלכלי, עמ' 156.</i> (איור 9).
<b>וירדו עליהן גשמים אם שמח בכי יתן</b> – שכן המים הרטיבו לרצון, כמו במשנה הקודמת. <b>רבי יהודה אומר איאפשר שלא לשמוח</b> – כמו במשנה הקודמת. לדעתו ברור שהחקלאי שמח על הרטבת החיטים, ושמחה כזאת אינה נחשבת לרצון (ב"כי יותן") שכן הגשם בא מאליו. ייתכן גם שבביטוי זה הוא מתכוון לכך שאין חשיבות לשאלה אם שמח או לא, עדיין אין כאן נתינת מים אלא דבר הבא מאליו. <b>אלא אם פקק את הצינור</b> – המרזב של הגג, כדי שהמים יצטברו, <b>או אם חלחל לתוכן</b> – תיחח את הערמות כדי שהמים יחדרו היטב.
בהמשך (משניות ה ואילך) נראה ששיטת רבי יהודה היא שיש צורך בפעולה של הבעלים (או מחדל) כדי להראות שהמים מגיעים לרצון. במשנתנו הנחת השקים ליד המים כשלעצמה היא לכאורה גילוי של רצון, ורבי יהודה דורש שהרצון יהיה מוחשי על כל הפרות.
להלן תחזור המשנה ותדון בהעלאת פרות לגג (פ"ו מ"א-מ"ב), שם נראה שהכלל שבמשנתנו (שהמים מכשירים לקבל טומאה) מותנה בסדרת תנאים. כנגד זה התנאי של "אם שמח" אינו מופיע שם. שתי המשניות מבטאות גישה אחרת וחלוקות זו על זו.
<b>איור 9ב</b> . בין מערת בית הבד והבריכות מקשרת ארובה ששימשה
לשינוע הזיתים. צילמה א ממן.
<b>איור 9ג.</b> פתח הארובה מלמעלה. צילמה א ממן.
<b>איור 9ד.</b> בור אכסון ליד מערת בית הבד במשמר העמק (גבע פרשים), כנראה
להשריית הזיתים, צילמה א ממן.
<b>איור 9ה.</b> בור אכסון ליד מערת בית הבד במשמר העמק (גבע פרשים),
כנראה להשריית הזיתים. , צילמה א ממן.

Mishnah 7

<b>החמרים</b> – בשיירת החמרים דנו בנספח למסכת דמאי. זו הייתה דרך השיווק העיקרית במגזר הכפרי. השיירה כללה חמרים רבים, יצאה מעיר המחוז ביום ראשון, נעה בין הכפרים וחזרה ביום שישי לביתה. <b>שהיו עוברים בנהר ונפלו שקיהם למים</b> – השקים נפלו, ויש להדגיש שאין מדובר בחמר בודד אלא בשיירה, והראשון יכול היה לראות את סכנת הנפילה למים, ולמרות זאת ירדו למים. אף על פי כן לדעת רבי יהודה אין זה ב"כי יותן". <b>אם שמח בכי יתן</b> – כדעת תנא קמא במשנה הקודמת, <b>רבי יהודה אומר איאפשר שלא לשמוח אלא אם הפכו</b> – רק הפיכת השקים מלמדת על רצון להרטבת הפרות והיא בבחינת "כי יותן". לעיל בפ"א מ"ו שנינו שכל הכנסת פרות למים מתוך רצון להציל את הפרות ולא מתוך שאיפה לבצע בהם "גמר מלאכה" איננה ב"כי יותן". זו הלכה קדומה הידועה לנו ממעשה של אנשי ירושלים ערב החורבן. ההלכה במשנתנו מחמירה יותר ומשפטית הרבה יותר, ומבחינה בין שמח ללא שמח. אף עמדת רבי יהודה שונה מהמשנה בפ"א שכן לדעתו הכול תלוי במעשה אקטיבי, ולפי כלל זה במקרה של משנה א הרי זה ב"כי יותן".
עמדת רבי יהודה משקפת את עמדת בית שמאי שלפיה הגורם הקובע הוא המעשה ופחות הכוונה, או מושפעת מעמדה זו<sup class="footnote-marker">5</sup><i class="footnote">ראו המבוא למסכת קידושין, תרומות פ"ב (כל הפרק) ועוד. </i>. לפי פירוש זה כנראה לדעתו המעשה כשלעצמו הוא שחשוב, ולא העובדה שהמעשה מוכיח על המחשבה של בעל הפרות.
<b>היו רגליו מליאות טיט וכן רגלי בהמתו ועבר בנהר</b> – וכך שטפו המים את רגליו. כנראה ההמשך הוא שהמים הרטיבו פרות, כדברי התוספתא שאותה נצטט להלן. <b>אם שמח בכי יתן</b> – אמנם הרצון כאן איננו להרטיב את הפרות, אבל היה רצון שהמים ישטפו את הרגליים.<b> רבי יהודה אומר איאפשר שלא לשמוח אלא אם עמד והדיח באדם</b> – רבי יהודה דורש רצון מפורש. אבל הרצון אינו שהמים ירטיבו את הפרות, אלא שעצם הגעת המים היא לרצון, והרי זה רצון אחר מזה שבמשניות הקודמות. על כן במקרה שמדובר באדם, רק הדחה של הרגלים, כלומר רחצה מכוונת שלהם, נחשבת לכוונה, וחל עליהם דין 'כי יותן'. אבל <b>ובבהמה טמאה לעולם טמא</b> – את הבהמה לא נהוג לרחוץ. אלא לכל היותר משאירים אותה במים כדי שתתנקה. על כן כבר כניסתה למים נחשבת לכוונה. כאן בא לביטוי עקרון מעניין. באדם נהוג שרחצה היא פעולה מכוונת, וחציית נהר איננה נחשבת לכוונה. אבל בבהמה לא נהוג להתכוון לרחוץ אותה, ולכן סף ההגדרה של 'כוונה' נמוך הרבה יותר. נמצאנו למדים שחכמים דורשים כוונה, והמבחן לכך הוא בין האדם לבין עצמו, שכן רק הוא יודע אם שמח. רבי יהודה מניח שתמיד אדם שמח. בבהמה די בשמחה כזאת, ובאדם נדרשת כוונה יותר מפורשת. ניתן להסביר את רבי יהודה גם באופן שונה מעט. לפי הסבר חיחלופי זה רבי יהודה מתנגד לעצם האבחנה בין 'שמח' ל'לא שמח', זו אבחנה שאיננה ניכרת כלפי חוץ ולכן איננה משמעותית. לדעתו צריכה השמחה להתבטא במחווה חיצוני כמקובל באותה סביבה. ואם אין מעשה מקובל, די בעצם העובדה שהבהמה נרטבה, ואין צורך במחווה נוסף, ולא בשמחתו. זה הסבר חילופי לשיטת רבי יהודה.
בתוספתא שנינו: "בהמה שירדה מאליה. מים העולין בפיה, ובסימפיה<sup class="footnote-marker">6</sup><i class="footnote">בר"ש בשפמיה – בשפם שלו, ראו להלן פ"ד מ"א. בכתב יד וינה: בסמפיה.</i>, בכי יותן. בידה וברגלה, אינן בכי יותן. רבי יהודה אומר המים העולין ברגלי האדם לעולם טמאין. רבי שמעון בן אלעזר אומר מים העולין ברגלי בהמה טמאה לעולם טמאין" (פ"ב ה"ד, עמ' 674). מדובר בבהמה שירדה מרצונה ואין כאן רצון הבעלים כלל, ובכל זאת המים העולים בפיה מכשירים לקבל טומאה משום שהבעלים יכולים למנוע ממנה לשתות, אבל המים הנגררים אחר רגלה אינם בכי יותן. רבי יהודה חולק. לשיטתו מעשה אדם תמיד נחשב לרצון (ל"כי יותן"), ורבי שמעון בן אלעזר מרחיב גישה זו לרגלי בהמה. משנתנו אינה מבדילה בין מים שניגרו מהרגל לבין מים שניגרו מהפה או מגוף הבהמה. המשנה והתוספתא אינן מדברות על מים הניגרים מגוף הבהמה כי זה מחזה נדיר בארץ שנהר הוא כה עמוק, וודאי לא יחצו אותו במקום עמוק.

Mishnah 8

<b>המוריד את הגלגלין ואת כלי הבקר בשעת הקדים למים בשביל שיחוצו</b> – רוח קדים היא רוח מזרחית הנושבת מכיוון מזרח, והיא אפוא רוח חמה (יחזקאל יז י; יונה ד ח). יום קדים הוא יום חם במיוחד (ישעיהו כז ח). המילה בא מהמילה "קדם" שמשמעה מזרח, וכך יחזקאל מדבר על רוח ה' הבאה למקדש משער קדים, כלומר משער מזרח (יחזקאל מג ד, וכן מז יח ועוד). המדובר אפוא בעונת הקיץ, ביום חם. ביום חם מאוד כלי עץ מתרחבים ושוחקים את מחזיקי המתכת, דבק נפרם וכן הלאה. הבעלים רוצה להשרות את כלי העץ במים "בשביל שיחוצו", כלומר שיתרחצו. המדובר בעגלות משא שיש להן גלגלים ובכלי בקר המשמשים לחריש או למשיכת העגלות (איור 10). עגלות כאלה היו נדירות בארץ, ואין הן מוכרות בממצא הארכאולוגי אלא מאירופה.
<b>איור 1א.</b> עגלה להובלת פרי. עגלות כאלה היו נדירות באיור רצפת פסיפס
בכנסיית קונסטנטינוס ברומא. צילמה ד' ספראי.
<b>איור 10ב.</b> עגלה רתומה לשור, קטע מ'פסיפס מוסאיוף', מקורו בלתי ידוע, אולי
 מצפון אפריקה., צילם ע' פטנקין.
<b>הרי זה בכי יתן</b> – זו נתינת מים לרצון, כמו המרביץ גורנו והדוגמאות לעיל. רבי יהודה ידרוש איזו מחווה נוספת, ואולי יסתפק בעצם הורדת הגלגלים, שכן כבר בכך יש מעשה. <b>המוריד בהמה לשתות –</b> מעשה זה דומה לשנוי במשנה הקודמת, אלא ששם הייתה חשובה שטיפת הרגליים וכאן השתייה, וממילא הדין של מי הפה ומי הרגל הפוכים.<b> המים העולים בפיה בכי יתן</b> – אלו מים שניתנו לרצון,<b> וברגליה אינן בכי יתן</b> – כי אלה מים שניתנו שלא לרצון.<b>אם חשב שיודחו רגליה אף העולין ברגליה בכי יתן</b> – במשנה זו יש חידוש שהרטבה שנובעת מפעולה אחרת אבל היא בלתי נמנעת נחשבת לרצון. מן הסתם זו דעת חכמים, ורבי יהודה יחלוק. <b>בשעת היחף והדייש לעולם טמא</b> – כי כל הורדה למים היא כדי שתישטפנה הרגליים. אם כן בטלה דעתו מפני דעת כל אדם, או שההלכה נקבעה בשל מראית עין שלא יבוא הרואה לחשוד. בשעת הדיש יש לשמור על ניקיון רגלי הבהמה שלא תלכלכנה את הגרעינים. גם האדם ההולך עם הבהמה יחף מסיבה זו, וכדי שהנעל המתכתית לא תרסק גרעינים. "שעת היחף" היא כל זמן שהבעלים הולכים או עובדים יחפים, ואכן במגזר הכפרי לא הייתה נעילת נעליים דבר מובן מאליו. אמנם רבים הילכו בסנדלים, אבל גם הליכה ברגליים יחפות רווחה. כך, למשל, "אמר רבי זעירא תני תמן הדירה... 'שלא תנעלי מנעל', בכפרים ג' חדשים ובכרכים מעת לעת" (ירו', כתובות פ"ז ה"ד, לא ע"ב). בהלכה זו בא לידי ביטוי הנוהג החברתי. הכרך הוא עיר הפוליס המיוונת, ובו האישה מהלכת נעולה בנעליים, על כן אסור לבעל להדירה מנעילת נעליים והנדר בטל לאחר יום משום ש"אינו אנושי". אבל בכפר אישה מהלכת נעולה לעתים רחוקות יותר, ובמשך חודשים אינה נזקקת לנעליים. "כפר" בהקשר זה אינו בהכרח כפר קטן, אלא כל יישוב שאינו פוליס<sup class="footnote-marker">7</sup><i class="footnote">לדיון על המונחים "כרך" ו"כפר" ראו ספראי, הכלכלה, עמ' 30-48; 64-67; הקהילה, עמ' 29-40. בעיר היהודית היו בתי מרחץ. ראו ספראי, הקהילה, עמ' 166-170 וראו הדר, בית המרחץ.</i>. כן מסופר על החסיד מכפר אימי שכל מעשיו נראים מוזרים, אך נמצאו מחוכמים. הוא צועד בקוצים יחף, ובחצותו את נחל המים נועל את נעליו (בבלי, תענית כג ע"א, אבל בירו', תענית פ"א ה"ד, סד ע"ב, מרכיב זה נעדר).
<b>הורידה חרש שוטה וקטן</b> – חרש, שוטה וקטן מופיעים תדירות כדוגמה לפטורים ממצוות כיוון שאין להם מחשבה ולכן אינם מבצעים מעשי קודש.<b>אף על פי שחשב</b> – החרש או הקטן,<b> שידוחו רגליה אינן בכי יתן</b> – יש כאן אמנם כוונה שהרגליים תישטפנה,<b> שיש להן מעשה ואין להן מחשבה</b> – אבל כוונת הקטן אינה משמעותית. זו ההלכה הקבועה (להלן פ"ו מ"א; כלים פי"ז מט"ו; טהרות פ"ח מ"ו), והיא מבוססת על ההנחה שחרש, שוטה וקטן אין להם דעת<sup class="footnote-marker">8</sup><i class="footnote">ראו בהרחבה בפירושנו לחגיגה פ"א מ"א; תרומות פ"א מ"א; יבמות פי"ד מ"א-מ"ד ובעיקר מ"ב; גיטין פ"ז מ"א; פ"ה מ"א.</i>, אבל כל אחת מהקביעות הללו שנויה במחלוקת. בית שמאי סבורים שקטן חייב במצוות, ומעשה הלכתי שלו הוא מעשה. רבי יוחנן בן גודגדא (שבניו היו חרשים בעצמם) סבור שמעשה החרש מעשה, וגם לגבי השוטה נחלקו תנאים האם כל מעשיו פסולים או רק כשמוכח שהיה במצב של אי שפיות.
לפי הניסוח במשנה הם פסולים לכל מעשה שיש בו מחשבה. זו הגדרה מצוינת לכך שנתינת מים שלהם אינה נתינה, שכן חסר מרכיב הכוונה והרצון הנדרש במילים "כי יותן". ספק רב אם הגדרה זו תספיק כדי להסביר את כל הלכות שלושת האנשים הנזכרים; האם למשל בנישואין צריכים "מחשבה" או רק מעשה? אבל במסגרת הלכות הכשר טומאה זה נימוק מספק ומתאים.

Chapter 4



Mishnah 1

<b>גם פרק ד ממשיך בבעיות של הרטבה שלא מרצון, אך יש בו כפילויות וסתירות לפרק הקודם.
<b>השוחח</b> – מי שמתכופף; גם ברוב עדי הנוסח האחרים "שוחח".<b> לשתות המים העולים בפיו ובשפמו בכי יתן</b> – המים הם לרצונו, והעלאת המים היא תוצאה בלתי נפרדת מהשתייה. <b>בחוטמו ובראשו ובזקנו אינן בכי יתן</b> – שכן לא תמיד המים עולים בחלקי גוף אלו. המשנה מתארת לעצמה את דמות היהודי כבעל זקן, לא פראי מדי, ובעל שפם. <b>הממלא בחבית</b> – מבור מים,<b> המים העולים אחריה</b> – בשולי הדלי נוטפים מים,<b> ובחבל שהוא מכון –</b> ב<b>מל</b> , <b>מפ</b> ועוד "מכונן",<b> על צוארה</b> – החבל שקשור לצוואר הדלי גם הוא נוטף,<b> ובחבל שהוא לצורכה</b> – החבל שהוא נחוץ לדלי,<b> הרי זה בכי יתן</b> – אמנם המים אינם מרטיבים דווקא לרצונו, אבל השאיבה היא לרצונו, והמים הנוטפים הם תוצאה בלתי נמנעת של השאיבה. <b>כמה הוא צרכה רבי שמעון בן אלעזר אומר טפח</b> – לצורך העלאת הדלי די להרטיב חתיכת חבל קצרה, ולכן אם יש לדלי חבל ארוך יותר אין הרטבתו חלק משאיבת המים, ולא נעשתה לרצון<sup class="footnote-marker">1</sup><i class="footnote">אין הכוונה לכל החבל הקשור לדלי, שהרי להעלאת מים נדרש בוודאי חבל ארוך יותר, אלא שאדם המשליך את הדלי למים צריך להיזהר לשלשלו בזהירות כך שהחבל לא יירטב. במשנת כלים נקבע ששרשרת הדלי שהיא "לצורך הדלי" ("חיבור לטומאה") ארוכה 10-4 טפחים (משנה, כלים פי"ד מ"ג, וכן מקוואות פ"י מ"ה, וראו תוס', כלים בבא מציעא פ"ד ה"ט עמ' 582). בפירושנו שם ביררנו מדוע בבור גדול נדרשת שרשרת ארוכה יותר.</i>. לכאורה צריך היה הדין להיות הפוך. מה שהוא לצורך הדלי נרטב בדלית ברירה, הרי הבעל רוצה רק במי הדלי ובדלית ברירה עולים גם מים נוספים. אבל חבל שאינו לצורך השאיבה הרי השארתו היא החלטה של בעל הבית שהוא מסכים שיירטב, והרי זו הרטבה לרצון. אבל הדין הפוך, והוא דומה יותר לדין חיבור לטומאה. מה שהוא לצורך השאיבה נחשב כחלק מהדלי, ומה שלא הוא חפץ אחר שנרטב שלא לרצון. בהלכות חיבור טומאה שנינו: "הממלא בחבית המים העולין באחריה ובחבל המכונן על צוארה ובחבל של צרכה אינן בכי יותן מי חטאת אינו חושש שמא לא נתמלא בכלי" (תוס', פ"ב ה"ה, עמ' 674). משנתנו שונה אפוא מיתר המשניות עד עתה. עד עתה כל מה שנגרר אגב הרטבה מרצון נחשב גם הוא להרטבה מרצון. במשנתנו המשנה קובעת מה נקרא "נגרר" (תוצאה בלתי נמנעת) ומה הוא תוצאה נמנעת. מה שקובע את ההלכה אינו המציאות, וודאי לא רצון הבעלים, אלא קביעת ההלכה בבחינת "בטלה דעתו אצל כל אדם". עד כמה שונה משנתנו ממשניות אחרות ניתן לראות, לדוגמה, במשנה לעיל (פ"ב מ"ו). שם המטמין פרות במים אינם ב"כי יותן", זו לפחות ההלכה הקדומה, ובדור אושא יש מחלוקת בדבר. שם הנתינה היא לרצון, אבל הכוונה היא להרטבה למטרה אחרת (רצויה, אך שונה), ואילו במשנתנו הרטבה כזאת בוודאי נחשבת לרצון, ומה שאינו לרצון הוא רק מה שנרטב שלא לצורך כלל (איור 11). משנתנו יוצרת אפוא זיקה בין מה שהוא "חיבור לטומאה" לבין מה שהוא "לרצונו": מה שנחשב לחיבור טומאה (מה שהוא צורך הפעולה או הכלי) נחשב גם לרצונו.
כל זה לשיטת חכמים. אבל במשנת מקוואות המקבילה נוספה עמדתו של רבי יהודה: "רבי יהודה אומר עד שיטביל את כולו" (פ"י מ"ה) – למעשה רבי יהודה חולק על כל העיקרון של חיבור לטומאה שהוא רק עד היכן שהוא לצורך הכלי, ודורש שיטביל את כל הידית. גם בהמשך שם, לאחר הדיון באורך השלשלת, נוסף: "רבי טרפון אומר עד שיטביל את כל הטבעת" – רבי טרפון הוא מורו של רבי יהודה ולכן סבור שיש להטביל את כל השרשרת, יהא אורכה אשר יהא. ואכן בתוספתא שנינו: "רבי יהודה אומר צריך להטביל את כולו, מפני החתך. וכן היה רבי יהודה אומר משום רבי טרפון צריך להטביל את כל הטבעת" (מקוואות פ"ז ה"ג, עמ' 660).
<b>נתנה תחת הצינור אינה בכי יתן</b> – נתן את הדלי מתחת לצינור, הרי שאין סיבה שאחורי הדלי יירטבו, והחבל בלתי נחוץ, לכן הרטבתם אינה נחשבת לרצון (אינה ב"כי יותן").
ההלכה בתוספתא דומה: "הממלא בחבית המים העולין באחריה, ובחבל המכונן על צוארה, ובחבל של צרכה, אינן בכי יותן. מי חטאת אינו חושש שמא לא נתמלא בכלי" (פ"ב ה"ה, עמ' 674).
<b>איור 11א.</b> רבקה שואבת מים עם מכשיר גלגלת. ציור פסיפס על קיר כנסיית
מריה מיורה ברומא. ראו קרפ, כנסיית מריה מיורה.
<b>איור 11ב.</b> בור עם התקן לגלגלת בדרך לחריטון, צילמה א ליאון
<b>איור 11ג.</b> חולית בור עם התקן לגלגלת, מוזיאון קוס, צילם ע' ספראי.
<b>איור 11ד.</b> שאיבת מים בדלי מספר מתקנים לשאיבת מים מתוך בולמליין, תמונות.

Mishnah 2

<b>מי שירדו עליו גשמים אפילו אב הטומאה</b> – אפילו נטמא באב הטומאה, כגון שהוא זב,<b>אינן בכי יתן</b> – המים הניתזים ממנו והרטיבו פרות הרטיבו שלא לרצונו. ירידת גשמים אינה לרצונו של אדם. הלכה זו חוזרת וסותרת את ההלכה לעיל פ"ג מ"ה. שם הגורם הקובע היה אם שמח, ואילו אצלנו אין גשמים נחשבים למי רצון. משנתנו אינה מהלכת גם בשיטתו של רבי יהודה. לשיטתו במשנה שם אם עמד או הפך את השק הרי הראה שהגשם מרטיב לרצונו, ואילו משנתנו דורשת "כי יותן", שיהיה מעשה ממשי<sup class="footnote-marker">2</sup><i class="footnote">כן מבינה הסוגיה בבבלי, קידושין נט ע"ב; בבא מציעא כב ע"ב.</i>. ההדגשה "אפילו אב הטומאה" נראית לכאורה מיותרת. הרי אם מדובר בהכשר טומאה מה ההבדל בין רמות הטומאה השונות? להלן נראה את ההסבר לכך. מכל מקום, בפ"א מ"א נקבע שמשקים טמאים מטמאים גם שלא לרצונו. המים שניתזו על הזב בוודאי טמאים, ואף על פי כן אינם מטמאים אלא לרצונו.
<b>ואם נער</b> – ניער את הפרות, הרי שעשה מעשה, והרי זה<b> בכי יתן –</b> והפרות הוכשרו לקבל טומאה. <b>עמד תחת הצינור להקר</b> – לקרר את עצמו,<b>או לידוח</b> – לשטוף את עצמו,<b> בטמא טמאין</b> – אם הוא כבר טמא המים עצמם נטמאים ומטמאים. המים נטמאים משום שמשקים שנגעו בטמא הופכים לטמאים ("תחילה", כלומר הם אב הטומאה – משנה, זבים פ"ה מ"א, ושם ספרות נוספת),<b> ובטהור בכי יתן</b> – אם הוא טהור הרי המים מכשירים פרות שנשפכו עליהם לקבל טומאה משום שהם ירדו עליו לרצונו והוא עשה פעולה מובהקת שגם מבטאת את רצונו, ויש כאן מחשבה ומעשה כאחד. עם זאת, רצונו איננו שירדו מים על הפרות, אם כן רצון הוא רצון כללי, ולאו דווקא רצון להרטבת הפרות. בכך סותרת משנה זו משניות קודמות (כגון פ"ב מ"ו, ובמבוא הרחבנו בכך).
לכאורה משנתנו מדברת על מצב של תחילתו לרצון (האדם עמד מתחת לצינור מרצונו, כדי להצטנן) וסופו שלא לרצון (הפרות נרטבו), ובמצב כזה הפרות טמאים (לעיל פ"א מ"א). ברם אין המקרים דומים. במשנה לעיל מדובר במצב שהרצון מתייחס לאותה תופעה של הרטבה, ואילו במשנתנו הרצון היה שהאדם יירטב, ולא היה בשום שלב רצון שהפרות יירטבו. אף על פי כן הפרות נטמאים ואין קשר בין פעולה אחת לשנייה, משום שהמשנה אינה עושה את האבחנה מה היה הרצון המדויק, זאת בניגוד למשנה לעיל בפ"ג מ"ח.
יש במשנתנו גם חידוש בנושא המשנה. במשנה הקודמת הנושא היה הפרות שהאדם עצמו נושא, והכשר טומאה בלבד. במשנתנו יש שלושה גופים טמאים או טהורים: האדם עצמו, הפרות והמים. האדם עצמו הוא לעתים אב הטומאה. במשנתנו שלושה סעיפים:
א. הרישא – טמא או טהור ומים שלא לרצונו, אינם ב"כי יותן", והיא מדברת לכאורה רק בהכשר טומאה;
ב. רישא דסיפא – מים לרצונו, האדם טמא, ו"הם" "מטמאים". השאלה היא האם מדובר במים, בפרות או בשניהם;
ג. סיפא דסיפא – מים לרצונו, האדם טהור ו"הם" (המים) מכשירים לקבל טומאה.
נפתח בסיפא (ג). מדובר בוודאי בפרות. לא שמענו שמים צריכים הכשר לקבל טומאה; הפסוק בתורה מדבר על זרעים והורחב לאוכלים. כך, למשל, מי גשמים שהתערבו במי שפכות (מי שופכין) נטמאים, ואין תביעה שהמים יוכשרו לקבל טומאה (להלן פ"ב מ"ג; תוס', מקוואות פ"א ה"ו). בכל הלכות מקוואות לא שמענו שמים אינם נטמאים עד שיוכשרו לקבל טומאה. יתר על כן, הרי המים מכשירים את עצמם. אנו מדגישים אפוא שבסעיף ג בוודאי מדובר בפרות, ולמעשה אין מדובר בכך שהמים טימאו את הפרות (הם רק הכשירו אותם לקבל טומאה), והפרות עצמם נטמאו על ידי האדם.
מכאן לסעיף ב. כאן המים טמאים והפרות טמאים, שכן הם מוכשרים לקבל טומאה (המים ירדו לרצונו) ושניהם נגעו באדם הטמא. אפשר שהמשנה מדברת רק על הפרות או רק על המים, אך הדין נכון לגבי שניהם. מכיוון דאתינו להכא, עדיף לפרש שסעיפים ב-ג עוסקים באותו נושא, והוא הפרות.
סעיף א עוסק רק בפרות. המים שנפלו על טמא לרצונו או שלא לרצונו טמאים, שהרי הם מוכשרים מטבעם לקבל טומאה (לשיטתנו). נמצא שכל המשנה אחידה, וכמו הפרק הקודם עוסקת רק בפרות ובדינם, ודין המים לא נאמר במפורש ולא נדון, ואנו מסיקים אותו מתוך ההלכה המוכרת ולא מתוך המשנה במפורש.
עוד נוסיף שמי גשמים הם כמי צינור והשאלה מתי נתלשו אינה עולה, זאת בניגוד לפירוש הרמב"ם במשנה א שלפיו התלישה יוצרת מצב של "ראשיתו שלא לרצון וסופו לרצון". משנתנו מדברת על מעשה אחד ואינה מזכירה כלל את מרכיב התלישה.

Mishnah 3

<b>הכופה קערה לכותל</b> – בשעת ירידת גשמים הבעל משעין את הקערה על הקיר כדי שתישטף. הלשון "כופה" מעידה שהקערה כפויה, כלומר שחלקה החיצוני נרטב. <b>בשביל שתידוח הרי זה בכי יתן</b> – המדובר בכלי חרס, וכלי חרס אינו צריך הדחה או הרטבה כדי שיקבל טומאה. כל שהוא צריך הוא גמר מלאכה, וצריפתו היא גמר מלאכה. יש להניח אפוא שבכלי יש פרות, ועליהם מדובר, והפרות הם ב"כי יותן". <b>אם בשביל שלא ילקה הכותל</b> – המים טפטפו על הכתלים וחתרו בקרקע שמתחת לכותל. המים נאגמו בשלולית ולא שקעו, וכך חתרו בבסיס הכותל. זו גם הסיבה לכך שמרחיקים מי רגליים מכותל (תוס', בבא בתרא פ"א ה"ד). הפתרון לכך היה טיוח החלק התחתון של הכותל בטיח אלכסוני, כפי שניתן לראות ברחוב המרכזי בסוסיה, או במבנה של "בית הכנסת" השני בבית שערים, ובמבנים נוספים<sup class="footnote-marker">3</sup><i class="footnote">בכל המקרים הללו לא דנו החוקרים בנושא.</i> (איור 12). <b>אינן בכי יתן</b> – נתינת המים אינה לרצון אלא היא רצון של בעל הכותל, ואילו במקרה הראשון היא רצון של בעל הכלי שבתוכו הפרות. הקושי בהסבר המוצע הוא שהפרות אינם נזכרים בו כלל. קושי זה ראינו גם בפירוש המשנה הקודמת, אלא ששם אי אפשר להסביר את ההלכה השלישית אלא בפרות.
<b>איור 12א.</b> מבוי בבית שערים (בין בית הכנסת למבנה ציבורי נוסף [בית מדרש?]). תחתית קירות המבוי מטויחים למניעת חלחלול מים צילמה א' ממן.
<b>איור 12ב.</b> המבוי המרכזי בסוסיה, תחתית קיר המבוי מטויחת. צילם א' איטלי.
<b>איור 12ג.</b> המבוי המרכזי בסוסיה, תחתית קיר המבוי מטויחת. צילם א'
 איטלי.
האבחנה בין הכותל לכלי של הפרות פשוטה מבחינת התחושה, אך בעייתית מבחינה משפטית. בפרק הקודם ראינו ששטיפת בהמה או קירור כלי העץ נחשבים לרצון, אבל מבחינת התחושה הכותל הוא רחוק יותר מהפרות ואין חיבור ישיר ביניהם. יתר על כן, לפי רבי יהודה צריך מעשה כלשהו. הנחת הקערה היא מעשה בקערה ולכן נפילת מים על הקערה היא לרצון, אבל נתינת קערה על קיר אינה מעשה בקיר, לכן אין כאן עדיין מעשה מתוך רצון. הבבלי דן בנושא ובשלב ראשון הוא מציע שהצלה מלכלוך אינה נחשבת לרצון<sup class="footnote-marker">4</sup><i class="footnote">כך התוספות בשבת יא ע"ב ד"ה "אצולי טינוף". למסקנה הגמרא אינה חוזרת בה מכך שהצלה מלכלוך אינה רצון, אלא רק מכך שהצלה מטינוף נחשבת כבגד או כמשא לעניין שבת. מכל מקום יש להודות שבמשניות בפרק הקודם הדחה מלכלוך נחשבה לנתינת מים מרצון לכל דבר (פ"ג מ"ז ומ"ח), והסבר הגמרא קשה ומתעלם ממשניות מכשירין כאילו היו בלתי מוכרות או בלתי בדוקות (מוסמכות). זו תופעה שעמדנו עליה במבואות לסדר טהרות ולמסכת אהלות. הגמרא כאילו מתעלמת ממשנת מכשירין, זאת אף על פי שהבבלי מצטט משניות אחדות מסדר טהרות בכלל וממשנת מכשירין בפרט, כגון משנתנו ומשנת עריבה (מ"ד) להלן. נראה שהבבלי לא הכיר בכל הקובץ שלפנינו כמשנה מתוקנת.</i>, ובסוף הוא מגיע למסקנה שבמקרה זה ירידת המים כולה אינה לרצון (בגלל החשש מהנזק לכותל), ולכן אין זו נתינת מים מרצון על הכלי (בבלי, שבת יא ע"ב - יב ע"א). גם הסבר זה אינו שלם מבחינה משפטית. אמנם בעל הכותל חושש מהנזק של המים, אבל אי אפשר להסיק מכאן שאינו שמח על ירידת הגשם. כל חקלאי בארץ ישראל קודם כול שמח על ירידת הגשם, ואחר כך דואג להתגונן מעודף ברכה.
הרמב"ם לשיטתו (לעיל פ"א מ"א) מסביר שהכותל אינו תלוש ולכן אין כאן סופו לרצון משום שהסוף הוא רק בתלוש, שהמים תלושים. מי גשמים הם תלושים, אחרת לא היו מכשירים טומאה כלל, ואנו מעלים את הספק האם העובדה שנפלו על משהו שאינו תלוש מהווה סיבה לשינוי ההלכה. הרי נפילת דבר מה לנחל או למקווה מים אחר (מרצון) נחשבת להכשר טומאה, אף על פי שהנחל אינו תלוש. מה שקובע הוא האם המים נפלו על מה שאינו תלוש, אבל מים שאינם תלושים מכשירים לקבל טומאה (נהר או נחל) אף על פי שהמים אינם טמאים. על כל פנים, גורם זה המשלב תלישה עם רצון כשני תנאים משלימים אינו נזכר במפורש. כל השיטה קשה, כפי שהראינו במשנה הקודמת, ובמשנה זו להערכתנו היא אינה נחוצה, אבל היא מבטאת את הקושי המשפטי של פוסקי הדורות.
סוגיה שנייה העוסקת בנושא היא סוגיית חולין טז ע"א-ע"ב. הסוגיה עוסקת בעניין שחיטה ומעלה שאלה שלצורך התשובה עליה היא משתמשת באבחנה בין תלוש לבין מחובר ולבין תלוש שחיברו. אבחנה זו מקורה בענייני שחיטה. כפי שהראינו בפירושנו לחולין (פ"א מ"ב) האבחנה אינה נחוצה לפשט המשנה שם, אבל הבבלי הכיר כנראה הבחנה כללית זו ופירש את המשנה כך שתעלה בקנה אחד עם אבחנה זו. מכל מקום, לאחר הדיון בשחיטה הבבלי מוסיף: "לענין הכשר זרעים – תנאי היא, דתנן: הכופה קערה על הכותל בשביל שתודח, הרי זה בכי יותן. בשביל שלא ילקה הכותל, אינו בכי יותן. הא גופא קשיא? אמרת: בשביל שתודח, הרי זה בכי יותן, הא בשביל שיודח הכותל אין זה בכי יותן. והדר תני: בשביל שלא ילקה הכותל, אינו בכי יותן, הא בשביל שיודח הכותל, הרי זה בכי יותן! אמר רבי אלעזר: 1. תברא, מי ששנה זו לא שנה זו. רב פפא אמר: 2. כולה חד תנא הוא, הא בכותל מערה הא בכותל בנין, והכי קאמר: הכופה קערה על הכותל בשביל שתודח – הרי זה בכי יותן, הא בשביל שיודח הכותל – אין זה בכי יותן; במה דברים אמורים? בכותל מערה, אבל בכותל בנין, בשביל שלא ילקה הכותל הוא דאינו בכי יותן, הא בשביל שיודח הכותל – הרי זה בכי יותן" (חולין טז ע"א).
עניין הכשר זרעים, שהוא עניינה של משנתנו, אינו קשור לקושי של המשנה שם, וברור שהבבלי הכיר את הרעיון ואת השאלה כשלעצמה ללא קשר למשנת חולין. הסתירה נובעת מדיוק אפשרי בין הרישא לסיפא. הבבלי מציע שתי תשובות אפשריות לסתירה בין הרישא לסיפא. ההסבר הראשון הוא "תברא, מי ששנה זו לא שנה זו", כלומר הרישא חולקת על הסיפא. זה תירוץ שהתלמוד משתמש בו רק בשעת הדחק, כאשר אזלו התירוצים הרגילים. ההסבר השני הוא שהרישא עוסקת בכותל מערה שאין חשש שילקה, ונתינת מים בשביל ניקיון היא נתינה לרצון. נתינת מים למניעת נזק אינה לרצון. גם אם נעמיד את השאלה כסתירה ישירה בין הסיפא לרישא נותר אותו תירוץ: בשביל ניקיון הקערה הרי זה לרצון, בשביל שהכותל לא יינזק אין זה לרצון. אין צריך לומר שפשט אין כאן, שהרי בשני המקרים המשנה מדברת על אותו מקרה, וההבדל הוא בין קערה לכותל ולא בין כותל לכותל, מה עוד שכותל מערה לא נזכר כאן כלל. גם הצד הרֵאלי קשה. וכי לשם מה שוטפים כותל? וכיצד מגיעים מי גשמים לקרקעית כותל מערה, כך שהקערה תגן על הכותל? כל התירוץ תאורטי ואינו יכול להיות פשט המשנה.
יש להדגיש שהסבר זה פשוט ומובן, והצענו אותו לעיל כפשט. הוא אינו קשור לדין תלוש (של שיטת הרמב"ם). עם זאת, הבבלי לא בחר בתירוץ זה כפשט וחש שבעצם ההסבר אינו משביע רצון. ככל שהוא מובן יותר מבחינה משפטית, כך קשה יותר להבין מדוע לא בחר בו הבבלי כתירוץ יחיד, ומדוע נזקק לתירוץ הדחוק של סתירה פנימית. אין זאת אלא שגם התלמוד חש שההבחנה המשפטית אינה מספקת, ובאמת אין הבדל בין הנחת קערה על כותל (שלא יוזק) לבין הנחת קערה על הכותל שתישטף. הבבלי בוחר בדרך דחוקה ביותר משום שלדעתו חייבים לחפש הסבר משפטי למשנה, ואנו מעדיפים במצב כזה את ההסבר של התחושה הדתית הבלתי אמצעית.

Mishnah 4

<b>חבית שירד הדלף לתוכה</b> – שדלפו לתוכה מים מהגג. הגג היה עשוי קורות עץ או קנים, ולעתים רחוקות מאבנים גדולות (בעיקר בגולן ובחורן) (איור 13). יש להעריך שהגג הנפוץ ביותר היה עשוי משילוב של מעט אבן, קורות וענפים גמישים. את כל הגג כיסו ב"מעזיבה", טיח למניעת דלף. את הטיח היה צורך לחדש לעתים (לעיל פ"ב מ"ד). גגות רעפים היו מונעים דליפה, אך אלו היו יקרים ונדירים יחסית. בעיית הדליפה של הגג הייתה תדירה למדי. כך, למשל, במסכת ביצה מדובר על כך ש"נותנין כלי תחת הדלף בשבת" (פ"ה מ"א), כלומר אם הגג דולף מותר להניח כלי מתחת מקום הנזילה כדי לכנוס את המים שלא ילכלכו ויזיקו. הדבר מותר בשבת וביום טוב, ובלבד שלא יטלטל
בשבת ולא ישתמש בחפצי מוקצה. החבית נועדה לצבור את המים. המים עצמם אינם לרצון, אך החבית היא פתרון של אין ברירה, כמו הקדרה שמגינים בה על הכותל. אולי במשנתנו החידוש הוא בכך שבחבית המים נשמרים, ואילו במשנה הקודמת המים נדחים. מכל מקום, הפרות שבבית אינם מוכשרים לקבל טומאה שכן המים ירדו נגד רצון הבעלים, אבל במשנה ג ראינו שאם ניער את הפרות הרי זה כגילוי רצון, וגם כאן יש בעיה בהזזת החבית ובניעורה.
<b>בית שמי אומרים ישבר</b> – את החבית כדי שלא יהיה ניעור הפרות במים, ומן הסתם גם כדי להפגין שהפרות נרטבו שלא לרצונו, [<b>ו</b> ]<b>בית הלל אומרים יערה</b> – ואין חוששים לכך שהדבר מבטא רצון. לכאורה היה מקום לפרש ששני הצדדים סבורים שהעלאת הפרות מהמים מהווה "תלישה", ורק היא מטמאת (בניגוד להסבר הקודם שההעלאה של הפרות מלמדת על רצון, אלא שגם כאשר יש רצון אין הכשר טומאה בלי הוצאת הפרות מהמים. דין זה מפורש להלן מ"ו). אבל במשנה הבאה, שהיא זהה בסגנונה, אין הוצאת הפרות מהמים מכשירה לקבל טומאה. יתר על כן, גם בסיפא של משנה זו להעלאת הפרות אין כל תפקיד, והפרות המועלים בכוונה טהורים, אם כן גורם התלישה אינו מהווה גורם במקרה זה. אבל בפרק ה מי"א מדובר בהנחת הפרות במים לרצון, ואז אם אין תלישת פרות מהמים אין הפרות מוכשרים לקבל טומאה. [<b>ו</b> ]<b>מודין שהוא מושיט את ידו ונוטל פירות מתוכה והם טהורין</b> – כלומר שאין הפרות ב"כי יותן" כלל ורק השבירה או העירוי של המים הופכים את ההרטבה המקרית למצב של רצון.
<b>איור 13ב.</b> פינת גג "פירמידלי", במגדל בשומרון. צילם ד' רביב.
<b>איור 13ג.</b> הסגנון הגולני. הגג נשען על קשתות ומכוסה
 בלוחות אבן. צילמה ד' ספראי בחורבת כורזין.
<b>איור 13ד.</b> קירוי גג בסגנון ה'גולני' בהר זריזים. צילם י' זר.
<b>איור 13ה.</b> גג פירמידלי של מבנה בחורבת מדרס. צילם ב' זיסו.
<b>איור 13ו.</b> גג שטוח עם גלגלת לטיוח הגג. שחזר וצייר שמואל באר, תמונות.

Mishnah 5

<b>עריבה –</b> ערֵבה היא המקבילה לחבית שבמשנה הקודמת. ההבדל הוא שהחבית היא כלי מעין כד שפיו צר, ומים שטפטפו אליו נשארים בתוכו עד שיעלה על גדותיו, ואילו הערבה היא כלי גדול יותר, דמוי גיגית, בעל בסיס רחב ופיו רחב עוד יותר<b>.</b> משנת שביעית קובעת שניתן לדרוך בשביעית ענבים בערבה, משום שזו דריכה פחות מקצועית (משנה, שביעית פ"ח מ"ג). הערבה<sup class="footnote-marker">5</sup><i class="footnote">בראנד, כלי חרס, עמ' תיא-תטז. בתלמוד הבבלי, ורק בו, נזכרת גם סירה קלה המכונה "עריבה" (בבלי, בבא מציעא פ ע"ב). תחולתה 15 סאה (כ- 150 ליטר), וזאת לפי הכלל שהבבלי קובע בהמשך שם. זו אפוא סירה קטנה ביותר המתאימה רק לשיט נהרות. עד היום שטות על הפרת והחידקל סירות מעין אלו. בארץ ישראל נזכרת עריבת הירדן (ירו', שבת פ"ד ה"ג, ז ע"א ועוד).</i> היא כלי העשוי בדרך כלל מעץ<sup class="footnote-marker">6</sup><i class="footnote">משנה, עדויות פ"א מי"א; כלים פכ"ה מ"ז; ירו', חגיגה פ"ג ה"א, עח ע"ד. </i>. את רוב העדויות המזכירות את הערבה ניתן לפרש בערבה של עץ, ומשנתנו בסופה מגדירה במפורש שמדובר בכלי עץ. עם זאת אנו שומעים מעט על ערבה של חרס המכילה מים (תוס', כלים בבא קמא פ"ז ה"ג, עמ' 577; פ"ג ה"ה, עמ' 571), ופעם אחת על ערבה של אבן (תוס', פרה פי"ב ה"א, עמ' 640).
המשנה מזכירה שלושה סוגי ערבות: "שלש עריבות הן, עריבה משני לוג ועד תשעה קבין שנסדקה טמאה מדרס, שלימה טמאה טמא מת, והבאה במדה טהורה מכלום" (כלים פכ"ד מ"ג, וראו להלן). אם כן, ערבה שלמה גדולה יותר מתשעה לוגים (15 ליטר) וערבה ה"באה במדה" גדולה יותר (מכילה ארבעים סאה). ממשנה אחרת אנו שומעים שערבה כזאת (משני לוגים ועד תשעה קבין) היא "עריבת הרגלים", והיא נועדה לטבילת רגליים ורחיצתן (משנה, ידים פ"ד מ"א; ספרא, מצורע זבים פ"ב ה"ה, עה ע"ד). "עריבת הרגלים" היא אותה ערבה אך עשויה מחרס או מאבן, שכן רק בה ניתן להכיל מים ולא בערבת עץ (איור 14).
על צורתה אנו שומעים בבירור מהמשנה המדברת על חבית "שנחלקה כמין שתי עריבות" (כלים פ"ד מ"א), אם כן צורתה ככד גדול (חבית) חתוך שפתחו בצד האורך שלו. בערבה מעין זו ניתן לישון ונידות ישנו בה, שכן נידה לא רצתה לטמא את מיטתה (ספרא, מצורע זבים פ"ב ה"ג, עה ע"ג). ערבה כזו מכונה שם "עריבה גדולה". הערבה שימשה ללישת בצק (משנה, פסחים פ"ג מ"ב; טהרות פ"ח מ"ח ועוד), לכביסה (משנתנו), לערבוב טיט (תוס', שבת פי"ג ה"ג), לעיבוד עור (משנה, כלים פט"ו מ"א),
<b>איור 14א.</b> עריבה לנטילת ידים או רגלים, בורדמן, תמונות עמ' 108.
<b>איור 14ב.</b> רחצת תינוק בעריבה. למר, תרבות עמ' 14.
<b>איור 14ג</b> רחצת רגלים בעריבה, ריננך, תמונות.
לרחיצת רגליים ולשימושים דומים. בהקשר של משנת שביעית הכוונה בוודאי לכך שמניחים את הענבים בערבה ודורכים עליהם בה, כפי שפירשנו במקומו.
מחבית שפיה קטן אין המים הדולפים לתוכה ניתזים ורק בערבה יש חשש כזה, ומצד שני אי אפשר לדעת שהיא יבשה עד שישבר או יערה, ואילו ערבה ניתן להטות קלות ולרוקנה.
<b>שירד הדלף לתוכה</b> – כמו במשנה הקודמת,<b> הנותזין</b> – המים הניתזים מהערבה,<b> והצפין</b> – מים שעולים על גדות הערבה ונשפכים ממנה,<b>אינן בכי יתן</b> – כיוון שעצם דליפת הגג אינה לרצונו. עד כאן הדין כמו במשנה הקודמת. לכאורה אפשר היה להשלים את ההלכה לפי המשנה הקודמת שפרות המצויים בערבה טהורים (לא הוכשרו לקבל טומאה), ושלדעת בית שמאי יש לשבור את הערבה כדי שלא לנער את הפרות ולדעת בית הלל אפשר לערות את הערבה כמו החבית, ואין חוששים שהדבר יתפרש כרצון במים. <b>נטלה לשופכה בית שמי אומרים בכי יתן</b> – זו מקבילה למשנה הקודמת בסגנון אחר, לכך שצריך לשבור את הכלי ואי אפשר לטלטל אותו או בגלל ניעור הפרות או משום שבכך יחווה את רצונו שהמים רצויים. [<b>ו</b> ]<b>בית הלל אומרים אינן בכי יתן</b> – כמו במשנה הקודמת. המשניות שלנו הן דוגמה לסגנונות עריכה נפרדים. אותה הלכה מודגמת בחבית ובערבה, אלא שבערבה יש דיון גם במים הניתזים, דבר שאינו אופייני לחבית, אבל כמובן אפשרי. במשנה הקודמת הניסוח חיובי: עליו לעשות כך וכך, ובמשנתנו ניסוח של בדיעבד: העושה כך וכך הרי זה ב"כי יותן" (הוכשרו הפרות לקבל טומאה). למשנה עוד סגנונות רגילים שבהם ניתן היה לנקוט ולכולם משמעות דומה, כגון:
סגנון דומה של בדיעבד: השופך הרי זה בכי יותן, דברי בית שמאי, בית הלל אומרים...
סגנון מעניש: השופך – נטמאו הפרות.
סגנון שלילי: לא ישפוך, דברי בית שמאי, ובית הלל אומרים ישפוך (כמו המשנה הקודמת).
סגנון סיפורי: נוטל אדם ערבה ודלף בתוכה, דברי בית הלל, ובית שמאי אומרים... אינו נוטל (או שובר)<sup class="footnote-marker">7</sup><i class="footnote">אבל אין מקובל שבית הלל יקדמו לבית שמאי.</i>.
התלמוד הבבלי מקשה בדרך כלל על שינויי סגנון מעין אלו ורואה בהם סתירה משפטית, או לפחות רמז להלכה נוספת. לדעתנו אלו הבדלי עריכה. במקרה זה ההלכה היא אותה הלכה, אך הבדלי הסגנון בולטים. עם זאת השפה ההלכתית ("שירד הדלף לתוכה", "הרי זה בכי יתן") דומה, כלומר שני סגנונות של אותה הלכה, משני בתי מדרש קרובים ברוחם. המשנה הקודמת עוסקת בפרות שבתוך החבית, ומשנתנו במים שניתזו ופגעו בפרות. אלו מקרים שונים שהעיקרון ההלכתי שלהם זהה.
עורך הפרק מצא את שני הנוסחים בקבצים קדומים נפרדים וליקט את שניהם, מבלי לפגוע בסגנון המקורי, משום שבכל אחד מהם מדובר במקרה שונה במקצת מבחינה טכנית, וכתוצאה מכך יישום ההלכה העקרונית שונה. כלומר, אותה הלכה עקרונית מודגמת בשני מקרים שונים היוצרים הבדלים מעשיים.
נמצאנו למדים שבכל המשנה אין רמז לצורך לתלוש את הפרות מהמים (להעלות מן המים), בניגוד לפ"ה מי"א.
<b>היניחה שירד הדלף לתוכה</b> – כדי לאסוף את המים הדולפים,<b> הניתזין והצפין בית שמי אומרים בכי יתן</b> [<b>ו</b> ]<b>בית הלל אומרים אינן בכי יתן</b> – המים דולפים שלא לרצונו, אבל הם עובדה קיימת שהוא יודע עליה, כמו גשם או נהר המפריע לדרך. לדעת בית שמאי הנחת הכלי כדי לקלוט את הדלף היא מעין רצון, ולדעת בית הלל אין בכך גילוי של רצון במים אלא של רצון למנוע נזקי מים. אם בית שמאי חולקים כאן אולי הם חולקים גם במשנה ג ויטענו שהנחת כלי להגן על הכותל היא כהנחת כלי לאיסוף המים.<b> נטלה לשפכה אילו ואילו מודים שהן בכי יתן</b> – כיוון שהראה שנוח לו שהמים יהיו במקום אחר.
הלכה דומה מצויה בתוספתא: "1. עריבה שירד דלף לתוכה, הנתזין והצפין בכי יותן. 2. נטלן לשפכן, בית שמאי אומרים בכי יותן ובית הלל אומרים אינן בכי יותן. 2א. במה דברים אמורים בטהורה, אבל בטמאה הכל מודים שהוא בכי יותן, דברי רבי מאיר. 3. רבי יוסי אומר אחד טהורה ואחד טמאה בית שמאי אומרים הרי הן בכי יותן, ובית הלל אומרים אינן בכי יותן" (פ"ב ה"ו, עמ' 674). בתוספתא שתי מסירות אחרות של עמדת בית שמאי ובית הלל, ותוספת ההופכת את ההלכה למורכבת יותר. תנא קמא של התוספתא הוא כבית שמאי במשנה, וזו דוגמה (נוספת<sup class="footnote-marker">8</sup><i class="footnote">למקרים מעין אלו שבהם ההלכה לדורות היא כבית שמאי, או שהיו חכמים שהמשיכו לדגול בשיטת בית שמאי, ראו ספראי, הכרעה כבית הלל.</i>) לעשרות משניות וברייתות שנסתמו כבית שמאי.
הסיפא של המשנה מספרת על מצב שבו בית הלל מודים לבית שמאי, אבל בתוספתא המחלוקת נמשכת. אף זו תופעה מוכרת, ו"מודים" הוא לעתים הסכמה של תנא מאוחר אחד לדעת בית שמאי בניגוד לדברי תנא או תנאים אחרים. חכמי דור אושא מוסיפים מרכיב נוסף והוא השאלה האם הכלי טהור או טמא, ובכך נרחיב בהמשך. דברי תנא קמא הם דברי רבי יוסי, אלא שרבי יוסי מודע לאבחנה בין כלי טהור לכלי טמא ואילו תנא קמא טרם מודע לה או טרם מציג אותה. כפשוטה להלכה ארבעה שלבים:
1. ההלכה משלהי ימי הבית השני (המעשה באנשי ירושלים) – כל נתינה שלא למטרת הכשר פרות אינה בבחינת "כי יותן" (פ"א מ"ו);
2. מחלוקת בית שמאי ובית הלל;
3. מחלוקת על מה נחלקו הבתים;
4. הוספת מרכיב הטומאה.
אלו שלבי ההתפתחות ההגיוניים, אבל אין בכך ראיה כי אכן תהליך זה הוא שהתרחש. ההלכה של רבי מאיר היא דברי סתם המשנה לעיל (פ"א מ"א), שאמנם קבענו שניסוחה מאוחר אך תכניה עשויים להיות קדומים. יתר על כן, אי אפשר לקבוע על מה נחלקו הבתים בזמנם. ייתכן שמסורת רבי מאיר היא המקורית, ייתכן שזו מסירתו של רבי יוסי וייתכן שמסורת בית שמאי ובית הלל לא עסקה כלל בכלים טמאים וטהורים, כמו שהצענו.
נחזור עתה למרכיב הטומאה. בטבלאות להלן מובאות על רקע כהה השלמות הגיוניות שאינן מפורשות במשנה.
דלף בערבה ונטלן לשפכן (רבי מאיר)
דלף בערבה ונטלן לשפכן (רבי יוסי)
כאמור שיטת משנתנו היא שתמיד יש הכשר טומאה, ותנא קמא בתוספתא כרבי יוסי.
האבחנה בין כלי טמא לכלי טהור אינה משפטית. אם מדובר בשאלה האם המים מכשירים פרות שאינם בכלי לקבל טומאה, מה לכך ולשאלה אם הכלי טמא או לא. אמנם אם הכלי טמא גם המים הניתזים טמאים, ולעיל שנינו שמשקים טמאים מטמאים לרצון ושלא לרצון (פ"א מ"א). אלא ששם זו דעת הכול ואילו מהתוספתא משמע שזו דעת בית שמאי בלבד, או נכון יותר עמדה המיוחסת להם בלבד.
זו המשנה הראשונה מאז פרק א שבה מתעוררת השאלה של פער זמנים בין נפילת המים על הפרות לבין גילוי רצונו. הסברנו את המחלוקת סביב השאלה האם ניעור הפרות בדרך אגב של שפיכת המים יש בו כדי להגדיר את המים כ"רצונו" (לעיל פ"א מ"א). אפשר גם להסביר שהמחלוקת היא סביב שאלה זו של רצון מאוחר. לעיל שנינו את הכלל "כל משקה שתחילתו ברצון ('לרצון') אף על פי שאין סופו ברצון, או שסופו ברצון אף על פי שאין תחילתו ברצון, הרי זה בכי יתן", ולכאורה הכלל מתאים למקרה שלנו. תחילה טפטף הדלף, וזה כמובן שלא לרצונו, ובסוף הוא מזיז את הערבה עם החבית לרצונו, והרי נמצאנו למדים שהכלל הוא לפי בית שמאי. המשנה שלנו אינה מזכירה את הניסוח המופשט של המשנה לעיל, וכאמור ניתן להסביר ששני הצדדים מקבלים את הכלל דלעיל. אלא שבמקרה שלנו אין רצון לא בהתחלה ולא בסוף, ולדעת בית שמאי יש בסוף קצת רצון ודי בכך. אם כן, לפנינו שתי אפשרויות:
א. שני הבתים מקבלים את הכלל של המשנה לעיל (פ"א מ"א), אם כי העורך אינו משתמש בניסוח המופשט (שהוא אולי מאוחר יותר).
ב. הכלל הוא לפי בית שמאי בלבד, ובית הלל חולקים עליו. אין זה מתמיה שמשנה נפסקת כבית שמאי<sup class="footnote-marker">9</sup><i class="footnote">ראו ספראי, הכרעה כבית הלל.</i>. אפשרות זו העלינו גם במשניות פ"א, והעדפנו לטעון שהכלל פשוט אינו מוכר עדיין לשני הבתים. במקרה שלנו ניתן להסביר את המשנה בלי שימוש במונחים "תחילה" ו"סוף" (לדעת בית הלל אין רצון כלל), אבל בכל זאת לו הכירו המתדיינים במשנה שלנו את המונחים בפ"א מ"א היה ראוי שישתמשו בהם. אם כן מבחינה הלכתית הכלל מקובל על שני הבתים, אבל מבחינה סגנונית סגנון שתי המשניות מעיד על התעלמות הדדית.
במשנה הבאה (מ"ז) מופיעה הלכה דומה לזו של משנתנו, וממילא שתי האפשרויות חוזרות. עם זאת רצף המשניות מרמז שבשתיהן אותה שאלה הלכתית, של פער זמנים בין תחילה לסוף, ונדון בכך במשנה ז.
<b>המטביל את כליו והמכבס את כסותו במערה המים העולים בידיו בכי יתן ברגליו אינן בכי יתן</b> – כיוון שלא התכוון להעלותם. גם דין זה נדון לעיל (פ"ג מ"ה; פ"ד מ"א), ושם נקבע שמה שאפשר שלא יירטב, ונרטב – הרי הוא ב"כי יותן". <b>רבי אליעזר אומר איפשר –</b> ב-<b>מל</b> , <b>מפ</b> "אם אפשר", ב-<b>פב</b> "אם איפשר", בדפוס "אם אי אפשר". בכל עדי הנוסח חוץ מכתב יד קופמן דברי רבי אליעזר מתחילים במילית "אם". אשר לנוסח אפשר / אי אפשר, זו אחת השגיאות הנפוצות שהצירוף "אי אפשר" מתחבר למילה אחת, "איפשר", או ש"אפשר" הופך ל"איפשר" = "אי אפשר". אין טעם לבדוק, אפוא, את חילופי הנוסח ואי אפשר לקבוע את הנוסח הנכון אלא לפי התוכן. <b>לו שירד אלא אם כן ניטנפו רגליו אף העולין ברגליו בכי יתן</b> – אם אי אפשר לשתות מבלי שהמים יירטבו הרי שגם המים שברגליים אינם ב"כי יותן". ההלכה חוזרת על האמור לעיל, והייתור מלמד על עריכה שונה.

Mishnah 6

<b>קופה שהיא מליאה תורמסין ונתנוה<sup class="footnote-marker">10</sup><i class="footnote">כך בכתב יד קופמן ובדפוסים ובכתבי היד הטובים, אבל צריך היה להיות "ונתנה", שהרי אם נתן מישהו אחר את הפרות למים ודאי שאין זה רצונו של בעל הפרות.</i></b> – תורמוסים הם ממיני הקטניות, וקופה היא סלסלת פרות העשויה בדרך כלל מנצרים. כלומר זו נתינת מים לרצון לכל דבר ועניין. <b>לתוך מקוה</b> [<b>ו</b> ]<b>מושיט ידו ונוטל תורמסין מתוכה והן טהורים</b> – כלומר התורמוסים טהורים. אמנם המים ניתנו (הרטיבו) לרצון, אבל אין זו הכשרת מאכלים. כך שנינו בספרא: "1. יכול אפילו הם בבורות ובשיחים ובמערות יהו מכשירים? תלמוד לומר 'בכלי יטמא', אין לי אלא שמילאן בכלים. 2. מנין אם מילאן לגבל בהם את הטיט ולכבס בהן את הכלים? תלמוד לומר 'בכל יטמא'. 3. אי בכל יטמא, יכול בבורות ובשיחים ובמערות? תלמוד לומר 'כלי', מה כלי מיוחד שהוא תלוש מן הקרקע, אף כל תלוש מן הקרקע. 4. מרבה אני את שמילאן לגבל בהם ולהדיח בהם את הכלים שהם תלושים מן הקרקע, ומוציא את שבבורות ובשיחים ובמערות שאין תלוש מן הקרקע. 5. יכול אפילו חישב שירדו לבורות ולשיחים ולמערות יהו מכשירים? תלמוד לומר 'אשר ישתה'. אין לי אלא שמילן לשתייה, מנין אם חישב (לשתייה) להדיח בהם עצים ואבנים? תלמוד לומר 'מים'. אי מים יכול אפילו חישב שירדו לבורות ולשיחים ולמערות יהו מכשירים? תלמוד לומר 'אשר ישתה', מה שתייה מיוחדת שיש עמה מחשבה אף אני ארבה את שחישב להדיח בהם עצים ואבנים שיש עמהם מחשבה, ומוציא את שחישב עליהם שירדו לבורות ולשיחים ולמערות שאין עמהם מחשבה" (שמיני פרשה ח ה"ב-ה"ג, נד ע"ד).
מהספרא עולות מסקנות אחדות המגבילות ומרחיבות את הכשר הטומאה:
1. רק מים שמולאו בכלי מכשירים לקבל טומאה.
2. הגדרת "כלי" היא שהוא תלוש מהקרקע.
3. לא חשוב לשם מה מולא הכלי במים. גם אם הכלי מולא מסיבות אחרות הרי המים מכשירים פרות לקבל טומאה.
4. מהמשנה ניתן היה להבין שתלישת הפרות מהמים היא מרכיב הכרחי, כפי שפירש הרמב"ם את משניות א ואילך, ומהספרא עולה שבעצם לא התלישה קובעת אלא צירוף של תלישה והנחה בכלי.
5. להכשר טומאה צריכה לקדום מחשבה. בפרקים הקודמים הגדרנו זאת כרצון, והבדלי המינוח אינם הבדלים תוכניים אלא הבדלי סגנון.
כל זמן שהפרות במי המקווה טרם הוכשרו לקבל טומאה. רק הוצאתם מהמים היא גמר מלאכה. התורמוסים לא ספגו מים, ואף אם ספגו עדיין אינם מוכשרים לקבל טומאה. לפי ההמשך הרי שמשפט זה מתייחס לאפשרות שאדם יאכל תורמוס מן המים ישירות בלי להעלות אותו. באופן מעשי מצב כזה כמעט בלתי אפשרי, אבל הוא מובא להבהרת הצד העקרוני. <b>העלם</b> – את התורמוסים,<b> מן המים הנוגעים בקופה טמאים</b> – התורמוסים שנגעו בקופה הוכשרו לקבל טומאה מהמים שנתלשו עם הקופה,<b> ושאר כל התורמסין טהורין</b> – משום שאין עמם מים תלושים ולא נרטבו ממים תלושים אלא ממים "טבעיים".<b> צנון שבמערה נידה מדיחתו והוא טהור העלתו כל שהוא מן המים טמא</b> – זו דוגמה נוספת לאותה הלכה, אלא שהדוגמה מקצינה את ההיתר המשפטי ומדברת במי שהכי טמאה, בנידה. הצנון והתורמוס הם דוגמה לפרות בלתי חשובים, והיא דוגמה סתמית.
כאן המשנה קובעת שללא תלישת הפרות מהמים אין הפרות מוכשרים לקבל טומאה. הלכה זו מצויה, כאמור, גם בספרא.
אגב אורחה אנו שומעים פרט מאלף על התנהגות המשפחה בזמן שהאישה נידה. היא מטמאת אוכל, אך ניתן לה לבצע חלק גדול מעבודות הבית לפני הכשר טומאה. נרחיב בכך במבוא למסכת נידה.
עד עתה לא הזכירו המשניות את שאלת תלישת המים אף שהיה מקום להזכיר את המרכיב הזה (כגון פ"ג מ"ז; פ"ד מ"א; פ"ד מ"ה). אמנם אין בהן סתירה לעיקרון של משנתנו, שכן מדובר שם במים שנתלשו, אבל קריאה פשוטה במשנה מאפשרת לפרש אותה ללא אזכור של מרכיב התלישה, וכך פירשנו משניות אלו. זה אפוא כלל "חדש" שכל המסכת אינה מודעת לו. איננו יודעים האם לפנינו עמדה חריגה וחולקת בניגוד ליתר המסכת, או שמא רצה העורך להזכירה פעם אחת והניח שבכל יתר הפעמים ידע הקורא לכלול בהלכה נתון זה אף על פי שאינו כתוב (כפי שנהג ופירש הרמב"ם מתוך מבט-על על כלל המשניות).
באופן טבעי שאלת הכשר הטומאה מתעוררת רק בפרות המצויים מחוץ למים, שכן אין זה משנה מה מעמדם ההלכתי בזמן שם טובלים בנהר (כגון פ"ג מ"ז), ואכן פירשנו את המשניות ללא אזכור עניין התלישה. רק הרמב"ם נזקק למרכיב זה בפירושו לפ"א מ"א. מכאן יש מקום אפשרי להשערה שמרכיב התלישה הוא משני ומאוחר, אבל אין מכאן ראיה לכך.
זאת ועוד. במשניות מסוימות נקבע שהמים מכשירים לקבל טומאה, אף על פי שאינם בכלי. כך, למשל, נקבע שזיעת אדם מטמאת לעתים (פ"ב מ"א), וזיעת בורות ובתים אינה מטמאת. הסברנו את המשנה כעוסקת בשאלת הרצון, אבל במקרים שרצה בכך הזיעה מטמאת (כגון שבא במים שאובים). וכי יעלה על הדעת שהכניס קודם את הזיעה לכלי? וכן זיעת המרחץ מטמאת, וכן מים העולים בשפם ובפה (פ"ד מ"א), והגשמים מכשירים לקבל טומאה אף על פי שלא שהו בכלי (פ"ג מ"ו ופ"ו מ"א), וכן כל המשניות הקובעות שסתם מי גשמים מכשירים לקבל טומאה (כגון פ"ד מ"ג; פ"ג מ"ו<sup class="footnote-marker">11</sup><i class="footnote">את המשנה הזאת ניתן להעמיד גם כקשורה לשאלת הכלי. לדעת חכמים מי הגשמים הם לרצונו, ורבי יהודה דורש שיפקוק את הגג כדי שהגג יהפוך לכלי. ברם הפירוש הזה אינו מתאים להקשר של פרק ג, וגם קשה להסביר שהגג עצמו נחשב לכלי.</i>; פ"ו מ"א-מ"ב). לעומת זאת ללא מרכיב הכלי קשה להסביר את לשון המשנה להלן (פ"ו מ"ה) "דם הקז לשתיה".
נמצאנו למדים שמרכיב התלישה לא היה מקובל על הכול, וההסבר הפשוט לכך הוא שגורם זה מאוחר, והצגנו זאת במבוא.

Mishnah 7

<b>פירות שנפלו לתוך אמת המים פשט מי שהיו ידיו טמאות ונטלן ידיו טהורות</b> – כך ברוב עדי הנוסח (ראו להלן). נטילת הידיים התבצעה כהלכה. אמנם בפירושנו למסכת ידים נראה שהיו חילוקי דעות בשאלה כיצד יש לנטול ידיים, אבל גם נראה שלפי רוב הדעות הטבלתן במים זורמים כשרה. <b>והפירות טהורים</b> – הפרות נפלו שלא לרצון. אמנם הדבר לא נאמר במפורש, אבל משתמע מהמינוח "נפלו" ולא "הונחו". ההלכה תואמת את ששנינו לעיל שמים שניתנו שלא לרצון אינם מטמאים (פ"ג מ"ו ואילך). גם נטילת הידיים לא הייתה מתוכננת, ולא לרצון, ואף על פי כן ידיו טהורות כי לא צריך רצון או כוונה במצווה זו<sup class="footnote-marker">12</sup><i class="footnote">אמנם יש בהלכה שאלה האם מצוות צריכות כוונה, ראו משנה, מגילה פ"ב מ"ב, אבל גם תנאים שאומרים שמצווה זו או אחרת צריכה כוונה כנראה אינם רואה בכך כלל כללי ותקף תמיד. הוא חל על מצוות מסוימות, ובעיקר על כאלה שיש בהן דיבור או הצהרה ואפשר לעשותן בדרך אגב. הניסוח הכללי ש"מצוות צריכות כוונה" הוא בבלי בלבד. הרמב"ם והר"ש תירצו שהכוונה לנטילת ידיים לחולין שאינה צריכה כוונה, ולשיטתנו התירוץ מיותר.</i>. <b>ואם חשב שידוחו ידיו</b> – הוא רצה להכניס את ידיו למים כדי לנקותן,<b> ידיו טהורות</b> – הנטילה בוודאי כשרה, <b>והפירות בכי יתן</b> – כי היה כאן רצון. הרצון אינו נוגע לפרות אבל די ברצון הקשור למים, גם אם אינו נוגע לפרות. זו הצגה קיצונית של היעדר חלוקה של "רצונו". אם משהו שנוגע למים היה לרצונו – הפרות טמאים. במשניות לעיל שנינו אבחנה זו (פ"ג מ"ד-מ"ה; פ"ד מ"א). כאן שוררת אותה הלכה, אף שהמקרה קיצוני הרבה יותר. המפרשים המסורתיים מסבירים שהפרות נטמאו במים הנוטפים מהידיים. אלו נתלשו לרצון ולכן מכשירים לקבל טומאה, אבל ברישא מכיוון שלא תכנן ליטול ידיים הרי שהכנסת הידיים למים לא הייתה לרצונו (הר"ש). הסבר זה קשה עד למאוד, שכן לשם מה הכניס האיש את ידיו למים (ברישא)? אם רצה ליטול ידיים – הרי זו הרטבה מרצון והמים שעל ידיו נתלשו ברצון ומכשירים לקבל טומאה, ואם לא רצה ליטול ידיו – מן הסתם רצה להוציא את ידיו מהמים, ואף זו תלישת מים מרצון. אין זאת אלא שהבעיה איננה המים שעל ידיו, אלו מעטים ונוגעים רק בקצה הפרי, ואינם בבחינת הרטבה של הפרות. ואכן במשנה הקודמת שנינו שהמכניס ידיו למים מרצונו המים שעל ידיו מכשירים לקבל טומאה, ב"כי יותן", ואם לשם הכניסה חייב להרטיב את הרגליים גם המים העולים עם רגליו מכשירים לקבל טומאה. אמנם אפשר שהמשפט האחרון שנוי במחלוקת, אך המים שעל ידיו ב"כי יותן" בכל מקרה. הסברנו הוא מעט בלתי משפטי, שהרי מבחינה משפטית יש כאן הרטבה, אך הסבר זה הכרחי להבנת המשנה.
נמצאנו למדים שהדין במשנתנו מייצג סדק צר בחומה המשפטית שמוצגת במשנה. סדק כזה אינו מפתיע שכן לשיטתנו<sup class="footnote-marker">13</sup><i class="footnote">ראו במבוא הכללי לפירוש המשניות.</i> המבנה המשפטי מאוחר לקביעתם של חלק מהפרטים, ובמקרה שלנו התחושה הדתית היא שאין כאן הרטבה של הפרות, אף שמבחינה משפטית אין קביעה של כמות המים המספקת ל"כי יותן". במבוא למסכת הסברנו שהיעדר קביעה כזאת גם הוא מהווה פרצה במערכת המשפטית, ומעיד שהמשפט איננו המסגרת היחידה להלכות.
משנתנו מצוטטת בתוספתא (פ"ב ה"ח, עמ' 674) ובתלמודים (בבלי, חגיגה יט ע"א; חולין לא ע"ב). בתלמודים היא מצוטטת כמו במשנתנו, אבל במשנת חגיגה שנינו: "נוטלין לידים לחולין ולמעשר ולתרומה" (פ"ב מ"ה). לכאורה קשה, שהרי חובת נטילת ידיים היא אף למי שטהור, אם כן התנאי של המשנה מיותר. הר"ש כבר חש בכך ופירש שהמשנה שלנו היא למאן דאמר שאין חובת נטילת ידיים וממילא אין צורך בכוונה, והמשנה בחגיגה ומקבילותיה היא למאן דאמר שנטילת ידיים חובה וצריכה כוונה. זה תירוץ משפטי מבריק כשלעצמו, אבל ברור שהוא לא פשט המקורות. כל עניין החולין והתרומה איננו במשנה זו<sup class="footnote-marker">14</sup><i class="footnote">ראו מבואנו למשנת ידים.</i>, ולאור העובדה שכך הגרסה בכל עדי הנוסח למשנה קשה להניח שנפל כאן שיבוש.
בתוספתא ברישא הדין הוא "ידיו טמאו" (פ"ב ה"ח, עמ' 674), במקום "ידיו טהורות" שבמשנה. ליברמן הפנה לכתב יד אחד של המשנה שבו הגרסה כתוספתא, בניגוד לרוב עדי הנוסח<sup class="footnote-marker">15</sup><i class="footnote">תוספת ראשונים, עמ' 112.</i>, ושיער שזו הלכה ארץ-ישראלית. ההסבר בעייתי שכן לא כך הגרסה בעדי הנוסח הנחשבים לארץ-ישראליים, כמו כתב יד קופמן. יתר על כן, ספק רב בעינינו, על אף דברי אפשטיין וליברמן, אם דווקא קטע גניזה אחד בניקוד בבלי יכול להוות עד נאמן לנוסח ארץ ישראל, בעוד שכתבי היד של מסורת ארץ ישראל גורסים ההפך. נראה שהמצב הפוך: הגרסה הארץ-ישראלית הקדומה הייתה "ידיו טהורות", ונוסח זה עבר לבבל. התוספתא שנתה אחרת, בעקבות תפיסתה על חשיבות הכוונה, ובעקבות זאת תוקן הנוסח במשנה בעד נוסח אחד הידוע לנו, בניגוד לכל שאר עדי הנוסח. כמו כן, בחלקו הראשון של אותו קטע גניזה (Oxford ms. Heb c17 35) ישנו שיבוש של המשפט, כך שלא מן הנמנע שמדובר בטעות סופרים ולא בגרסה מקורית. כפשוטם של דברים וכדרכה של משנה, התוספתא והמשנה מדברות על אותו מקרה, ולפנינו מחלוקת בין המשנה לתוספתא, אולי סביב השאלה האם נטילת ידיים צריכה כוונה.
בראשית המסכת שנינו את הכלל "כל משקה שתחילתו ברצון ('לרצון') אף על פי שאין סופו ברצון, או שסופו ברצון אף על פי שאין תחילתו ברצון, הרי זה בכי יתן". לכאורה זה המקרה שלפנינו שתחילתו שלא לרצון (הפרות נפלו) וסופו לרצון (שרצה לשטוף ידיים). ברם המשנה אינה מזכירה את הניסוח המשפטי המופשט של המשנה שם. כבר במשנה הקודמת הצגנו את האפשרויות השונות. אך את המשנה הקודמת ניתן היה להעמיד במקרה שאין כלל רצון (לדעת בית הלל), ואילו במשנתנו בוודאי יש שני מרכיבים, אחד לרצון והאחר שלא לרצון, והסברנו את המחלוקת ללא מרכיב "תחילה" ו"סוף". עדיין יש מקום לפרש שמשנתנו מהלכת לפי כלל זה, וגם היא כבית שמאי, או שמשנתנו חולקת על הכלל בראשית המסכת, כפי שהצענו בסדרת משניות וריכזנו במבוא.

Mishnah 8

<b>קדירה שהיא מלאה מים ונתונה לתוך המקוה</b> – לא נאמר לשם מה הקדרה במקווה. אולי רצה לטהר את המים שבתוכה על ידי השקה למי המקווה (משנה, מקוואות פ"י מ"ו), או כדי לקרר את התבשיל (משנה, שבת פכ"ב מ"ד). מההמשך נראה שמדובר במצב שבו המשקה כבר משיק למים למעשה; מנקודת המבט של הרישא ניתן להסביר שהקדרה נפלה לשם, ונשוב לכך להלן. מכל מקום כלי חרס אינו נטהר במקווה, שכן אין לכלי חרס טהרה.
קדרה היא כלי חרס נפוץ, והיא הכלי הרגיל שבו מבשלים (משנה, נדרים פ"ו מ"א; כלים פ"ו מ"א ועוד). לקדרה מכסה תקני (משנה, כלים פ"ג מ"ב). כנראה היה קעור מעט, כך שהיה לו כלי קיבול (איור 15). <b>ופשט אב הטומאה את ידו לתוכה טמאה</b> – כלי חרס מטמא מתוכו על ידי אב הטומאה בלבד: "אין כלי חרש מטמא אלא באב הטומאה" (תוס', כלים בבא קמא פ"ו ה"א, עמ' 575). הלכה זו משתמעת גם מהרשימה של מה שאינו מטמא כלי חרס, כגון כלי חרס אחר<sup class="footnote-marker">16</sup><i class="footnote">ראו הסברנו לכלים פ"ח מ"ד.</i>, והמשנה מדגישה את ההלכה המקובלת שכלי חרס נטמא רק מתוכו, ולכן הכלי טמא. <b>מגע טמאות</b> – אם מי שנגע באב הטומאה הכניס ידו לכלי,<b> טהורה</b> – הקדרה טהורה, שכלי חרס נטמא רק על ידי אב הטומאה. הטמא נגע במים שבקדרה, ומשקים הם תחילה לעולם, כך שגם אם שני לטומאה נגע בהם הם טמאים ומטמאים את הקדרה. אבל כנראה מי המקווה משיקים למים ומטהרים את המים שבקדרה, עוד בטרם טימאו את הקדרה. שאלת לוח הזמנים המדויק (מה קדם למה, ההשקה או הנגיעה) אינה עולה במפורש. <b>ושאר כל המשקין</b> – אם הקדרה מלאה במשקה אחר שאינו מים,<b> טמאה שאין המים מטהרים את שאר המשקין</b> – על ידי השקה, כמו ששנינו: "כלי שהוא מלא משקין והטבילו, כאילו לא טבל" (משנה, מקוואות פ"י מ"ו<sup class="footnote-marker">17</sup><i class="footnote">בפירושנו למשנת מקוואות (פ"י מ"ו) הצענו שהמשנה מדברת בדין חציצה ובכלי שאינו כלי חרס, וממילא אין משם ראיה לענייננו.</i>). ואכן, כל מקום שמדובר בו בטהרה (טבילה) על ידי השקה מדובר במים בלבד, כגון "ושוין שמשיקין את המים בכלי אבן לטהרן, אבל לא מטבילין" (משנה, ביצה פ"ב מ"ג)<sup class="footnote-marker">18</sup><i class="footnote">כך לפי נוסח הדפוס, וראו הסברנו למשנה.</i>. המדובר בטהרת המים, והמשנה מדגישה שמדובר בכלי אבן שהוא עצמו אינו נטמא ואינו צריך טבילה.
רבי עובדיה מברטנורא הסביר את משנתנו בכך שהמשקים חוצצים ואינם מאפשרים לטהר את הקדרה. הסבר כזה אפשרי רק אם סבר שמדובר בקדרת מתכת, זאת אף שהוא אומר במפורש שהקדרה היא כלי חרס<sup class="footnote-marker">19</sup><i class="footnote">בעל תוספות יום טוב אומר שגם הרמב"ם פירש כך, ואין זה הולם את הנוסח שבידינו, וכנראה נוסח משובש נפל לידיו.</i>. אמנם היו קדרות ממתכת (איור 16), והסבר החציצה אפשרי במשנת מקוואות שציטטנו, אבל סתם קדרה היא מחרס. יתר על כן, כבר בעל תוספות יו"ט דחה את פירושו מכוח משנת מקוואות, שכן ברור מהמשנה שם שמים אינם נחשבים חציצה, ובמשנתנו
<b>איור 15א</b> . קדרה עם מכסה קעור. זבולון ואולניק, כלים, עמ' 66.
<b>איור 15ב.</b> אלפס. זבולון ואולניק, כלים, עמ' 45.
<b>איור 16.</b> קדרת מתכת. צ'צ'י, ברונזה, עמ' 12.
יוצא שמים נחשבים חציצה. אמנם ייתכן שלפנינו מחלוקת בין משניות, אבל ממשנתנו משמע שההבדל בין הרישא לסיפא הוא ההבדל שבין מים למשקין, ואילו לפי דברי רע"ב דין שניהם שווה, ובעיקר לנוכח העובדה שהמשנה מדגישה את טעמה "שאין המים מטהרים את שאר המשקין" ואינה מנמקת את עצמה בדין חציצה.
המשנה, כמו המשניות הקודמות, מבוססת רבות על "ידע מוקדם"<sup class="footnote-marker">20</sup><i class="footnote">המשניות הקודמות מדברות על דין תלוש שגם הוא אינו נפוץ, ואולי גם על דין סופו לרצון.</i> של פרטי הלכה. ההלכה שכלי חרס נטמא מתוכו היא הלכה ידועה, וההלכה שכלי חרס נטמא רק על ידי אב הטומאה היא הלכה מקובלת אך לא נפוצה, ואין זה מקרה שאנו, כמו הפרשנים שלפנינו, ציטטנו את התוספתא ולא משנה. גם הכלל שאין מטהרים בהשקה אלא משקים אינו מפורש אלא במשנת מקוואות, ואותה ניתן לפרש גם בדרך אחרת. המשנה מניחה את עניין ההשקה כמובן מאליו, וכאילו אנו יודעים שלשם כך הוכנסה הקדרה למקווה.
לפי הסברנו אין למשנה כל קשר להכשר טומאה, לא המשקים ולא הקדרה קשורים בדרך כלשהי להכשר טומאה, אם כן לשם מה שובצה המשנה בפרקנו?
אם כן, ארבע תופעות ספרותיות חריגות במשנה:
א. היא איננה בהקשר (אפילו מרוחק) של הפרק.
ב. היא מבוססת על הלכות קודמות, נדירות, שאינן נרמזות בה.
ג. חסרים בה פרטים המהותיים להלכה.
ד. המשניות שלפניה ואחריה (מ"ז מ"ט) קשורות זו לזו (להלן), ומשנה ח מפרידה בין הדבקים וכאילו שובצה כאן כדי להדגיש את ההפרדה שבין מ"ז ומ"ט.
כל אחת מהתופעות ניתן להסבירה כחריג, אך צירופן אינו יכול להיות מקרי, וקשה.

Mishnah 9

<b>הממלא בקילו</b> <b>ן</b> – את משנתנו יש לקרוא כהמשך המשנה שלפני הקודמת (מ"ז), אם כי הניסוח אינו זהה:
משנתנו עוררה מחלוקת פרשנית המבוססת על התחבטות מהו הקילון. לדעתנו ברור שהקילון הוא כלי שאיבה והשאיבה בו נאסרה בחול המועד, לכאורה משום שיש בו טרחה מרובה (משנה, מועד קטן פ"א מ"א). הקילון הוא קלוניון (κηλωνήιον – kelonion) בפי הירודוטוס<sup class="footnote-marker">21</sup><i class="footnote">הירודוטוס, היסטוריה א, 193; פורבס, טכנולוגיה, עמ' 35.</i>, או קלון (κήλων – kelon). זהו מכשיר שאיבה פשוט המופעל על עקרון המנוף, שבמצרים הוא מכונה שדוף (איור 17)<sup class="footnote-marker">22</sup><i class="footnote">פליקס, החקלאות, עמ' 301-306.</i>. היזיכיאוס במילונו אומר שהקילון הוא האנטליא הנזכרת כמה פעמים במקורותינו, והיא מכשיר הבנוי משני גלגלים, אחד אופקי ומסתובב על ידי בהמה או אדם והשני אנכי ומסתובב על ידי הגלגל האופקי. לגלגל השני מחוברים דליים אשר מתמלאים מים בירידתם ונשפכים בהגיעם למעלה, לתוך תעלות. במדרש המעשה מתואר דרך משל: "הדין עלמא מידמי לגלגלא דאנטולייה דמתמלא מתרוקן, ודמתרוקן מתמלא" (=העולם הזה דומה לגלגל של האנטליא, זה שמתמלא מתרוקן וזה שמתרוקן מתמלא)<sup class="footnote-marker">23</sup><i class="footnote">ויקרא רבה, פל"ד ט, עמ' תשצב; פליקס, שם, עמ' 308-311.</i>. האנטליא הייתה בשימוש רב במצרים וחכמים הכירוה, כפי שהדבר משתמע במסורת הלכה מימי יהושע בן פרחיה (תוס', פ"ג ה"ד, עמ' 675), והיא מכונה גם סתם "מכני", אף היא מילה שמוצאה ביוונית (μηκανή – mechane). המכני היה בשימוש גם בארץ, ואף מצינו כתובת יוונית המעידה על כך<sup class="footnote-marker">24</sup><i class="footnote">ראו שובה, מתקן; בראנד, כלי חרס, עמ' לח-מ; ליברמן, תוספת ראשונים ח"ד, עמ' 15; 115-116, ובפירושו לתוספתא, עמ' 1220-1221.</i> (איור 18). "מיכני" הוא מונח כולל לכלי הרמה, ובעיקר לכלי דמוי גלגלת<sup class="footnote-marker">25</sup><i class="footnote">השוו פירושנו ליומא פ"ג מ"י; כלים פי"ח מ"ב.</i>. כלי חרס האופייניים לאנטליא נמצאו בארץ)<sup class="footnote-marker">26</sup><i class="footnote">ראו מילוא, אנטיליה.</i>. השאיבה באנטליא קלה, ואין טעם לאסרה, בניגוד לעבודה בקילון, על כן לכאורה יש לשלול את זיהוי האנטליא עם הקילון. בירושלמי מופיע כלי נוסף הקרוב לקילון והוא מכונה
<b>איור 17א.</b> קילון, מכשיר שאיבה פשוט. מתוך פליקס, החקלאות, עמ' 302.
<b>איור 17ב.</b> קילון, מצרי. מתוך פליקס, החקלאות, עמ' 302.
<b>איור 17ג.</b> קילון על ציור פסיפס במוזיאון ברדו בתוניס. צילמה ד' ספראי במוזאון.
<b>איור 18א.</b> אנטיליה. מכשיר שאיבה משוכלל. מתוך רייפנברג, בין מזרע לישימון.
<b>איור 18ב.</b> אנטיליה באשקלון. צילם א' ששון. ראו להלן איור 27.
אגטרגטייא<sup class="footnote-marker">27</sup><i class="footnote">בשרידי הירושלמי: "אלון-גטרגטיה". אפשר לפענח זאת כמילה אחת, או כ"אילין גטרגטיה", הגטרגטיה הללו.</i>; השאלה בתלמוד היא האם מימיו הם כמי קילון או אינם כמי קילון, והירושלמי אינו עונה על השאלה (מועד קטן פ"א ה"א, פ ע"א). ארגטה (Arggatta) היא המונח בפחלווית<sup class="footnote-marker">28</sup><i class="footnote">השפה הפרסית העתיקה, וראו פורבס, טכנולוגיה, עמ' 36.</i> לאנטליא שפורבס מגדירו כגלגל מים המסתובב על זרם הנהר. גם אם סיבוב הגלגל נעשה על ידי בהמה – הרי זו טרחה פחותה בהרבה מקילון. אם כן במה התחבטו האמוראים? דומה שההנמקה של טרחה מרובה מתאימה רק לחלק מההלכות; מי שהתנגד להשקאה ראה בכך מעשה חול מובהק. טרחה מרובה היא סימן חיצוני למעשה חול, ואילו עבודה במכשיר משוכלל ונדיר יחסית היא הגדרה אחרת לעבודת חול. "עבודת חול" או "עבודה רגילה" איננה מונח מוגדר, ואל לנו לצפות לכך שלכל אחת מההלכות יהיה הסבר משפטי. אלו דברים שבתחושה שלא תמיד ניתן לנסחם, או ליתר דיוק הניסוח המשפטי מכיל בתוכו רק חלק מהדוגמאות ההלכתיות. יש כאן רוח ההלכה הנוצרת מסדרה של דוגמאות ומקרים, והכללים המשפטיים הם יותר כללים מסַכְּמים המשקפים את רוב הדוגמאות ולא כללים היוצרים את ההלכות. במבוא הכללי לפירוש המשניות הראינו שזו דרכה של התורה שבעל פה בנושאים רבים, ובמיוחד תדיר הדבר בטהרת חטאת (מבוא למסכת פרה) ובטהרת מת (מבוא למסכת אהלות), ולא נותר לנו אלא להזכיר את דברי רב כהנא: "כהנא אמר אית מילין במועד דקשיין מן אהילות ומן נגעים" (ירו', מועד קטן פ"ב ה"ה, פא ע"ב). הלכות אהלות ונגעים (ובהשאלה כל הלכות טהרות) הן דוגמאות להלכות קשות, ופירשנו זאת (במבוא למסכת ביצה) בכך שאין בהן כללים מוצקים אלא הלכות נקודתיות הסותרות בתפיסתן הכללית זו את זו. הקושי נובע מהרצון (והצורך הלימודי) של חכמים לעבור ממצב של עיון בדוגמאות לניסוח כללי מופשט ומשפטי יותר.
הממלא בקילון הוא מי שממלא (שואב מים) בקילון. יש כאן שאיבה ותלישת המים לרצון, אבל הרטבת הפרי היא תוצאה שאינה לרצון הבעלים.
<b>עד שלשה ימים טמאין</b> – יש להשלים את המשפט, שהיו פרות מתחת לקילון, או שנפלו פרות לתוך הקילון והחשש הוא שמים שנותרו בכלי הקילון נטפו על הפרות. תנא קמא חושש למים כאלה עד שלושה ימים אחרי השימוש בקילון, אחר כך הכלים מתייבשים ואין לחשוש להכשר טומאה.<b> רבי עקיבה אומר אם נגבו מיד טהורים</b> – אם ניגב וייבש את כלי הקילון פרות שנפלו לתוך כַדי השאיבה טהורים,<b> ואם לא נגבו אפילו עד שלשים יום טמאין</b> – אפילו עד שלושים יום הוא לשון גוזמה, יש תמיד לחשוש לרטיבות. ברור שבתנאי הארץ כל כלי מתייבש במשך חודש בשמש, אם כן רבי עקיבא דורש זהירות מתמדת ועמידה על המשמר. אין כאן חשש לרטיבות ממשית, אלא תביעה למודעות והקפדה. תביעה שאין לה גדר משפטי ומנוסחת בלשון חשש, שמא, אך לא החשש עיקר אלא התביעה המופשטת.
בתוספתא שנינו: "הממלא בקילון: פירש רבי עקיבא אם נגבו מיד טהורין, ואם לא נגבו אפילו עד שלשים יום טמאין. סתמן שלשה ימים" (פ"ב ה"ט, עמ' 674). המחלוקת שבמשנה מופיעה כעמדה מלוכדת אחת, אלא שהמשפט אינו מובן ויש לפרש את התוספתא לפי המשנה, כאילו כתוב בה "וחכמים אומרים סתמן שלושה ימים".
פירשנו שבמשנתנו יש מחלוקת, וזאת בעקבות הרמב"ם וכפי שכתב בעל מלאכת שלמה. אך הרמב"ם מוסיף שהבעיה היא שעד שלושה ימים המים נחשבים לתלושים מרצון, ואחר כך אינם תלושים מרצון. תוספת זאת לדעתנו אינה נחוצה; הרמב"ם נדרש לה כדי שהמחלוקת תוצג כמחלוקת משפטית, ואנו מעדיפים הסבר פחות משפטי אך רֵאלי יותר.
רוב המפרשים מסבירים את משנתנו בעקבות התוספתא והסבר הר"ש לה, שאין בה מחלוקת אלא הסכמה בין התנאים. לדברי רבי עקיבא "אפילו עד שלשים יום" הוא כשיש מים בכלי הקילון, אבל אם לא בדק יש להניח שאחרי שלושה ימים המים התייבשו (או שאינם נחשבים לתלושים מרצון). להערכתנו הסבר זה בלתי אפשרי גם בתוספתא וגם במשנה. אם הוא רואה שיש בקילון מים, הרי ודאי שפרות שנפלו מרצון לקילון מוכשרים לקבל טומאה, ואם נפלו שלא לרצון – אפילו נפלו לאמת המים הם טהורים, כאמור במשנה ז. יתר על כן, במשנה הדברים מנוסחים כמחלוקת. הר"ש והמפרשים בעקבותיו שאפו להשלמה (הרמוניה) בין המקורות, וכאמור אין צורך לחפש אחריה, ונוסח התוספתא חסר כמו שהסברנו. המינוח "פירש רבי..." מופיע עוד ארבע פעמים בתוספתא<sup class="footnote-marker">29</sup><i class="footnote">תוס', יומא פ"א ה"א; אהלות פ"ב ה"ד, עמ' 509; נידה פ"ג ה"ו, עמ' 643; טהרות פ"ז ה"ז, עמ' 667.</i>. רק בנידה זו מחלוקת על פרט וביתר המקרים אכן חכם אחד מפרש את דברי קודמיו, וכאמור כך גם פירשו הר"ש והרא"ש את התוספתא דילן. עם זאת, כאמור, אין זה כלל אחיד. יתר על כן, ספק אם התוספתא מתייחסת ישירות למשנה כפי שהיא לפנינו או לניסוח קודם שלה שכלל רק את הקביעה שהממלא בקילון אם התייבשו המים אין הפרות מוכשרים לקבל טומאה. אם כן מה שבמתואר כפירוש מופיע במשנה כמחלוקת, ולדעתנו הפן הרֵאלי מעיד שאין כאן פירוש אלא רבי עקיבא חולק על השיעור של שלושה ימים. מכל מקום נראה שרבי עקיבא כבר מכיר את ההלכה העקרונית שבמשנה, וכאמור חולק על השיעור שבה.

Mishnah 10

<b>ורבו המשקין עצים שנפלו עליהם משקין</b> – משקים טמאים משבעת המשקים המנויים להלן פ"ו מ"ד, וראו בהמשך.
שאלה בפני עצמה היא האם עצים, שאינם אוכל, צריכים הכשר טומאה<sup class="footnote-marker">30</sup><i class="footnote">במבוא עסקנו בשאלה האם עצים הם אוכלי בהמה, והאם אוכלי בהמה צריכים הכשר טומאה. </i>, ונשתמש בטיעון זה להלן. המשנה סבוכה, ופירושי המפרשים מדגישים את הקשיים. אנו נציע שלושה פירושים, ולחלק מהם פירושי מִשנה לכל המשנה או לחלקה.
<b>ההסבר הראשון:</b> 
<b>וירדו עליהם גשמים</b> – בו בזמן שנפלו המשקים. הגשמים תמיד טהורים.<b>אם רבו</b> – מי הגשמים, העצים:<b> טהורין</b> – משום שנפלו עליהם מים של תערובת והולכים אחר הרוב, והרוב הוא מים טהורים. <b>הוציאן שירדו עליהם גשמים</b> – הוציא את העצים כדי שירדו עליהם גשמים. הגשמים הם נתינת מים מרצונו.<b>אף על פי שרבו</b> – הגשמים,<b> טמאים</b> – העצים, כי המים נפלו עליהם מרצונו.<b> בלעו</b> – העצים,<b> משקים טמאים</b> – העצים נטמאו במשקה הטמא. אמנם עתה המשקה בלוע ובלוע בדרך כלל אינו מטמא, אבל העצים נטמאו עוד לפני בליעת המים. <b>אף על פי שהוציאן שירדו עליהן גשמים טהורין</b> – מי הגשמים טהורים אף על פי שהעצים טמאים, משום שהמשקה נבלע ונותר עץ שהוא רק שני לטומאה ואינו משקה. הדברים קשים. ראשית, אם כך מה חשיבות יש למרכיב "אף על פי שהוציאן"? כפשוטם של דברים אם הוציאם הרי הגשמים ירדו לרצון ומכשירים לקבל טומאה, אבל משפט זה תלוש מההקשר. אם מדובר על הגשמים – הרי הם אינם צריכים הכשר טומאה, וההוצאה של העצים לרצון או שלא לרצון אינה חשובה, ואם "טהורין" הם העצים – הרי נאמר קודם שהעצים כבר טמאים מהמשקים, והגשמים אינם מטהרים אותם. אם כן למה העצים טהורים?
<b>ולא יסיקם אלא בידים טהורות בלבד</b> – שהידיים לא תטמאנה את מי הגשמים ואז הגשמים יטמאו חזרה את האדם, או כלים (תנור)<sup class="footnote-marker">31</sup><i class="footnote">ראו הערתנו לדברי הר"ש בהערה הבאה.</i>. הלכה זו כללית, אין היא קשורה דווקא למשנתנו, אבל אפשר להסביר שאגב הדיון בעצים נדרש התנא לדין צדדי שאין לגעת בידיים טמאות בעצים טהורים ורטובים. גם סעיף זה קשה: וכי ידיים מטמאות עצים שאינם אוכל?<b> רבי שמעון אומר אם היו לחים</b> – העצים הלחים אינם סופגים את המשקים הטמאים,<b> והסיקן רבו המשקין היוצאין מהן על המשקין שבלעו טהורים</b> – כי אנו מניחים שכל רטיבות המשקים שעליהם יצאה ונעלמה והעצים טהורים. רבי שמעון דורש שני תנאים: שהעצים יהיו לחים ושבהסקה יצאו מהם מים בכמות גדולה מזו שנספגה. לא ברור איזה תנאי קובע, או מה קורה אם רק תנאי אחד מתקיים. לכאורה כל תנאי מספיק וצירופם אינו יוצר מציאות משפטית שונה. הר"ש מעלה שאלות נוספות על שיטתו המשפטית של רבי שמעון, בעיקר משום שפירש שאינו חולק על התנא הסתמי במשפט שלפניו, ולא נרחיב בכך.
מבחינה רֵאלית גם אם העצים לחים סביר שספגו מעט מים (משקים) נוספים. יתר על כן, הרי רבי שמעון עצמו מודה שמשקים נבלעו בעצים, שכן הוא אומר שמה שיצא מהעצים רב ממה שנבלע. אם כן משהו נבלע בעץ, ואם נבלע הוא צריך לטמא. זאת ועוד; המשקה מטמא בנגיעה, ומה משנה הלחות? הלחות שבעץ גם אינה מהווה חציצה, לפיכך גם אם יצאו המים אין זה צריך לשנות את ההלכה. הוא גם סבור שבלוע אינו מטמא והעצים אינם טמאים אף על פי שפעם נפלו עליהם משקים טמאים, ואכן לפי רוב המקורות הבלוע טהור (ראו פירושנו לאהלות פי"א מ"ז). עדיין נשארת השאלה למה אין המשקים מטמאים במגע, והתירוץ פשוט: העצים כלל אינם כלים ואינם אוכלים וכל הבעיה היא רק במשקים.
דברי רבי שמעון מתפרשים לאור משנת כלים פ"ט מ"ד-מ"ה. שם התנאים חולקים בשאלה אם משקה העומד לצאת ("שסופו לצאת") מטמא. זה המקרה שלנו, שהמשקה עומד לצאת, ורבי שמעון קובע שמשקה כזה אינו מטמא (שם מ"ד). אם כן רבי שמעון לשיטתו שמשקה העומד לצאת אינו מטמא<sup class="footnote-marker">32</sup><i class="footnote">הר"ש מפנה למשנת כלים פ"ט מ"ה, שם נקבע שחרסים שבלעו משקים טמאים וסוף המשקה לצאת טמאים ומטמאים את התנור. הר"ש מפנה גם למחלוקת בבבלי האם בלוע שיצא מטמא בהיסק תנור, או אפילו אם התנור לא הוסק, ויש להעיר שלשיטתו זו ראיה לסתור, שהרי סוגיית הבבלי אינה מפנה למשנתנו, ובמונחים של הפרשנות המסורתית זו ראיה שאין המשנה עוסקת באותו נושא של הבבלי. לשיטתנו עדות זו מצטרפת לראיות שאמוראי התלמוד הבבלי מיעטו להשתמש במשניות טהרות (זבים, מכשירין ועוד), או מפני שלא היו שגורות או מפני שלא הכירו בהן כמשניות מתורצות. הר"ש, ובעל מלאכת שלמה אחריו, מסבירים שחרסים שונים מעצים שכן אין האש שולטת בחרסים ואילו העצים נשרפים, ותימא על שני גדולי עולם אלו שהזכירו את משנת כלים (פ"ט מ"ה) העוסקת בחרסים ולא את משנה ד העוסקת בספוג ובלפת וקובעת שחרסים כספוג. האש שורפת את הספוג, ומכאן שהנימוק שאין האש שולטת בחרסים אינו משמעותי להלכה. יתר על כן, במשנה ד נקבע שרבי שמעון מטהר משקה העומד לצאת (כמו שאמרנו לעיל). אפשר שהפרשנים הזכירו את משנה ה שם משום שהיא המצוטטת בבבלי נידה (בנוסח שונה במקצת), ומשנה ד לא זכתה לאזכור הולם. זאת אף שגם הר"ש וגם בעל מלאכת שלמה כתבו פירוש למסכת כלים ושם לא הזכירו את משנתנו. משנת אהלות פ"ג מ"ב מקבילה למשנת כלים, וראו פירושנו למשנת כלים על אתר, שם הארכנו בנושא.</i>. אבל תנא קמא במשנת כלים חולק על רבי שמעון, ומן הסתם הוא גם תנא קמא של משנתנו.
<b>ההסבר השני</b> 
עד עתה פירשנו שמשנתנו עוסקת בטמא וטהור. ניסוחה קשה, שכן הרישא עוסקת בדין העצים והסיפא בדין גשמים. בנוסף לכך הצגנו כמה קשיים במהלך ההסבר. סביר יותר שהמשנה עוסקת, ככל הפרק, בהכשר טומאה. במשנה חמישה סעיפים:
1. <b>עצים שנפלו עליהם משקים –</b> מדובר בעצים שירדו עליהם משקים טמאים המכשירים לקבל טומאה לרצון ושלא לרצון (לעיל פ"א מ"א), וגשמים שירדו שלא לרצון, ורוב המים הם לא לרצון, לכן העצים טהורים (רמב"ם הלכות טומאת אוכלין פי"ג ה"ב ובפירוש משנתנו). במשנה הראשונה בפרק הבא נציע הסבר נוסף למשנה.
2. <b>הוציאן שירדו עליהם גשמים אף על פי שרבו טמאים</b> – אנו מציעים שתי אפשרויות:
א. העצים הוצאו לשם הרטבה במי גשמים, וירידת מי הגשמים היא לרצון, והמשקים מטמאים גם שלא לרצון, לפיכך העצים מוכשרים לקבל טומאה, ואין כאן צד פטור. עם זאת, ספק אם העצים עצמם טמאים. אמנם נפלו עליהם משקים טמאים, אבל רוב המים שעליהם טהורים. אמנם המים שנפלו מכשירים לקבל טומאה, אבל עדיין אין הם טמאים. מאידך גיסא, ניתן לטעון שכל טיפת מים שנפלה נטמאה במשקים שטרם נבלעו בעץ. אם כך היה הרי שגם ברישא (מס' 1) היו העצים טמאים, שכן כל טיפה וטיפה של מי הגשמים נטמאת במשקים עם נפילתה. אין זאת אלא שהגשמים החלו לרדת לפני שהעצים ספגו משקים טמאים. שני מקורות המים הגיעו לעצים כאחד. מצב כזה בלתי אפשרי מבחינה רֵאלית, שכן המשקים נופלים בבת אחת והגשמים תמיד נוטפים אט אט. אפשר שאכן לפנינו דין תאורטי, ואפשר שאיש אינו יודע מתי נטפו הגשמים ומתי נפלו המשקים, ועדיין ההסבר קשה.
ב. ברישא (1) אין חשיבות למשפט "אף על פי שרבו", הוא נכתב רק אגב הסיפא. המשקים שעליהם מדובר הם טהורים, ומכיוון שנפלו ללא רצונו אין הם מכשירים לקבל טומאה, וכן הגשמים אינם מכשירים לקבל טומאה, והעצים טהורים מכל צד שהוא. ההלכה מיותרת ונשנית רק אגב הסיפא (2). בהלכה השנייה הגשמים ירדו לרצון ומכשירים לקבל טומאה, והמשקים אינם מכשירים לקבל טומאה. על בסיס זאת ניתן לקרוא את המשנה בשתי צורות: א. שאף על פי שרבו מי המשקים – העצים טמאים, משום שבהכשר טומאה אין הולכים אחר הרוב. זאת בניגוד למשנה לעיל (פ"ב מ"ב-מ"ג), אבל בפירושנו לעיל ראינו שיש בנושא מחלוקת ויש תנא אחד לפחות הסבור שטמא אחד מטמא את כל הטהורים. ב. ייתכן שמי הגשמים רבו והולכים אחר הרוב, ומי הגשמים ירדו לרצון הבעלים, ולכן רוב הנוזלים הם במצב של "כי יותן" מרצון.
לפי שני הפירושים (א-ב) עד כאן המשנה מובנת בפשטות.
<b>3. בלעו משקים טמאין, אף על פי שהוציאן שירדו עליהן גשמים טהורין</b> – על פניו המשפט קשה. בראשיתו ברור שהעצים צריכים להיות טמאים, שהרי בלעו משקים טמאים, ומשקה טמא מטמא גם שלא לרצון (פ"א מ"א), ואם ירדו עליהם גשמים מרצון מדוע העצים טהורים? קשה לקבל שהמשנה משנה נושא ועוסקת בגשמים עצמם שאינם נטמאים. זאת ועוד, אם מדובר על הגשמים אין חשיבות לשאלה אם הוצאו מרצון או לא. אולי צריך לקרוא את משפט 3 כניגוד של משפט 2:
ההבדל הוא בין נפילת משקים לבין בליעת משקים. החידוש של משנתנו הוא שבלוע אינו מכשיר לקבל טומאה (בין לרצון בין שלא לרצון, בין משקה טהור בין משקה טמא<sup class="footnote-marker">33</sup><i class="footnote">ובלוע אינו מטמא.</i>), ורק רטיבות נראית, או שהייתה נראית, היא בבחינת "כי יותן". לפיכך המשקים אינם מכשירים לקבל טומאה (אף על פי שהם עצמם טמאים). הגשמים גם אינם מכשירים לקבל טומאה. אמנם הגשמים ירדו לרצון, אבל הרצון היה מוטעה. הבעל חשב שהעצים מוכשרים לקבל טומאה ועל ידי הוצאתם לגשם ישלול את הכשר הטומאה, אבל מחשבתו מוטעית, ואילו ידע שהעצים טרם הוכשרו לקבל טומאה לא היה מוציא אותם החוצה.
המילים "אף על פי" אינן במקום הנכון, ולפי ההשוואה שהצגנו לעיל מקומן הוא במשפט החסר וצריך לקרוא "אף על פי [שרבו וש]הוציאם שירדו עליהם גשמים – טהורין".
לפי כל ההסברין המשפט עדיין קשה מבחינה משפטית, ואולי עדיף שלא לנסות להסביר אותו מבחינה משפטית.
<b>4. ולא יסיקם אלא בידים טהורות בלבד</b> – כמו שפירשנו לעיל, אף על פי שהעצים טרם הוכשרו לקבל טומאה מי הגשמים והמשקים שעליהם עלולים להיטמא מהידיים ויטמאו חזרה את הנוגע בהם, שכן משקים שנטמאו הם תחילה לעולם, כלומר הם אב הטומאה ומטמאים את הנוגע בהם.
<b>5. רבי שמעון אומר אם היו לחין והסיקן</b> [ואפילו]<b> רבו המשקין היוצאין מהן על המשקין שבלעו טהורים</b> – את המילה "אפילו" הוספנו להדגשה. העצים בלעו מים וירדו עליהם גשמים ואינם מוכשרים לקבל טומאה (סעיף 3), אבל בתהליך ההסקה יוצאים מהם מים, ומים אלה יוצאים לכאורה לרצון, ולכן צריך היה העץ להיות מוכשר לקבל טומאה ובו בזמן גם להיטמא, ואולי אף לטמא את התנור. המשפט "אם רבו..." אינו נחוץ מבחינה הלכתית. הוא בא להדגשה שכך הדין אפילו אם הנוזלים היוצאים הם רבים, שאין העצים מוכשרים לקבל טומאה משום שאין רצונו שהמים יצאו. אמנם היה עליו לדעת שיש סיכוי שהמים יצאו, ובכל זאת הם לא יצאו לרצונו. לעיל שנינו שאם הדרך היחידה להוציא פרות היא שרגליו יירטבו, המים העולים ברגליו הם בבחינת "כי יותן", שכן הוא רוצה להוציא את הפרות (משנה ה). אבל במקרה זה אין ביטחון שיצאו מים וזו בבחינת תקלה שאינה לרצון, ולכן אין העצים מוכשרים לקבל טומאה.
לדעתנו עדיף עוד יותר לפרש את המשנה לאור התוספתא המקבילה: "רבי שמעון אומר אם היו לחין והסיקן ורבו משקין היוצאין מהן, על כוס<sup class="footnote-marker">34</sup><i class="footnote">ר"ש: "על מה", ומן הסתם תיקן לפי משנתנו.</i> שבלעו טהורין מקל וחומר. ומה אם מי גשמים שהן עלולין לקבל טומאה הרי הן מטהרין ברוב, מי פירות שהן עלולין לקבל טומאה אינו דין שיטהרו ברוב. אמרו לו לא, אם אמרת בגשמים שמטהרין את הטמאים, תאמר במי פירות שאין מטהרין את הטמאין" (פ"ב הי"א, עמ' 674). העצים בלעו כוס משקין טמאים והמים היוצאים מהעצים רבו עליהם. המים היוצאים מהעצים מקורם לפי התוספתא במי גשמים, והולכים אחר הרוב, ומי הגשמים אינם מכשירים לקבל טומאה. קל וחומר זה מבוסס על הלכה 1 שהולכים אחר הרוב. בתוספתא (להלן) מוצגת גם עמדה אחרת שאין הולכים אחר הרוב, ובעלי עמדה זו דוחים את הקל וחומר, חולקים על רבי שמעון שבמשנה ועל תנא קמא של המשנה (במשפט 1) וסבורים שאין הולכים אחר הרוב. אבל את הקל וחומר הם דוחים אליבא דחולקים עליהם. כלומר הם אינם מתבססים על כך שאין הולכים אחר הרוב (שזו ההלכה והטיעון שעליהם הם חלוקים), אלא על פירכא אחרת. זו דוגמה מעניינת לשיטת הוויכוח התנאי שבה התנא חולק על טיעונים הלכתיים אליבא דדעת השני, ואינו מבטא את מלוא עמדתו ההלכתית.
אם כן המשנה מתפרשת יפה בהכשר טומאה, והנוזלים שבתוך העץ אינם הנוזלים הבלועים הטמאים אלא להפך, מי הגשמים שאינם מכשירים לקבל טומאה, והם טהורים, והכול אתי שפיר.
כל הפירושים בעייתיים, אבל דומה שדרך הפירוש שהצענו מסבירה את כל המשנה בעניין הכשר טומאה, והקשיים בה מועטים מהדרך השנייה. אחד הקשיים שבדרך הראשונה הוא שעצים אינם צריכים הכשר טומאה, רק אוכלים זקוקים לכך, ואילו מזון בהמה אינו נכלל במסגרת זו ונטמא בלי קשר להכשר (ספרא, שמיני פרק יא ה"ד, נו ע"א-ע"ב<sup class="footnote-marker">35</sup><i class="footnote">ראו במבוא למסכת.</i>). עצים סתם גם אינם כלים ואינם מקבלים טומאה ככלים (משנה, כלים פ"ב מ"א ומקבילות). כפי שאמרנו שני הפירושים מחליפים את נושא המשנה מהעצים למי הגשמים, ולפיכך נפתחת דרך נוספת לפרשנות המשנה. כל המשנה עוסקת בטומאה ממש (כר"ש), אבל של מי הגשמים, וכך פירושה:
<b>ההסבר השלישי</b> 
1.<b> עצים שנפלו עליהם משקים –</b> מדובר כשעל העצים ירדו משקים טמאים, וגשמים שירדו שלא לרצון, ורוב המים הם מי גשמים. הגשמים שטפו את מי המשקים. בעיקרון מי המשקים מטמאים את מי הגשמים, אבל כשהגשמים רבו הם שטפו את מי המשקים, ועתה אין הם קיימים. כך גם תוסבר המשנה הבאה (פ"ה מ"א), ואין בהלכה חידוש ואף לא תחכום משפטי אלא היגיון ותחושה דתית פשוטה: הגורם המטמא איננו, ולכן פסק מלטמא. בהסבר המשפט הבא נראה שיש במשנה חידוש סמוי.
2. <b>הוציאן שירדו עליהם גשמים אף על פי שרבו טמאים</b> – כאן במשנה יש חידוש גדול המתייחס להלכה הקודמת. מי גשמים שירדו שלא לרצונו אינם מוכשרים לקבל טומאה, לכן כל טיפה וטיפה שנפלה לא נטמאה. אבל אם הגשמים ירדו לרצונו (זה המקרה במשפט 2), כל טיפה וטיפה נטמאת ומטמאת את הטיפה הבאה. ומי הגשמים שנותרו על העץ בסוף מטמאים. להלן נסביר משפט זה בצורה מעט שונה ועדיפה.
3.<b> בלעו משקים טמאים, אף על פי שהוציאן שירדו עליהן גשמים טהורין</b> – המשקים נבלעו ואינם על פני העץ. מכיוון שכך אין הם מטמאים את הגשמים שעליהם, והגשמים עצמם (הרטיבות שעל העץ) טהורים.
4.<b> ולא יסיקם אלא בידים טהורות בלבד</b> – כמו שנאמר להלן (בהתבסס על התוספתא), התחושה הדתית היא שמה שטהור אין לטמאו, בין אם יש לכך תוצאות הלכתיות ובין אם לא.
5.<b> רבי שמעון אומר אם היו לחין והסיקן</b> [ואפילו]<b> רבו המשקין היוצאין מהן על המשקין שבלעו טהורים</b> – כמו שאמרנו לעיל המשקים הבלועים יוצאים מהעץ, ואפילו הם רבים אין הם מטמאים את מי הגשמים שעל העץ.
כל המשנה הוסברה כעוסקת בטומאה וטהרה של מי הגשמים. ההסבר פשוט וכמעט אינו מבוסס על הלכות קדומות (להוציא את עניין הבלוע הטהור והבלוע שיצא טהור, כמו שהסברנו לעיל). אם יטען הטוען מדוע עוסקת המשנה בטהרה וטומאה (אותה טענה שהעלינו בשמו של בעל תוספות יו"ט נגד פירוש הר"ש) ניתן להשיב בשני אופנים:
א. גם המשנה הבאה עוסקת בכך.
ב. לפי הסברנו יש להלכות המשנה משמעות גם לגבי הכשר טומאה. אם הגשמים ירדו לרצון והם טהורים אין הם מכשירים לקבל טומאה, ואם הם טמאים גם אם אינם לרצון הם מכשירים לקבל טומאה (לעיל פ"א מ"א). הסבר זה מהווה מעין פירוש נוסף למשנה.
<b>ההסבר רביעי</b> 
לפי הסבר זה ניתן לרענן את ההסבר למשפטים 1 ו-2. השאלה היא האם מי הגשמים כשנפלו על פרות אחרים מכשירים לקבל טומאה. במשפט הראשון הם ירדו שלא לרצון, והם אינם טמאים לכן אין הם מכשירים לקבל טומאה, ובמשפט 2 הגשמים אמנם לא נטמאו, אבל מכיוון שירדו לרצון הם מכשירים לקבל טומאה. כפי שנראה להלן בתוספתא יש מחלוקת על המשפט הראשון, והחולק סבור שלא רק רוב המים קובע אלא גם המיעוט גורם להחמרה. לכן המים טמאים ומכשירים לקבל טומאה. לפירוש המוצע יתרונות בולטים: הוא אינו דורש ידע מוקדם והוא אחיד מבחינה סגנונית (כולו עוסק בהכשר טומאה של מי גשמים).
המפרשים המסורתיים גם הם התחבטו במשנה זו. לא הרחבנו בהיבט זה של פרשנות המשנה, אלא ליקטנו מדבריהם את אשר מאפשר את הבנת המשנה. פירושנו מבוסס בעיקר על שילוב של דברי הר"ש והרמב"ם. דברי הר"ש (ובעקבותיו רע"ב ואחרים) אמנם לא תמיד נהירים, אך לר"ש היו הדברים ברורים. כך, למשל, אין הוא אומר שכל משנתנו בהכשר טומאה, אלא בטומאה ממש. את משפט 2 הוא מסביר כאילו מדובר בטהרת מי הגשמים, כמו שהצענו בפירוש הראשון. את משפט 3 הוא מסביר בכך שהמשקים נבלעו בעצים ועתה הם יבשים מבחוץ. אין בדבריו הסבר מדוע לא טימאו המשקים את העצים בנגיעתם. אנו השתמשנו בהסברו למשפטים 5-3 אך הסבנו אותם להכשר טומאה.
רמב"ם, ובעקבותיו בעל תוספות יו"ט ואחרים, מסבירים את רוב המשנה בהכשר טומאה<sup class="footnote-marker">36</sup><i class="footnote">ראו חזון נחום על אתר.</i>. את משפט 3 רמב"ם מסביר שהמשקים הטמאים נבלעו בעצים, והעצים והמשקים נטהרו במי הגשמים. הסבר זה מוקשה, שהרי רק טבילה עשויה לטהר עצים או משקים, ואולי הוא מתכוון שטבלו את העצים? את משפט 4 (הצורך בידיים טהורות) הוא מסביר כגזרה שמא יסיקם טמא. לא מוסבר מדוע יש חשש כזה. הרי הטמא טמא, ואם כך לשם מה צריכים העצים להיות טהורים? מכל מקום, בעת שפרשן כה חשוב משתמש בטיעון של גזרה זו בעינינו זו ראיה לכך שאין להלכה הסבר במשפט ההלכתי הרגיל. אנו מעדיפים "לקרוא לילד בשמו" ולומר שאין להלכה הסבר וצריך לחפש את ההסבר המחוץ לתחום המשפט, בתחושה הדתית, בחשש להידרדרות וטיעונים דומים.
התחושה הדתית שבמשפט 3 עולה מדברי התוספתא שבה חוזרות ההלכות שבמשנה בנוסח אחר, ואנו דחינו את הבאתם כדי להבהיר את הבעייתיות של המשנה גופה: "1. עצים שבלעו משקין טמאין וירדו להן גשמים ורבו טמאין. 1א. אבא יוסי בן דסאי ורבי יוסי בן המשולם אומרים רבו טהורין יסיקן 1ב. אפילו בידים טמאות. 2. הוציאן שירדו עליהן גשמים ורבו טהורין 3. לא יסיקן אלא בידים טהורות" (תוס', פ"ב ה"י, עמ' 674).
הלכה 1א היא משנתנו, והיא אפוא משנתו של רבי יוסי בן המשולם. רבי יוסי זה היה אחד מאנשי קהלא קדישא דבירושלם<sup class="footnote-marker">37</sup><i class="footnote">ספראי, בימי הבית א, עמ' 189, ושם נערך גם דיון בטיבה של קבוצה זו.</i>, קבוצה מיוחדת שעסקה בתורה ובמעשים טובים. אין בעדויות עליהם זכר לגישתם המיוחדת לענייני טהרה, והוא מייצג כנראה את תורת רבו (רבי מאיר) ולא עמדה קבוצתית מיוחדת. אשר לאבא יוסי בן דסאי, ייתכן שגם הוא מאנשי אותה קבוצה ולא כונה "רבי" אלא "אבא", שהוא כינוי "צדיקי" מיוחד. הוא מוסר מפי רבי יוסי הגלילי (תוס', בבא קמא פ"ו הכ"א). במשנתנו הם המקלים, אבל תנא קמא בתוספתא חולק על משנתנו. זו המחלוקת שמצינו כבר לעיל (פ"ב מ"י) האם הולכים אחר הרוב או שכבר היחיד יוצר מצב של ספק, וספק להחמיר, וכפירושנו שם. עוד אנו לומדים מהתוספתא שהכלל פשוט: מה שטהור מטופל בידיים טהורות (משפט 3 במשנה) ומה שטמא מטופל גם בידיים טמאות. אין צורך בכל ההסברים שהעלינו בשם המפרשים, וזו התחושה הטבעית הדתית שאין מטמאים את מה שטהור ואם אדם עוסק בדבר טהור, והוא עצמו כבר טהור, עליו להשתדל לשמרו בטהרה, גם אם אין לכך תוצאה הלכתית פורמלית. את התחושה שאנו מדברים עליה הרמב"ם מכנה "גזרה מיוחדת".
לפי שני הפירושים הראשונים גם משנה זו, כקודמתה, מבוססת על הלכות קודמות, ומשפטי התנאים המתארים את המקרים שבה אינם שלמים. ההלכות אינן ידועות ומפורסמות, ומחלוקות המפרשים שרק את מקצתן הבאנו מעידות עד כמה הרקע ההלכתי חסר ואינו מפורש. כאמור, זו תופעה המאפיינת את המשניות האחרונות בפרק. בפרק בולט גם ההיבט התאורטי (קצב ירידת הגשמים הנדון בסעיף 2). המשנה אפוא משפטית מאוד, ונראית כסיכום תאורטי ומתוחכם של בית המדרש. לפי הפירוש השלישי כמות הידע המוקדם שעליו המשנה מבוססת אינו רב, ויש בה ביטוי רב יותר לתחושה הדתית הפשוטה.
מבנה המשניות בפרק ממשנה ב הוא של הקבלה ניגודית. החצי הראשון של הפרק והחצי השני עוסקים באותם סוגי מים, אבל בחצי הראשון הכלים המכילים את המים פחות טהורים ובשני המים דומים אבל הם נתונים בכלים טהורים יותר, אם כי ההקבלה אינה שלמה.
מבנה הפרק
אמנם הפרק מסודר, אבל כפי שראינו ההלכות שבו סותרות ובאות מעריכות שונות, דבר המתבטא בסגנון ובמינוח (ראו פירושנו למשנה ה). אם כן, העריכה המלכדת ורמזי החיבור נעשו בשלב הליטוש של הפרק. בשלב קודם נלקטו משניות מקבצים שונים קרובים, ולעתים ממש סותרים.

Chapter 5



Mishnah 1

<b>מי שטבל בנהר והיה לפניו נהר אחר ועבר בו טהרו שניים את הראשונים, דחיו חברו לשברו, וכן לבהמתו טהרו שניים את הראשונים, ואם כמשחק עמו הרי זה ב"כי יותן".</b> 
גם את סיפור המעשה של משנה זו יש להשלים.
<b>מי שטבל בנהר</b> – לרצונו, והיו בידו פרות, הפרות הוכשרו לקבל טומאה כרגיל,<b> והיה לפניו נהר אחר ועבר בו</b> – הכניסה לנהר האחר הייתה שלא לרצונו, <b>וטיהרו שניים את הראשונים</b> – המים של הנהר השני היו שלא לרצונו, והם ביטלו את המים שלרצונו. זו הלכה מעניינת ביותר וחריגה בנוף ההלכתי, שמה שהיה מוכשר לקבל טומאה חזר למצבו הקודם. לפי הסבר זה, למעשה פרי שהורטב ונפלו עליו מים שלא לרצון טוהר והוא עתה פרי שאינו מוכשר לקבל עוד טומאה, ואולי אין נפילת מים מספיקה אלא צריך טבילה ממש. וקשה, שאם זו טבילה ממש אין לכך קשר להכשר טומאה (שבשבילו די בסתם הרטבה). כל ההסבר בדרך זו הוא דבר של תימה, ואין במשנה מקבילה לרעיון שמה שהוכשר לקבל טומאה ירד מהכשרו. על כן פירש רמב"ם שהשאלה היא אחרת. המים של הטבילה הראשונה על גופו והם טפטפו על פרות – הפרות טמאים. אבל הנפילה לנהר השני הייתה שלא לרצון והמים החדשים מבטלים את הישנים, ועכשיו המים המטפטפים מגופו הם מים שניתנו שלא לרצון, והמים הללו אינם מכשירים לטומאה. לפי כל ההסברים התיאור במשנה חלקי ויש להחדיר ולהוסיף לו פרטים שאינם כתובים במפורש. ואולי יש לפרש באופן הפוך: המים הראשונים הכשירו לקבל טומאה, המים שטפטפו מגופו טימאו את הפרות, הטבילה בנהר השני טיהרה את הפרות ואחרי הטבילה השנייה נזהר ולא טפטפו מים על הפרות. במקרה זה מדובר כשהוא אב טומאה, והמעבר בנהר היה לפני תום שבעת ימי הטומאה, או שהיה פגם אחר והוא לא נטהר מטומאת גופו לאחר הטבילה בנהר הראשון (כגון שלא נכנס למים בכל גופו).
<b>דחיו חבירו לשוכרו</b> – כך הנוסח בכתב היד, אבל בדפוס וילנא: "דחהו חברו לשכרו". כמו בכתב היד היה הנוסח לפני הראשונים. בכתב היד כתוב "לשוברו" או "לשוכרו", ושתי האותיות כ-ב דומות. יתר השינויים הם שינויי כתיב ללא השפעה על תוכן המשנה. להלן נדון בעניין. החבר ההולך דחף את בעל הפרות למים ולכן הטבילה בנהר השני אינה לרצון בעל הפרות, ולכן היא מבטלת את הכשר הטומאה. פירוש המילה "לשוכרו" שנוי במחלוקת. אפשר שהחבר הדוחף הוא שכיר של בעל הבית ואף על פי כן אין הנפילה לנהר לרצון הבעלים, או שהחבר שיכור (הר"ש). בעל מלאכת שלמה מסביר שהרמב"ם פירש "לשכָרו", כלומר בגלל סכסוך על שכרו של החבר הם רבו, והחבר (השכיר) דחף את השוכר למים. אלא שהרמב"ם עצמו אינו מבהיר את דבריו ורק אומר שההפלה הייתה במסגרת משחק. ייתכן שיש לגרוס "לשוברו" (כך כנראה הנוסח ב-<b>מל</b> , <b>מפ</b> , <b>פב</b> ואולי גם בכתב יד קופמן), ואין לשוברו (לשוורו) אלא לשון קפיצה, ובעיקר קפיצה למים. מינוח זה מצוי בתלמודים והוא מארמית<sup class="footnote-marker">1</sup><i class="footnote">בבלי, ברכות נד ע"ב; כתובות עז ע"ב ועוד. ראו סוקולוף, ארמית בבלית, עמ' 1116; הנ"ל, ארמית ארץ-ישראלית, עמ' 540.</i>. בכתבי היד קשה להבדיל בין כ' ל-ב', והפירוש אפשרי ומעיד על חדירת הארמית ללשון המשנה, תופעה ידועה ומקובלת בין שפות קרובות.
<b>וכן לבהמתו</b> – אם החבר דחף את הבהמה והמים שעל גופה טפטפו על פרות,<b> טיהרו שניים את הראשונים</b> – כל זה הפירוש להלכה הקודמת.<b>אם כמשחק עימו הרי זה בכי יתן</b> – נפילה למים בעת משחק רעים היא חלק מהמשחק, והרי יש כאן רצון. סיומת זו מעידה שאכן בהכשר טומאה אנו עוסקים. לפי דוגמאות אלו עלינו לחזור לפירוש הראשון והפשוט של המשנה שהטבילה השנייה, שאינה לרצון, מבטלת את הראשונה שהיא לרצון, זאת למרות המוזרות ההלכתית של קביעה זו.
בתוספתא שנינו: "הטובל בים או בנהר אף על פי שהפליג יותר ממיל הרי זה בכי יותן עבר בנהר אחר דחאו חברו או שירדו עליו גשמים ורבו טהרו שניים את הראשונים" (פ"ב הי"ב, עמ' 674). התוספתא מדגישה שהמשך השהייה באותו נהר אינה מהווה ביטול הכשר הטומאה. כלומר אם נכנס לנהר מרצונו ונשאר שם שלא מרצונו, אין זה מהווה נפילה נוספת למים שלא ברצונו. אולי זה בבחינת "תחילתו ברצון וסופו לא ברצון", והמשנה לעיל (פ"א מ"א) קבעה שמצב זה מהווה הכשר טומאה. משנתנו והתוספתא חולקות על המשנה בפרק א ואף אינן משתמשות במינוח של המשנה שם, ועמדנו על כך בפירוש המשנה שם.
טבילה לרצונו של חבר ודאי אינה לרצון, אבל טבילה במסגרת משחק רעים היא לרצון.
התיאור של טבילה בנהר ואחר כך בנהר אחר אינו רֵאלי. בארץ ישראל אין נהרות במרחק כה קטן זה מזה, והדוגמה היא תאורטית, לשם בירור משפטי בלבד.

Mishnah 2

<b>השט על פני המים</b> – קשה להעריך את משקלה החברתי ואת תפוצתה של תופעת השיט. בארץ יש רק מעט נהרות הראויים לשיט, ורק במישור החוף<sup class="footnote-marker">2</sup><i class="footnote">הירדן אינו מתאים לשיט בגלל האבנים שבקרקעיתו ובגלל הזרימה שבנהר.</i> (ירקון, תנינים, אלכסנדר, דליה וכיוצא באלה), גם אם חלק ממימיהם הופנו לערים. בים התיכון ובכנרת שטו דייגים. משנתנו מדברת על מים הניתזים בעת השיט, וממילא מדובר בספינה קטנה, לא יותר מסירה (איור 19)<sup class="footnote-marker">3</sup><i class="footnote">ראו שפרבר, נאוטיקה.</i>.
<b>איור 19.</b> סירת נהר קטנה (בנהר הירדן) פרט מתוך ציור פסיפס . פיקירילו, ירדן, עמ' 209.
<b>הנותזין</b> – המים הניתזים מהים כתוצאה מתנועת המשוט, או ממפגש הגלים והסירה,<b>אינן בכי יתן</b> – שכן אינם לרצונו, כרגיל במשנת מכשירין. <b>ואם נתכוון להתיז על חבירו הרי זה בכי יתן</b> – בעל הפרות התכוון להתיז על חברו, הרי שתלישת המים נעשתה לרצון. אמנם אין כאן רצון להרטבת הפרות, אך די ברצון להשתמש בתלישת המים, אפילו שימוש של הבל. כך מסביר קהתי ומדגיש שהרצון הוא בשלב תלישת המים, משום שכך תימנע סתירה בין משנתנו למשניות אחרות שבהן רצון להשתמש במים למטרה אחרת (ולא להרטבת פרות) אינה נחשבת ל"כי יותן". ברם הסבר למדני זה אינו פותר את כל הבעיות. כך, למשל, בפ"ד מ"ה מדובר על שימוש במים לשם כביסה; המים עולים בידיו ואין זה ב"כי יותן". אין זה סביר שאין כאן תלישת מים תוך כדי עבודה, הרי לעתים הוא מוציא את הבגד מהמים (לפחות בסוף הכביסה), והרי זו "תלישה" שהיא תנאי להכשר טומאה ותלישת המים היא לרצון. כך גם בפ"ד מ"א. אין זאת אלא שמשנתנו היא כדעה שאם המים הותזו לרצון, גם אם לא לרצון טבילה, הרי הם מכשירים. במבוא ריכזנו את העמדות השונות וראינו גם גישה זו.
כפי שראינו במשנה הקודמת אדם אינו יכול להרטיב את חברו ולהכשירו לקבל טומאה אלא אם ההתזה היא במסגרת משחק משותף. המשנה מניחה שרצון של חותר אחד להתיז על חברו נחשבת ל"משחק" כזה, וכנראה הייתה זו מוסכמה חברתית שחותר אחד משתעשע עם חברו ומתיז עליו מים.
הדגש על תלישת מים הוא הסברו הקבוע של הרמב"ם (לעיל פ"א מ"א), ויש בו ביטוי ברור לדרכו השיטתית של הרמב"ם שחזה את כל המשנה בהינף עין והדגיש כן לאור המשנה לעיל (פ"ד מ"ה ואילך) שמים שאינם נתלשים אינם מכשירים לקבל טומאה. דברי הרמב"ם נובעים מהנחת היסוד שכל המשניות מודעות לאבחנה זו ומקבלות אותה. אנו אין לנו אלא מה שכתוב במשנה, והמשנה עצמה מתפרשת ללא התייחסות לתלישה. המשחק נחשב ל"כי יותן", כך גם במשנה הקודמת. לעומת זאת הטובל לצורך, כגון לכביסה (פ"ד מ"ה) או להוצאת פרות שנפלו (פ"ד מ"ז), לשתייה (פ"ד מ"א), לצורך הליכה (פ"ג מ"ז ופ"ה מ"א), לטבילת כלי העגלה (פ"ג מ"ה) וכיוצא באלו אינו נחשב ל"כי יותן". ההבדל בין משחק לבין צורך אינו משפטי; בתפיסתנו היום גם המשחק הוא "צורך" ברמה מסוימת. אבל חז"ל הבחינו בין טבילה לצורך, שהרטבת הפרות בה היא רק בדרך אגב ואינה ב"כי יותן", לבין טבילה למשחק, שהרטבת הפרות גם בה היא בדרך אגב אך היא ב"כי יותן". להערכתנו שתי המשניות אכן משקפות הבחנה שונה באשר למשמעות "כי יותן". ניתן לראות בכך סתירה בין המשניות, או אבחנה אינטואיטיבית בין צורך ממשי לבין משחק והיתול, תחום שבו אדם מצווה לזהירות יתר, ואם יש חשש להרטבת פרות יש להימנע מהמשחק, ואילו בעת צורך הרי שחשש הרטבת הפרות נתפס כמשני. יש בכך גם ביטוי להסתייגות מה מעצם המשחק. המשחק אינו אסור אך אינו פעילות מומלצת, וודאי שאין הוא נתפס כצורך "אמִתי". בספרות חז"ל נמצא ביטוי לתרבות של משחק, אך חכמים עצמם אינם משחקים ואינם ממליצים על בילוי זמן זה<sup class="footnote-marker">4</sup><i class="footnote">ליחס הכללי למשחק ראו שוורץ, משחק, ושם ספרות רבה נוספת על היחס למשחק בספרות ההלניסטית-רומית.</i>.
<b>העושה ציפור במים</b> – יש להניח שהכוונה לסוג משחק, או שמכין מעין ציפור ומשיט אותה במים (בזריקה או בדחיפה). ברוח זאת מפרש רמב"ם שזורק חרס למים (משחק המוכר עד היום שבו מקפיצים אבן במטרה שתקפוץ פעמים מספר), או שעושה בידיו תנועות של ציפור ומתיז מים (רע"ב). ר"ש מפרש שעושה במים כעין אבעבועות. אנו מעדיפים את הפירוש הראשון (להלן).<b> הנותזין את שבה אינן בכי יתן</b> – "את שבה" משמעו שלציפור כלי קיבול קטן, זהו אפוא כלי משחק ולא תנועת ידיים, ואין זה ב"כי יותן" אולי משום שהנתזים הם רק תוצאת אגב של פעולתו ולא תוצאה ישירה. מכאן שהציפור היא כלי משחק כפירוש הראשון, ולא כרמב"ם. המדובר אפוא ב"מצחק" במסגרת משחק, ולדעת המשנה הזאת מצחק מהווה הכשר טומאה בניגוד למשנה א.
בתוספתא שנינו: "העושה צפור במים, הנתזין ואת שבה אינן ב'כי יותן', דברי רבי מאיר. רבי יהודה אומר זה וזה ב'כי יותן'. רבי יוסי אומר הניתזין אינן ב'כי יותן' ואת שבו הרי זה ב'כי יותן', והעושה אמה בפירות אינן ב'כי יותן' " (פ"ב הי"ג, עמ' 675-674). משנתנו היא כרבי מאיר, אך רבי יהודה ורבי יוסי חולקים, כמוצג בטבלה:
העושה ציפור במים
הגיוון בדעות מלמד עד כמה ההלכה שקולה ויש בה מקום לדעות השונות. כפי שהסברנו המחלוקת היא האם המרטיב תוך כדי משחק הוא כמו המרטיב לצורך, ואין זו הרטבת פרות מתוך רצון, או שמא המשחק אמור לקחת בחשבון אפשרות שהפרות יירטבו וממילא בחירתו לשחק הופכת את ההרטבה לרצון. לעומת זאת במקרים של צורך להירטב במים (לטבול, לשטוף וכו') הצורך גובר על השאיפה להגן על הפרות, והרטבת הפרות אינה נחשבת לרצון אלא נובעת כבדרך אגב ממצבו (לכלוך וכו') או מצרכיו (צורך לכבס, להוציא פרות מהמים וכו'). אפשר גם שהמחלוקת היא בצד העובדתי, האם התזה ממשחק היא חלק בלתי נפרד מהמשחק או שזו תוצאה חריגה ואין בה ביטוי לרצונו של הבעלים.
מבחינה רֵאלית דברי רבי יוסי קשים. המים שבתוך הציפור אינם ניתזים על פרות, את מה הם מכשירים אפוא לקבל טומאה? קשה להסביר שגם כאן ההלכה תאורטית ומשפטית בלבד, שכן גם הבסיס ההלכתי קשה, שהרי אם המים שבתוך הכלי ניתזו החוצה אין זה לרצונו כלל. הוא אמנם עשה ציפור ומשיט אותה, אבל כיצד זה מבטא רצון להכשרת הפרות בנפילת מים? להלן (מ"ה) נציע שרבי יוסי אינו מכיר בדין תלוש, בניגוד למשניות לעיל (פ"ד מ"ז ואילך). לפי פירוש זה הרקע הרֵאלי אתי שפיר. הפרות נפלו למים ולא הוכשרו לקבל טומאה כי נפלו שלא לרצונו, אבל עם הכנת המשחק רצה הבעלים שמים אלו ייכנסו לכלי (או שלפחות ידע שמעט מים יחדרו ל"ציפור"), לכן יש כאן נתינת מים לרצון. אבל המים הניתזים אינם תוצאה הכרחית של משחק הציפור, או שמשחק אינו כצורך, ולכן אין הם מכשירים, כרבי יהודה.
מכל מקום, בתוספתא שציטטנו לעיל (פ"ב הי"ג, עמ' 675-674) יש מחלוקת מפורשת על כל המקרים הללו של רצון שאינו רצון מלא ומובהק; אל נתפלא, אפוא, על סתירות בין המשניות שכן לפנינו מחלוקת שגם בדור אושא טרם הוכרעה.

Mishnah 3

<b>פירות שירד הדלף לתוכן</b> – הדלף הוא מים שדלפו מהגג (לעיל פ"ד מ"ה),<b> ובללן שיגובו –</b> שיתנגבו, יתייבשו. כלומר הוא ערבב את הפרות כדי שיחדור אוויר לערמה ותתייבש מהר יותר. <b>רבי</b> – וכן ב-<b>מפ</b> , <b>פב<sup class="footnote-marker">5</sup><i class="footnote">ב-מל המשנה חסרה.</i></b> . ב-<b>מנ</b> ובדפוסים אחריו נוסף "שמעון". רבי נזכר במספר קטן של משניות, וכידוע הוא עורך המשנה, או שלפחות בדורו ובהנהגתו נערכה המשנה, על כן היה מקום לצפות ששמו יופיע תדיר או שייעדר מכל המשניות, שכן חכם אינו מזכיר את שמו בעצמו ורק מוסרי תורתו (תלמידיו) אומרים דברים בשמו. ברם ברוב המקרים שבהם הוא נזכר מצויות נוסחאות הגורסות שם אחר כמו רבי שמעון, רבי יוסי או חכמים אחרים. כלומר יש מקום לחשוד שלא רבי הוא הדובר, אלא חכם אחר ששמו נשמט. <b>אומר בכי יתן –</b> שהרי גרם ישירות לפרות שיירטבו, גם אם אינו מעוניין בהרטבה אבל הפעולה הייתה בפרות עצמם. <b>וחכמים אומרים אינן בכי יתן</b> – כי ההרטבה עצמה אינה לרצונו. דברי רבי שמעון חולקים על הפרשנות שהצענו במשנה הקודמת. לדעת רבי שמעון קו ההפרדה בין "רצונו" (שיש בו כדי "כי יותן") לבין "נגד רצונו" (שאין בו כדי "כי יותן") הוא כנראה האם הפעולה נעשתה בפרות עצמם או במים שאחר כך הרטיבו את הפרות. אבחנה מסוג זה אינה משפטית, שכן מבחינה משפטית-הלכית הגורם הקובע הוא הגדרת "רצונו", ורצונו אינו תלוי בשאלה מה הייתה הפעולה המדויקת של הבעלים (בפרות או במים) אלא בהגדרה מתי הפעולה נחשבת לרצונו. דעתו של רבי שמעון מבטאת תחושה דתית, ולא את ההגדרה המשפטית.
יש להודות שבאופן כללי המשנה אינה מציגה לא את השאלה המשפטית ולא את ההגדרה המשפטית ל"רצונו". יש בה רשימת דוגמאות, ורק המפרשים האמונים על חשיבתו המשפטית-הלכתית של הבבלי מנסים להעניק לדוגמאות מסגרת משפטית מכלילה. גם אנו מהלכים בעקבות הפרשנים, אבל ייתכן שמבחינת הבנת סדר החשיבה של התנאים הדוגמאות הן העיקר והכללים שראשיתם מצויה כבר במשנה (כגון פ"א מ"א) הם מאוחרים ובאו בשלב שני בניסיון לבנות מהדוגמאות האינטואיטיביות חשיבה משפטית.
במבוא הכללי לפירוש המשניות הצענו תפיסה זו כמאפיין וכמניע מרכזי בתהליך עיצוב ההלכה. משנת מכשירין אינה מספקת עדויות לכרונולוגיה של התהליך. יש בה מעט משניות המציעות במפורש כללים (פ"א מ"א), ואחרות שאי אפשר להסבירן אלא על בסיס הכללים, וברור שהמשנה מתייחסת לכללים (כגון פ"ד מ"ו ואילך הקובעות שרק מים תלושים מכשירים לקבל טומאה), ורוב המשניות מספרות סיפורי מעשה וקובעות את ההלכה בהם. אין ראיות ברורות שהדוגמאות לא נבעו מהכללים המשפטיים, אבל בחינתן של המקבילות מוכיחה שטרם נקבעה הגדרה למונח "רצונו" ("כי יותן"). כזאת היא משנתנו (פ"ה מ"ג). יתר על כן, משניות מספר קשה להסבירן על בסיס משפטי (ראו פירושנו לפ"ד מ"ט ומ"י), ומצד שני לעתים קרובות סיפור המעשה חסר והפרטים אינם מופיעים בו (כגון במשנה א ובמשנה הבאה). אנו מסיקים מכך שדיונים אלו נוצרו בעת הדיון התאורטי בבית המדרש, ומודגש בהם הפרט העקרוני ולא הפסיקה הנקודתית במקרה פלוני.

Mishnah 4

<b>המודד את הבור בין לעומקו בין לרוחבו</b> – ולשם כך נכנס למים, והמים העולים עם גופו ניתזו או טפטפו על פרות. כרגיל במשנת מכשירין ה"סיפור" שבמשנה חסר פרטים חיוניים. אנו רואים בכך עדות למרכיב התאורטי שבמשנה. משניות אלו נוצרו לא מתוך סיפור מעשה אלא מתוך עיון תאורטי בבית המדרש, וכל דוגמה נבעה מתוך ההקשר הכללי שבו היה הדיון, ולכן הפרטים חסרים. הצבענו על כך במשנה הקודמת. לעומת זאת בתוספתא שנצטט להלן יש ניסוח מדויק של המעשה הנדון, ושם משתמע שהדיון המשפטי נסב על מקרה מוגדר. <b>הרי זה בכי יתן דברי רבי טרפון</b> – הלכה זו חולקת על המסקנה המשפטית שבמשניות לעיל. במשניות לעיל כניסה למים לצורך אינה נחשבת ל"כי יותן"<sup class="footnote-marker">6</sup><i class="footnote">ראו רשימת דוגמאות בפירושנו למ"ב לעיל.</i>.<b> רבי עקיבה אומר לעמקו בכי יתן</b> – אי אפשר למדוד את העומק ללא כניסה למים או הכנסת כלי למים, וממילא הבעל ידע שהמים יעלו, והעלאתם היא חלק מתהליך המדידה. <b>לרוחבו אינו בכי יתן</b> – שתי אפשרויות להבנת הרקע הרֵאלי, שבמקרה זה הבנתו היא תנאי להבנת דברי רבי עקיבא. אי אפשר למדוד את רוחב הבור, ולכן חייב המודד להיכנס לבור. לעומת זאת את העומק ניתן למדוד מבחוץ במוט ארוך, או באבן הקשורה לחבל (להלן), והבעלים יכול אפוא להיזהר שלא יעלו עם החבל מים. רק הפירוש הראשון מתאים להלכות הקודמות שבהן מדובר בכניסה למים לשם צורך כלשהו. לדעת רבי טרפון כל כניסה למים נחשבת לרצון משום שהאדם יזם את הדבר מרצונו, ואילו לפי רבי עקיבא מרכיב שאי אפשר למדוד בלעדיו אינו נחשב לנתינת מים מרצון, שכן רצונו היה למדוד ולא להירטב. אבל מדידה לעומק יכולה להתבצע בעזרת מוט, ואם ירד בעצמו לבור המים הרי שזו נתינת מים לרצונו. במבוא ריכזנו הגדרות שונות ל"רצונו", ומתברר שלפחות בחלק מהמקרים אין זו סתירה בין המשניות אלא מחלוקת תנאית גלויה. כך, למשל, השוחה לשתות, המים העולים בשפמו הם לכל הדעות ב"כי יותן", והמים העולים בראשו אינם ב"כי יותן" (לעיל פ"ד מ"א, וכעין זה בפ"ג מ"ח). אם כן, מה שהוא חלק בלתי נפרד מהעבודה הוא ב"כי יותן", ומה שניתן להימנע ממנו אינו ב"כי יותן". הלכה זו הפוכה מדברי רבי עקיבא במשנתנו, ורבי יהודה חולק עליה (ראו פירושנו לפ"ג מ"ז). רבי טרפון אינו מתחשב בכל הדקדוקים הללו ומהווה דעה שלישית במחלוקת. זאת ועוד; אין להסביר את משנתנו במדידה בעזרת מוט משום שבכך עוסקת המשנה הבאה.
דרך הבנה שונה משתמעת מן התוספתא: "המודד את הבור בין לעומקו בין לרוחבו אינו ב'כי יותן'. אמר לו רבי טרפון מה לי כשמדדו לעומקו מה לי כשמדדו לרחבו? אמר לו כשמודדו לעומקו רוצה למשקה שברושם, כשמדדו לרחבו אינו רוצה במשקה שברושם. אמר לו אם כן יהא משקה שברושם טמא, למשקה שברושם טהור. אמר לו אי אתה מודה שהממלא בחבית, והמים העולין אחריה בחבל, שהוא מכונן על צוארה. ובחבל של צורכה שהן ב'כי יותן', שאין המים נופלין לתוכה עד שיגעו לאחוריה [לעיל פ"ד מ"א]. אם כן אי אפשר למשקה שברושם עד שיהא למטה מן הרושם. חזר רבי טרפון להיות שונה כדברי רבי עקיבא" (פ"ב הי"ד, עמ' 675).
כמה תובנות ניתן להסיק מהתוספתא. ראשית, בתוספתא מופיעה הלכה אחרת או נוסח אחר מהמשנה. לפי התוספתא שני המקרים (מדידת רוחב ומדידת אורך) אינם ב"כי יותן", כמבואר בטבלה:
המודד בור
מדיון שני החכמים (רבי טרפון ורבי עקיבא) עולה שרבי עקיבא מבחין בין עומקו לרוחבו, ורבי טרפון תוקף אבחנה זו: "מה לי כשמדדו לעומקו מה לי כשמדדו לרחבו" . טענותיו של רבי טרפון הן נגד דברי רבי עקיבא שבמשנה, ולא כנגד תנא קמא, שגם הוא אינו מבחין בין מדידה לעומק לבין מדידה לרוחב. התוספתא אינה עומדת אפוא לעצמה, אלא היא מתייחסת בבירור למשנתנו<sup class="footnote-marker">7</sup><i class="footnote">ראו במבוא הכללי לפירוש המשניות. שם הצבענו על המחלוקת במחקר האם המשנה קדמה לתוספתא (גולדברג) או שהתוספתא קדמה (פרידמן). משנתנו היא ראיה מובהקת לשיטת גולדברג. במבוא טענו שלמעשה לכל אחת מהשיטות ראיות.</i>.
המדידה, לפי התוספתא, נעשית בעזרת "רושם", שיש לו תוך וחוץ, ובתוך הרושם יש חלל שיכול להכיל משקים. המילה "רושם" מופיעה בספרות חז"ל, בדרך כלל, כ"שם פועל" ולא כשם כלי, אבל כאן "רושם" הוא מכשיר מדידה. איננו יודעים כיצד נראה מכשיר ה"רושם". לפי התוספתא (רבי עקיבא) כשמודד לעומק הוא רוצה שהמשקה יחדור לתוך הרושם, וברוחב אין הוא מעוניין בחדירת המים. ייתכן, אפוא, שמדובר במוט מדידה שיש לו שקערורית שנועדה להכנסת מים כדי לאזן את המוט (לפי פני המים שבשקערורית). במדידה לעומק השקערורית שהיא באמצע המוט תתמלא מים, והמודד רוצה במילוי המים כי הרטיבות מצביעה על עומק המים בבור, ובמדידה לרוחב אין היא מתמלאת אלא מעט מים המשמשים למדידת האיזון של המוט. לאחר הוצאת המוט המים מהשקערורית נשפכו על פרות. זה אפוא ההבדל בין מדידה לעומק לבין מדידה לרוחב מבחינה הלכתית. נמצאנו למדים שבמדידה לעומק נתינת המים היא מרכיב חיוני בבדיקה והיא לרצונו, ובמדידה לרוחב אין מילוי הרושם חיוני, ולכן זו תקלה ואיננה לרצונו. זו האבחנה ההלכתית השנויה גם לעיל (פ"ג מ"ח; פ"ד מ"א; פ"א מ"ג ועוד) (איור 20).
רבי טרפון אינו מתנגד לכלל ההלכתי (הפרשנות של המונח "לרצון"); כלל זה מוכר לו ונוצר כנראה לפני ימיו. הוא גם אינו חולק על ההיגיון ההלכתי של רבי עקיבא. אלא שנקודת המוצא שלו הייתה שמדובר במדידה בסתם מוט עץ רגיל. רבי טרפון חזר בו, וכאמור עשה כן בעקבות הטיעון האחרון שיש הבדל בין מדידה לאורך למדידה לרוחב.
תנא קמא בתוספתא סבור שהכלל של רבי עקיבא צריך להיות הפוך, וכן בתוספתא המתייחסת למשנה הבאה, ושם נדון בטיעונים אלו.
<b>איור 20.</b> קנה מדידה. צילם י' בן יעקב בכפר בהר חברון.

Mishnah 5

<b>פירושנו והערותינו למשנה זאת מבוססים על הכרת הרֵאליה של בורות בארץ ומסתייעת בנסיוננו כמי שזרקו מאות אבנים לבורות מים רבים, פעילים או בלתי פעילים.
<b>פשט ידו או רגלו או קנה לבור לידע אם יש בו מי</b> <b>ם</b> – המדידה מתבצעת ללא כניסה ישירה למים אלא בעזרת קנה מדידה או יד. באופן רֵאלי אי אפשר למדוד כך בור, אך ניתן לבחון אם פני המים גבוהים. מדידה בעזרת היד (וגם בעזרת הרגל) משמעותית אם פני המים גבוהים כמעט כפני הבור, ולמעשה זאת ניתן לבחון גם בראייה. אורך הקנה המקובל בארץ הוא לכל היותר 3 מ'. הבור בדרך כלל עמוק יותר, וגם דוגמה זאת אינה רֵאלית לגמרי, אם כי עדיין אפשרית. היא מתאימה לבדיקה כדי לדעת מה עומק פני המים (המשפט הבא במשנה), אך אינה מתאימה כאשר פני המים נמוכים (אלו המקרים שיש לבדוק האם יש בו מים). אמנם היו בורות רדודים, אך בדרך כלל עומקם כ-5 מ' לפחות (איור 21). זו דוגמה נוספת להלכות שבמסכת מכשירין שלא תמיד הן רֵאליות אלא תאורטיות, לבירור משפטי בלבד.<b>אינן בכי ית</b> <b>ן</b> – כי הכניסה למים היא לצורך ואינה שימוש במים.
<b>לידע כמה מים יש בו</b> – כאשר פני המים נמוכים אי אפשר לראות אותם וודאי שלא להעריך את כמותם, שכן המודד נמצא באור והבור חשוך ביותר. <b>הרי זה בכי יתן</b> – ההבדל בין הרישא לסיפא הוא רֵאלי. מדידה כדי לדעת שיש מים אינה מצריכה טבילה עמוקה והמודד צריך רק להגיע לפני המים, או אפילו די בזריקת אבן והכניסה למים מיותרת. אם כן הכניסה למים אינה לצורך, משום שאת הצורך ניתן לקיים באמצעים פחות "מסוכנים" מבחינה הלכתית, ואילו מדידה כדי לדעת כמה מים יש, מחייבת הכנסת כלי המדידה עד קרקעית הבור<sup class="footnote-marker">8</sup><i class="footnote">אמנם אם המודד יודע את גובה הבור כולו יכול הוא לדעת שפני המים נמוכים כך וכך מטר מפני הבור, ולחשב את עומק המים. ברם זריקת אבן אינה מספקת מידע כזה. יתר על כן, ספק אם לאיכר פשוט היה הידע הנחוץ לחישוב כזה, אף שבמבחינה חשבונית זו פעולה פשוטה. גם המידע בדבר גובהו של הבור כולו היה, מן הסתם, נחלת בודדים בלבד, וודאי שעובר אורח לא ידע מידע זה.</i>. <b>זרק את האבן לבור לידע אם יש בו מים הנותזין אינן בכי יתן</b> – כי הכניסה למים ותלישתם היא לצורך. גם פרט זה מוקשה מבחינה רֵאלית. הבור עמוק וחשוך. אם פני המים גבוהים ניתן להבחין בראייה אם יש בבור מים, ואם פני המים נמוכים (יותר מ- 1.5 מ' בערך) אין סיכוי שמים שניתזו יגיעו למעלה וירטיבו פרות. <b>ואת שבאבן טהורים</b> – באבן אין חלל לכניסת מים, ויש לפרש שנתזי מים טפטפו מהאבן עצמה. גם פרט זה תאורטי בלבד שכן האבן הופלה לבור ואי אפשר שתעלה לפני השטח.
מבחינה הלכתית קשה למצוא הבדל בין מים שניתזו ומים שבאבן, אבל הבחנה כזאת קיימת גם במשנה ב, לדעת רבי יוסי. מן הסתם משנתנו היא כרבי יוסי.
בתוספתא שנינו: "שלשל חבל לבור לידע אם יש בו מים, ב'כי יותן'. ידיו ורגליו, אינן ב'כי יותן'. שלשל את המטלית להעל בה דלי או קיתון, וכלכלה להשיב עליה תרנגולת<sup class="footnote-marker">9</sup><i class="footnote">שנפלה למים.</i>, אינן ב'כי יותן'. ואם ניער<sup class="footnote-marker">10</sup><i class="footnote">כשיטת רבי יהודה לעיל, פ"ג מ"ה ואילך.</i> הרי הוא ב'כי יותן' " (פ"ב הט"ו, עמ' 675). התוספתא חולקת על המשנה. במשנה נתינת יד או רגל כדי לדעת אם יש בו מים אינה ב"כי יותן", ובתוספתא היא ב"כי יותן". שלשול חבל הוא כהורדת קנה, ושוב התוספתא חלוקה על המשנה. ההבדל ההלכתי מוצג בטבלה:
כניסה למים לצורך אחר (לא להרטבת פרות)
הדעות ההפוכות חזרו גם בתוספתא המתייחסת למשנה לעיל (תוס', פ"ב הי"ד, עמ' 675-674).

Mishnah 6

<b>החובט על השלח</b> – שלח הוא עור לפני הטיפול בו, כלומר עם השערות, ואולי גם עם שרידי הבשר<sup class="footnote-marker">11</sup><i class="footnote">רבי תנחום הירושלמי, אלמרשד אלכאפי, עמ' 620, מפנה לתרגום לויקרא א, ו שבו הפשטת העור מתורגמת "וישלח", ובערבית "סלאין".</i>. "עור בצמרו" בלשון רמב"ם וחילו, ממשנת שבת פ"ד מ"ב. החביטה נעשית על מנת להגמיש את העור לפני העיבוד. חביטת עור לפני העיבוד נזכרת בתוספתא: "דפין שחובטין עליו את השלחן הרי זה טמא טמא מת" (כלים בבא בתרא פ"א הי"ד, עמ' 591).
<b>חוץ למים</b> – השלח מחוץ למים, אבל הלכלוך מגיע למים ומתיז מהם. <b>בכי יתן</b> – נפילת הלכלוך למים היא לרצונו, לשם כך הוא חובט את העור ליד המים. אמנם אין רצונו בהתזת המים והרטבת הפרות, אבל הרי זה כמי שהכניס למים כלי עגלה כדי שיצטננו (לעיל פ"ג מ"ח). <b>ובתוך המים אינן בכי יתן</b> – השלח בתוך המים והצואה<sup class="footnote-marker">12</sup><i class="footnote">לנחיצותה של הצואה ראו להלן בסמוך.</i> אינה מוקפצת למים אלא מצויה שם, ואין כאן תלישת מים (פ"ד מ"ז ואילך). גם כאן הבירור ההלכתי הוא מטרה בפני עצמה, והרקע הרֵאלי קשה. אם השלח בתוך המים הצואה או החומרים האחרים יישטפו במהרה במים, והחבטות על העור נעשו כאשר העור מצוי מעל פני המים, אחרת עצמתן של החבטות תהיה נמוכה בהרבה בגלל כוח ההתנגדות של המים. אם כן חבטות על עור השרוי במים הן נדירות או תאורטיות, ומכאן שגם משנה זו נועדה לבירור העקרוני-משפטי ולא לנתינת תשובה לבעיה ממשית. <b>רבי יוסה אומר אף בתוך</b> – בחלק מעדי הנוסח<sup class="footnote-marker">13</sup><i class="footnote">מל, מנ, פב.</i> לתוך,<b> המים בכי יתן מפני שהוא מתכון שיצאו עם הצואה</b> – הוא מעוניין להזרים את המים למקום כלשהו, וממילא הוא מתכנן את הוצאת המים. גם ההסבר של רבי יוסי בעייתי. אם מדובר בים, נהר או אמת מים אין כאן הזרמת מים כלל, ואין כאן תלישה של מים. אם הפעולה נעשית בתוך שוקת התנאים שונים, וברור שכוונתו להזרים את המים בעתיד. אם כך, יש לשאול האם כוונתו לעתיד הופכת את המים לתלושים? היא אמנם מוכיחה שרצונו במים, אבל עדיין תלישה אין כאן. אם רבי יוסי היה אומר שהמים נתלשים על ידי חבטות הבורסקאי (בורסי – מעבד העור) הייתה ההלכה מובנת, אך הכוונה העתידית היא טיעון חלש.
דברי רבי יוסי על האבחנה בין מים שמחוץ לכלי ומים שבתוך הכלי חוזרים כאמור בתוספתא למשנה ב, ובסתם המשנה הקודמת שם הסברנו שהמים שבתוך הכלי ניתזו על פרות כתוצאה מחבטות, והקשינו על הצד הרֵאלי של הדברים. כאן קל יותר להסביר את הצד הרֵאלי (המים ניתזו כתוצאה מהחבטה), אך הצד ההלכתי בעייתי.
ייתכן שרבי יוסי אינו מכיר כלל בצורך בתלישת המים. הוא חולק על המשניות הקודמות (פ"ד מ"ז ואילך), ומדובר בפרות שנפלו בטעות או באונס למים<sup class="footnote-marker">14</sup><i class="footnote">שלא ניתנו "לרצונו" והמים אינם ב"כי יותן".</i>, ועתה הם נמצאים בתוך המים, והלכלוך מהעור מכשיר את הפרות כיוון שנעשה שימוש במים הקיימים לצורכו.
בלשון חכמים "צואה" היא תמיד הפרשה של אדם (משנה, כלים פ"י מ"ב; שבת פט"ז מ"ז; מקוואות פ"ט מ"ד ועוד). עיבוד העור נעשה בעזרת מי רגליים וצואה. המשנה מזכירה את הבורסי והמקמץ ("והמקמץ והמצרף נחושת והבורסי", כתובות פ"ז מ"י), והתוספתא שם מסבירה: "אי זהו 'מקמיץ'? זה בורסי, ויש אומרים זה המקמץ צואה" (כתובות פ"ז הי"א)<sup class="footnote-marker">15</sup><i class="footnote">ראו ליברמן, תוספתא כפשוטה, עמ' 197, 305-304.</i>. הירושלמי מסביר: " 'המקמץ' זה המקמץ צואה, ויש אומרים זה הבורסי. אמר רבי זעירא מתניתא אמרה זה המקמץ צואה, דתנינן 'והמקמץ הבורסי' ו'צורף נחושת'. שמואל אמר מתיך נחושת מעיקרו" (כתובות פ"ז הי"א, לא ע"ד). הבבלי מסביר שמקמץ הוא "המקבץ צואת כלבים" (כתובות עז ע"א), ומההמשך משתמע שאיסוף הצואה נועד להשריית העור. את העור יש להשרות באמוניה, וקדמונינו מצאו את החומר בהפרשות של אנשים או כלבים.
המקמץ הוא אחד הפועלים בתעשיית הבורסקאות. מקום העבודה של הבורסקי העלה סירחון רב (משנה, בבא בתרא פ"ב מ"ט), ומן הסתם גם הבורסי נשא עמו סירחון רב. ליברמן<sup class="footnote-marker">16</sup><i class="footnote">תוספתא כפשוטה לכתובות פ"ז הי"א.</i> מציע שהאות וי"ו (במילים "המקמץ והבורסי", כמו גם "המקמץ והמצרף נחושת והבורסי") היא וי"ו הפירוש. "מקמץ" הוא מקמץ צואה בשביל התכת הנחושת והטיפול של הבורסקי.

Mishnah 7

<b>המים העולין בספינה ובעוקל ובמשוטות אינן בכי יתן</b> – המדובר במים הניתזים עקב תנועת הספינה או המשוטים. העוקל הוא עקל. בדרך כלל העקל הוא הסל בבית הבד שמכנסים בו את הזיתים המרוסקים לאחר שנטחנו בבית הבד. כך, למשל, נפרש את משנת זבים (פ"ד מ"ג; תוס', שם פ"ד ה"ט, עמ' 679), וכן במשניות רבות (מעשרות פ"א מ"ז; טהרות פ"י מ"ח). ברם במשנתנו מדובר בכלי המשרת את הספינה ומעלה מים שלא לרצון, ואין לכך קשר לבית הבד. עקל הספינה נזכר בתוספתא כלים בבא מציעא פ"ב ה"א. במקרה זה התוספתא מגדירה שמדובר בעקל הספינה, כלומר בכלי ברזל העשוי מגושי ברזל שהניחו כ"זיבורית" כדי להעניק לספינה משקל. משקל כזה נדרש למניעת ציפת יתר של ספינה ריקה (איור 22). לשם כך השתמשו בגושי מתכת (ברזל) שהם במצב ביניים בין כלי לבין גוש. בתוספתא שנינו: "...והעושה כלים מן העקל שהוא עשוי להכביד בו את הספינה..." (כלים בבא מציעא פ"א ה"א, עמ' 578). אם כן, העקל הוא המכונה בימינו "זיבורית", ברזל או מתכת אחרת שמניחים ברובד התחתון של ספינה כדי להכביד על משקלה. בשיטה זו נוקטים כאשר הספינה ריקה, כתוצאה מכך היא שטה גבוה מעל המים ותלויה בתנודות המים והרוח. אלא שעדיין קשה כיצד גורמת הזיבורית לעליית מים לספינה. בעל ערוך השלם<sup class="footnote-marker">17</sup><i class="footnote">ערוך השלם, כרך ו, עמ' 247, וכן פירש הרמב"ם למשנתנו.</i>
מסביר שבתחתית הספינה מצטברים מים. המים אינם משמשים כזיבורית; הם עצמם ייטו עם כל תנודה של הספינה ויגרמו לתנודה קשה עוד יותר. הכוונה כנראה שהזיבורית מונחת בתחתית המים נכנסו לספינה שלא ברצון (כתוצאה מהגלים), ולכן אינם מכשירים לקבל טומאה. הערוך מציע פירושים נוספים, כגון שהכוונה לדגל הספינה או למשוט המכוון אותה. ברם הדגל אינו מעלה מים ואילו המשוט המכוון נקרא "קברניט", כפי שעולה מהתיאור בצוואת נפתלי שנצטט להלן. רבי תנחום הירושלמי חוזר על הצעות אלו, ועוד הוא מציע שאלו החבלים של הספינה. הפירוש מתאים למשנתנו, אך לא לתוספתא כלים<sup class="footnote-marker">18</sup><i class="footnote">אלמרשד אלכאפי, עמ' 433.</i>.
במשוטים נעסוק בפירושנו לזבים (פ"ד מ"ג) ונראה כי הכוונה למוטות שחותרים בהם להובלת הספינה. על טיבו של המשוט מלמד קטע מצוואת נפתלי: "...מיד דלג לוי על התורן הגדול שבה וישב עליו. ושני לו קפץ יהודה על התורן השני, הסמוך לתורן של לוי, וישב גם הוא עליו. ושאר אחיי החזיק גבר במשוטו. ויעקב אבינו תפס ב' הקברניטין כדי לישר הספינה בהן. ונשאר יוסף לבדו. אמר לו אבינו, יוסף בני תפוס גם אתה משוטך, ולא אבה יוסף. כראות אבי כי לא אבה יוסף לתפוס משוטו אמר לו, בני גש הנה ותפוס אחד מהקברניטין שבידי, ותיישר הספינה ואחיך ישוטו במשוטות עד הגיעכם אל היבשה. ולימדנו לכל אחד ואחד ואמר לנו, ככה תנהיגו את הספינה ואינכם מפחדין מכל גלי הים ומרוח סערה, אם יעמוד עליכם. ויהי ככלותו לצוות לנו ויתעלם מעלינו, ויתפוס יוסף בשני הקברניטין אחד מימינו ואחד משמאלו, ושאר אחיי משיטין ותשט האנייה ותצף על פני המים. ולוי ויהודה יושבים על ב' התורנין, לראות איזה דרך תלך האנייה. כל שעה שהיה דעת יוסף ויהודה שוין, שיהודה יורה ליוסף לאיזו דרך טוב, לשם יטה יוסף את הספינה. הלכה הספינה בשלום בלא מכשול. ולפי שעה נפלה מריבה בין יוסף ליהודה, ולא פירנס יוסף את הספינה כמאמר אביו ובאילוף יהודה, ותלך הספינה דרך עקלתון...". הקטע לקוח מחיבור שפרסם גסטר, ולפי תוכנו ואופיו הוא שייך לצוואת נפתלי<sup class="footnote-marker">19</sup><i class="footnote">הקטע מצוטט מתוך איזענשטיין, אוצר המדרשים, עמ' 237.</i>. מהקטע ברור שמשוט הכיוון (מערכת ההגה) מכונה "קברניט", ובספינה האמורה היו שני תרנים ושני משוטי כיוון<sup class="footnote-marker">20</sup><i class="footnote">כל הקטע הוא כנראה תרגום מיוונית או מלטינית, כמו כמה מדרשים אחרים (מדרש ויסעו שהוא תרגום של קטע מצוואת יהודה, ועוד). אמנם לצוואות השבטים היה מקור ארמי שקטעים ממנו השתמרו בספרות קומראן, ואף מקור עברי שגם קטעים ממנו השתמרו בספריית מדבר יהודה, אבל החיבור כולו השתמר רק ביוונית וממנה תורגם ללטינית במסגרת הספרים החיצוניים. עם זאת, הקטע שפרסם גסטר בשעתו הוא בעליל תרגום משפה זרה, ועל כן העברית משובשת ויש בה צורות לשוניות הנגזרות משפות אחרת (כנראה יוונית), כגון "משחת" לתיאור מעשה עוול; צורה זו רגילה ביוונית. כמו כן "אולפן" ו"אילוף" במשמעות של מתן הוראות. לענייננו, המילה "משוט" אינה עברית מקורית אלא תרגום של חכם מימי הביניים. הסצנה כולה איננה בטקסט היווני.</i>, כמו באיור (איור23).
<b>במצודות וברשתות ובמכמרות</b> – <b>מצודה</b> היא סל שמורידים למים כדי לצוד בו דגים. לראש הדג צורה מחודדת והוא נכנס לתוך המלכודת או לתוך רשת. הסנפירים שלו משוכים לאחור, וכך הם מתכופפים בכניסה לרשת החבלים. כאשר הדג מנסה לצאת החבל תופס את בסיס הסנפיר והדג לכוד. <b>הרשת</b> ארוגה מחבלים שפורשים וזורקים למים. הרשת שוקעת ולאחר מכן מעלים את הרשת ואת הדגים שנלכדו בה. <b>המכמורת</b> היא רשת שמורידים למים. את המכמורת פורשים לרוחב (בעיקר בנהרות) ואנשים מחזיקים אותה משני הצדדים ובאמצע. לאחר שהדגים נתקעו ברשת סוגרים את המלכודת ומעלים את המכמורת. שלושת הכלים עשויים מחבלים ונועדו לצוד בהם דגים, והם סופגים מים<sup class="footnote-marker">21</sup><i class="footnote">נון, הדיג, עמ' 100-95.</i>. בתוספתא מובאים עוד כמה סוגי דיג: "...בין שצדן בחרם ובין שצדן בכפיפה ובין שצדן במצודה ניער את המצודה עליהן" (פ"ג הי"ב, עמ' 676). <b>החרם</b> הוא סוג של רשת, ואולי רשת גדולה במיוחד. המצודה נזכרת במשנה, ו<b>כפיפה</b> היא אולי דיג בחכה או בסל נצרים הנקרא כפיפה (איור 24).
<b>אינן בכי יתן</b> – המים הנספגים הם תוצאה בלתי נמנעת מהכנסת רשת החבלים, ומים כאלה אינם מכשירים (לעיל פ"ג מ"ב ואילך) (איור 25).<b>אם נער בכי יתן</b> – העלה את המצודה וניער אותה. זו
<b>איור 24א.</b> דיג בחכה ובקצה כפיפה (וו קטן). פיקירילו, ירדן, 209-2. באדיבות המחבר.
<b>איור 24ב.</b> דיג ברשת חבלים. רצפת פסיפס בלפטיס מגנה, לוב, מתוך אפריקה-איטליאנה כרך 31.
<b>איור 25.</b> דיג בחכה ובקצה כפיפה (וו קטן). פיקירילו, ירדן, מס' 209-2. באדיבות המחבר.
פעולה שאינה חיונית לדיג, ואם נקט בה הרי שעשה כן לרצונו, והמים מכשירים לקבל טומאה.
כל המשנה מניחה שגמר המלאכה של דגים הוא מיד ברגע שנצודו. עד אז הם המים, אבל אלו אינם מכשירים לקבל טומאה, ואחר כך הם כבר מוכשרים במים העולים עם הרשת. זו דעת בית שמאי (משנה, עוקצין פ"ג מ"ח), ולפי בית הלל הם מוכשרים לטומאה (לקבל מים שיכשירום לטומאה) רק עם מותם. בכך מצטרפת משנתנו לעשרות משניות שנסתמו כבית שמאי<sup class="footnote-marker">22</sup><i class="footnote">ראו ספראי, הכרעה כבית הלל.</i>.
<b>המוליך את הספינה לים הגדול לצורפה</b> – הביטוי לקוח מצריפת כלי חרס, כלומר שמכניסים אותו לתנור כדי שיתחזק וייבדק. כך גם את הספינה מורידים לים כדי לנסות אם היא עומדת בגלים. אפשר שהביטוי "לצורפה" מושפע מהמשפט הבא במשנה. מכל מקום את הספינה אין "צורפים", בניגוד לכלי חרס שגמר מלאכתו הוא ה"צריפה" בתנור. המים שהגלים התיזו על הספינה, או המים שנוטפים מהספינה, אינם מכשירים לקבל טומאה. <b>המוציא מסמר בגשמים לצורפו</b> – פירוש המשנה והתוספתא, הנראית לכאורה כחולקת (להלן), תלוי בהבנת שיטת העבודה, זו המקובלת גם היום<sup class="footnote-marker">23</sup><i class="footnote">בפירוש הקטע נעזרנו בניסיונו של מרדכי בר דרומא, המסגר הוותיק של קבוצת יבנה, ותודתנו לו.</i>. את המסמר התקינו בכיפוף שכן קדמונינו מיעטו בהלחמות, פעולה שהייתה מסובכת ביותר. בשעת הכיפוף הברזל מתחמם, ולעתים חיממוהו מראש כדי שניתן יהיה לכופף אותו בקלות מבלי לשברו. לאחר העבודה לעתים מרטיבים את הכלי במים כדי שיצטנן מהר, ולעתים מניחים אותו להצטנן לאט מעצמו. הרטבה במים עוזרת להקשות את הכלי. חלק מתכת המשמש לחיתוך או שתפקידו גורם לשפשוף עז רצוי לצננו במים כדי שיתקשה. אבל חלק האמור לשאת משקל כבד אין להרטיבו, שכן צינון מהיר הופך אותו לחלש ונתון ללחצים. אחרי הכנת הכלי מוציאים אותו למים כדי שיצטנן. את גוף המחרשה, למשל, אין להרטיב, אבל את הסכין צריך להרטיב.
המשנה מדברת על מסמר האמור לשמש כציר, והוא צריך לעמוד בחיכוך ובלחצי צד. "לצרפו" מושאל מפעולת הסיום של הכנת כלי חרס. החרש מעוניין במים, והמים שניתזו על המסמר חזרו וניתזו על פרות והם מכשירים לקבל טומאה, שכן ירדו על המסמר (ציר הברזל) לרצונו. <b>המניח את האוד</b> – עץ בוער או גחלים; ייתכן שיש לקרוא "אור", והוא הוא, <b>בגשמים לכבותו הרי זה בכי יתן</b> – שכן הוא מעוניין במים.
הכלל המשפטי מעניין, אך ברור. אם השימוש במים לרצונו, הרי כל שהוא חלק מהותי מאותו שימוש המים הם ב"כי יותן", ואם המים עולים או ניתזים שלא לרצונו, כל מה שהוא חלק חיוני מאותה מלאכה אינו ב"כי יותן", כאמור בטבלה:
התזת מים עקיפה
בתוספתא שנינו: "הוציא מסמר לגשמים לכבותו אינו בכי יותן, אם בשביל לצורפו הרי הוא בכי יותן. המניח את האוד לגשמים לכבותו אינו בכי יותן, אם בשביל פחם הרי זה בכי יותן" (פ"ב הט"ז, עמ' 675).
מסמר ואור
התוספתא נראית כחולקת על משנתנו, כמבואר בטבלה. אבל לדעתנו התוספתא מבחינה בין סוגי המסמרים ועוסקת בסוג מסמר השונה מזה שבמשנה. המשנה עוסקת במסמר המשמש כציר, ואילו התוספתא במסמר המשמש לנשיאת משקל. במסמר של התוספתא כיבוי על ידי מים מזיק ולכן אינו ב"כי יותן", ואילו "לצורפו" הוא כיבוי על ידי מים (מסמר המשמש כציר), והמים לרצונו ומכשירים לקבל טומאה.
אשר לאור, כלומר לעץ בוער. את הפחם מכינים מעץ בוער. בכפר הערבי המסורתי מקובל היה לאסוף גזרי עץ רבים, להבעיר אותם ולכסות אותם בעפר (איור 26); בערמה המכוסה מותירים פתח קטן לאוויר כדי שהאש לא תיחנק באופן מלא. לפיכך אם מוציאים את העץ הבוער "לכבותו" המים לרצונו, וההלכה במשנה ברורה ומשפטית, והתוספתא חולקת. אבל אם הוציא את העץ לפחם וכיסהו בעפר – ירידת גשמים מרובים תגרום לכיבוי האש והדבר יזיק לפחם. לפי הסבר זה המשנה נוקטת בדרך המשפטית הרגילה, והתוספתא בדרך הפוכה. הפוכה מהרישא, הפוכה מהמשניות והפוכה מהשיקול המשפטי שניסחנו לעיל.
אין לנו אלא לחזור לתאוריה שהצענו במבוא הכללי לפירוש המשניות. הכללים המשפטיים הם מאוחרים, ונוצרו בדיעבד לאחר שנקבעו ההלכות בתקדימים רבים. התקדימים לא נקבעו בהתאם
<b>איור 26א.</b> מפחמה בכרמל, הכנת פחם. את העצים מבעירים ומכסים בערמת
 עפר. צילם א' ששון.
<b>איור 26ב.</b> מפחמה בכרמל, הכנת פחם. את העצים מבעירים ומכסים בערמת עפר. צילם א' ששון.
לשיטה משפטית אלא לגופם כהחלטות מקומיות שונות. ההלכות לגבי העץ אינן הלכה אחת שיטתית אלא שתי הלכות נפרדות שכנראה חולקות בנושא היסודי: האם התזה שאינה לרצונו מכשירה לטומאה או אינה מכשירה. גם אם ירידת המים היא לרצונו, הרי שההתזה על הפרות ודאי אינה לרצונו. במעמדם של מים ניתזים אלו חלקו תנאים ונקבעה מעין פשרה הכתובה בתוספתא, והיא מנוגדת לתפיסה המשפטית. המשנה מייצגת את הסיכום המשפטי, והתוספתא את השלב הקדום, הטרום משפטי.
מכל מקום, יש לדחות את הפרשנות שלפיה נוסח התוספתא משובש ויש להפכו כדי שיתאים למשנה ולכיוון ההלכתי הכללי. אין להגיה נגד כתבי היד אלא כשיש לכך ראיה כלשהי, ועדיף לראות בתוספתא קול הלכתי שונה. אם באנו לתקן בכל מקום את התוספתא כך שתתאים אליבא דהלכתא נמצאנו גורמים לאלם של כל הקולות השונים בעולם ההלכתי העשיר. זהו אולי חזונם של פוסקי ההלכה, אך בכך נחמיץ את הבנת הדרכים של השתלשלות ההלכה ותולדות עיצובה.
<b>גחלי פחם</b> 
בארצות אירופה השתמשו בפחם לחימום בית. הדבר מאפיין ארצות שיש בהן עצים רבים וקור עז. בארץ ישראל השימוש בפחם מועט יותר. במקרא הוא נזכר בהקשר לחרש המתכת: "חרש ברזל מעצד ופעל בפחם, ובמקבות יצרהו ויפעלהו בזרוע כחו. גם רעב ואין כח לא שתה מים ויעף" (ישעיהו מד יב), וכן ברוב המקורות התנאיים, כגון "ועוד אמר רבי אליעזר כורתין עצים לעשות פחמין ולעשות כלי ברזל" (משנה, שבת פי"ט מ"א)<sup class="footnote-marker">24</sup><i class="footnote">לכאורה הדגש הוא על הכנת פחמים שהוא תהליך המתמשך זמן רב. הסכין לא יהיה מוכן ליום טוב עצמו אלא רק בעוד כמה שבועות, אחרי שמדורת העצים תהפוך לפחם. אבל אפשר גם להכין פחם בזמן קצר; זו שיטה בזבזנית יותר ונועדה למקרים דחופים, וכנראה בכך עוסק רבי אליעזר. </i>. כן נקבע שיעור הוצאה של פחם בשבת: "פחמין כדי לעשות מהן צינירה קטנה, רבי יהודה אומר כדי ליתן על פי מולירא קטנה" (תוס', שבת פ"ח הט"ז). רבי יהושע בן חנניה מתואר בבבלי כפחמי (ברכות כח ע"א), ובירושלמי המקביל כמי שעסוק בעשיית מחטים (ברכות פ"ד ה"א, ז ע"ד). עושה המחטים עוסק בפחם, והפחמי מתקין כלי ברזל, במקרה זה מחטים, או שבאותו יום התקין מחטים וביום אחר עסק בכלי מתכת אחרים.
אבל הפחם נזכר גם כחומר למדורה סתם, מדורה שנועדה לבישול, ובעיקר לחימום מים לבית המרחץ: "משלשלין את הפסח בתנור עם חשכה ומאחיזין את האור במדורת בית המוקד, ובגבולין כדי שתאחוז האור ברובן. רבי יהודה אומר בפחמין כל שהוא" (משנה, שבת פ"א מי"א). אם כן הפחם נועד למדורה סתם. כן קובע הבבלי (ביצה לב ע"א) בשמו של רבי חייא שיש חידוש במשפט "אין עושין פחמין ביום טוב" (משנה, ביצה פ"ד מ"ד), משום שהחמים נועדו להבערה בבית המרחץ. אפשר שזה תירוץ שנועד רק להסביר מדוע אין ההלכה במשנה פשוטה<sup class="footnote-marker">25</sup><i class="footnote">יש להניח שבבית המרחץ השתמשו בעצים חיים ואילו בפחמים בישלו, ונראה שחכמי בבל לא הכירו את הבישול בפחמים. ברם אין ספק שבארץ ישראל בישלו גם בפחמים, כפי שנוהגות הערביות בכפר הערבי המסורתי עד היום. הבבלי מסביר שהמשנה היא מהתקופה שהתירו להתרחץ בשבת. הגזרה על חימום בית המרחץ מתייחסת לשבת (בבלי, שבת מ ע"א) ולא ליום טוב. ראו פירושנו לשבת פ"ג מ"ד; ירו', שבת פ"ג ה"ג, ו ע"א.</i>, אבל לשיטתנו המשנה עשויה להביא גם הלכות פשוטות, והא ראיה שרבי אליעזר שכבר הזכרנו חולק, מן הסתם, על הלכה זו.
הפחמים נועדו לחימום באש נמוכה ולבישול מתמשך של מאכלים. מותר לבשל ולהבעיר אש בחג, אך הפחמים עצמם הם מעין כלי שעשייתו נאסרה. לפי פשוטם של דברים נאסר להכין פחמים אפילו לסעודת החג עצמו<sup class="footnote-marker">26</sup><i class="footnote">כך בפירוש בתוספתא, ביצה פ"ג הי"ד.</i>.

Mishnah 8

<b>קסייה שלשולחנות</b> – במשנת כלים, במסגרת הדיון בכלי עור, נזכרת "קסייה של זורי גרנות" (פט"ז מ"ו). יחד אתה נזכרים קסיה של הולכי דרכים, עושי פשתן, צבעים ונפחים. הרמב"ם והר"ש מסבירים שזו כפפה. פירוש הגאונים לטהרות אומר שזו קוסיה; המילה אינה ברורה, אבל בחלק מעדי הנוסח לפירוש הגאונים מופיע התרגום ליוונית, "כירו-מניקה"<sup class="footnote-marker">27</sup><i class="footnote">ראו הערותיו של אפשטיין על אתר (עמ' 46).</i> (χειρομάνικον – xeiromanikon), והוא כפפה ביוונית. כמו במקרים דומים הראשונים מכירים פירוש מסוים, אך כנראה שורשיו הלשוניים של הפירוש כבר נשכחו. מכל מקום הפירוש קשה, שכן לא ברור מדוע זורי גרנות או הולכי דרכים משתמשים בכפפה. בארץ ישראל החמה לבוש זה מיותר ואינו מופיע בציורי פסיפסים. יתר על כן, קשה להניח שנפח ילבש כפפות בעבודתו, שכן אלו תפרענה לו במהלך העבודה. הצבע אולי ישתמש בהן להגן על ידיו, אך אנו דווקא שומעים שידי הצבע מלוכלוכת תדיר, מכאן שאינו משתמש בכפפות<sup class="footnote-marker">28</sup><i class="footnote">משנה, מגילה פ"ד מ"ז, וראו פירושנו לה. </i>. עושי פשתן, כנגד זה, עשויים אולי להשתמש בכפפה כדי להגן על אצבעותיהם בזמן העבודה עם הגבעולים הסורטים, וכן הקוצרים, אף שאינם מופיעים ברשימה שבמשנת כלים. גם לשולחני אין צורך בכפפה, וקל וחומר לשולחן עצמו. ואם זו כפפה, כיצד היא קשורה למים המהווים הכשר טומאה?
להערכתנו הקסיה היא מעין סינר. פירוש זה נובע מתוך שחיפשנו מכנה משותף לכל בעלי המלאכה הנזכרים. יתר על כן, ממשנתנו משמע שהקסיה קשורה לשולחן, או לשולחני, ואפשר אפוא שהיא סדין המכסה את השולחן ומגן עליו, כמו הסינר על הגוף. על הסינר נשפכים נוזלים, וכאשר הבעל מנער את הכיסוי המים נשפכים, ואם נפלו על פרות אין הם מכשירים את הפרות לקבל טומאה. הפירוש סביר, אך עדיין הוא חסר ראיה או הסבר לשוני. מכל מקום, אין לערב את ה"קסייה" עם ה"קסוה" הנמנית עם כלי השרת במקדש<sup class="footnote-marker">29</sup><i class="footnote">משנה, סנהדרין פ"ט מ"ו; בבלי, שם פא ע"ב; מנחות צז ע"א ועוד.</i>.
המילה "קשותיו" מופיעה בתורה (שמות כה כט) ברשימת החלקים של שולחן לחם הפנים. התרגומים לארמית משתמשים בצורה "קשותיו" ואינם מסבירים מה הכלי. אבל הבבלי מפרש: "ועשית קערותיו וכפותיו וקשותיו ומנקיותיו, קערותיו – אלו דפוסין, כפותיו – אלו בזיכין, קשותיו – אלו סניפין, ומנקיותיו – אלו קנים, אשר יסך בהן – שמסככין בהן את הלחם" (מנחות צז ע"א). לפני בעל פירוש הגאונים למשנתנו הייתה גרסה הפוכה ש"קשותיו" הן קינים (כלי שממנו שותים או מנסכים יין)<sup class="footnote-marker">30</sup><i class="footnote">וכן הבין בעל ספרי זוטא, ז יג, עמ' 252.</i> ו"מנקיותיו" הן הסניפים (מוטות המתכת שעליהם הניחו את לחם הפנים)<sup class="footnote-marker">31</sup><i class="footnote">ראו פירושו של אפשטיין לפירוש הגאונים שם, וראו פירושנו למנחות פי"א מ"ו. שם גם הצבענו על מסורת פרשנית אחרת שכל שולחן לחם הפנים היה ללא מתקן הסניפים.</i>. בעל ערוך השלם<sup class="footnote-marker">32</sup><i class="footnote">כרך ז עמ' 146.</i> גרס כמו שציטטנו, וראה במקור זה קושיה על פירוש הבבלי, אבל המפרש שם צודק ש"קשותיו" שבמקרא ובבבלי אינם "קסייה" של משנתנו, ואין "קסייה" אלא כיסוי.
<b>וכן שיפה שלבנים</b> – של לבֵנים. לפי משמעות המילה "שיפה" מדובר בכלי שאתו מחליקים את הלבנים. בעל פירוש הגאונים אומר שכבר פירש מילה זו ו"שיפה" היא "חשיפה". כוונתו כנראה לתוספתא כלאים: "החשיפה והאיטן והגמי וכל הגדילין באפר מיני דשאים הרי הן כלאים בכרם" (פ"ג הי"ד). אפשר גם שכיוון לתוספתא אחרת: "מחצלת של חשיפה ושל גמי גדולה מסככין בה, קטנה אין מסככין בה" (סוכה פ"א ה"י; עבודה זרה פ"ח ה"ג, עמ' 473; טהרות פי"א הט"ז, עמ' 673).
הכוונה אפוא לצמחי מים וביצה, מסוג הקנים שמביאים לערבב בהם את חומר הלבנים. אלו נוטפים מים שאיש אינו מעוניין בהם. אמנם לעשיית לבנים משתמשים גם במים, אבל כמות המים שבצמחים היא שולית, ואין מתחשבים בהם.
<b>אינן בכי יתן</b> – שכן המים אינם לרצון, <b>ואם נער בכי יתן</b> – כמו במשנה הקודמת. אם ניער את כיסוי השולחן או את הכיסוי הארוג מקני צמח השיפה הרי שרצה ביציאת המים.
את כל המשניות שבפרק ניתן היה להעמיד סביב האבחנה בין תחילתו שלא לרצון וסופו לרצון לבין תחילתו לרצון וסופו שלא לרצון (פ"א מ"א). משניות הפרק מתעלמות מכלל זה כפי שהעלינו בפירוש המשנה הראשונה.

Mishnah 9

<b>כל הנצוק טהור</b> – כפשוטה משנתנו עדיין עוסקת בהכשר טומאה, מדובר במי שיצק מים או דיסה נוזלית (כגון דבש) וניתז נוזל על הפרות, והמשנה קובעת שהפרות טהורים כי אין כאן רצון. "הנצוק" הוא כינוי לכל דיסה נוזלית, כגון דבש, ומה שנצוק (ואינו זורם) אינו מהווה משקה המכשיר לקבלת טומאה. אם כן "נצוק" הוא חומר נוזלי שיוצקים אותו ואינו זורם ממש, כמו דבש הסיפים שלהלן. אבל במשניות אחרות "הנצוק" הוא מונח הלכתי טכני. משנתנו משתמשת אפוא בשפה הלכתית שונה מיתר הש"ס.
ביתר הש"ס "נצוק" הוא מונח טכני לעמוד מים המחבר שני כלים, כגון מים הנמזגים מכלי עליון לתחתון, או מגת עליונה (כשרה) לגת תחתונה טמאה. אם הנצוק הוא חיבור אזי הטומאה "מטפסת" לכלי העליון, ואם הנצוק אינו חיבור הטומאה אינה עולה, אלא רק בזרימת המים. המונח "נצוק" מופיע כמחלוקת כיתתית בשלהי ימי הבית השני: "אומרים צדוקין קובלין אנו עליכם פרושים שאתם מטהרים את הנצוק" (משנה, ידים פ"ד מ"ז). הצדוקים סוברים אפוא שנצוק מטמא, ופרושים, הם חכמים של משנת טהרות (פ"ח מ"ט), קובעים שהנצוק טהור. כלומר, אם הסילון נוגע בקצהו בטומאה אין המים שבכלי נטמאים שכן אין הנצוק חיבור לטומאה. ואכן, במגילת מקצת מעשי תורה מופיעה העמדה: "ואף על המוצקות אנחנו אומרים שהם שאין בהם טהרה. ואף המוצקות אנם מבדילים בין הטמא לטהור, כי לחֹת המוצקות והמקבל מהמה בהם לחה אחת" (מקצת מעשה תורה B55-B57). שאלת הנצוק הייתה אפוא מחלוקת בין הכתות, ובאופן טבעי עמדתם של חכמים ממשיכה את עמדת הפרושים<sup class="footnote-marker">33</sup><i class="footnote">שאלת הנצוק נדונה רבות במחקר, ולא נאריך בה. היא מלמדת עד כמה הייתה שפת הוויכוח מקובעת וכל הצדדים כבר משתמשים באותם מונחים. עם זאת, כפי שראינו למונחים זהים אין בהכרח גם משמעות זהה.</i>. עם זאת, עמדתם של הצדוקים נותרה בהלכות יין נסך ששם הנצוק מטמא, לפחות לפי חלק מהדעות (ירו', עבודה זרה פ"ד ה"ח, מד ע"א; בבלי, שם עב ע"ב; נ ע"ב<sup class="footnote-marker">34</sup><i class="footnote">היו ראשונים שהרחיבו את איסור נצוק וקבעו שהוא חיבור גם לעניינים נוספים. ראו, למשל, ספר הישר לרבנו תם חלק התשובות תש"ג. בבבלי, נזיר נ ע"ב, מתנהל דיון האם יש נצוק לאוכלים. ברור שאם האוכל מוצק ודאי שהוא חיבור, והדיון הוא על מצבי ביניים שונים. </i>). במשנתנו הנצוק אינו מטמא, וזו הלכה פשוטה, אבל בתוספתא: "רבי שמעון בן אלעזר אומר בשם רבי מאיר המזחילה<sup class="footnote-marker">35</sup><i class="footnote">מזחילה היא צינור לניקוז מים מהגג.</i> שהיתה שותה ויורדת משקין, ובא טמא והפסיקן העליונים טמאין מפני שהן גרורין על גבי ידיו, התחתונים טמאין. מקל שהיה מלאה משקין טופחין טמאה, ורבי יהודה אומר משם רבי יהשע כיון שהשיקה למקוה טהורה" (טהרות פ"ט הט"ו, עמ' 671). הסיפא היא הרישא של משנת טהרות שם. המים הזורמים מהמזחילה הם הם הנצוק של המשנה, ובתוספתא מובאת דעה חולקת שהיא כעמדה הכיתתית. אין זה המקרה הראשון שעמדה המוגדרת ככיתתית חדרה לעולמו של בתי המדרש כעמדת מיעוט או במקרה חריג. במקרה שלנו היא חדרה אפוא גם כהלכה ליין נסך, וגם כדעה שונה מזו של המשנה.
השאלה היא האם משנתנו עוסקת בדין חיבור טומאה כמו משנת ידים ומשנת טהרות, או שהיא עוסקת, כמו רוב מסכת מכשירין, בדיני הכשר טומאה. כאמור, יש קשר בין ההלכות. משקה טהור מטמא רק אם נפל לרצון, ומשקה טמא מטמא גם אם נפל שלא לרצון (פ"א מ"א), לכן אם הנצוק טהור הרי שאם נפל שלא לרצון אין הוא מטמא. בסוף המשנה נראה שלמרות ההקשר קל יותר להסביר את משנתנו בטומאה ממש.
עד כאן פירוש הנצוק במשניות אחרות, אבל במשנתנו יש למונח משמעות אחרת כפי שאמרנו בתחילת המשנה.
<b>חוץ מדבש</b> [<b>ה</b> ]<b>זיפין</b> – דבש עצמו הוא אחד משבעת המשקים המכשירים לקבל טומאה (להלן פ"ו מ"ד), ודבש הזיפים הנצוק שלו טמא. המשנה לא הסבירה מהו דבש הזיפים, ולמה הנצוק שלו טמא (מהווה חיבור). בהמשך מופיע הטיעון "שהיא סולדת לאחריה", והר"ש פירש מינוח זה שכאשר מפסיקים את נזילת החומר מה שבאוויר חוזר לכלי, כלומר הנוזל צמיג מאוד ולכן מהווה חיבור. כן פירשו הרמב"ם (הלכות טומאת אוכלים פ"ז ה"ד), רש"י (לנזיר נ ע"ב; סוטה מח ע"ב) ושאר הראשונים. הפירוש ההלכתי ברור ונהיר, אם כי פירוש המילים "סולדת לאחוריה" סובל גם משמעויות אחרות שנבחן להלן. פירוש המינוח "דבש הזיפין" עצמו פחות ברור. הבבלי דורש את שני המינים "נופת צופים" (משנה, סוטה פ"ט מי"ב) ו"דבש הזיפין" ומציע, כאחת משלוש הצעות, ש"נופת צופים" הוא "דבש הבא מן הציפיא"<sup class="footnote-marker">36</sup><i class="footnote">ר – הצופיה, ה – צפיה, ג21 – הציפיה, א – מצופא, ויש ראשונים שגרסו אולי "מן הצופים", ראו ליס, סוטה על אתר, עמ' לח הערה 145. </i>. רב ששת מסביר את המינוח "מן הציפיא": "כדמתרגם רב ששת: כמא דנתזן דבריאתה ושייטן ברומי עלמא ומתיין דובשא מעישבי טורא" (בבלי, סוטה מח ע"ב)<sup class="footnote-marker">37</sup><i class="footnote">כמו שעפות הבריות ושטות במרומי העולם ומביאות דבש מעשבי ההר. בארמית סורית "טורא" הוא גם "שדה", ואולי עדיף לתרגם "עשבי השדה". </i>. אם כן זהו דבש העשוי מצמחים הנקראים צפיה<sup class="footnote-marker">38</sup><i class="footnote">הדבורים אוכלות צמחים אלו ומייצרות דבש מטיב מיוחד.</i>, או מצמחים הגדלים בצופים, כלומר בהרים גבוהים. בהמשך מובאים עוד שני פירושים: "מאי זיפים? אמר רבי יוחנן: דבש שמזייפין בו; וריש לקיש אמר: על שם מקומו, כדכתיב זיף וטלם ובעלות" (בבלי, שם). כן מסביר בהמשך רבי יוחנן את המשפט במקרא "בבוא הזיפים" (תהילים נד ב): "מאי זיפים? אמר רבי יוחנן: בני אדם המזייפין דבריהם; ורבי אלעזר אומר: על שם מקומן, כדכתיב: זיף וטלם ובעלות" (בבלי, שם). עד כאן לפנינו שניים או שלושה פירושים:
1. שם מקום שבו עושים את הדבש, או שממנו הדבורים לוקטות את הדבש. שני הפירושים קרובים, משום שהדבורים לוקטות את הדבש מאזור מגוריהן.
2. סוג דבש ש"מזייפים" בו, כלומר שמכניסים בו חומרים נוספים כדי לעשותו צמיג יותר.
במהלך הדיון בסוגיית סוטה נזכרו שלושה מונחים שעורך הסוגיה קישר ביניהם: "נופת צופים", "דבש הזיפין" ו"הזיפים" כתיאור לאנשים שבאו לדוד. אין ספק שקיים היה מקום הנקרא "זיף", הוא מצוי דרומית-מזרחית לחברון ומכונה עד היום "זיף". היישוב שוכן בספר המדבר, ואם היה זה מרכז לגידול דבורים הרי שהן עפו לתחום המדבר ובו מצאו צמחי בר רבים. זה פשוטו של הפסוק בתהילים. עם זאת, ההסבר שאלו אנשים שקרנים המזייפים בדבריהם הוא דרשה לשם מקום, דרשה שקל להבין כיצד נוצרה. דרשה זו נרמזת גם בירושלמי, וחוזרת במדרשי ארץ ישראל (ירו', פאה פ"א ה"א, טז ע"א).
אשר למשנה בסוטה (פ"ט מי"ב). רוב הפירושים מסבירים שזה סוג מאכל: "נופת צופים – אמר רבי לעזר דבש הבא בצפייה. אמר רבי יוסי בירבי חנינה סולת צפה על גבי נפה לושה בדבש וחמאה" (ירו', סוטה פ"ט הי"ד, כד ע"ב), וכן: "מאי נופת צופים? אמר רב: סולת שצפה על גבי נפה, ודומה לעיסה שנילושה בדבש ושמן; ולוי אמר: שתי ככרות הנדבקות בתנור, ותופחות ובאות עד שמגיעות זו לזו. ורבי יהושע בן לוי אמר: זה דבש הבא מן הציפיא" (בבלי, סוטה מח ע"ב). דברי רבי יהושע בן לוי הם בבחינת דרשה למשנה<sup class="footnote-marker">39</sup><i class="footnote">דרשות למשנה אינן תופעה תדירה, אך בהחלט ניתן למצוא בתלמודים הסברים דרשניים למשניות. ראו פירוש הבבלי למשנה, שבת פ"ו מ"ג; ירושלמי לשבת פ"ז מ"א, ח ע"ד; מנחות פ"ה מ"ח והדרשה עליה ב-ויקרא רבה, ג ז, עמ' עב; תנא דבי אליהו, ו ז, עמ' 38; מדרש תהילים, ה יא, עמ' 56. כן ראוי לפרש את הסבר הבבלי בבבא בתרא כה ע"א, וראו עוד פירושנו לשביעית פ"ז מ"א; עירובין פ"י מי"ד; שקלים פ"ז מ"ו; ערכין פ"ב מ"ה ומ"ו (ההסבר המדרשי בתוספתא שם פ"ב ה"א); כתובות פ"ה מ"ה וההסבר הדרשני בבראשית רבה, נב יב, עמ' 552; מעשרות פ"ב מ"א וכפי שנתבארה בתנחומא בובר, בשלח יט, עמ' 84, וכפי שמסתייג כבר המדרש שם המדרשה; מעשר שני פ"ב מ"א, וכפי שנדרש בשיר השירים זוטא, א א, עמ' ג; פסחים פ"ג מ"ז כפי שנדרשה בירושלמי, פסחים פ"ג ה"ז, ל ע"ב; סוטה פ"ג מ"ד; פ"ד מ"ד וראו פירושנו לה; קידושין פ"א מ"ז; פ"ד מ"א כפי שנדרשה בבבלי, שם סט ע"ב; שקלים פ"ה מ"א; שבת פ"ו מ"א; נדרים סוף פ"א, ואולי גם פסחים פ"ט מ"ב (הסבר הבבלי בצד ע"א, ראו פירושנו למשנה זו) ועוד. דרשה לפרק שלם כיחידה ספרותית יש לערכין פ"ג מ"ה (פסיקתא רבתי, י, מ ע"ב - מא ע"א); ירו', יבמות פי"ג ה"א, יג ע"ג, שם נדרשת המילה "פקדון" שבאבות דרבי נתן, נו"ב פל"ה, מג ע"א; נגעים פי"ד מ"א והתוספתא עליה פ"ח ה"ג, עמ' 628; משנה, טהרות פ"ח מ"ז כפי שפורשה ב-ויקרא רבה, מרגליות כה ב, עמ' תקע; משנה, כלים פ"ה מ"י כפי שפורשה בבבלי, ברכות יט ע"א (תנורו של עכנאי); ערלה פ"ג מ"ז כפי שפורשה בשיר השירים רבה, פ"ו יא; חגיגה פ"א מ"ב כפי שפורשה על ידי המדרש התנאי בספרי דברים, קמג, עמ' 181; סוטה פ"ט מי"ב, כי שפורשה על ידי רבי יהושע בן לוי בבבלי, סוטה מח ע"ב.</i>
פירוש דרשני למשנה היה מקובל בימי הביניים, ופירושים כאלה נכתבו במהלך הדורות. כזה הוא פירוש "מעשה רוקח" לר' אליעזר בן שמואל שמלקה לנדוי (מרגליות), רבה של אמשטרדם במאה השמונה עשרה, שכתב פירוש על דרך הסוד למשנה (מעשה רוקח), פירוש שיש בו גימטריות רבות ורמזים רבים לעולם של מעלה. אלא שבעל מעשה רוקח מדגיש שפירושו שעל דרך האמת אינו שולל את הפשט ואינו מחליף אותו. אין הוא בבחינת עומקו של הפשט, אלא עטיפה נוספת ונבדלת: "כל הדינים אינם יוצאים מפשטן אבל מרמזים דברים גדולים" (עמ' כב).</i>.
מסתבר שאת המינוח בירושלמי "דבש הבא בצפייה" יש לפרש כדברי הבבלי, והכוונה לדבש דבורים טבעי וטוב. אם כן, שני פירושים הם: דבש דבורים טבעי או מאפה קמח מסונן עם שומן רב.
במדרש מסביר רבי יוחנן את הפסוק "נֹפת תטֹפנה שפתותיך כלה" (שיר השירים ד יא): "אמר רבי יוחנן מהו נופת, קלונינפי לשון יוני הוא, רבי אלעזר אמר נופת זה הדבש של צופים, יש דבש שהוא נקרא נופת צופים שהוא מעולה מכל דבש שבעולם" (מדרש תנחומא בובר, כי תשא ט, עמ' נו). רבי יוחנן מסביר את השילוב נופת-כלה בתור קלו-נינפי, נימפיאה יפה או אישה (בתולה) יפה, ורבי אלעזר מקשר פסוק זה למשנתנו ומסביר שנופת הוא דבש טוב, אם כי אינו מסביר את מקור השם "צופים". ייתכן שהוא מבין ש"צופים" הוא שם מקום, אולי המקום הצופה על ירושלים. הפסוק בתהילים אומר שמשפטי ה' טובים מנופת צוּפים (תהילים יט יא), ודרשות חז"ל הרחיבו דמוי זה, אך הדימויים אינם מוסיפים להגדרת המאכל.
מכל התיאורים עולה שנופת צופים הוא מאכל, והקישור לדבש הזיפים הוא כשלעצמו מדרש, או הקשר אסוציאטיבי בלבד.
<b>והצפחת</b> – בבבלי, סוטה מח ע"ב, הגרסה היא "הצפיחים", על משקל "הזיפים", אך בכתבי היד שם "צפחת", כמו אצלנו<sup class="footnote-marker">40</sup><i class="footnote">ראו ליס, סוטה, למח ע"ב.</i>. כפשוטו גם זה שם מקום, וכפי שפירש הרמב"ם על אתר. אבל אפשר שהכוונה לתבשיל צמיג ומתוק שיש בו דבש בכמות גדולה, וכך פירש בעל מדרש שכל טוב (מראשוני חכמי אשכנז) בפירושו לשמות טז לא.
במקרא הצפחת היא כלי לנוזלים (מים או שמן), כבדברי דוד ליואב: "ועתה קח נא את החנית אשר מראשֹתָו ואת צפחת המים ונלכה לנו" (שמואל א כו יא), וכן משמעות המונח בפסוקים אחרים. כך, למשל, במלכים א יז יד ואילך הצפחת היא כלי לשמן, ונראה שזה כלי חרס, שכן אין מאחסנים שמן בעור משום שחלקו נספג בעור והולך לאיבוד. בתרגום השבעים מתרגמים את הצפחת כ- φαχóς (fachos) שהוא גם התרגום לפך וצלוחית, כולם כלי חרס שנועדו לאחזקת נוזלים. תרגום יונתן לשמואל מתרגם את הצפחת כ"כלי" (מנא בארמית), אבל במלכים הוא מתרגם "צלוחיתא", היא הצלוחית שבספרות חכמים<sup class="footnote-marker">41</sup><i class="footnote">בראנד, כלי חרס, עמ' תנג-תסב.</i>. הצלוחית נועדה לאחזקת שמן, ושמן מבושם בפרט. יש לה בית קיבול עגלגל שבסיסו שטוח, וצוואר ארוך וצר מאוד. דומה שפירוש זה אינו מתאים להלכה שלפנינו, שכן לא ברור מדוע דבש צפחת נחשב צמיג במיוחד. אמנם ייתכן שנוהג העולם היה לארוז דבש צמיג בכלי כזה, אך זה הסבר דחוק. יתר על כן, כלי בשם צפחת אינו נזכר בספרות חז"ל ככלי עצמאי אלא רק במשפטים העוסקים בהקשר המקראי, וכנראה לא היה מקובל בתקופה. אגב אורחא אנו רואים שהתרגומים הארמיים (יונתן) ואולי גם היווני אינם מדייקים בתרגום כלים, ויש לבחון היטב שאלה זו של טיב התרגומים שבידינו בתחום זה של זיהוי כלים וצמחים.
הרמב"ם<sup class="footnote-marker">42</sup><i class="footnote">פירוש המשניות לרמב"ם, וכן ראבי"ה, תשובות וביאורי סוגיות, סימן 1069.</i> פירש ש"צפחת" היא שם מקום, כמו זיף, וממנו הדבורים לוקטות את הדבש, או ששם מכינים אותו. מבחינת מבנה המשנה הסבר זה אפשרי, אלא שאיננו מכירים מקום בשם זה. אין בכך כדי לשלול את הפירוש, אך עדיין הוא זקוק להוכחה. בעל פירוש הגאונים גרס כנראה "חגזין וצרעין", והרי אלו שמות חרקים המייצרים דבש, אלא שכתבי היד למשנתנו גורסים "צפחת". אפשר ש"צפחת" היא "צפיחית". על המן שירד במדבר נאמר שטעמו כצפיחית בדבש (שמות טז לא). חז"ל כבר לא הכירו את המונח ולכן נדרשו לבארו: "טעמו כצפיחית בדבש, רבי יהושע אומר כלפס וכעין אסקריטי. רבי אליעזר אומר כסולת זו שצפה על גבי נפה ונלושה בדבש וחמאה" (מכילתא דרבי ישמעאל, ויסע ה, עמ' 171; מכילתא דרבי שמעון בר יוחאי, טז לא, עמ' 115). בעל מדרש שכל טוב מסתייע בדרשה כדי להסביר את משנתנו, ומבהיר את הדרשה: "צפיחת הוא המאכל שעושין מסולת נקייה ודבש נקי ועושין עושה רכה ונוחה היא לציקרי<sup class="footnote-marker">43</sup><i class="footnote">מלשון "ציקר", סוכר, כלומר מתוק.</i> מאד, ובלשון משנה קורין אותה צפחת. הבא ממקום זיף, ויש אומרים חוץ מדבש הזייפין, פירוש משום שהוא נקי מאד מזייפין אותן ומערבין בו פסולת. והצפחת, דהיינו מאכל רך הרכה מסולת ודבש, וכן אמר רבי אליעזר ולמדרשינו הראשון עבדי לה קלישתא ורכיכתא, לדברי רבי יהושע דעבדי לה סמיכתא. כדתנן חלת המשרת והאיסקרוטין" (מדרש שכל טוב לשמות טז לא). אם כן רבי יהושע מדבר על תבשיל צמיג וסמיך, ורבי אליעזר על תבשיל נוזלי ורך יותר. כמובן לפי זה משנתנו היא דברי רבי יהושע.
לפס הוא אלפס, כלי הבישול שבו מכינים כנראה את התבשיל המיוחד. "אסקריטי" הוא המאכל הנזכר בחלה פ"א מ"ד. הירושלמי שם מסביר: "חליטין דשוק" (חלה פ"א ה"ד, נז ע"ד). חלוט הוא מאכל קמח, "הנותן קמח לתוך חמין" (תוס', חלה פ"א ה"א), כפי שביארנו בפירושנו לחלה פ"א מ"ו. אם כן איסקריטין היא חליטה הנעשית בשוק, כנראה כחטיף לעוברי האורח בשוק. שוב אין בכך כדי להסביר לנו את המונח, אף שקדמונים ודאי הכירו היטב עוגה זו. רמז מסוים יש בהמשך הירושלמי המסביר ש"חלת מסרת" הנזכרת באותה משנה בחלה היא "חליטין דמיי", כלומר חליטה במים, על כן ניתן לפרש שאיסקריטין היא חליטה בשמן, כלומר עוגיות הנעשות על ידי הכנסת בצק לשמן רותח. בתרגום השבעים (לשמואל ב ו יט) המונח מופיע כתרגום ל"אשפר".
בעל מדרש אגדה לשמות (מהדורת בובר לבמדבר יא ח) מסביר: "לשד השמן. כמו לייש, שהיא עשוייה במחבת עם השמן, ומורידין אותה, בתוך הדבש. ועל זה אמר וטעמו כצפיחית בדבש". בפסיקתא שנמצאה בכתב יד שנינו תיאור שונה במקצת של המן: "...היה טעמו כאשישות בדבש, שנאמר וטעמו כצפיחית בדבש" (אוצר המדרשים, עמ' 488). האשישות הן אפוא קרובות או זהות לצפיחית בדבש. יש להניח שהאשישות הן האשישים שבספרות חז"ל. המשנה קובעת: הנודר "...מן הגריסים אסור מן המקפה, ורבי יוסי מתיר. מן המקפה, מותר בגריסין. מן המקפה, אסור בשום, ורבי יוסי מתיר. מן השום, מותר במקפה. מן העדשים, אסור באשישין, ורבי יוסי מתיר. מן האשישים, מותר בעדשים" (נדרים פ"ו מ"י). האשישות הן אפוא מסוג ה"מקפה", כלומר תבשיל צמיג המתקשה למעין ג'לי. אשישים או אשישות מכינים מעדשים המבושלות בדבש. ואכן בירושלמי, לפי גרסתנו, נאמר: "רבי יסא אזל לגבי רבי יוסי (יסא/חסא דמן אשתמוע<sup class="footnote-marker">44</sup><i class="footnote">המוסגר איננו בנוסח הדפוס אלא רק בכתבי יד, ראו קליין, ארץ יהודה, עמ' 192.</i>) ואפיק קומוי טלופחין מקליין וטחינן ומגבלן בדבש ומטוגן, אמר ליה אילין אינון אשישין שאמרו חכמים" (ירו', נדרים פ"ו ט"ו, מ ע"א – הוציא לפניו עדשים קלויים וטחונים מגובלים בדבש ומטוגנים, אמר לו אלו אשישים שאמרו חכמים). מסתבר שאמוראי הגליל כבר לא הכירו את התבשיל, אך האמורא מדרום הר יהודה הכיר אותו<sup class="footnote-marker">45</sup><i class="footnote">גם כאן המשנה משקפת את הרקע של יהודה, וחכמי הגליל אינם מכירים אותו. טיעון זה שהמשנה משקפת את ההלכה ביהודה מורכב ועסקנו בו בקצרה במשניות מספר, ראו כתובות פ"ה מ"ה ועוד. כאמור, אזכורה של אשתמוע מופיע רק בכתבי יד.</i>. הקרבה בין זיף לאשתמוע מעוררת עניין רב, שכן אלו יישובים שכנים ושניהם שוכנים בספר המדבר. יש בכך חיזוק להצעה ש"צפחת" היא שם תבשיל.
בתרגומים הארמיים מתורגמת הצפיחית<sup class="footnote-marker">46</sup><i class="footnote">בניגוד ל"צפחת" שנדונה לעיל.</i> (שמות טז לא) כאשישים (תרגום יונתן) או כ"איסקריטון" (אונקלוס). אונקלוס כמכילתא, ותרגום יונתן כמסורת ארץ יהודה. בתרגום ניאופיטי הארמי לתורה המילה מתורגמת "כשיטין בדבש", ונראה שזו טעות כתיב, כאשר ה-א' נשמטה שכן לא נהגתה במלואה וה-ש' נכתבה כ-ט' כיוון שהן דומות זו לזו. בתרגום השבעים έγκρις έν μέλιτι (ekris en meliti), והוא אגריס בדבש, הוא אסקריטי בלשון חכמים, וביוונית של התקופה הרומית έσχαρίτης (eskarites).
אם כן ראינו שצפחת לחוד וצפיחית לחוד, צפיחית היא מילה נפרדת שמשמעה תבשיל מתוק העשוי מדבש. על פרטיו מסורות שונות, וכולן משקפות כנראה מציאות הנוהגת במקומו של המתרגם או הפרשן. יש לציין שכבר רש"י הציע ש"צפיחית" הוא שם תבשיל וזיהה אותו עם "ברישקרי"ש בלע"ז, והן עבין". דומה שיש בכך פירוש נאות לצפיחית, ואפילו היגיון של הקשר סביבתי לתבשילי דבש של דרום הר חברון. עם זאת יש להעיר שהשם "צפיחית" או "צפיחת" או "צפחית" לא היה מוכר, הוא דרש זיהוי של חכמים והמחלוקת מוכיחה שלא היה זה שם של תבשיל מוכר (או עדיף לומר שלא היה זה השם הרווח לתבשיל זה). מי שהשתמש במינוח בחר בלשון המקרא, וכנראה הדוגמה אינה רֵאלית אלא בעיקרה ספרותית.
<b>בית שמי אומרים אף מיקפה של גריסים</b> [<b>ו</b> ]<b>של פול מפני שהיא סולדת לאחריה</b> – השאלה המרכזית היא ממה מסתייגים בית שמאי. האם הם אומרים שלא רק כל הנצוק טהור אלא גם "מיקפה של גריסין", ואז הצירוף "סולדת לאחריה" משמעו שאם מפסיקים את המזיגה באמצע מה שבאוויר חוזר לכלי כיוון שהמשקה צמיג ודביק, כמו שהסברנו, או שמא "צפחת" אינו נצוק, וגם "מיקפה של גריסין" אינו נצוק. כפי שראינו במשנת נדרים מקפה ואשישים-צפחת כרוכות יחדיו וקרובות. המילים "מפני שהיא סולדת לאחריה" עשויות להיות נימוק (מקורי או משני) לבית שמאי, או הנימוק לגוף ההלכה של דבש הזיפים.
המינוח "סולד" משמעו נרתע מפני חום או מפני סיבה אחרת, הווה אומר, "היא" (המקפה) נסוגה אחור ואינה ממשיכה להישפך. מקפה של גריסים או של פול, אפילו היא דביקה, אינה חוזרת אחורנית. כובד החומר מושך אותו כלפי מטה בכל מקרה. ברם אפשר שהנימוק הוא רק לדבש, אבל למקפה יש לבית שמאי הסבר אחר. זהו כמעט חומר מוצק ולכן הוא מהווה חיבור. מבחינה משפטית האבחנה בין החיבור של נוזלים לבין מידת החיבור של דייסה ומידת החיבור של מוצק קשה, אבל מבחינת התחושה קל להבחין בין החיבורים השונים ואין זה מפתיע שמשנתנו חולקת על כך.
בית שמאי נוקטים, אפוא, בדין "נצוק" עמדת ביניים, בין בית הלל לבין הצדוקים. כל זה רק אם נפרש שבית שמאי אומרים שגם מקפה היא היוצא מהכלל, וכמוה כדבש זיפים. אבל קל יותר להסביר את המשנה ההפך. נצוק טהור וגם המקפה, משום שאין היא חוזרת לאחוריה. בעיה פרשנית זו של משמעות המילית "אף" (האם היא מתייחסת למשפט הקודם או לכלל) חוזרת במשניות מספר, והיא תוצאה של מבנה המשנה. בכל מקרה שבו יש במשנה:
א. כלל
ב. יוצא מהכלל
ג. אף...
אפשר שסעיף ג מתייחס למשפט הראשון או לשני. כך, למשל, גם במשנת קידושין: "כל מצוה שהיא תלויה בארץ אינה נוהגת אלא בארץ, ושאינה תלויה בארץ נוהגת בין בארץ בין בחוצה לארץ, חוץ מן הערלה וכלאים. רבי אליעזר אומר אף מן החדש" (פ"א מ"ט).
א. כלל – "כל מצוה שהיא תלויה בארץ אינה נוהגת אלא בארץ, ושאינה תלויה בארץ נוהגת בין בארץ בין בחוצה לארץ";
ב. יוצא מהכלל – "חוץ מן הערלה וכלאים";
ג. אף – "רבי אליעזר אומר אף מן החדש".
השאלה היא למה מוסיף רבי אליעזר; האם הוא מוסיף את החדש על סעיף ב (ערלה, כלאיים וחדש חלים בחוץ לארץ), או שהוא מוסיף על הדין: כל מצווה התלויה בארץ, ואף החדש בכלל זה, נוהגת רק בארץ. במשנה בקידושין הובילה שאלה זו של פרשנות מבנה המשנה למחלוקת אמוראים ופוסקים, מחלוקת שטרם הוכרעה עד ימינו. במקרה שלנו התלמוד (בבלי, נזיר נ ע"ב) הבין כנראה שמקפה אינה כנצוק, כלומר שדברי בית שמאי מתייחסים למשפט ב, "חוץ מדבש הזיפים". בכל מצב המשנה קדומה ביותר, וכבר בית שמאי מתייחסים לכלל שבה (או גם לכלל וגם ליוצא מהכלל).
יש לציין שהבבלי מעלה את השאלה האם יש נצוק לאוכלין ונעזר, בין השאר, במשנתנו. עצם העלאת השאלה היא עמדת ביניים בין בית הלל לבין הצדוקים.
בראשית המשנה שאלנו האם המשנה עוסקת בהכשר טומאה או בטומאה ממש. לפי ההקשר היא צריכה הייתה להתמקד בהכשר טומאה. ספק רב אם תבשיל מכשיר לקבל טומאה, ופשוט יותר להסביר את משנתנו בטומאה ממש.

Mishnah 10

<b>המערה מחם לחם ומצונן לצונן ומחם לצונן טהור</b> – כל אלו הן דוגמאות להלכה העקרונית שנצוק טהור, בניגוד למקרה הבא.<b> מצונן לחם טמא</b> – במקרה כזה נצוק טמא, כנראה משום שההבל של המשקה החם עולה ופוגע בכלי המים הצוננים. כך מסבירים הר"ש והרמב"ם. הנימוק קשה מבחינה רֵאלית כיוון שכך קורה גם במזיגת חם לחם, ונדון בכך להלן.<b> רבי שמעון אומר אף המערה מחם לחם וכוחו של תחתון יפה משל עליון</b> – אם שני המשקאות חמים אבל המשקה הנמזג קר מהמשקה התחתון (זה שמוזגים לו) הרי זה כמו צונן לחם. הווה אומר, "צונן" אינו מושג מוחלט אלא מושג יחסי; צונן יחסית למשקה התחתון.<b> טמא</b> – כאמור כי מים ניתזים.
הנימוק קשה מבחינה רֵאלית. אם אכן אנו חוששים להבל המשקה החם צריך היה לקבוע שהבל של משקה חם מטמא תמיד, ואולי אף לקבוע לאיזה מרחק הוא מטמא, ואם נאמר שהוא נוגע בסילון המים גם אז קשה: הרי הסילון אינו נחשב לחיבור, ומה ההבדל בין משקה ה"נוגע" בהבל לבין משקה הפוגע בטומאה עצמה (במים), הרי קבענו שהנצוק טהור. להערכתנו אין כאן היגיון משפטי אלא עמדת ביניים המכירה בכך שהנצוק טמא מעט, לא מספיק לטומאה רגילה אך מספיק במקרה שלנו ובמקרה של עבודה זרה (לעיל).

Mishnah 11

<b>האשה שהיו ידיה טהורות ומגסה בקדירה טמאה</b> – עד כאן תיאור המקרה. בקדרה אוכל יבש, ולכן אינו מטמא. האוכל עצמו הוא מן הסתם שני לטומאה (שנגע בו טמא), אבל אם יש בו מים הרי שהמשקים "תחילה לעולם" ולכן הם מטמאים.
<b>אם הזיעו ידיה טמאות ומגסה בקדירה טהורה אם הזיעו ידיה בקדירה טמאה</b> – ההלכה פשוטה: ידיה הזיעו, הרטיבות נטמאה ומטמאת את כל הגוף, וכן ב-<b>מל</b> ,<b> מנ</b> ,<b> מפ</b> ,<b> פב</b> ובדפוסים. עם זאת אין להסיק מכאן שרק ידיה נטמאו ולא כל הגוף, שכן המשקה הוא אב הטומאה ומן הסתם כל הגוף טמא. <b>רבי יוסה אומר אם נטפו</b> – זיעה ולחות אינן מספיקות אלא אם כן הידיים ממש נטפו מים, שאז יש במי הזיעה ממש.
הרמב"ם מקשר בין משנה זו לקודמתה. שתיהן עוסקות בהבל הגורם לזיעה. ברם ההבל במשנה הקודמת לא גרם לזיעה אלא לנגיעה, ובמשנתנו ידיה מזיעות בגלל המגע באוכל הרטוב ולאו דווקא בהבל. לדעתנו הקשר הוא ששתי המשניות עוסקות בנגיעה שאינה נגיעה ממשית, ובכך עוסקת המשנה גם בהמשך.
המשך המשנה קשה, ולכאורה שתי דרכים להסבירו, האחת בטומאה והאחרת בהכשר טומאה.
אם מדובר בטומאה הרי שכך פירוש המשנה:
<b>השוקל</b> – והוא טמא,<b> ענבים בכף מאזנים</b> – שאינו נוגע בענבים אלא רק מחזיק אותם. לכאורה יש כאן טומאת משא או היסט, ואמנם יש מקרים שבהם זב אינו מטמא במשא (ראו בסוף הפרק האחרון של מסכת זבים), אבל הענבים טרם הוכשרו לקבל טומאה ולכן אינם טמאים. <b>היין שבכף טהור</b> – אמנם היין הוא משקה ונטמא, אבל זו כמות קטנה ואין בה כדי משקה. זאת בהמשך לדברי רבי יוסי במשנה הקודמת שמעט לחות זיעה אין בה כדי משקה. <b>עד שיערה לתוך הכלי</b> – שאז יש בכך כדי משקה, וגם גילוי שהמשקה "לרצונו", <b>הרי זה דומה לסלי זיתים וענבים שהן מנטפים</b> – שאינם נטמאים אף על פי שיש בהם מעט נוזל, משום שאין כאן "כשיעור" או משום שהנוזלים יצאו שלא לרצונו<sup class="footnote-marker">47</sup><i class="footnote">ראו דיוננו להלן פ"ו מ"ח.</i>.
אם המשנה עוסקת בהכשר טומאה אזי כך פירושה:
<b>השוקל</b> – והוא טמא,<b> ענבים בכף מאזנים</b> – והענבים טרם הוכשרו לקבל טומאה, <b>היין שבכף טהור</b> – היין אינו מכשיר את הענבים לקבל טומאה. אמנם היין הוא משקה ומכשיר לקבל טומאה (להלן פ"ו מ"ד), אבל זו כמות קטנה ואין בה כדי משקה. זאת בהמשך לדברי רבי יוסי במשנה הקודמת, כמו שאמרנו בפירוש הראשון. <b>עד שיערה לתוך הכלי</b> – שאז יש בכך כדי משקה, והענבים עצמם מוכשרים לקבל טומאה ונטמאים במשא האדם. <b>הרי זה דומה לסלי זיתים וענבים שהן מנטפים</b> – שאינם מוכשרים לקבל טומאה.
לכאורה עדיף לפרש את המשנה בהכשר טומאה, שהרי זה הנושא של משנת מכשירין, וכך פירשו ר"ש ואחרים. אבל מאחר שפה ושם יש משניות העוסקות בטומאה ממש, ולא בהכשר טומאה, ניתן לפרש גם את משנתנו בטומאה ממש (ההסבר הראשון). ואכן ההלכה חוזרת בתוספתא טהרות (פי"א ה"ו, עמ' 672) ועוסקת בבירור בטהרה וטומאה ולא בהכשר טומאה, ואף בתוספתא עבודה זרה (פ"ז ה"ד, עמ' 471), ואין הכשר טומאה בעבודה זרה.
זאת ועוד. לעיל נקבע שזיעת הבתים מכשירה לקבל טומאה (פ"ב מ"א); אם המשניות אינן חולקות הרי שגם אצלנו מעט מיץ הענבים אמור היה להכשיר לקבל טומאה, אבל אינו מטמא. טיעון זה אינו מכריע, משום שייתכן ששתי המשניות חולקות. ואכן במשנת נצוק שמענו שהבל המים החמים מטמא (מים שהתאדו), ואם הם מטמאים אזי יש להניח שגם לחות הענבים מטמאת, וכן לחות השומשומין מכשירה לקבל טומאה (פ"א מ"ו) ואדי היין (פ"ג מ"ג) מכשירים לקבל טומאה. אמנם זו מחלוקת תנאים, אך רק סביב השאלה האם הפת או השעורים שואבות מהלחות, אבל הלחות עצמה מכשירה.
ואכן, משניות ז-ח בפרק הבא קובעות בפירוש שהזיעה אינה מטמאת ואינה נוזל להכשיר לטומאה, וכן לעיל פ"ב מ"א: "זיעת האדם טהורה".
כפי שראינו קיימת מחלוקת תנאים קדומה ממתי ענבים מוכשרים לקבל טומאה (ממתי גמר מלאכתם). יש להניח שהמחלוקת מושפעת מהשאלה האם מעט המשקה הנוטף או הלח כבר מכשיר לקבל טומאה (ראו פירושנו לאהלות פי"ח מ"א; בבלי, שבת טו ע"א; יז ע"א), וכן נסיק להלן פ"ו מ"א. נמצאנו למדים שמעט לחות מכשירה לקבל טומאה, אבל אינה מטמאת. מן הסתם ההבדל נובע מכמות הלחות בכל מקרה.

Chapter 6



Mishnah 1

<b>המעלה פירותיו לגג מפני הכנימה וירד עליהן טל</b> – הטל הוא אחד משבעת המשקים המכשירים לקבל טומאה.<b>אינן בכי יתן</b> – שכן ירידת הטל אינה לרצונו, אף שצריך היה לצפות לכך שהפֵרות יירטבו. הטל אינו גשם ומדובר בלחות קלה, וזו ראיה נוספת לכך שלחות קלה מכשירה לקבל טומאה, בניגוד למשנה הקודמת. <b>ואם נתכוון לכך</b> – שירד עליהם טל, כדי שיירטבו מעט,<b> הרי זה בכי יתן</b> – מבחינה מעשית קשה להבין לשם מה נועד הטל, וגם אם הוא מרטיב את הפרות הטל מתייבש תוך שעתיים-שלוש.
לעיל בפ"ג מ"ו<sup class="footnote-marker">1</sup><i class="footnote">משנה ו בפרק ג שונה במקצת ממשנה ב בפרק ו.</i> שנינו לכאורה דין שונה. המעלה פרות לגג, לדעת חכמים אם שמח הרי זה ב"כי יותן" ולדעת רבי יהודה ברור ששמח, אבל שמחתו אינה מספקת וצריכה להיות מלווה במעשה. משנתנו והמשנה שם עוסקות לכאורה באותו מצב: העלה את הפרות כדי לאחסנם מסיבה זו או אחרת (לא בשביל להרטיבם), ונרטבו. אבל ההלכות שונות. לדעת חכמים שמחתו הופכת לרצון מלכתחילה, ולדעת רבי יהודה שמחתו (שהיא ביטוי לרצונו) אינה מספקת. שלוש האבחנות הללו שבמשנת פרק ג אינן במשנתנו: א. אצלנו אין צורך בשמחה (בדיעבד) אלא "בכוונה" (מלכתחילה); ב. אין מחלוקת תנאים; ג. לא נדרש מעשה. אפשר כמובן לתרץ ולומר ששמחה היא כוונה ואלו "רק" מונחים שונים, ושרבי יהודה יחלוק גם במשנתנו. אבל לדעתנו ההבדל בין המשניות אינו במצב המשפטי אלא במצב המעשי. רק על רקע המציאות המשנה מתבהרת.
ההבדל הוא בין גשם בחורף לטל בקיץ. העלאת פרות על הגג בחורף נובעת בעיקר מהרצון להרטיבם ולרככם. ירידת גשם עליהם היא כמעט תמיד לרצונו, והיא חוסכת את שטיפת הפרות, לכן היא בעצם לרצונו. לכן חכמים סבורים שהדבר תלוי בתגובתו, ורבי יהודה טוען שאמנם ודאי שהוא שמח אבל צריך ללוות ולהוכיח את השמחה במעשים. אבל העלאת פרות לגג בקיץ היא כדי לאוורר את הפרות (בלשון המשנה "כנגד הכנימה"), וירידת הטל היא מרכיב קבוע (שלא כגשם שמועדו תמיד בלתי ידוע) אבל משני בחשיבותו. הטל מתייבש אחרי זמן קצר, ואין זו הרטבה של ממש. פרות שנרטבו בטל אמנם נרטבו מבחינה הלכתית (לעניין הכשר טומאה), אבל לא נשטפו וכל הלכלוך שעליהם שרד. ההבדל בין מקרה זה למקרים של סעיף 6 הוא בצד המעשי. אין כאן כלל משפטי, אלא הדבר תלוי במציאות. גשם הוא תוצאה רצויה בדרך כלל, תוצאה קבועה ומשמעותית, ואילו טל אינו הרטבה רצינית. אבל אם רצה בכך – הרי שזה לרצונו.
<b>העלן חרש שוטה וקטן אפ על פי שחשב שירד עליהן הטל</b> – שהטל יורד לרצון החרש, <b>אינן בכי יתן</b> – והנימוק הוא:<b> שיש להם מעשה ואין להן מחשבה</b> – החרש אינו חושב ולכן אין לו רצון. הלכה זו מופיעה לעיל (פ"ג מ"ג), וכפי שאמרנו שם זו ההלכה הקבועה (כלים פי"ז מט"ו; טהרות פ"ח מ"ו), והיא מבוססת על ההנחה שחרש, שוטה וקטן אין להם דעת<sup class="footnote-marker">2</sup><i class="footnote">ראו ההערה הבאה.</i>. אבל כל אחת מהקביעות הללו שנויה במחלוקת. בית שמאי סבורים שקטן חייב במצוות ומעשה הלכתי שלו הוא מעשה; רבי יוחנן בן גודגדא (שבניו היו חרשים) סבור שמעשה החרש מעשה, וגם לגבי השוטה נחלקו תנאים האם כל מעשיו פסולים או רק כשמוכח שהיה במצב של אי שפיות<sup class="footnote-marker">3</sup><i class="footnote">ראו בהרחבה בפירושנו לחגיגה פ"א מ"א; תרומות פ"א מ"א; יבמות פי"ד מ"א-מ"ד ובעיקר מ"ב; גיטין פ"ז מ"א; פ"ה מ"א.</i>.
בתוספתא ההלכה מורכבת יותר: "1. המעלה האגודות לגג בשביל שימתינו להיות אוגד בהן הרי זה בכי יותן. 2. רבי יהודה אומר אינו בכי יותן. 3. המעלה לגג ללותתן בטל ובגשמים הרי זה בכי יותן. 4. העלן מפני הכנימה וירדו עליהן גשמים, אם צמח בכי יותן, 4א. ורבי יהודה אומר אי אפשר שלא לצמח<sup class="footnote-marker">4</sup><i class="footnote">ראו לעיל פ"ג מ"ז, וזו שיטת רבי יהודה. </i> אלא עודהו טל וגשמים עליהן חישב עליהן הרי זה בכי יותן, אם לאו אינו בכי יותן" (תוס', פ"ג ה"א, עמ' 675). הלכות 3 ו- 4א הן משנתנו, וחכמים (4) סבורים שאם הפרות גדלו מהרטיבות יש בכך ממש מעשה של רצון גם אם לא זו הייתה הכוונה מלכתחילה, אבל בסופו של התהליך ודאי שהטל הוא לרצון (תחילתו שלא ברצון וסופו ברצון). יתר על כן, לדעת חכמים אין כאן רצון רק אם העלה אותם כדי להגן עליהם ממזיקים, אבל אם העלם שימתינו נחשב הדבר לרצון (1). מבחינה משפטית פירוש הדבר שהעלאה סתם נחשבת לרצון, שכן האפשרות שהמים ירדו נלקחת בחשבון. אבל אם העלן לשם מטרה אחרת אין ירידת הגשמים נחשבת לרצון ואינה מכשירה לקבל טומאה. צימחו משמעו שהירקות גדלו והעלו עלים, כלומר שהו זמן רב וספגו כמות מים ממשית. מכיוון שיש כאן כמות מים מספקת ורצון (המתבטא גם בהשהיית הירקות על הגג לזמן רב) הם מוכשרים לקבל טומאה. בהמשך (שם ה"ב, עמ' 675) חוזרת הסיפא של משנתנו. הלכה 1 היא המשנה הבאה, ורבי יהודה חולק.
התוספתא מביאה שתי דוגמאות: "א. חילפתא בן קוינא אומר שום בעל בכי טמא מפני שמרבצין עליו במים ואחר כך קולעין אותו. אמרו חכמים אם כן יהא טמא לחילפתא בן קוינא וטהור לכל ישראל" (פ"ג ה"ג, עמ' 675), וכן: "ב. יהשע בן פרחיה אומר חטים הבאות מאלכסנדריא טמאו מפני אנטליא שלהן. אמרו חכמים אם כן יהיו טמאות ליהשע בן פרחיה וטהורות לכל ישראל" (שם ה"ד). שתי הדוגמאות מדגישות את דברי חכמים שהם משנתנו, אבל אנו שומעים על שני חכמים החולקים על ההלכה שבמשנה. חילפתא בר קוינא עוסק בסוג של שום הנקרא "בעל בכי" על שם מוצאו מהעיר בעל בק שבבקעת הלבנון. בתקופה הרומית שכנה כאן עיר חשובה, "הליופוליס", שנחשבה לעיר קודש קדם-הלניסטית אך המשיכה לתפקד תחת התרבות ההלניסטית ובה עבדו אלילים מ"מוצא מזרחי שמי"<sup class="footnote-marker">5</sup><i class="footnote">רוב המפרשים פירשו שנקרא כך על שם מקומו, והרמב"ם פירש שזהו בצל חריף הגורם לבכי של המטפל בו.</i>. התוספתא והתלמוד מגדירים את סימניו החקלאיים של שום זה: "אי זו שום בעל בכי כל שאין לו אלא דור<sup class="footnote-marker">6</sup><i class="footnote">בירושלמי (מעשרות פ"ה ה"ז, נב ע"א) "חור", אבל הרש"ס גורס "דור".</i> אחד מקיף את העמוד" (תוס', מעשרות פ"ג הט"ו). הכוונה שאין לשום שיניים אלא גלד אחד, כמו בצל. ייתכן שזהו "תומא יחידאה" (שום יחידי – בבלי, גיטין סט ע"א), או אולי הכוונה לשום בעל שיניים גדולות במיוחד שמספרן קטן מאלו של שום רגיל<sup class="footnote-marker">7</sup><i class="footnote">פליקס, מעשרות, על הירושלמי שם.</i>. בהקשר שלנו מדובר על גידולי יבוא, והחכם סבור שהוא מוכשר לקבל טומאה משום שבמולדתו לפני הקליעה מרבצים עליו מים. מכל מקום משמע שהוא נמכר בארץ כשהוא קלוע, כפי שמקובל היה למכור שום בכפר הערבי המסורתי ובשווקים מסורתיים במזרח עד היום. לדעת חכמים אין זו הרטבה, אולי משום שהיא נעשית עוד לפני גמר המלאכה (הקליעה).
הסוג השני הוא חיטים מיובאות ממצרים. לפנינו ויכוח קדום ביותר המעיד על כך שלפחות חלק מהלכות הכשרות טומאה הן מזמן זה. זו אחת ההלכות הקדומות ביותר שבידינו, שכן יהושע בן פרחיה הוא בן הדור שלפני שמעון בן שטח. שמעון בן שטח הוא בן דורו של ינאי (השליש הראשון של המאה הראשונה לפני הספירה), ויהושע בן פרחיה אמור היה לפעול בסביבות שנת 100 לפני הספירה (ימי יוחנן הורקנוס הראשון).
האנטליא היא גלגל שאיבה המונע בכוח בהמה (איור27): "הדין עלמא מידמי לגלגלא דאנטילייה, דמתמלא מתרוקן ודמתרוקן מתמלא" (ויקרא רבה, לד ט, עמ' תשצב). המדרש מתאר גלגל שאליו מחוברים דליים המתמלאים מים ומאפשרים העלאתם למפלס גבוה יותר<sup class="footnote-marker">8</sup><i class="footnote">ראו לעיל דיון מפורט יותר בפירושנו לפ"ד מ"ט.</i>. במצרים השקו את השדות בגלגלים ממין זה, וזו הייתה הדרך הממוכנת ביותר להשקאה. נראה שיהושע בן פרחיה חושש למים אלו, אף שהמים הרטיבו את הצמחים בהיותם מחוברים לקרקע. ייתכן גם שהוא חושש למים שחדרו לספינה והוצאו בגלגל, אבל ההסבר הראשון סביר יותר שכן המים העולים לספינה אינם עולים דווקא באנטליא אלא בדרכים אחרות שנמנו לעיל (פ"ה מ"ז). אם כך, נשאלת השאלה מה סבר יהושע בן פרחיה. האם ייתכן שהוא לא הבחין בין פרי המחובר לקרקע לבין זה שאינו מחובר? האם סבר שגם מחובר לקרקע שהורטב מוכשר לקבל טומאה? דעה כזאת חורגת לכאורה מכל המערך ההלכתי המוכר לנו, ברם לעיל (בפירושנו לפ"א מ"ב) ציטטנו את התוספתא: "המרעיד את האילן להשיר ממנו משקין ונפלו על תלושין שבו ועל מחוברין שתחתיו, בית שמאי אומרים בכי יותן ובית הלל אומרים על התלושין בכי יותן ועל המחוברין אינן בכי יותן" (פ"א ה"א, עמ' 673). המים יוצאים לרצונו, אבל לפי בית שמאי הם מכשירים לקבל טומאה גם פרי שעדיין מחובר לקרקע, ולדעת בית הלל פרי שטרם נקטף אינו מוכשר לקבל טומאה. בדיוננו שם הבאנו מקבילות מאוחרות לשיטה הלכתית זו, וזו כנראה דעת יהושע בן פרחיה.
בימי רבי יהושע בן פרחיה הייתה מחלוקת האם יש הכשר טומאה גם במחובר לקרקע. הדים לה נותרו בימי בית שמאי ובית הלל (לעיל פ"א מ"ג; משנה, אהלות פי"ח מ"א), אך העמדה שהכשר טומאה (וטומאה) הם רק בתלוש השתררה. יש להניח שהיא השתררה בעקבות ניסוח כללים הלכתיים אחידים, ואם היו מחליטים שיש טומאה במחובר לקרקע הרי כל העולם, וכל הפרות, היו טמאים. אי אפשר לשמור על טהרה, וגם אי אפשר להכשיר מטהרה.
לפנינו אפוא הבדל מהותי בין ההלכה הקדומה של ימי יהושע בן פרחיה להלכה מיסודם של בית הלל. ההלכה שמציע יהושע בן פרחיה היא פשטנית יותר ואינה כוללת מרכיב משפטי חריף שאותו מעלים בית הלל, וכבר חכמים בימי יהושע בן פרחיה. מאוחר יותר זו מחלוקת בית שמאי ובית הלל, ועוד רבי מאיר מחזיק בדעת בית שמאי, לפחות בפרט מסוים.

Mishnah 2

<b>המעלה את האגודות</b> [ו]את<b> הקציעות ואת השום לגג בשביל שימתינו אינן בכי יתן</b> – המתנה סתם אמורה לקחת בחשבון ירידת טל, וממילא הטל נחשב לרצונו. כאמור זו דעת חכמים בתוספתא שציטטנו לעיל, ונמצאנו למדים שמשנה א היא לדעת רבי יהודה, ומשנתנו היא ניסוח לשיטת חכמים. שתי המשניות מלמדות על תפיסה שונה במקצת של המונח "רצון":
1. רצה בירידת המים – הרי זה בגדר רצון לכל הדעות.
2. לא רצה, אך היה צריך לקחת בחשבון שפעולתו תגרום להרטבת הפרי. זו מחלוקת התנאים שמספרנו במבוא כ-6ג.
3. הייתה לו סיבה חיונית אחרת להעלות את הפרות ונרטבו – אם נהנה זה ודאי רצון (רבי יהודה) ואם לא נהנה הרי זו אותה מחלוקת.
שלוש העמדות הללו מופיעות במשניות קודמות, כפי שסיכמנו במבוא. עוד מן הראוי להעיר שמעט טל אינו גורם לצימוח פרות, אבל גשם ממשי עלול לגרום לנביטה של בצלים וירקות דומים.
<b>כל האגדות של בית השווקין טמאין</b> – בַשוק הפרות נמכרים באגודות. כך לגבי בצל, שום, מנתה ופול מצרי: "...ופול המצרי הנאגד בשיפה ומינתה הנאגד בפני עצמה" (ירו', דמאי פ"ב ה"א, כב ע"ג)<sup class="footnote-marker">9</sup><i class="footnote">המשפט מופיע גם בכתובת רחוב, שורה 1. ראו זוסמן, כתובת רחוב.</i>. דרכי השיווק היו מקובלות, והמשנה משקפת רמה גבוה של קביעות בסדרי השיווק. הסיבה להלכה תידון להלן.
הדעה שאגודות שהורטבו לפני האיגוד הן מוכשרות לקבל טומאה היא עמדתו של חילפתא בר קוינא. איננו יודעים מתי פעל חכם זה, אך סגנון הסיפור דומה לסיפור הקדום של יהושע בן פרחיה. יתר על כן, הוא אינו נקרא "רבי", ומכיוון שהכינוי "רבי" התקבע לאחר החורבן הרי שהדעת נוטה שהוא חכם קדמון, מימי הבית. האבחנה מתי הורטב הפרי היא אפוא כבר קדומה, מימי הבית. עם זאת אפשר שחילפתא בר קוינא מדבר על הרטבה אחרת, כפי שנראה להלן.
<b>רבי יהודה מטהר בלחים</b> – אם הירקות טריים ולחים הם טהורים, והנימוק יתברר להלן.<b>אמר רבי מאיר וכי מפני מה טימום אלא מפני משקה הפה</b> – ההלכה קשה, והוצעו לה כמה הצעות. נפתח בדברי רבי מאיר. הוא מסביר את ההלכה שבזמן שאוגדים את הפרות מרטיבים את החוט בפה, או שמא מרטיבים את הפרות או הירקות. הרטבת החוט היא כדי לעצב ולהדק אותו. הרטבת הפרות היא כדי להסיר חתיכת אדמה שנדבקה לפרי, לכן האגודות טמאות. יש לשלול את הדעה שהמוכרים מתיזים מים על האגודות כדי לרענן אותן וכדי לייפות אותן לפני הקונים; אנו יודעים שאכן נהגו כך (להלן), ויש לכך משמעות הלכתית, אבל גם אם נהגו כן לא עשו זאת במי הפה, שכן נדרשת כמות מים גדולה יותר מזו שיש ברוק. נוסף על כך, עשו זאת זמן קצר לפני המכירה כדי שהפרות ייראו רעננים, ופרות שאוגדים אותם בבית ומביאים אותם לשוק יתייבשו והרטבתם אינה יעילה. אשר למבנה המשנה, אפשר שרבי מאיר מצטרף לדברי רבי יהודה ומנמקם, אפשר שהוא חולק עליהם ומנמק את התנגדותו-מחלוקתו, ואפשר שדבריו אינם קשורים כלל לדברי רבי יהודה.
אם רבי מאיר אינו מתייחס לרבי יהודה הרי שהוא מנמק את ההלכה בגוף המשנה. אגודות ירק בשוק טמאות משום שבזמן האגידה הרטיבו אותן קלות. רבי יהודה מתיר בלחים ולכאורה ההלכה קשה, שהרי דווקא מה שלח הוא מה שהורטב וטמא. אבל המילה "לח" אינה רק תיאור מידת הרטיבות; "לח" משמעו גם טרי. לדעתו האגודות טמאות משום שהמוכרים מרטיבים אותן, אבל בירקות טריים אין צורך בהרטבה ולכן אין הם מוכשרים לקבל טומאה. לפי הסבר זה רבי מאיר חולק וטוען שהכשר הטומאה הוא בזמן האגידה, ואין זה משנה אם הירקות טריים או ישנים ויבשים. בכך באה המשנה על פִשרה ונמצאנו למדים שקיימת הלכה ידועה, אך מתברר שהתנאים בדור אושא, דור ששמירת מצוות טהרה כבר התרופפה בו<sup class="footnote-marker">10</sup><i class="footnote">ראו במבוא למסכת.</i>, נחלקים בשאלת טעמה של ההלכה. כל אחד מהם מניח בוודאות שהסיבה היא שונה, והסיבות השונות יוצרות נפקא מינה במקרה מסוים אחד. זו דוגמה מיוחדת להלכה שטעמה כבר נשכח וחכמים מנסים לנחש אותו<sup class="footnote-marker">11</sup><i class="footnote">דוגמה לכך היא ההלכה בדבר סנדל מסומר, ראו פירושנו לשבת פ"ו מ"ב.</i>. מכיוון שכך, אולי הטעם הוא אחר לגמרי. אולי ההלכה משקפת את דעתו של מי שסובר שהרטבה לפני האגידה היא הרטבה לפני גמר מלאכה ואף על פי כן היא מכשירה לקבל טומאה, וכאמור ייתכן שחילפתא בר קוינא חולק על כך.
<b>כל הקמחים והסלתות שלבית השווקין טמאין</b> – לטחינה חלקה וטובה הרטיבו את הגרעינים מעט, ובהמשך יתברר שחיטים שהורטבו בעת הטחינה אפיינו את מאכל בני העילית. <b>החליקה</b> – בחלק מעדי הנוסח (כגון <b>מפ</b> כאן) "החילקה", וב-<b>מנ</b> "חלוקה"<sup class="footnote-marker">12</sup><i class="footnote">מיני קמחים אלו מופיעים פעמים מספר (להלן). אופן הכתיבה שלהם אינו אחיד, גם לא באותו כתב יד, לפיכך אין משמעות רבה לחלוקה בין כתבי היד.</i>. לפי המקבילה הלטינית הנוסח המקורי היה חָלִיקָה, אך ייתכן שכבר במזרח הקדמון סטו מן הניקוד וההגייה הלטיניים המקוריים. [<b>ו</b> ]<b>הטרגיס והטיסגי טמאים בכל מקום</b> – לא רק בשוק. שלושת הקמחים הללו נטחנו בטחינה גסה והם למעשה גריסים, ואותם הרטיבו כנראה תמיד. להלן בתוספתא נראה שהרטיבו גרעינים קשים לפני הגריסה, כנראה כדי שיתרככו, ולכך מכוונת המשנה.
שלושת המינים הללו נזכרים ביחד כקבוצה. הגמרא מסבירה שמעשי קדרה הם מיני גריסים. בתלמודים מופיעים הסבר ודוגמאות למעשה קדרה (מעשה ריתחתה-רותחנה): "אי זו היא מעשה רותחנה? כגון חילקא, טרגיס וטיסני, סולת, אורז, זריד ווערסן" (ירו', נדרים פ"ו ה"א, לט ע"ג; בבלי, ברכות לז ע"א). לפי זה פשוט לכאורה ש"מעשה רתחתה" חל רק על מיני דגנים, בניגוד למיני עדשים ודייסות אחרות. אורז, לפי ברייתא זו, הוא כאחד ממיני הדגן, והבבלי מקשר זאת עם עמדתו של רבי יוחנן בן נורי שאורז הוא מין דגן (ברכות שם; פסחים לה ע"ב). אלא שעל סמך מקורות אחרים יש לפקפק בהסבר זה ולהציע שמדובר בצורת גריסה של דגנים בכלל, ושל חיטים בפרט: "הנודר מן הפת אין אסור אלא מן הפת הבא מחמשת המינין בלבד, הנודר מן הדגן אסור בפול המצרי לח ומותר ביבש ומותר באורז, ובחליקה, ובטרגיס ובטיסני" (תוס', נדרים פ"ד ה"ג; בבלי, שם נה ע"ב). מהרשימה משמע שכולם מיני צמחים, אך אין הם נחשבים לדגן אלא לסוגי קטניות. מתוך רשימה זו האורז הוא ודאי מין בוטני, ולכאורה גם השאר הם מינים בוטניים.
אבל בירושלמי לעניין אחר מוסבר שחלק מהמונחים הם סוגי כתישה ולא מינים: "תמן אמר רבי יונה חילקא לשנים, טרגיס לשלשה, טיסני לארבעה, רבי יוסי בי רבי בון בעי מיכן והילך קמחין הן אין צריך לבור את הסולת מתוכן" (ירו', סוטה פ"ב ה"א, יז ע"ד). אם כן "חילקה" היא סוג טחינה המפצלת את הגרעין לשניים, טרגיס לשלושה, טיסני לארבעה. אפשר היה להבין את משנתנו (מכשירין) כאילו כל אלו הם סוגים בוטניים, אך פשוט יותר להבין את המשפט בהקשר של הירושלמי: חילקה, טרגיס וטיסני אינם סולת וקמח, אך הם דומים להם ויש להם אותו דין. כך יוצא גם מדיון תלמודי אחר: "בו ביום גזרו על פיתן, ועל גבינתן, ועל יינן, ועל חומצן, ועל צירן, ועל מורייסן, על כבושיהן, ועל שלוקיהן, ועל מלוחיהן, ועל החילקה, ועל השחיקה ועל הטיסני" (ירו', שבת פ"א ה"ד, ג ע"ג). ברור שהגזרה אינה על מינים בוטניים, אלא על תוצרת שהנכרי העניק לה סוגים שונים של עיבוד.
הוא הדין בחליקה, שהיא מין קטניות הנזכר גם בספרות הרומית (Alica)<sup class="footnote-marker">13</sup><i class="footnote">פליניוס, ההיסטוריה של הטבע, יח 109.</i>. פליניוס מציג אותה פעם כסוג שעורה (מין בוטני)<sup class="footnote-marker">14</sup><i class="footnote">שם, יח 71.</i>, אך גם כסוג של דייסה, והוא מסביר כיצד מכינים אותה: משרים אותה במים עשרה ימים וקולפים אותה<sup class="footnote-marker">15</sup><i class="footnote">שם, יג 106; יח 71; יח 106 ועוד. </i>. את החליקה כתשו בצורה מיוחדת, ועל כן כל הקטניות או הדגנים שנכתשו בדרך זו כונו "חליקה"<sup class="footnote-marker">16</sup><i class="footnote">שם, כב 136.</i>. גם ברשימה שלנו מינים מתחלפים בסוגי עיבוד, והתנאים לא הקפידו להבחין בין השניים, שכן לעתים למין בוטני מסוים הייתה גם צורת כתישה אופיינית, אך לעתים כתשו כך גם מינים אחרים. כך גם המונח "גריס" שמשמעו זן עדשים, אך גם צורת טחינה.
סוגיה אחרת עוסקת בטוחני הגריסים, ה"דשושות" בלשון חז"ל: "דשושי חילקא, טרגיס וטיסני דוששין בצנעה לצורך המועד, רבי יוסי אומר: דשושי ציפורי הן החמירו על עצמן שלא יהו דוששין כל עיקר. אמר אביי: חילקא – חדא לתרתי, טרגיס – חדא לתלת, טיסני – חדא לארבעה" (בבלי, מועד קטן יג ע"ב). עד כאן ברור ששלושת המונחים הללו הם סוגי דשישה (גריסה-טחינה). אבל המשך הסוגיה מציע הסבר אחר: "כי אתא רב דימי אמר: כונתא"; כונתא הוא זן בוטני, כפי שברור מהמשך הסוגיה. הסוגיה מסבירה את האיסור: "כגון דמיקלפן, דאי לאו דשרא להו במיא – לא הוה מיקלפא" (בבלי, שם). אם כן, מדובר בסוג שעורים המגיעות קלופות. ייתכן שההסבר בא במקורו למשנת מכשירין, והוא מסביר מדוע כל המינים הללו טמאים, משום שהם קלופים, ואין זה קורה אילו לא הושרו קודם במים.
טיסני הוא ptisane<sup class="footnote-marker">17</sup><i class="footnote">קרויס, קדמוניות התלמוד, ב א, עמ' 164.</i> בלטינית, שגם הוא צורת בישול. הבבלי מסביר שלצורך המאכל כותשים את הגריסים במכתשת (ביצה יד ע"ב), והמדרש אומר שזו סולת מעורבת בדבש ושמן שמכינים כמוה לחולה (תנחומא בובר, שמות כב, עמ' 11; בשלח כב, עמ' לד).
אם כן, הרשימה שבמקורותינו מכילה גם סוגים בוטניים שמהם מכינים מעשי קדרה, וגם צורות כתישה, טחינה ובישול.
בתוספתא מופיעה סדרת הלכות בנושא של הרטבת תוצרת חקלאית:
1. "אמר רבי יוסי בראשונה היו הבכרות של קשואין ושל דלועין שבצפורי טמאות, מפני שמקנחין אותו בספוג בשעה שעוקרין אותן. קבלו עליהן אנשי צפורי שלא יהו עושין כן" (פ"ג ה"ה, עמ' 675). אם כן קינוח בספוג שהוא מן הסתם רטוב, ונעשה לאחר התלישה, מכשיר לקבל טומאה, אף על פי שעדיין אין כאן גמר מלאכה. זו ההלכה של חילפתא בר קוינא, וכאן היא דעת הכול, שכן ההרטבה אינה במחובר לקרקע.
2. "בראשונה היה גריס של פול ושל טופיח ושל צפורי טמא, מפני ששורין אותו במים בשעה שגורסין אותו" (פ"ג ה"ו, עמ' 675). לפני הגריסה שורים אותו במים כדי שיתעבה ויתרכך. זו כנראה ההלכה שבמשנה שהקמחים טמאים.
3. "הפירות בכל מקום הרי הן בחזקת טהרה. אחד הגוי ואחד הכותי ואחד ישראל. אף על פי שאמרו אין אדם ראשי לטמא פירותיו, התירו לבעל הבית שהיא מטמא דבר מועט ונותן לתוך כפישא" (פ"ג ה"ז, עמ' 675). זו הלכה כללית שהקשרה כאן אינו ברור. שאלה זו של סדר התוספתא ועריכתה היא שאלה נכבדה. לעתים קרובות התוספתא תלויה בסדר המשנה (כך כנראה בפרק שלנו בתוספתא מכשירין), ואם נוספה הלכה בעניין אחר הרי זה משום שהיא חריגה ולא היה מקום לשבצה. אך לעתים יש לתוספתא סדר משלה, ומן הראוי לפתח את המחקר בתחום זה ולבררו<sup class="footnote-marker">18</sup><i class="footnote">החל בכך פרידמן במאמריו: פרידמן, ברייתות; הנ"ל, תוספתא; הנ"ל, משנה ותוספתא, ובעיקר בספרו תוספתא פיסחא. לסקירת המחקר ראו זידמן, תוספתא ומשנה; אלמן, תוספתא פיסחה. ראו למשל פירושנו לתרומות פ"ה מ"ט ופ"ז מ"ד. יש צורך להמשיך במאמץ שפתח בו פרידמן ולמצוא עוד דוגמאות ליחס בין המשנה והתוספתא. לדעתנו בדרך כלל יש לקבל את שיטת גולדברג שהתוספתא משלימה את המשנה, אבל ודאי שיש בה חומרים רבים הקודמים למשנה, ובכלל לדעתנו הרבדים הספרותיים מעורבבים, וראו עמדתנו המבוא הכללי לפירוש המשניות. </i>.
4. "כל האגדות של כפרים הבאין מבית השוקין טמאין, ולא ממקום איגוד אמרו, אלא כולם. מפני שהיא מתרפרפת וחוזר ואוגדה, דברי רבי מאיר. רבן שמעון בן גמליאל אומר אם לדברי רבי מאיר האילמות טהורות" (פ"ג ה"ח, עמ' 675). זו ההלכה שבמשנתנו, אלא שמנוסח התוספתא משמע שהבעיה היא עצם אגידת הירק. האוגד מזיע כנראה והזיעה מרטיבה את הירק. עם זאת החשש מצומצם רק לירקות הבאים מהכפרים ולא לבעל בית המוכר מעט עודפים מחלקתו; כנראה הוא איננו אוגד את הירקות. אבל בהמשך נסוגה הברייתא מצמצום זה ומסבירה שלא רק הכפריים אוגדים בטומאה אלא גם כל מי שעומד ומוכר. גם אם האגודה באה ממי שמקפיד על טהרה, הרי המוכר או המשווק מהדק את אגידת הירקות וזיעתו מכשירה אותם לקבל טומאה. אין בברייתא עיסוק בטומאה אלא רק בהכשר טומאה, שהרי בטומאה חשוד כל מוכר, משום שאף אם לא נגע בירקות הרי שנשא אותם והסיט אותם. המסורת מייחסת כאמור לרבי מאיר ולרבן שמעון בן גמליאל עמדה שונה מזו שבמשנה, ולפנינו הסבר שלישי להלכה.
כאמור, ריבוי ההסברים מעיד על הלכה קדומה שכבר אין מבינים את טעמה. בהחלט ייתכן שהיא נקבעה בעבר, בימיו של חילפתא בר קוינא. היא אומצה בדורות מאוחרים, אף שההתפתחות ההלכתית בעצם הפכה אותה לבלתי מקובלת, ועתה חכמים מחפשים הסברים מלאכותיים לשימור ההלכה. זהו פרק מאלף בתולדות ההלכה, וכיצד ההלכה המשפטית מעוצבת. אבל ההקלות שיכולות היו לנבוע מהפיתוח המשפטי אינן מיושמות, וניתנים לכך בדיעבד הסברים שונים.
5. "האוג<sup class="footnote-marker">19</sup><i class="footnote">הוא אוג הצבעים של ימינו, ושימש בעיקר לצביעה. חומרי הצבע מצויים בעיקר האוג (השורש) ובעלים.</i> בכל מקום הרי הוא בחזקת טמאות. הקשואין והדלועין התלויין בגמי על פתחי חניות הרי אלו טמאין" (פ"ג ה"ט, עמ' 675). כנראה נהגו להרטיבם. כן נקבע בברייתא אחרת: "האוג בכל מקום טמא הארז בכל מקום טהור" (תוס', עבודה זרה פ"ד הי"א, עמ' 467).
6. "ירק הנמכר עם טרכסימון לפני חנוני הרי זה טמא מפני שמזלפין עליו מים בשעה שמוכרין אותו. ואתרוגי קיסרי הרי אלו בחזקת טהרה" (פ"ג ה"י, עמ' 675). את אתרוגי קיסרי אין מרטיבים. אזור השרון מתאים לגידול הדרים, וכנראה היה מרכז לגידול אתרוגים.
הירק הנמכר עם טרכסימון הוא שוב סוג מיוחד של ירק. הטרכסימון הוא סוג ירק בעצמו שיש לו כמה כתיבים: טרכסמן, טרכסימון, טרוקסימון ועוד. הירושלמי מזהה את העולש עם הטרוקסימון (פסחים פ"ב ה"ה, עט ע"ג; כלאים פ"א ה"ב, כז ע"א). הבבלי (פסחים לט ע"א) מציע זיהוי אחר לעולש הנזכר בפסחים (פ"ב מ"ה), אך הזיהוי חוזר גם במדרש התנאי מכילתא דרבי שמעון בר יוחאי (לשמות יב ח, עמ' 13). העולש הוא העולש המצוי של ימינו, Cichorium, והוא מתואר במשנת פסחים כירק מר וכתחליף למרור. פרותיו של הירק מצויים בין עליו, וכאשר מנערים אותם הפרות נופלים, על כן המנענע את הירק בשבת עובר גם משום קוצר וגם משום זורע (ירו', שבת פ"ז ה"ב, י ע"א). המשנה מזכירה שני סוגי עולשין, עולש תרבות ועולש בר ("שדה" – כלאים פ"א ה"ב). העולש הוא ירק משמעותי (משנה, שביעית פ"ז מ"א); הוא מופיע בעיקר כמאכל בהמה (תוס', שבת פ"ט הט"ו), אבל אפשר שאדם יחליט לקטוף ממנו לעצמו (תוס', עוקצין פ"ג ה"ב, עמ' 688; בבלי, שבת קג ע"א; נידה נ ע"א).
הטרכסימון/עולש הוא מאכל עניים, והאגדה מספרת שחכמים שמעו על אחד העשירים הסועד בעולשין יבשים (שאינם טריים) והבינו שירד מנכסיו (ירו', פסחים פ"ד ה"ט, לא ע"ב; אסתר רבה, ב ג). שורש האגדה הוא שהתוספתא מונה את העולש בין הירקות שדרכם להשתמר רק יום אחד, ועולשין של אתמול כבר פטורים מתרומות ואינם ראויים לאכילה (תוס', תרומות פ"ד ה"ה)<sup class="footnote-marker">20</sup><i class="footnote">זה גם העוקץ במימרה המיוחסת לפנחס בן יאיר שהעולשין יפים, ולכן אין סיבה להתיר את שנת השמיטה בגלל מחסור באוכל (ירו', דמאי פ"א ה"ג, כב ע"א ומקבילות). פנחס בן יאיר מציע אפוא להסתפק בירקות שדה שבקושי ראויים למאכל.</i>.
עם זאת התקשו פרשני התלמוד בפירוש המילה טרקסמון שכן בבבלי נמסר: "ואמר רבה בר בר חנה אמר רבי יוחנן משום רבי יהודה ברבי אלעאי: בא וראה שלא כדורות הראשונים דורות האחרונים. דורות הראשונים היו מכניסין פירותיהן דרך טרקסמון, כדי לחייבן במעשר, דורות האחרונים מכניסין פירותיהן דרך גגות דרך חצרות דרך קרפיפות – כדי לפטרן מן המעשרות" (ברכות לה ע"ב; גיטין פא ע"א). רוב הראשונים פירשו לפי ההקשר שטרקסמון הוא שער ראשי (תשובות גאונים הרכבי, תב ועוד), או שהוא דרך רשות הרבים (תשובות הגאונים שם, כד; רש"י לגיטין פא ע"א ועוד).
פירוש זה הוקשה להם משום שהכירו שטרקסמון הוא ירק או פרי<sup class="footnote-marker">21</sup><i class="footnote">כגון בעל תשובות הגאונים הרכבי, כד; מהרש"א לגיטין פא ע"א ועוד. </i>. הם תירצו בדרכים שונות, אך לא נרחיב בכך. כפשוטה כוונת האמורא היא שאפילו טרקסמון שנמכר בשוק הכניסו קודם הביתה כדי להפריש ממנו מעשרות.
בתוספתא עוקצין העוסקת בהכשר טומאה שנינו: "אמרתי לפניו<sup class="footnote-marker">22</sup><i class="footnote">המדובר בבית מדרשו של רבי עקיבא, אך לא ברור מי הדובר. אפשר שהוא רבי יהודה. מכל מקום, הדיון קטוע וראשית המעשה חסרה. </i> למדתני עולשין שלקטן לבהמה ואחר כך חשב עליהן לאדם, אין צריכין הכשר, שאני אומר יש עליהן משקה טופח הוכשרו. חזר רבי עקיבא להיות שונה כדברי רבי יהודה" (פ"ג ה"ב, עמ' 688). אוכל בהמה אינו מקבל טומאה, כפי שאמרנו במבוא למסכת, ואם הוא הופך לאוכל אדם הוא טמא רק אם הוכשר לקבל טומאה (נרטב במים לרצונו). כפי שראינו עולשים שימשו לעתים קרובות למאכל בהמה, אך הפכו למאכל אדם בשעת הדחק. הדובר (רבי יהודה?) טוען שעולשים הם תמיד רטובים, ולכן אין צורך בהכשר מיוחד.
נשוב לתוספתא שציטטנו: "ירק הנמכר עם טרכסימון לפני חנוני הרי זה טמא מפני שמזלפין עליו מים בשעה שמוכרין אותו" (פ"ג ה"י, עמ' 675). העולשים היו כל הזמן רטובים ולכן מוכשרים לקבל טומאה. הם היו שרויים במים משום שהם מתייבשים ומאבדים מטיבם. הירק שנמכר לידם, אולי העלווה של העולשים עצמם, גם הוא רטוב ומוכשר לקבל טומאה.
מי שקבע שלעולשים הלכה מיוחדת התכוון כנראה לייחד מין זה, וסתם ירקות בשוק אינם רטובים. רשימת היוצאים מהכלל היא ארוכה: כל הנאגדים, אוג, קישואין, דלועים, טרכסימון, ואולי ירקות נוספים.
המשנה מבוססת על נוהגי השוק, ומי שקבע את ההלכות ידע את פרטי השיווק על בוריים. במשניות קודמות העלינו חשש שהלכה מסוימת היא תאורטית. משנתנו ומקבילותיה מדויקת ומבוססת על פרטי הפרטים של המציאות בשוק. מי שלא היה בקי בנוהגי השוק לא היה מעלה על דעתו להבחין אבחנות משנֶה מעין אלו. במחקר המודרני יש המפקפקים עד כמה הכירו חז"ל את המציאות, והאם דבריהם משקפים אותה; לגבי משנתנו יטענו הם שכולה דמיונית. אבל לדעתנו טיעון כזה הוא עצמו דמיוני. אילו היו חכמים נוקטים בהלכה כללית (כל הירקות והפרות "הוכשרו לקבל טומאה" או "לא הוכשרו") היה מקום לחשוש שההלכה מנותקת מהמציאות, אבל מי שבחר לדקדק – ודאי שהייתה לו סיבה לאבחנות שנתן. כל האבחנות מבוססות על הדעה שמתיזים על הירקות מים בשוק. כפי שראינו היו גם הסברים אחרים להלכה בדבר אגודות ירק<sup class="footnote-marker">23</sup><i class="footnote">ייתכן שהמשפך של דַבָּלים טמא משום שהוא משמש להרטבת דבֵלות לרענון הצבע שלהן לפני המכירה. ראו תוס', כלים בבא קמא, פ"ב ה"ד, עמ' 570.</i>. אין אלא לומר שלפנינו הלכות קדומות, ואבחנות קדומות מימי יהושע בן פרחיה וחילפתא בן קוינא. אולי לא כל האבחנות כה קדומות, אבל כבר בימי הבית היו אבחנות מפורטות ומשוכללות. חכמי דור אושא מכירים את המסקנות ההלכתיות, אך כבר אינם זוכרים היטב את טעמן ההיסטורי. הם מעניקים להלכות הסברים פרי ההיגיון המשפטי שלהם, ואולי אפילו אין אלו הסברים חולקים אלא משלימים. אין במשנתנו ראיה האם בפועל שמר רוב הציבור על הלכות הכשר טומאה בפרט, והלכות טומאה בכלל; בין אם הציבור נוהג במצווה ובין אם מצווה זו רפויה בידו עדיין ייתכן שהטעם ההיסטורי כבר נשכח וחכמים משחזרים אותו מדעתם ומחכמתם כי רבה.
לעיל דנה המשנה בהעלאת פרות לגג (פ"ג מ"ו). שם הכלל ברור שהמים מכשירים לקבל טומאה רק אם רצה ממש, ולדעת רבי יהודה רק אם עשה פעולה ממשית המבטאת לעין כול את רצונו במים ובהרטבת הפרות. שתי גישות אלו אינן במשנתנו, וכפשוטן שתי המשניות מבטאות גישה שונה וחלוקות זו על זו לפחות ברובד המשפטי.

Mishnah 3

<b>כל הבצים בחזקת טהרה</b> – לפי ההקשר שימשו הביצים בתפקיד משני ככוסות משקה, כנראה כמעין כוסות חד-פעמיות, כפי שנראה להלן. הן טהורות כי מן הסתם טרם שימשו לשתייה, ואפילו אם נגע בהן טמא הן עדיין טהורות. מובן שאם מילאו אותן במים אזי הוכשרו לקבל טומאה, אבל עדיין הן טמאות רק אם טמא נגע בהן, ואם הוא כבר טמא אין הוא צריך לשתות מכלי שהוא טהור.<b> חוץ משלמוכרי משקה</b> – אלה משתמשים בביצים כבכוס פעמים מספר ואחרי הפעם הראשונה היא מוכשרת לקבל טומאה, ויש לחשוש שהמוכר או השותה הקודם היה טמא.
<b>האכילה בשוק</b> 
המשנה חושפת פן מרתק בהלכות השוק בחברה הקדומה. בשוק וברשות הרבים מצויים מוכרי משקה. קרוב להניח שהם מוכרים מים, או משקה עם טעם (מים במעט יין, או ממש יין מזוג). בעיר הרומית היו חנויות מזון שחלקן מכרו מזון מהיר לאכילה בשוק עצמו (איור 28), שם גם ניתן
<b>איור 28א.</b> חנות אוכל (טברנה). א. צילמה ד' ספראי באוסטיה.
<b>איור 28ב.</b> טברנה בפומפי. ציור קיר צילמה ע' אביטל.
היה לקנות מים. חנות כזאת משקפת עיר גדולה שמזדמנים אליה עוברי אורח ממרחקים, ויש בה לקוחות רבים המגיעים לשוק וזקוקים שם למאכל ומשקה. לכאורה יש לצפות לכך שתופעה זו תהיה נדירה בעיירה היהודית הכפרית, ואכן חז"ל מגנים את האוכל בשוק. במשנת מעשרות מסופר על בעל בית המעניק מתנות לידידיו: "היה עובר בשוק ואמר טלו לכם תאנים, אוכלין ופטורין" (מעשרות פ"ב מ"א). במקרה זה מדובר על אכילת ארעי ידידותית, ובהמשך המשנה מדובר כשאמר "טלו והכניסו לבתיכם". המשנה במעשרות מניחה כי ייתכן שאדם יאכל בשוק, וכך פשוטם של דברים. התלמוד מבטא מערכת תרבותית שונה במקצת שבה אדם מכובד בכלל, ותלמיד חכם בפרט, אינו אוכל בשוק. עבור איש כזה, מי שנותן לו אשכול מתכוון שיאכל אותו בביתו (ירו', מעשרות פ"ב ה"א, מט ע"ג<sup class="footnote-marker">24</sup><i class="footnote">על ההסתייגות מאכילה בשוק ראו עוד ירו', מעשרות פ"ג ה"ד, נ ע"א; בבלי, גיטין פט ע"א; קידושין מ ע"ב; מסכת דרך ארץ פ"י. דומה שמשנתנו מעידה שהיה זה נוהג מקובל בין פשוטי העם, ובני העילית הפגינו את ייחודם בכך שנמנעו מאכילה כזאת. כל דברי ההסתייגות מאכילה בשוק הם מדברי אמוראים, ואולי הם מכוונים דבריהם כלפי הנהגתו של תלמיד חכם שראוי שלא יאכל בשוק, ולא ילמד בשוק.</i>). בספרות האמוראים עוד כמה הסתייגויות מהאוכל בשוק, כגון "האוכל בשוק חברו של כלב" (כלה רבתי, פ"ט הט"ט; דרך ארץ, פרק הנכנס ה"ב), וכן: "האוכל בשוק – הרי זה דומה לכלב; ויש אומרים: פסול לעדות. אמר רב אידי בר אבין: הלכה כיש אומרים" (בבלי, קידושין מ ע"ב). עד לגילויו של מדרש ספרי זוטא לדברים היו כל ביטויי ההתנגדות לאכילה בשוק בספרות האמוראית בלבד, אבל במדרש נאמר: "אכלה בתוך השוק, גרגרה בתוך השוק, הניקה בנה בתוך השוק... בכלם היה רבי עקיבא אומר יגרש" (ספרי זוטא לדברים, כד א, עמ' 346; בבלי, גיטין פט ע"א). אם אכן הקטע תנאי<sup class="footnote-marker">25</sup><i class="footnote">מדרש זה השתמר בציטוטים של חכם קראי. לדעת כהנא, המגלה, המהדיר והפרשן של המדרש, הציטוטים נלקטו ממדרש תנאי, וזאת לפי הסגנון, השפה העברית ונימוקים משכנעים נוספים. ואמנם הטיעונים משכנעים ומוצקים. עם זאת, עיוננו בקטעי המדרש שבידינו העלה ספקות מספר ואפשר שלפנינו ליקוט ממדרש מעורב, מעין מדרש הגדול (המאוחר הרבה יותר) שיש בו ציטוטים תנאיים וחלקם ממקור אמוראי. אנו מקווים לעסוק בכך במקום אחר, והדבר צריך עיון. </i> הרי שזו עדות תנאית לגישה האומרת שאכילה בשוק היא מעשה מגונה ובלתי צנוע. דומה אפוא שההבדל בין המשנה לתלמוד אינו רק כרונולוגי, וגם בספרות תנאים אפשר למצוא ביטויי הסתייגות מאכילה בשוק.
כאמור המשנה אינה מכלילה את השיקול שאכילה בשוק מגונה, והוא מתאים מן הסתם להתנהגות במקומות ובזמנים מסוימים.
ברם במקביל אנו שומעים על מכירת משקה בשוק: "החופר בור לרבים ממלא ושותה, ממלא ומכניס לתוך ביתו, ולא יהא ממלא ומשקה, ממלא ומוכר בשוק" (תוס', בבא מציעא פי"א הכ"ט), וכן: "יש לו באר בחצרו של חברו, והרי בעל חצר מבקש לחפור לו באר אחרת, יכול לעכב על ידיו. ולא יעשנו בית גילגל לרבים, בית טבילה לרבים, ולא יהא ממלא ומשקה, ממלא ומוכר, אלא ממלא ומשקה בשוק, ממלא ומוכר בשוק" (תוס', בבא בתרא פ"ב הט"ז), וכן: "אבל חבר שהיה מוכר אוכלין ומשקין על פתח חנותו, הניחן ונכנס הרי אלו טמאין, מפני שאחרים ממשמשין בהן" (תוס', טהרות פ"ט ה"ג, עמ' 670). מכירת מוצרי המזון אינה רק בחנות עצמה אלא גם בחוץ, מן הסתם במרחב שלפני החנות שהיה מקורה או פתוח.
מסופק יותר הוא הסיפור הבא: "דאמר רבי לוי מעשה באחד שהיה מוציא מעשרותיו כראוי, והיתה לו שדה אחת ונתן הקב"ה בלבו ועשה חצייה זרע וחציה בית מקוות מים. ובאת שנת בצורת והיו מכריזין ואומרין סאה דחיטין בסלע, סאה דמיא בתלת סלעין (סאה של חיטים בסלע וסאה של מים בשלושה סלעים), והיה מכריז ואומר מאן בעי סאה דמיא והיא עבדא תלת סאין דחיטין. מי גרם לו, על ידי שהיה מוציא מעשרותיו כראוי" (פסיקתא דרב כהנא, עשר תעשר ג, עמ' 165). במקרה זה המדובר אולי במכירת מים לחקלאות. מבחינה מעשית מכירת מים לשדה אחר להשקאה היא בעייתית וכמעט בלתי אפשרית, שכן השאיבה הייתה יקרה והזרמת המים אפשרית רק לעתים נדירות. על כן ניתן לקיים את הסיפור רק אם מכירת המים היא לשתייה בשוק. מכל מקום משנתנו מדברת על הדרך שבה מכרו מים בשוק, בקליפות ביצים שבורות או אף בביצה שלמה שנקבו בה שני חורים, אחד בראשה ואחר בתחתיתה, הוציאו את הביצה המקורית ומילאו את הביצה במים.
<b>אם היו מוכרין עימהן פירות יבשים טהורות</b> – המוכר מוכר פרות יבשים. במקרה זה אין הכוונה לתאנה או לתמר מיובש, אלו אינם מצמיאים, אלא למוכרי גרעינים, בוטנים, שקדים וכיוצא באלו. אולי הפרות היו גם מלוחים, כמקובל בימינו. מכל מקום הם מצמיאים, והקונה מצטייד מיד במים בכוס "חד-פעמית". במקרה זה אין לחשוש לשימוש חוזר בכוס, כיוון שהקונה לוקח עמו את הכוס. כל ההלכה הזו מבוססת על הכרה של תנאי השוק, ומלמדת על אופיים של יוצרי ההלכה שהכירו את המנהגים בשוק. כאמור הם בעצמם נמנעו מלאכול בשוק, אך הם הכירו את נוהגי הציבור, גם את אלו שהם עצמם גינו. אם כן לפנינו תיאור חי ותוסס של השוק המקומי.
בתוספתא נוסף: "ביצי חנוני שמוכר בהן לח ויבש הרי אלו טמאין, דברי רבי מאיר, ורבי יהודה מטהר" (פ"ג ה"י, עמ' 675). משנתנו עוסקת במשקים בלבד, והיא כשיטת רבי מאיר בתוספתא. רבי יהודה מטמא, כנראה בגלל החשש לשימוש חוזר בקליפת הביצה. התוספתא מלמדת על שימוש בביצים אלו גם למוצרים יבשים. תלמידו של רבי מאיר מוסיף: "אמר רבי שמעון בן אלעזר, לא שהיה רבי מאיר מטמא לח ויבש, אלא שהתינוק מטמאן במשקה. שבצלוחית – כל הביצים בחזקת טהרה, וביצת הבלן בחזקת טומאה" (פ"ג הי"א, עמ' 675). ביצי חנווני טמאות בגלל הילדים המסתובבים בחנות ונוגעים בכול, אבל בעצם כל הביצים בחזקת טהרה, חוץ מביצת הבלן שהיא מלאה מן הסתם בשמן, והבלן משתמש באותו כלי פעמים רבות, כמו שפירשנו.
הסברנו את המשנה בביצי תרנגולת המשמשות לאחסון<sup class="footnote-marker">26</sup><i class="footnote">או עוף אחר, אך התרנגולת היא העוף המצוי ביותר במשק החקלאי.</i>. אפשר גם לפרש את המשנה בביצת היוצרים. השלב הראשון בייצור כלי חרס היה הכנת חומר הגלם, טיט מעורב במים וחומרי חיזוק, בצורת ביצה (איור 29). את הביצה היה היוצר מניח על האבניים ובחלקה העליון היה חוקק את הכלי. ביצת היוצר יש בה חלל לקיבול מים אבל אין היא כלי, ואין היא צרופה בכבשן<sup class="footnote-marker">27</sup><i class="footnote">בראנד, כלי חרס, עמ' קכה, כגון משנה, פרה פ"ה מ"ו; ויקרא רבה, כג יב, עמ' תקמז ומקבילות.</i>, וכמובן גם אינה מקבלת טומאה<sup class="footnote-marker">28</sup><i class="footnote">רק לעניין קדושת מי חטאת וטהרתם היו תנאים שהחמירו וסברו שגם ביצה מקבלת טומאה. ראו פרה פ"ה מ"ו ופירושנו לה. </i>. ביצת היוצרים עשויה מטיט, ואילו החומר המקביל בזכוכית (זכוכית גולמית) הוא "בולוס"<sup class="footnote-marker">29</sup><i class="footnote">מכילתא דרבי ישמעאל, בשלח ויהי ד, עמ' 101; פסיקתא רבתי, יא מה ע"ב, ועוד. </i> שצורתו מרובעת ושטוחה. לביצת היוצרים צורת כלי ולכן היא כשרה לקידוש מי חטאת, אך כיוון שאינה כלי מושלם שנגמרה מלאכתו אין היא מקבלת טומאה (משנה, פרה פ"ה מ"ו, כפי שפרשנוה במקומה).
אופייני הוא שרוב המפרשים משתמשים במינוח "ביצים" ואינם מסבירים ממה הן עשויות. הרמב"ם ובעל מלאכת שלמה הם מהבודדים האומרים במפורש שמדובר בביצי תרנגולת. יש להניח שזו הדעה המקובלת, אלא שפרשנים גדולים סברו שהדבר מובן מאליו, ותשומת הלב לרֵאליה הייתה מצומצמת. מכל מקום ביצת היוצר איננה כלי, ולכן אינה מקבלת טומאה. רק לעניין מי חטאת היו תנאים שהחמירו: "ביצת היוצרים כשרה, רבי יוסי פוסל. ביצת התרנגולת, רבי מאיר ורבי יהודה מכשירין וחכמים פוסלין" (משנה, פרה פ"ה מ"ו). במסכת פרה מצינו סדרת החמרות בכל הנושאים הקשורים למי חטאת ולהכנת הפרה האדומה, ועל רקע זה יש להבין את משנת פרה. אם כן במשנתנו הביצה מקבלת טומאה, ולגבי מי חטאת מצינו מחלוקת בנושא. מי שמטמא ביצה למי חטאת אולי יטהר אותה לצרכים רגילים, ומי שמטהר ביצה לטהרת חטאת (רבי מאיר ורבי יהודה) בוודאי יסבור שלצרכים רגילים אין היא מקבלת טומאה. אם כן משנתנו בוודאי אינה כרבי מאיר ורבי יהודה, ואולי היא כחכמים.
מאידך גיסא אנו מוצאים עדויות ברורות לכך שביצת התרנגולת אינה מקבלת טומאה כלל, כדברי המשנה: "ויש במה שנברא ביום הראשון טומאה, בשני אין בו טומאה. בשלישי יש בו טומאה, ברביעי ובחמישי אין בהם טומאה, חוץ מכנף העוז וביצת נעמית המצופה. אמר רבי יוחנן בן נורי, מה נשתנה כנף העוז מכל הכנפים? וכל שנברא ביום הששי טמא" (כלים פי"ז מי"ד). המשנה מעניקה לנו סימני טהרה כלליים. חלק ממה שנברא ביום הראשון מטמא, ביום זה נבראו ארץ, שמים ואור, וכלי חרס וכלי זכוכית העשויים מהארץ מטמאים. ביום השני נברא הרקיע, שאין בו דבר מטמא. ביום השלישי נבראו דשאים ועצים, וכלי עץ מטמאים. ביום הרביעי נבראו המאורות, והם אינם מטמאים. ביום החמישי נבראו העופות, והם אינם מטמאים<sup class="footnote-marker">30</sup><i class="footnote">שכלים העשויים מהם אינם מטמאים.</i> חוץ מכנף העוז (ועל כך חולק רבי יוחנן)<sup class="footnote-marker">31</sup><i class="footnote">ראו פירושנו לכלים פי"ז מי"ד.</i> וביצת הנעמית. כפי שראינו גם כל ביצה מצופה מקבלת טומאה, לפחות לפי חלק מהדעות התנאיות. מחלוקת ניטשה סביב השאלה האם ביצת תרנגולת שצופתה מקבלת טומאה: "ביצת תרנגולת מצופה טהורה, לפי שאינה אלא במעמד. רבי שמעון בן אלעזר משום רבי מאיר, אף ביצת תרנגולת מצופה מקבלת כל שהוא טמאה, ולא הוזכרו כנף העוז וביצת הנעמית אלא בהווה" (תוס', כלים בבא מציעא פ"ז ה"ו, עמ' 586). אם כן, שימוש בביצה להחזקת מי חטאת מאפשר זילוף עדין מכלי לכלי, ובעיקר מאפשר שמירת מי החטאת בטהרה. במקרה זה אם רוצים להשתמש בביצה להזיה יש צורך לשבור את חלקה העליון. בתוספתא הוזכרו ביצת הנעמית וכנף העוז. גם התוספתא למשנת פרה מעלה את שאלת ביצת הנעמית וקובעת: "ביצת הנעמית כשרה לקדש בה" (פ"ה ה"ה, עמ' 635). על ביצת הנעמית נאמר בתוספתא שמדובר בהווה, כלומר שיש עוד ביצים המטמאות, אך ביצת הנעמית רגילים להשתמש בה ככלי.
אין לנו אלא לקבוע שמשנתנו חולקת על משנת כלים. לדעתה יש טומאה לביצים אם הוכשרו לקבל טומאה – כרגיל באוכלין, ולעומת זאת במשנת פרה (פ"ה מ"ו) יש מחלוקת האם ניתן לקדש במים הנמצאים בביצה. שם המחלוקת היא האם הביצה נחשבת לכלי לכל דבר, ברם יש להניח שמי שרצה לקדש (להכין מי חטאת) בביצה סבר שהביצה אינה מקבלת טומאה.
אשר לצורת השימוש בביצה ככלי קיבול, כאמור ניקבו שני חורים עדינים משני צדי הביצה. בנשיפה הוציאו את פנים הביצה, ובקרום הקשה השתמשו ככלי קיבול לאחר שאחד החורים נסתם. זהו ששנינו: "לא יקוב אדם שפופרת של ביצה וימלאנה שמן ויתננה על פי הנר בשביל שתהא מנטפת" (משנה, שבת פ"ב מ"ד). המשנה שם עוסקת באלתורים שונים לתוספת שמן לשבת. המקרה הראשון הוא הנחת ביצה שיש בה חור דקיק המזרים לנר תוספת של שמן. המשנה אוסרת לעשות זאת, אפילו הכין את הביצה מלפני שבת, מחשש שההתקן לא יחזיק מעמד ואדם יחוש לתקן את הנר כדי שיבער די זמן, או יחוש למנוע שרפה. חכמת האלתור מרשימה, אך הדבר נאסר.
המילה "שפופרת" משמעה כאן קליפת ביצה, אך אין זה הסבר מדויק, שכן כאמור בלשון חז"ל שפופרת היא צינור. כך אנו שומעים רבות על שפופרת הנוד [הפייה של נוד העור]<sup class="footnote-marker">32</sup><i class="footnote">משנה, פרה פ"ה מ"ד; מקוואות פ"ב מ"י ועוד.</i>, שפופרת הקש [קנה קש חלול] (משנה, כלים פי"ז מי"ז) או סתם שפופרת ובתוכה` "מכחול" (תוס', נידה פ"ח מ"ב, עמ' 649). בתרגום היווני של המשנה שפופרת מתורגמת "אווגופליאון"<sup class="footnote-marker">33</sup><i class="footnote">דה לנגה, טקסטים ביוונית, עמ' 306-295; משנתנו מצוטטת שם בעמ' 296.</i> (΄αυγοφίον – Augolfion). דה לנגה סבור שהכוונה לקליפת הביצה, ותמה, ובצדק, מדוע אין מילה זו מוכרת בספרות היוונית. התרגום נכון מבחינה עניינית, אך לא מבחינה מילולית. הוא מתאים רק לשבת, אבל לא לכל המקורות.
אם כן, בידינו די ראיות לשימוש בקליפת הביצה השלמה ככלי, על כן הסברנו שהביצים שימשו ככלי אחסון קטנים. הר"ש פירש שהשתמשו בהן כמשקולות לשקול כנגדן, אבל אם כך הרי ודאי יש לחשוש שנגעו בהן ביד מיוזעת. אמנם מוכרי פרות יבשים מנגבים את ידיהם לפני הנגיעה בפרות, אבל במשקולת משתמשים לכל דבר, ורוב הזמן ידי המוכר לחות. ביצה היא אמנם מידת נפח שבה משערים כמויות אוכל ומשקה ("כרביעית"), אבל בפועל לא מצאנו שהשתמשו בה כמשקולת בחיי היום יום. לעומת זאת קליפות הביצים היו בשימוש, כפי שהעלינו.
<b>כל הדגין בחזקת טומאה</b> – יש להניח שלאחר שהומתו הורטבו במים. <b>רבי יהודה אומר חתיכה אלתית</b> – אלתית היא סוג דג שכנראה הגיע שלם, לכן לא נשטף במים אלא יובש ואחר כך נחתך. ייתכן שנקרא כך על שם העיר אילת, כלומר שהיה זה דג מים סוף. <b>ודג המצרי הבא בקופה</b> – דג מצרי הוא מן הסתם הדג המכונה היום "נסיכת הנילוס". הדג בא בסלי נצרים (קופה), וכנראה גם הוא שלם. <b>וקולייס האספנן</b> – דג קוליאס הנצוד באספמיה. ייתכן שהוא מספרד, והוא הנקרא כיום Colias hispanus. ייתכן גם שהובא מאפמיאה שבסוריה, שגם היא נקראת בפי חכמים "אספמיה".<b> הרי אלו בחזקת טהורה</b> – מסתבר שאלו נמכרו שלמים ולא חתוכים, ונאכלו כדג צלוי על הגריל, ואילו כל הדגים האחרים נחתכו ונשטפו כדי להוריד מהם את הדם (איור 30). <b>וכל הצר</b> – מנוקד
<b>איור 30א.</b> אכילת דגים ב'סימפוזיון' (סעודת הסבה) בורדמן, תמונות, עמ' 253.
<b>איור 30ב.</b> צלחת עם דגים. מתוך אלקוק, בריטניה הרומית.
צֵר, והכוונה לציר הוא רוטב דגים שקרש והוא נאכל גם כיום, <b>בחזקת טומאה</b> – כאמור משום שנשטף.<b> ועל כלם</b> – כפשוטה הכוונה לכל ענייני הכשר טומאה, בניגוד לשאלה האם חפץ זה או אחר נטמא בפועל.<b> עם הארץ נאמנין לומר טהורין הם</b> – גם על הדגים האחרים עם הארץ נאמן, משום שאינו מעיד על הקפדתו אלא על דרך הטיפול בדג. בדרך כלל עם הארץ אינו נאמן על טהרות. החשש הוא בעיקר שאינו מקפיד ואינו מכיר את הפרטים, וודאי שאינו מעניק להם חשיבות ומשמעות. על כן הוא יעיד שהדג טהור לא בכוונה לרמות, אלא משום שהוא חושב שלא נגעה בו טומאה, ואין הוא יודע שלא השגיח על כך כהלכה. אבל הוא נאמן להעיד כיצד טיפל בדג, ואם לא הרטיב אותו אזי לא הוכשר הדג לקבל טומאה. <b>חוץ מן הדגה מפני שמפקידין אותה אצל עם הארץ</b> – וייתכן שבהיעדר הדייג יורטבו הדגים.<b> רבי אליעזר בן יעקב אומר צר טהור</b> – ציר דגים שעד עתה היה טהור,<b> שנפל לתוכו מים כל שהן טמא</b> – הציר מזויף קמעא ומכניסים לתוכו מעט מים כדי לנפח את הכמות, על חשבון הטעם. פעולה כזאת מכשירה את הציר לקבל טומאה.
בתוספתא שנינו: "1. כיצד צדין דגים בחזקת טהרה? בין שצדן בחרם, ובין שצדן בכפיפה, ובין שצדן במצודה<sup class="footnote-marker">34</sup><i class="footnote">חרם הוא רשת גדולה. מצודה היא סל שמורידים למים.</i>. ניער את המצודה עליהן הרי אלו בחזקת טהרה. 2. ולעולם הן בחזקת טומאה עד שיתכוין לצוד בטהרה, 3. ואין עם הארץ נאמן לומר לא נערתי את המצודה עליהן" (פ"ג הי"ב, עמ' 676-675). שלוש פסקאות בתוספתא, האחת מדברת על שיטת הדיג<sup class="footnote-marker">35</sup><i class="footnote">להסבר כלי הדיג ראו לעיל פ"ה מ"ז.</i>, וההלכה קשה. התוספתא מניחה שהדג שנרטב לאחר הוצאתו מהמים טמא, ברם הדג החי ודאי אינו טמא. הוא אינו אוכל עד ש"תיגמר מלאכתו", ואמנם לא נקבע מתי שלב זה מתחולל, אבל בוודאי אין הוא חל טרם מותו של הדג, שאם לא כן הרי במים הוא תמיד רטוב. לעיל גם דנה המשנה במים העולים מכלי הדיג, אך שם מדובר בדגים שנלכדו והוכנו והמים נשפכו עליהם משולי כלי הדיג, ואילו אצלנו המדובר בהרטבה בשעת הדיג. האם ייתכן שהתוספתא כבר איבדה את התפיסה הרֵאלית-הלכתית ומתעלמת מבעיות מציאותיות? ואולי הכותרת מתייחסת להמשך המשנה. היא קובעת שהרטבה בשעת הדיג אינה מכשירה לקבל טומאה, משום שטרם "נגמרה מלאכת הדג", והכותרת מתייחסת למילים "ולעולם הן בחזקת טומאה עד שיתכוין לצוד בטהרה" (2). כאן נקבע העיקרון שסתם אוכל (ללא קשר לדגים) שאין משגיחים עליו בכוונה נחשב כמה שנטמא, זאת בניגוד לאפשרות ההפוכה שכל חפץ טהור עד שיהא חשש רֵאלי שנטמא.
ברם דומה שהסבר זה מתחכם יתר על המידה, ויש לקרוא את התוספתא כפשוטה. זאת ועוד, יש מקבילה להלכה זו: "נאמן עם הארץ לומר... אבל אין נאמן לומר דגים אילו צדתים בטהרה ולא ניערתי עליהן את המכמרות" (תוס', עבודה זרה פ"ד הי"א, עמ' 467). בשאלת הנאמנות נדון להלן, מכל מקום הברייתא חוזרת על הטענה שניעור המכמורת על הדג מכשירה אותו לקבל טומאה. קשה לפרש שמדובר בדגים שכבר מוכנים לאכילה, לפיכך עלינו לומר שגמר המלאכה בדג שניצוד הוא סוף שלב הדיג. ואכן במשנת עוקצין שנינו: "דגים מאימתי מקבלין טומאה? בית שמאי אומרים משיצודו, ובית הלל אומרים משימותו. רבי עקיבא אומר אם יכולין לחיות" (פ"ג מ"ח). רבי עקיבא נוקט עמדת ביניים שדגים שניצודו ואינם במים ועומדים למות – הרי בכך נגמרה מלאכתם. משנתנו (לפחות לפי המשתמע מהתוספתא) היא כבית שמאי, והיא מצטרפת למשניות וברייתות רבות אחרות שנסתמו כבית שמאי<sup class="footnote-marker">36</sup><i class="footnote">ראו ספראי, הכרעה כבית הלל.</i>.
ההלכה של בית שמאי חורגת מהנורמה ההלכתית-משפטית המקובלת שגמר מלאכה הוא שלב שבו הסתיימה הכנת התוצרת. את הדגים יש עוד להביא לנמל, לסדר במחרוזות ולהכין לאכילה, וכאן גמר המלאכה הוא בשלב סיום האסיף. גם דעת בית הלל קשה, שכן גם שלב המיתה אינו סוף המלאכה בדגי מאכל. איננו יודעים האם לפנינו מי שחולק על כל הכלל, או שמא מדובר בהלכה מיוחדת לדגים. כך או כך, לפנינו עדות לגיוון ההלכתי הרב ששרר בשלבים המוקדמים של עיצוב ההלכה. נראה שבשלבים מתקדמים יותר כבר נקבעו כללים משפטיים, וגמר המלאכה הוגדר בצורה ברורה.
העמדה המיוחסת לבית שמאי ולבית הלל משתלבת בעמדות נוספות שלפיהן גמר המלאכה הוא בעצם הבציר, כפי שהראינו בפירושנו לאהלות פי"ח מ"א.
ההלכה השלישית בתוספתא חולקת על משנתנו בשאלה האם עם הארץ נאמן על הטהרה. שאלה זו של נאמנות עם הארץ עולה בתחום הטהרה ובתחום המעשרות, ובמבוא לסדר טהרות עסקנו בכך מעט.
דומה שבנושא זה של ארגון החיים המשותפים עם עמי הארצות היו עמדות שונות, ומן הסתם הייתה גם התפתחות היסטורית. אבל אין בידנו לסדר את המקורות לפי זמנם, וכל שניתן הוא להצביע על דעות שונות בנושא, ולא כאן המקום להרחיב בכך.

Mishnah 4

<b>שבעה משקים הן</b> – שבעה משקים שהם המכשירים לקבל טומאה. המונח "שבעה משקין" חוזר במקורות (משנה, אהלות פ"ה מ"ד; תרומות פי"א מי"ב), אך הרשימה שלהם מנויה כאן. הרשימה כבר מוכרת לרבי יהושע כרשימה מסודרת הקרויה "שבעת משקים", שכן שנינו במשנת תרומות: "דבש תמרים, ויין תפוחים, וחומץ סיתווניות, ושאר כל מי פירות של תרומה רבי אליעזר מחייב קרן וחומש<sup class="footnote-marker">37</sup><i class="footnote">כלומר הם אוכל של ממש וחייבים בתרומה.</i>, רבי יהושע פוטר. רבי אלעזר מטמא משם משקה. אמר רבי יהושע לא מנו חכמים שבעה משקים כמיני פטמים, אלא אמרו: שבעה משקין טמאין, ושאר כל המשקין טהורין" (פי"א מ"ב – לפי כתב יד קופמן)<sup class="footnote-marker">38</sup><i class="footnote">אשר לנוסח המשפט במשנה בתרומות. הנוסח של כתב יד קופמן חוזר, בשינוי קל, גם ב- ו, ל, נ, ץ, ת3. בדפוס נכתב: "לא מנו חכמים שבעה משקים כמוני פטמים אלא אמרו...", ובכמה עדי נוסח: "כמונה" (א, ב, ג6, ז, ט, ס, ת, ת2). כלומר הרשימה של שבעת המשקים אינה רשימה מסחרית אלא היא דבר הלכה, וכל שאינו ברשימה אינו מטמא. יהא הנוסח אשר יהא, ברור שהרשימה של שבעת המשקים קדמה לרבי אליעזר ורבי יהושע. שניהם כבר מכירים אותה, ורבי יהושע רואה בה מסמך מחייב.</i>. לא נעסוק כאן במפורט במשנת תרומות, ונפנה לפירושנו שם. ברור שרבי יהושע סבור שמי פרות אינם בכלל שבעת המשקים, ורבי אליעזר כולל אותם. בפירושנו למשנת תרומות עמדנו על כך שמשנתנו עוסקת, לפי הקשרה, רק בהכשר טומאה, ואילו משנת תרומות עוסקת בשאלה האם פרי שהוכשר לקבל טומאה ונגע במשקים אלו נטמא על ידם. לכאורה היה מקום להבחין בין שני הנושאים, ולא ראי זה כראי זה, אבל מבחינה ספרותית ומציאותית יש קשר בין מה שהוא משקה לעניין הכשרת טומאה לבין מה שהוא משקה לעניין טומאת משקין (משנה, טהרות פ"ג מ"א-מ"ב). ייתכן גם שרבי יהושע הבין שרבי אליעזר חולק על רשימת שבעה המשקים, וזאת בניגוד לפרשנותו של רבי נתן למחלוקתם של רבי אליעזר ורבי יהושע. ממשנתנו (מכשירין) משמע שכל המשקים האחרים טהורים ודעת רבי אליעזר נדחתה, אבל בירושלמי מייחסים לרבי עקיבא את הדעה שיתר המשקים אינם "מחוורים לטומאה", כלומר יש בהם עדיין חשש וספק (ירו', חלה פ"ב ה"א, נח ע"ג). למימרתו של רבי עקיבא אין מקבילות תנאיות. בספרא מופיעה דרשה לאישוש ההלכה במשנה, והרשימה חוזרת כסדרה כאן. הנימוק לאבחנה בין סוגי משקים הוא: "תלמוד לומר 'מים', מה מים מיוחדים שאין להם שם לווי אף אני מרבה הטל והיין והשמן והדם והדבש והחלב שאין להם שם לווי, ומוציא מי תותים ומי רימונים ושאר כל מיני פירות שיש להם שם לווי" (ספרא, שמיני פרשה ח ה"א, נד ע"ד). דרשה זו באה לשלול את דעתו של רבי אליעזר לעיל.
עדיין יש לברר מה עמדתו של רבי אליעזר. המדרש בספרא מבהיר את הדבר: " 'משקה' זה היין, 'אשר ישתה', זה הדם, וכן הוא אומר מנחל בדרך ישתה על כן ירים ראש, דברי רבי יהודה, רבי אליעזר אומר אשר ישתה פרט למשקה סרוח, אמרו לו אין משקים יוצאים לא לידי עופות ולא לידי פרה" (ספרא, שמיני פרשה ח ה"ד, נה ע"ד)<sup class="footnote-marker">39</sup><i class="footnote">המדרש מצוטט באופן קטוע בתוס', טהרות פ"ט הי"ב, עמ' 670. </i>. רבי יהודה מציע שתי דרשות לחלק מרשימת שבעה המשקים. אפשר ללמוד מכך אולי ששלושה אלו היו גרעין הרשימה. רבי אליעזר חולק על הדרשה וסבור ש"אשר ישתה" הוא פרט למשקה סרוח שתמיד טהור, כמו הליחה הסרוחה הנזכרת במשנה ז בהמשך כאן. חכמים טוענים נגדו שאין צורך למעט משקה סרוח משום שממילא אין הוא מתאים לשתיית בהמות ועופות. אפשר שבין רבי אליעזר ותלמידו רבי יהודה קיימת רק מחלוקת המדרש, אך ייתכן שלדעת רבי אליעזר אין רשימה של משקים מכשירים ובלתי מכשירים. כל המשקים מכשירים ובלבד שהם זורמים ומתאימים לשתייה, בניגוד למשקה סרוח, מוחל, זוב, שכבת זרע וכל המנויים במשניות הבאות. מכל מקום, הברייתא בטבול יום (תוס', פ"ב הי"א, עמ' 685) מניחה שגם נוזל הביצה מכשיר לקבל טומאה.
<b>הטל –</b> לעיל מ"א כבר ברור שהטל מכשיר לטומאה, <b>והמים</b> – הם הכתובים בתורה, והם כמובן המשקה העיקרי. ביתר עדי הנוסח נוסף "והיין" – לעיל פ"א מ"ג ופ"ה מי"א הוזכר היין כמכשיר לטומאה; המילה נשמטה כנראה מכתב היד, אחרת קשה למנות שבעה משקים (אלא אם כן דבש דבורים ודבש צרעות הם משקים נפרדים (להלן).<b> והשמן</b> – לעיל פ"א מ"ו,<b> והדם</b> – את משנה ג הסברנו בחשש להכשר טומאה מדם. אך הפירוש אינו הכרחי, ואפשר שמדובר במים שבהם שוטפים את הדם. הכשר בדם נזכר במפורש לגבי בשר (חולין פ"ב מ"ה), אך רבי שמעון שם סבור שבשר מוכשר לקבל טומאה מעצם שחיטתו גם ללא דם, וראו פירושנו למסכת חולין.<b> והחלב ודבש דבורין</b> – לעיל פ"ה מ"ט עסקה המשנה בדבש כמכשיר לטומאה. עד כאן רשימת שבעה המשקים. המדרש התנאי (הספרא) קבע, כאמור, שמי שיש לו שם לוואי אינו מכשיר לטומאה. סתם דבש הוא דבש דבורים, ודבש הצרעות אינו מכשיר לטומאה. אמנם במשנתנו המינוח הוא "דבש דבורים", אך המינוח בא כנראה להוציא את דבש הצרעות ואת מי הפֵרות כאחד, שכן סתם דבש עשוי להתפרש כדבש פרות. <b>דבש צורעי</b> – צרעים,<b> טהור ומותר באכילה</b> – אף על פי שנעשה על ידי חיה טמאה, אך לא כל היוצא מחיה טמאה מטמא, והא ראיה דבש דבורים שגם הוא נעשה מחיה טמאה. לעומת זאת חלב בהמה טמאה טמא (משנה, עוקצין פ"ג מ"ט). זו דוגמה טובה לחוסר אחידות הלכתית. במבוא הכללי לפירוש המשניות כבר הסברנו שהלכות רבות לא נוצרו מתוך עיון שיטתי (בבחינת כל היוצא מחיה טמאה טמא/טהור) אלא כל הלכה נקבעה לגופה מתוך התנאים המקומיים בשעת השאלה, והכלל המשפטי נוסח לאחר שנקבעו הלכות מפורטות. בשלב שני נקבעו הלכות חדשות על סמך הכלל שכבר נתפס כמקודש.
ברשימה שלפנינו חסר החומץ. המשנה לעיל קבעה: "באלו משקים אמרו במים וביין ובחומץ ושאר כל המשקין טהורין" (פ"ג מ"ב). שם הרשימה עוסקת במשקים המטמאים בשאיבה, והיא רומזת לכך שיש עוד משקים שהם מטמאים, אך לא ב"שאיבה". המדובר במשקים שיש בהם אידוי. החומץ הופיע שם כאחד מהמשקים המטמאים, בעוד שמשקים "אחרים" (שאר כל המשקים) אינם מטמאים. מהמשנה שם ניתן להבין שהמשקים שאינם מטמאים הם אלו הנזכרים במשנתנו כדבש, אך במשנתנו החומץ נעדר. ייתכן שחז"ל רואים בחומץ "תולדות היין", כפי שנראה במשניות הבאות, או אולי היו דעות שונות על הרכב רשימת שבעה המשקים?
המספר שבעה הוא כידוע בעל משמעות, ונראה שנעשה מאמץ להגיע למספר משמעותי. לכן לא נמנה החומץ, אבל נמנה הטל שגם הוא כמים ואין לו חשיבות מיוחדת בחיי המעשה. אין להקשות על כך שכן למספר נודעה חשיבות, "שבעה" הוא מספר המבטא את "הכול" ואת השלמות ולכן נבחר מניין זה. בפועל היו כאמור עוד שני משקים לפחות שהיו דעות שגם הם מכשירים לקבל טומאה (מוחל ומי פרות), ואפשר ששניהם נחשבו למין אחד. הירושלמי (תרומות פי"א ה"ב, מז ע"ד) מדגיש, בשמו של רבי יוחנן, שמי שרוצה להוסיף משקה יחשב טל ומים כמין אחד, ואנו נוסיף שאפשר היה גם למנות את הטל כתולדת מים. כללו של דבר, לאחר שהוחלט דינם של משקים מספר נקבע המניין "שבעה" המקודש, ונעשה מאמץ למנות שבעה משקים דווקא. כל מבנה התולדות הנדון במשנה הבאה נועד למעשה לעקוף את שאלת ריבוי המשקים ולהישאר בתחום המספר "שבעה". נחזור ונדגיש את הדבר בסוף המשנה הבאה.
כפי שאמרנו לעיל, רשימת שבעה המשקים מוכרת למשנתנו כנתון ובדור יבנה עוסקים בה כביצירה מגובשת, "לא מנו חכמים שבעה משקים..." (משנה, תרומות פי"א מ"ב), אבל לדבש ולשמן הוקדשו דיונים נפרדים. את הדיון על הדבש כבר הבאנו, ואשר לשמן שנינו: "השמן לא אוכל ולא משקה. כיצד? אמרו<sup class="footnote-marker">40</sup><i class="footnote">זו תוספתא המכוונת להסביר את התוספתא בטהרות פ"ב ה"ג אשר צוטטה לעיל ואשר קובעת שהשמן אינו לא אוכל ולא משקה.</i> שמן תחלה לעולם שאם נטמא ולא נשתייר הימנו אלא כאפיל [כאפול – כפול]<sup class="footnote-marker">41</sup><i class="footnote">ליברמן, תוספת ראשונים על אתר, עמ' 50.</i> משקין היוצאין הימנו מטמאין טומאת המשקין" (תוס', טהרות פ"ב ה"ג, עמ' 662). השמן נזכר במשנה הבאה ובמשנת עדיות, ורבי יהודה נוקט עמדת ביניים אחרת, קרובה עוד יותר לעמדת בית שמאי<sup class="footnote-marker">42</sup><i class="footnote">לתנאים מאוחרים הממשיכים לנקוט עמדות בית שמאי ראו ספראי, הכרעה כבית הלל.</i>. המידה שרבי יהודה נוקט בה היא חריגה, "כפול", ובגלל חריגותה אנו מציעים לראות בה הלכה קדומה, אולי בשיטת בית שמאי.
התייחסות אחרת, קדומה יותר, יש בהלכה קדומה אחרת שהשתמרה בנוסחתה הארמית המקורית: "העיד רבי יוסי בן יועזר איש צרידה על איל קמצא דכן, ועל משקה בית מטבחייא דאינון דכיין, ודיקרב במיתא מסתאב, וקרו ליה יוסי שריא" (משנה, עדיות פ"ח מ"ד – העיד רבי יוסי בן יועזר על איל קמצא [סוג איל] שטהור, ועל משקי בית המטבחיים שהם טהורים, ועל הנוגע במת טמא). ההלכה בדבר דם בית המטבחיים זקוקה לדיון מפורט, אך כבר עתה ברור שהוא התיר את הדם של "בית המטבחיים", והכוונה כנראה לבית המטבחיים של המקדש. הדם נמנה עם שבעת המשקים, ויוסי בן יועזר מחריג אפוא את הדם של קרבנות בית המקדש. אם כן, הדם זוכה גם הוא לדיון הלכתי קדום.
אם כן היו דיונים על משקים שונים, וגם במדרש ספרא שהבאנו נשמע הד לדיונים אלו. משנקבעה ההלכה לגבי חלקם נוסחה הרשימה של שבעת המשקין ניסוח ספרותי מספרי המקל על הזיכרון, ואולי אף נעשה מאמץ לצמצם את הרשימה לשבעה משום שמספר זה מבטא שלמות וקדושה. בדור יבנה הרשימה כבר מוכרת, אך עדיין נותרו ויכוחים סביב הקביעות שבה.
נסיים בכך שההלכה הכיתתית הכירה גם היא בהלכה שהמים מטמאים יותר מאוכל מוצק<sup class="footnote-marker">43</sup><i class="footnote">מגילת המקדש, עמ' מט: "וכל אשר יוצק עליו מים יטמא".</i>. גם הם סברו שהדם מטמא<sup class="footnote-marker">44</sup><i class="footnote">מגילת המקדש, עמ' נ שורה 6; ידין, מגילת המקדש, עמ' 258.</i>, ואף מנו את היין והשמן כמקבלי טומאה<sup class="footnote-marker">45</sup><i class="footnote">מגילת המקדש, עמ' מז שורה 6, מונה את השמן והיין; בעמ' מט שורה 12 נמנים שמן, יין ומים.</i>, אבל המינוח "שבעת המשקים" אינו מוכר, לפחות לא בספרות הקטועה שבידינו.

Mishnah 5

<b>תולדות למים</b> – המונח "תולדות" מוכר מהלכות שבת. כפי שהסברנו שם (פ"ז מ"ב) אין למעשה הבדל בין אב המלאכה לתולדות, ורשימת ל"ט אבות מלאכה היא סידור ספרותי בלבד. גם בהקשר שלנו תולדה דינה כאב, והכוונה למשקה שהוא כעין המשקים המטמאים<sup class="footnote-marker">46</sup><i class="footnote">נרחיב בכך מעט בפירושנו לבבא קמא פ"א מ"א. שם נראה כי ההסבר המוצע הוא הסבר הירושלמי, אבל הבבלי הבין ש"תולדות" הן קטגוריה הלכתית נפרדת, כפי שפירש גם במשנת שבת פ"ז מ"ב.</i>. וכל ההבדל נובע מהרצון להציג רשימה כללית שבה שבעה פריטים, והמספר שבעה הוא כאמור בעל משמעות, אף שלמעשה יש בה יותר פריטים. כל המנויים להלן דומים למים, ונאסרו כמים.<b> היוצא מן העין</b> – דמעות,<b> מן האוזן</b> – הפרשות של האוזן, <b>ומן החוטם</b> – נזלת,<b> מן הפה</b> – רוק. בנושא זה נחלקו כנראה רבי מאיר ורבי יהודה (ראו פירושנו לכלים פ"ח מ"י). <b>מי רגלים בין גדלים בין קטנים</b> – שתן וצואה,<b> לדעתו ושלא לדעתו</b> – "לדעתו" מקביל ל"רצונו" ומי הרגליים טמאים, ולכן מטמאים לרצון ושלא לרצון, כמו במשנה ח להלן. אפשר גם ש"לדעתו" משמעו שאין זה משנה אם הנוזלים הופרשו לרצונו, אבל חשוב שהם יינתנו על המזון מרצון. הפירוש הראשון פשוט יותר, אך מבחינה סגנונית המעבר מ"רצונו", שהוא המונח התדיר, ל"לדעתו", הוא יוצא דופן. הוא מעיד על עריכה אחרת, ואמנם המונח "דעת" מופיע בהקשרים הלכתיים רבים, אך בהכשר טומאה משתמשים רק במונח "לרצונו".
<b>תולדות לדם</b> – סתם דם הוא דם אדם, ואולי גם דם נידה (להלן מ"ו), וכל השאר הם תולדותיו. כך פשוטה של משנה, ובמדרשים התחבטויות שונות בנושא. <b>דם שחיטה בבהמה ובחייה ובעופות הטהורין</b> – אבל דם בהמה טמאה אינו מטמא,<b> ודם הקז</b> – דם שיצא מהקזה. הקזה הייתה רפואה מקובלת בעולם הקדום. השתמשו בה בכל מקרה של רפיון גוף, והיא גרמה לזירוז המערכות ולרענון. לסוגים רבים של מחלות הייתה ההקזה כמובן מכה לגוף וגרמה לנזק, ברם כל העולם הקדום לא הכיר מספיק את המערכת הגופנית וההקזה נחשבה לרפואה מועילה עד לעת המודרנית (איור 31). אפשר שהמשנה מדברת על דם בהמה, כהמשך לפתיחת המשנה, או על דם אדם, או אולי על שניהם. <b>לשתייה</b> – בדרך כלל דם ההקזה נשפך לרצפה, ואז אין הוא מכשיר לטומאה משום שהנוזל צריך להיות בכלי (ראו פירושנו לפ"ד מ"ו). לכן רק אם תכנן לתת את הדם לשתייה
<b>איור 31א.</b> כוס הקזה, מוזאון בון. צילמה ח' ספראי (ז"ל).
לכלב<sup class="footnote-marker">47</sup><i class="footnote">יש מפרשים הכותבים "לבהמה", אך בהמה אינה שותה דם ואילו הכלב הוא הצרכן הטבעי לדם, וכן החתול, ושניהם היו תדירים במשק הבית. ראו שוורץ, גידול כלבים; שוורץ, חתולים.</i> שמר את הדם בכלי, והוא מכשיר לקבל טומאה. ההסבר אינו פשוט, שכן צריך היה להוסיף מגבלה זו ("לשתיה" או "בכלי") גם בדם רגיל. ר"ש פירש שרק דם היוצא לאכילה מכשיר לטומאה, ולא דם הקזה לרפואה, ברם קשה להאמין שמישהו ייתן מדמו לאכילת חיה (או אדם אחר). גם הפירוש שהצענו קשה משום שגורם הכלי לא נזכר כלל, ואם היו מתחשבים בו צריך היה להזכירו במפורש. בתוספתא שנביא להלן נזכר מרכיב זה, ונדון בו להלן. לדעתנו הביטוי "דם הקז לשתיה" אכן אינו רֵאלי, הוא בא בניגוד ל"דם הקז לרפואה" הנזכר להלן במשנה ז. כל שרצתה המשנה הוא לעמוד על הדין העקרוני, שבהקזה לרפואה אין הדם מטמא. הביטוי "לשתיה" בא רק בניגוד לרפואה, אך כשלעצמו הוא תאורטי.
על כן דומה שאין למצוא להלכה הסבר משפטי, אלא דם מטמא (מכשיר לטומאה), ודם היוצא לרפואה אינו מכשיר ואין לכך הסבר משפטי, ובמבוא הרחבנו בכך.
בתוספתא שנינו: "1. דם השחין, ובעביות ותמצות בשר ומי פירות והמלח שנמתחו (בכתב יד וינה "נמחתו"), מטמאין ולא מכשירין. 2. מי רגלי בהמה לא מטמאין ולא מכשירין. 3. אמר רבי יוסי ברבי יהודה, קבלן בכלי הרי הן מכשירין. 4. אמר רבי יוסי אמר לי אונימיס אחיו של יהשע הגרסי<sup class="footnote-marker">48</sup><i class="footnote">בכתב יד ערפורט מפסיקה כאן הלכה יג, באמצע המשפט, ובכתב יד וינה הדברים כתובים ברצף. ברם בכתב יד וינה אין הקפדה על סימוני ההלכות ואין ללמוד מכך דבר, אלא שכל החלוקה להלכות היא מעשה מעתיקים ולא מגוף התוספתא, מעשה ידי העורך.</i>, השוחט את העורב להתלמד בה דמו מוכשר, ורבי אליעזר אומר כל דם השחיטה לעולם מוכשר. 5. דם המת מטמא בכל שהוא, דברי רבי מאיר, ורבי יוסי אומר ברביעית. אמר רבי, נראין דברי רבי מאיר בטומאה קלה לטמא אחד ולפסול אחד ודברי רבי יוסי בטומאה חמורה לטמא שנים ולפסול אחד" (פ"ג הי"ג-הי"ד, עמ' 676). המשפט הראשון מפרט כמה סוגי דמים. המשפט השני מוציא את רגלי הבהמה מכלל שבעת המשקים. המשפט השלישי מתייחס ללמי רגליים של בהמה (2) או לכל הרשימה, והוא מתייחס לצורך בכלי, צורך שהמשנה מתעלמת ממנו, כפי שאמרנו. המשפטים הרביעי והחמישי עוסקים בפרטים משניים<sup class="footnote-marker">49</sup><i class="footnote">למחלוקת האם דם מטמא בכלשהו או ברביעית ראו פירושנו לאהלות פ"ב מ"ב.</i>. הסידור בצורת רביעייה מתאים למשנה הבאה.
<b>מי חלב כחלב</b> – המשנה בפסחים (פ"ג מ"א) מגדירה ש"כותח הבבלי" אסור בפסח (כי הוא חמצי). מדובר בפת מאיכות גרועה ביותר שעיקרה היה לחם מעופש או פת קיבר שהושרתה ברוטב. בירושלמי מסבירים את מרכיבי הכותח מעט אחרת: "דו יהיב ביה מלמולין דליש" (פסחים פ"ג ה"א כט ע"ד – הוא נותן בתוכה מלמולין שלש). הכוונה כנראה לפירורי בצק הנדבקים ליד בזמן לישת הלחם<sup class="footnote-marker">50</sup><i class="footnote">ראו פירוש הגאונים למקוואות פ"ט מ"ב.</i>. את השאריות הללו השרו ברוטב, וזהו המרכיב החמצי האוסר את הכותח הבבלי. את הכותח הכינו כדי לאסוף שומן מתבשיל נוזלי, ואולי גם לאכילת כלבים ועניים.
הבבלי על אתר מגדיר את הכותח הבבלי וקובע שיש בו שלושה מרכיבים: "נסיובי דחלבא... מילחא... קומניתא דאומא" (פסחים מב ע"א). לא כל המונחים ברורים. המרכיב הראשון הוא נסיוב של חלב, וברור שזה תוצר משני של החלב. רש"י מפרש "מישגא", ולפי ההקשר נראה שהכוונה למי גבינה, כלומר מה שנשאר מהחלב לאחר שהתקשה לגבינה. מים אלו יש בהם מעט חלב, ומובן מדוע הם מובאים כדוגמה לחלב שיש מקום לראותו כ"פחות חלבי". מסתבר שמי גבינה אלו הם "מי חלב" שבמשנתנו. הם כחלב לעניין הכשר טומאה (משנתנו), אך המבשל בשר במי חלב פטור (תוס', חולין פ"ח ה"י, עמ' 508). הבבלי מתרץ שלעניין הכשר הוא מטמא ולעניין בישול איננו אסור (חולין קיד ע"א). החלוקה נראית הגיונית, אך גם ייתכן שזו דרכו האופיינית של התלמוד ליצור התאמה בין המקורות, ולא אחת התאמה זו מלאכותית בלבד. מכל מקום זה מוצר משני של החלב, ויש בו מעט שאריות חלב. המדרש דורש: " 'זכו נזיריה משלג צחו מחלב'. אלו שהיו שותין מי חלב" (איכה רבה, פרשה ד ז, עמ' 146). אם כן, מי החלב הם מאכל דל המתאים למסתגפים<sup class="footnote-marker">51</sup><i class="footnote">מן הראוי להדגיש שזהו אחד המקורות הבודדים המעידים על כך שראוי לנזירים להסתגף מעבר להימנעות משתיית יין ותספורת.</i>.
<b>והמוחל כשמן</b> – "מוחל" או "מוהל"<sup class="footnote-marker">52</sup><i class="footnote">האות ח' לא נהגתה ולכן השתנתה למוהל. </i> הוא הנוזל הנסחט מהזית ומכיל כ-75% מים ו-25% שמן (לערך, תלוי בטיב שמן הזית ובמידת ההשקאה שספג העץ). בהמשך לתהליך הסחיטה סיננו את המוחל מהשמן. עשו זאת בדרך פשוטה: הניחו לנוזל לזמן מה, השמן הקל עלה למעלה, והמים נותרו למטה. <b>שאין המוחל יוצא ידי שמן</b> – הכתיב בכתב היד אינו נהיר, וכך כנראה יש לגרוס בו, וכן ביתר עדי הנוסח (<b>מל</b> , <b>מנ</b> ,<b> מפ</b> , <b>פב</b> ): "ידי שמן". משנת טהרות קובעת שזיתים שלא נגמרה מלאכתם "והמוחל היוצא מהן טהור" (פ"ט מ"ב); בשלב זה הפרי אינו מקבל טומאה ולכן גם המוחל טהור. כנראה על כך מוסיפה התוספתא: "רבי יעקב אומר מוחל משקה הוא, ומפני מה טהרו מוחל היוצא מן הזיתים עד שלא תגמר מלאכתו? מפני שאין אדם רוצה בקיומו, ורבי שמעון אומר מוחל מי פירות הוא" (פ"י ה"ב, עמ' 671; בבלי, שבת קמד ע"ב). אם כן לדעת רבי יעקב המוחל הוא אמנם משקה, אבל עד גמר מלאכה זהו משקה שלא לרצון, ורק לאחר גמר המלאכה הוכשרו הזיתים לקבלת טומאה. גם המוחל לא הוכשר לקבל טומאה, ואינו מכשיר לקבל טומאה. אינו מכשיר משום שבעל הזיתים אינו מעוניין בו (אף שכמובן הוא יודע שסחיטת הזיתים תוציא את המוחל), ואינו טמא בעצמו משום שאין לו גמר מלאכה. לדעת רבי שמעון מוחל הוא כמי פֵרות ומי פרות אינם אחד משבעת המשקים, כפי שעולה ממקורות רבים (כגון משנה, תרומות פ"ה מ"א-מ"ג), ועסקנו בכך לעיל. כאמור לעיל רבי אליעזר חולק על כך ומשנתנו כרבי יהושע בתרומות שם<sup class="footnote-marker">53</sup><i class="footnote">ההלכה שמי פרות אינם מכשירים לקבל טומאה היא אמנם הלכה ידועה (משנה, חלה פ"ב מ"ב; כלים פ"י מ"ב), אך יש גם החולקים עליה: "עסה שהוכשרה במשקה ונילושה במי פירות ונגע בהן טבול יום, רבי אלעזר בן יהודה איש ברתותא אומר משום רבי יהושע, פסל את כולה. רבי עקיבא אומר משמו, לא פסל אלא מקום מגעו" (משנה, טבול יום פ"ג מ"ד). אם כן משנתנו אינה בשיטת רבי יהושע, ולמעשה גם לא בשיטת רבי עקיבא. זו גם מסקנת התלמוד הירושלמי (חלה פ"ב ה"ב, נח ע"ג). בירושלמי שם מועלית גם הצעה דחוקה יותר שמשנתנו היא כדעת הכול, ואין דין חיבור לטומאה כדין הכשר לקבל טומאה. אנו עסקנו לעיל בדין מי פרות (מ"ד) וראינו ששורשי המחלוקת הם במחלוקת רבי אליעזר ורבי יהושע במשנת תרומות (פי"א מ"ב), ורבי שמעון מהלך בנושא זה בדעת רבי יהושע.</i>. משנתנו (מכשירין) קובעת בפשטות שמוחל הוא כשמן, והיא כדעת חכמים במשנת טהרות ורבי יעקב בתוספתא, וחולקת על רבי שמעון שם.
<b>דברי רבי שמעון</b> – כאמור לעיל במשנת טהרות מובאת מסורת אחרת בדברי רבי שמעון. <b>רבי מאיר אומר אף על פי שאין עמו שמן</b> – מדברי רבי מאיר עולה שהמוחל טמא משום שהסינון אינו מושלם, וזהו "אין יוצא מידי שמן", כלומר נשאר מעט שמן במי המוחל. מניסיוננו מי המוחל מסריחים, אינם ראויים לשתייה, ומלאים בכתמי שמן. בסינון קפדני אפשר כמובן להוריד את כל כתמי השמן, אך אף אם כל כתמי השמן נוקו הטעם המעורבב של השמן במים דוחה. בפועל, לפחות בכפר הערבי המסורתי שבו בדקנו את הדברים, המוחל עם שאריות השמן שימש לדישון, ולא סונן בצורה מוחלטת. רבי מאיר רואה במוחל שמן (ומכשיר לקבל טומאה), ורבי שמעון סבור שהוא כשמן רק כשלא סונן עד הסוף. בדרך זו אפשר גם לתרץ את הסתירה בדברי רבי שמעון במשנת טהרות לעומת משנתנו, שבמשנת טהרות מדובר בשמן שסונן בצורה קפדנית ובמשנתנו בשמן שסונן חלקית (ברמה רגילה). זה תירוץ ברוח המתאמת של הבבלי, אך לכאורה איננו פשט המשנה שם (טהרות), שכן האבחנה המוצעת אינה מופיעה כלל במשנת טהרות. ברם האבחנה מופיעה גם במשנה הבאה במסכת טהרות (פ"ט מ"ג) ולפיכך יש לראותה כפשט המשנה בטהרות.
כן שנינו שם בטהרות: "נגמרה מלאכתן, הרי אלו מוכשרין. נפלו עליהן משקין טמאין, המוחל היוצא מהן, רבי אליעזר מטהר וחכמים מטמאין. אמר רבי שמעון לא נחלקו על המוחל היוצא מן הזיתים שהוא טהור, ועל מה נחלקו על היוצא מן הבור, שרבי אליעזר מטהר וחכמים מטמאין" (פ"ט מ"ג), והתוספתא מסבירה: "ומפני מה אמרו מוחל היוצא מעיקת בית הבד טמא? לפי שאי אפשר לו לצאת ידי צחצוחי שומן. מוחל היוצא מן השמן טמא, מן המעטן טהור. כינסו ועשאו עיקל טמא" (טהרות פ"י ה"ג, עמ' 671). אם כן לדעת רבי שמעון המוחל עצמו טהור תמיד (כמי פרות), אבל יש בו מעט שמן ולכן הוא טמא<sup class="footnote-marker">54</sup><i class="footnote">בכתב יד וינה שתי ההלכות מחוברות, והן הסבר דברי רבי שמעון.</i>. מכל מקום אם כינסו זיתים שנכבשו לכבישה נוספת ודאי שהמוחל היוצא מהם טמא, כיוון שיש בהם שמן.
דין מוחל
בסוגריים השלמת הלכות שאינן מפורשות במשנה
רבי שמעון מהלך בשיטת רבי אליעזר, ומנמקה במשנה הקודמת בכך שמוחל הוא כמי פרות.
מעתה עלינו לסכם את דין המוחל. מעמדו של המוחל בפרט, ושל מי הפרות בכלל, כ"משקה", קשורה לשתי שאלות. האחת היא האם הוא משקה המכשיר לקבל טומאה, כלומר אם שטף פרות במוחל האם הם מקבלים טומאה או לא, והשנייה היא האם המוחל הוא משקה או אוכל, וזאת לעניין טומאת משקין וטומאת אוכלין. שתי השאלות אמנם נפרדות, אך כבר המשנה מחברת אותן כפי שראינו במשנת תרומות: "דבש תמרים, ויין תפוחים, וחומץ סתוניות, ושאר כל מי פירות של תרומה, רבי אליעזר מחייב קרן וחומש ורבי יהושע פוטר. ורבי אליעזר מטמא משום משקה. אמר רבי יהושע לא מנו חכמים שבעה משקים כמוני פטמים, אלא אמרו שבעה משקין טמאים ושאר כל המשקין טהורין" (פי"א, מ"ב<sup class="footnote-marker">55</sup><i class="footnote">ושם הבאנו את חילופי הנוסח. המשנה צוטטה לעיל בפירושנו למ"ד.</i>). דין המוחל עצמו לא נזכר במשנת תרומות, והוא אמנם איננו משבעת המשקים, אך במשנתנו הוא מוצג כתולדת שמן.
בפרק ט במשנת טהרות שתי משניות העוסקות במוחל. האחת (מ"ב) מוסברת על ידי חכמי דור אושא כעומדת לדעת הכול. לפי הסבר אחד המוחל תמיד משקה (כרבי אליעזר), ורק במקרה זה אין הוא מכשיר לקבל טומאה, כיוון שאינו לרצון, ולפי ההסבר השני מוחל הוא כמי פרות, ומשמע שאינו משקה, כדעת רבי יהושע. כך או כך, המוחל טהור במקרה זה. במשנה ג מוצגת המחלוקת כעקרונית יותר: רבי אליעזר לשיטתו מטמא (מוחל כמשקה), חכמים הם רבי יהושע ומטהרים, ורבי שמעון אומר שלדעת הכול המוחל הראשון טהור, והמחלוקת רק על המוחל מהכבישה הסופית.
משנה א באותו פרק (טהרות פ"ט מ"א) מניחה שלכל הדעות (בית שמאי ובית הלל כאחד) זיעת המעטן מכשירה לקבל טומאה. בדיוננו במשנה א הבאנו את הירושלמי המדגיש שזה לשיטת רבי מאיר שהמוחל הוא משקה לכל דבר (שיטת רבי אליעזר לעיל), ברם מבחינה רֵאלית "זיעת המעטן" כוללת מוחל ושמן כאחד, ואמנם המוחל הוא רוב המשקה, אבל יש בו גם שמן ממש. הירושלמי (תרומות פי"א ה"ב, מז ע"ד) מסביר את משנת טהרות כרבי מאיר, אך זה רק אחד ההסברים, ומי שסבור שמוחל אינו משקה יבחר בהסבר השני בירושלמי שם.
בסוגיה אחרת בירושלמי מתנהל דיון נוסף על המוחל: "חברייא בשם רבי לעזר: מודה רבי ליעזר לחכמים במשקה סרוח מעיקרו, שהוא טמא. והתנינן 'המוהל היוצא מהן רבי ליעזר מטהר וחכמים מטמאין'? רבי אילא בשם רבי לעזר, מודה רבי ליעזר לחכמים במי ים הגדול, שאפילו הן סרוחין התורה קרא אותן מים: 'ולמקוה המים קרא ימים'. רבי יעקב בר זבדי בשם רבי אבהו, מודי רבי ליעזר לחכמים במי תרדין ובמי שלקות שאינן מכשירין. רבי יוחנן בשם רבי שמעון בן יוחי, אם יאמר לך אדם 'שמונה משקין הן', אמור לו הרי טל ומים מין אחד הן ומנו אותן חכמים שנים, אילו הוה לון חורן לא מנוניה? ואין הוה חורן לא הוה מנוניה"<sup class="footnote-marker">56</sup><i class="footnote">יוסבר להלן.</i> (תרומות פי"א ה"ב, מז ע"ד).
רבי אליעזר אמר שמשקה סרוח מטמא, והסוגיה מתקשה: הרי מוחל לדעתו טהור! עוד בהמשך שם רבי יוחנן מדגיש שיש רק שבעה משקים טמאים ולא יותר (זו טענתו של רבי יהושע במשנת תרומות). רבי יוחנן מדגיש שאילו היה משקה שמיני ניתן היה לצמצם את הרשימה, לאחד את המים עם הטל, להוסיף את המוחל (או מי פרות) ועדיין לשמור על המבנה של שבעה משקים. רבי יוחנן שואל שאלה רטורית: אילו היה משקה נוסף לא היו מונים גם אותו? הסוגיה מסכמת שלא כך הוא, אלא גם אילו היה משקה נוסף לא היו מונים אותו, אלא שומרים על המספר שבעה. בלשוננו: המספר שבעה נקבע בגלל חשיבותו הסמלית והספרותית (הטיפולוגית), ואיננו באמת מניין המשקים אלא צורת סידור ספרותית. כלומר, רשימת שבעה המינים אינה אלא רשימה מייצגת והמספר שבעה הוא משמעותי, ולא רצו לחרוג ממנו אף על פי שיש משקים נוספים.
<b>דם השרץ כבשרו מטמא</b> – הנוגע בו נטמא כנוגע בשרץ,<b> ואינו מכשיר</b> – דם שרץ אינו תולדת דם שבמשנה. אין הסבר הגיוני להלכה זו; וכי למה דם בהמה יכשיר ודם שרץ לא יכשיר?<b> ואין לנו כיוצא בו</b> – עוד חומר שמטמא בעצמו אך כשהוא נוזל אין הוא מכשיר. התוספתא חולקת ומוסיפה פרטים נוספים. בתוספתא שכבר ציטטנו שנינו: "דם השחין ובעביות ותמצות בשר ומי פירות והמלח שנמתחו (בכתב יד וינה "נמחתו") מטמאין ולא מכשירין..." (פ"ג הי"ג, עמ' 676).
המשפט האחרון הוא חוליית הקישור בין העריכה של המשניות הקודמות (מ"א-מ"ה), שמנו דיני הכשר טומאה, לבין גוש חדש של משניות הכולל חוליות ממבנה ריבועי שלא השתמר:
1. מכשירים ומטמאים – מ"ו;
2. לא מטמאים ולא מכשירים – מ"ז;
3. מכשירים ולא מטמאים (איננו במשנה, אבל הכוונה ליין, שמן, מים, דבש וכיוצא באלו);
4. לא מכשירים אך מטמאים – דם השרץ, והתוספתא מביאה דוגמאות נוספות.
שתי החוליות החסרות אינן במשנה. חוליה 4 רמוזה במשנה הקודמת, ובתוספתא המקבילה למשנתנו היא מופיעה (עם הלכה חולקת), כמו ששנינו בתוספתא שכבר ציטטנו: "דם השחין ובעביות ותמצות בשר ומי פירות והמלח שנמתחו (נמחק בכתב יד וינה) מטמאין ולא מכשירין (חוליה 4). מי רגלי בהמה לא מטמאין ולא מכשירין..." (פ"ג הי"ג, עמ' 676). חוליה 3 חסרה משום שהיא פשוטה ורוב משנה ד עוסקת בה.
אפשר שהמשפט נוסף כחוליית קישור, ואפשר שהוא סוף המשנה הקודמת והוא גרר את המשניות הבאות העוסקות באותן הלכות אבל בסידור אחר.
דם השרץ אין כיוצא בו. משום שדם אדם מטמא (נזיר פ"ז מ"ד; אהלות פ"ב מ"ב ועוד הרבה מקורות) אבל מכשיר לקבל טומאה (לעיל מ"ד). דם נבלות איננו מכשיר לקבל טומאה. אשר לטומאתו זו במחלוקת בית הלל (טמא) ובית שמאי(אינו מטמא – עדיות פ"ח מ"א, וראו פירושנו לה), והיא אחד מקולי בית שמאי. משנתנו מתפרשת לשתי השיטות. בכל מצב צירוף של טמא ומטמא בצירוף 'ומכשיר לקבל טומאה' קיים רק בשרץ.
כך מתפרשת משנתנו כפשוטה. וכן מציע הירושלמי בשבת פ"ח ה"א, יא ע"א). "העיד ר' יהושע בן בתירה על דם נבילות שהיא טהור"<sup class="footnote-marker">57</sup><i class="footnote">זו התוספתא בעדיות פ"ג ה"ב, עמ' 459; שנדונה בפירושנו לעדיות פ"ה מ"א. </i>. מהו טהור? טהור מלהכשיר, הא לטמות מטמא. תמן<sup class="footnote-marker">58</sup><i class="footnote">תמן תנינן – שם שנינו. 'שם' הוא משנתנו. </i> תנינן 'דם השרץ כבשרו מטמא ואינו מכשיר, ואין לנו כיוצא בו ואין לנו כיוצא בו' כשיעור טומאתו. אבל דמו מטמא כבשרו. אמר רב יוסף מאן דמר טמא כרבי יהודה, טהור כרבי יהושע בן בתירה. אם כן הירושלמי יודע שמעמד דם נבילות במחלוקת, ומשנת מכשירין פ"ו מ"א איננה נוקטת עמדה בנושא.

Mishnah 6

<b>אילו מטמין ומכשירין</b> – כאמור זה ההמשך של המבנה הריבועי, <b>זובו שלזב ורוקו ושכבת זרעו ומימי רגליו</b> – רביעייה זו מופיעה רבות במקורות<sup class="footnote-marker">59</sup><i class="footnote">כגון משנה, כלים פ"א מ"ג; זבים פ"ה מ"ג ומקבילותיהן. ראו פירושנו למשניות אלו. </i>, אך רק כאן היא מופיעה לעניין הכשר טומאה. הרוק נרמז ברשימת תולדות המים, וכן מי הרגליים, אבל הזוב ושכבת הזרע אינם ברשימת שבעה המשקים ואינם גם ברשימת התולדות. אין זאת אלא שרשימת התולדות אינה מלאה, ובפירושנו למשנה ז יוסבר הדבר. <b>ורביעית מן המת</b> – דם המת הוא אחד משבעת המשקים (מ"ד) ומטמא בנגיעה ובאוהל. מידה זו של רביעית דם חוזרת במקורות, וזו ההלכה המאוחרת (משנה, אהלות פ"ב מ"ב), שכן שנינו: "אמר רבי אלעזר, בראשונה היו זקנים חלוקין, מקצתן אומרים רביעית דם ורובע עצמות ומקצתן אומרים חצי קב עצמות וחצי לוג דם, בית דין שאחריהן אמרו רביעית דם ורובע עצמות לתרומות ולקדשים חצי קב עצמות וחצי לוג דם לנזיר ולמקדש. אמר רבי אלעזר, כשהלכתי לארדסקוס מצאתי את רבי מאיר ואת יהודה בן פתירוש שהן יושבין ודנין בהלכה, יהודה בן פתירוש אומר רביעית דם אין הנזיר מגלח עליה ואין חייבין עליה על טומאת מקדש וקדשיו, אמר לו רבי מאיר, תהא זו קלה מן השרץ? מה שרץ הקל נזיר מגלח עליו וחייבין על טומאת מקדש וקדשיו, רביעית דם חמורה אין דין שיהא נזיר מגלח עליה וחייבין עליה על טומאת מקדש וקדשיו? שתק יהודה בן פתירוש. נמתי לו, רבי מאיר אל תבוז לי, בקי היה לך ביהשע בן ממל? נם לי, הן, ובעל מלאכות היה, נמתי לו, בלשון הזה אמר לי משם רבי יהשע, כל טומאה מן המת שהנזיר מגלח עליה חייבין על טומאת מקדש וקדשיו וכל טומאה מן המת שאין הנזיר מגלח עליה אין חייבין עליה על טומאת מקדש וקדשיו" (תוס', אהלות פ"ד הי"ג, עמ' 602-601; נזיר פ"ה ה"א).
כמו כן: "מתניתא דרבי לעזר בן עזריה. דתני, אמר רבי שמעון בן אלעזר, בראשונה היו בתי דינין חלוקין, מקצתן אומרים רביעית דם רובע עצמות, מקצתן אומרים חצי לוג דם חצי לוג עצמות לנזירות ולטומאת מקדש וקדשיו. רבי יעקב בר אידי בשם רבי שמעון, מדרש אמרוה מפי חגי זכריה ומלאכי" (ירו', נזיר פ"ז ה"ב, נו ע"ג). אם כן, בתחילה נחלקו האם יש צורך ברובע או בחצי קב, והוכרע כדעה הראשונה. בתלמוד הבבלי הדברים ברורים עוד יותר: "אמר רבי אליעזר: זקנים הראשונים, מקצתן היו אומרים: חצי קב עצמות וחצי לוג דם – לכל, רובע עצמות ורביעית דם – לא לכל, ומקצתן היו אומרים: אף רובע עצמות ורביעית דם – לכל. בית דין שלאחריהם אמרו: חצי קב עצמות וחצי לוג דם – לכל, רובע עצמות ורביעית דם – לתרומה וקדשים, אבל לא לנזיר ועושה פסח. מכדי אין הכרעת שלישית מכרעת! אמר רבי יעקב בר אידי: מפי שמועה אמרו, מפי חגי זכריה ומלאכי" (נזיר נג ע"א). אם כן, בשלב ראשון נחלקן חכמים האם הכמות המתאימה היא רובע או חצי קב. לשלב זה מתאימה הקביעה שהעצמות צריכות לבוא מרוב בניין ומניין, שכן רוב עצמות ילד קטן הן כחצי קב. בשלב שני נקבעה חלוקת פשרה שלפיה מידה אחת שימשה לצורך הלכתי אחד ומידה שנייה לצורך הלכתי אחר. בשלב שלישי נקבעה מידה אחידה, ובמקביל חלה החמרה בכמות הנדרשת (המגמה של בית שמאי התחזקה). את דברי בית שמאי ובית הלל ניסחו בהתאם למגמה ולהלכות המתחדשות, אף שבזמנם דיברו, מן הסתם, על חצי קב<sup class="footnote-marker">60</sup><i class="footnote">ראו עוד תוס', עדיות פ"ג ה"ג, עמ' 459. שם מסופר על עצמות שהתגלו באחת מלשכות המקדש, ואין שם דיון על כמות או על רוב מניין ובניין, כאילו ההלכה היא כשמאי הזקן. רבי יהושע שם טוען שאין לטמא את המקדש משום "שבושה היא לנו", אבל אינו מעלה את הטיעון ההלכתי-טכני שכמות העצמות אינה מספקת, או שאינה ממת אחד. אולי הייתה שם כמות גדולה של עצמות. גם ייתכן ש"בושה היא לנו" היה הנימוק הציבורי, אך כדי לנמק את ההיתר מבחינה משפטית השתמש רבי יהושע באחת מדרכי ההיתר שהועלו לעיל (רוב בניין, מת אחד), ואולי זו הייתה ההזדמנות שבה הוצגה הצעה הלכתית זו לציבור. עדות זו שייכת כמובן להלכות בית הפרס ועצמות שנמצאו, ודנו בהן במקומן (אהלות פט"ז מ"ג, ובהמשך שם). </i>.
מצד שני רבי מאיר מטמא בדם כלשהו, וכן ביין כלשהו<sup class="footnote-marker">61</sup><i class="footnote">ראו המקורות שהבאנו בפירושנו לאהלות פ"ב מ"ב.</i>. גם שכבת זרע ורוק אינם נדרשים למידה של רביעית, שכן סתם הפרשות כאלה הן בשיעור כמותי קטן יותר. הוא הדין לדם עורב ששחטו להתלמד, שוודאי אין בו רביעית, וכן שכבת זרע, זוב ודמעות שנדון בהם בשתי המשנות הבאות. ר"ש בפירושו למשנתנו הביא סדרת מקרים נוספים, רובם מהתלמוד הבבלי, שבהם לא נדרשת רביעית, כגון טיפת חלב ועוד. הוא מציע לחלק בין חולין (שרק רביעית מטמאת ומכשירה לטמא) לבין תרומות וקודשים (שבהם לא צריך רביעית). אבחנה זו נראית בעינינו מלאכותית, שכן אין היא נזכרת במקורות בהקשר זה, והפרשנות שכל המקורות שאין בהם דרישה לרביעית עוסקים רק בתרומות היא שרירותית לחלוטין. מכיוון שכבר מצאנו בנושא מחלוקת גלויה, הרי שקל להסביר את כל המקורות כמבטאים דעת תנא זה או אחר.
<b>ודם הנדה</b> – מטמא טומאת נידה, ולפי המשנה גם מכשיר לקבל טומאה. כפשוטם של דברים דם נידה אינו זקוק לרביעית. <b>רבי אליעזר אומר שכבת זרע</b> [<b>ו</b> ]<b>אינה מכשרת</b> – לא נמסר הנימוק, אך כפשוטו אין היא כלולה ברשימת שבעה המשקים ואין היא נוזל בשל סמיכותה. ייתכן ששכבת הזרע נחשבת למשקה סרוח. <b>רבי אלעזר בן עזריה אומר דם הנידה</b> – ברוב עדי הנוסח נוסף "אינו מכשיר". גם לכך אין נימוק, כנראה הוא מפרש שהדם הנזכר במשנה ד הוא דם "רגיל" בלבד.<b> רבי שמעון אומר דם המת אינו מכשיר</b> – קשה לדעת האם רבי שמעון חולק בכך על העיקרון שדם מכשיר, וחולק על משנה ד לעיל ועל כל ההרכב של רשימת שבעה המשקים, או שמא הוא מפרש את משנה ד בדם נידה בלבד. <b>ואם נפל</b> [<b>על</b> ]<b> הדלעת גורדה והיא טהורה</b> – גוררה, משום שאינה כשרה לאכילה, ואינה מטמאת משום (ובמקרה) שהדלעת אינה מוכשרת לקבל טומאה.
בתוספתא שנינו: "משקה המת טהורין חוץ מדמו, וכל מראה דמים במת הרי אלו טמאין" (פ"ג הט"ו, עמ' 676). אם כן התוספתא כמשנה, אך בסגנון אחר.

Mishnah 7

<b>אלו –</b> בכל יתר עדי הנוסח "לא",<b> מטמין</b> – לגרסה "מטמין" אין קיום; ודאי שזיעה מטמאת. בנוסף לכך, הגרסה "לא מטמין" עדיפה משום שהיא תנאי למבנה הריבועי שעמדנו עליו בסוף משנה ה.<b> ולא מכשירין</b> – שאינם משקה. <b>הזיעה</b> – של אדם טהור, אינה מטמאת ואינה משקה, כמו שאמרנו לעיל פ"ב מ"א. <b>והלחה סרוחה</b> – במקורות מתנהל דיון על מעמדו של משקה סרוח. את המקורות ציטטנו לעיל במשנה ד. ליחה סרוחה אינה סתם משקה סרוח אלא נוזל גוף, "ליחה" במשמעה היום. לכאורה ניתן להבין שרק "לחה סרוחה" אינה מטמאת, אבל ליחה רגילה היא כמשקה רגיל. לדעתנו הביטוי "לחה סרוחה" לא בא להוציא ליחה רגילה אלא כל ליחה היא סרוחה, וצירוף זה חוזר במקורות גם בהקשרים בלתי "הלכתיים"<sup class="footnote-marker">62</sup><i class="footnote">כגון ויקרא רבה, כז ז, עמ' תרמ, ועוד.</i>. <b>והראי</b> – צואה,<b> והדם היוצא עימהן</b> – אמנם דם רגיל מטמא והוא אחד משבעה המשקים, כך הסברנו את משנה ד לעיל, אם כי ראינו גם דעות תנאיות שהדם הנמנה עם שבעה המשקים הוא רק דם נידה. מכל מקום, מעט דם היוצא עם הליחה או עם הצואה אינו מטמא. מעט דם זה ודאי אינו בשיעור של רביעית, ואולי אינו מטמא מסיבה זו, או שמשנתנו כרבי מאיר במשנה הקודמת ודם מכשיר לטומאה בכלשהו, אך הדם עם הליחה הוא שולי לליחה עצמה.
במשנה הקודמת נמנו הפרשות ונוזלי גוף של הזב, והרשימה שונה מזו של משנתנו. מה שמנוי באדם רגיל (טהור?) אינו נזכר בקשר לזב, ומה שמנוי כנוזלי הזב אינו מנוי במשנתנו. השאלה היא כפולה: מבחינה הלכתית – מה דינם של הנוזלים שאינם מנויים, ומבחינה ספרותית – מדוע הרשימות כה שונות. התוספתא בזבים עוסקת בשאלת הטומאה ולא בשאלת הכשרת טומאה, ושם שנינו: "ואלו הן חיבורין<sup class="footnote-marker">63</sup><i class="footnote">בכתב יד ערפורט "חבריין", ובדפוס: "חיבורין".</i>: שניים, הצפרניים, והשער שלהן. ואלו הן מקצתם<sup class="footnote-marker">64</sup><i class="footnote">בכתב יד ערפורט "מקצתיים", ובדפוס: "מקצתם".</i>: ראשי אצבעות ידים, ורגלים. כיחו, וניעו, ורירו, ומי האף שלו הרי הן כרוקו, דמעות עינו, דם מגפתו, וחלב האשה, והדם היוצא מפיו, ומפי האמה שלו, מטמאין טומאת משקה. זובו, ורוקו, ומימי רגלו, מטמאין טומאה חמורה. זיעה, וליחה סרוחה, והרעי, טהורין. שכבת זרעו רבי אליעזר אומר מטמא במשא, וחכמים אומרים אינו מטמא במשא. שאי אפשר לשכבת זרע שלא במימי רגלים" (פ"ה ה"ב, עמ' 679). אלו נוזלי הגוף שבמשנתנו ובמשנה הקודמת כאחת, רובם מטמאים כשהאדם טמא, בהתאם להלכות שבמשנה שלנו.
נוזלי הגוף
מפתח: - + = מנוי; - – = אינו מנוי
נשאלת השאלה האם התוספתא מחברת את שתי המשניות שלנו או להפך, שהמשניות שלנו חילקו את הרשימה שבתוספתא לשתיים. אנו מעדיפים את ההסבר השני משום שכך יש בידינו הסבר למבנה הספרותי של המשניות הנראה, לכאורה (כשלעצמו), כבלתי הגיוני. אם נניח שהמשניות שלנו השתמשו ברשימה שבתוספתא<sup class="footnote-marker">65</sup><i class="footnote">בין אם השתמשו ישירות בתוספתא ובין אם השתמשו באותה משנה קדומה שבה השתמש עורך התוספתא וממנו ליקט את ההלכות.</i> יהיה בכך הסבר מובן לחלוקה בין שלוש המשניות (ה-ז): בכל משנה שובץ אותו חלק המתאים לה, אף שניתן היה להגדיל את הרשימה שבכל משנה. כך גם נבין מדוע שכבת זרע נחשבת למשקה אף על פי שאיננה לא ברשימת המשקים ולא ברשימת התולדות. היא נחשבת לתולדה, אבל העורך העדיף להזכירה במשנה ו וסמך על הלומדים שידעו לשבץ את ההלכה במקומה. לעומת זאת הרוק ומי הרגליים נזכרים פעמיים בתוספתא, ואף פרקנו מזכיר אותם פעמיים. זו דוגמה יפה למקרים שבהם נוסח המשניות תלוי בתוספתא, בהתאם לתֵאוריה שפיתח פרידמן<sup class="footnote-marker">66</sup><i class="footnote">דנו בכך בקצרה במבוא הכללי לפירוש המשניות, ולעיל פ"ה מ"ב.</i> שהמשנה תלויה בתוספתא. ההבדל בין דעתנו לבין המשתמע מדברי פרידמן הוא שלדעתו זו התופעה הרווחת והשלטת, ואילו אנו רואים בכך חריג.
במדרש התנאים מופיעה מקבילה לתוספתא: "(ח) 'זובו טמא', לימד על הזוב שהוא טמא, הד"א ('הרי הדברים אמורים' או 'הדא הוא דכתיב') ומה אם הזב שהזוב גרם לו טומאה הרי הוא טמא, הזוב שהוא גרם לטומאה אינו דין שיהא טמא? שעיר המשתלח יוכיח שגרם לטומאה והרי הוא טהור. (ט) אף אתה אל תתמה על הזוב שאף על פי שגרם לטומאה לא יהיה טמא? תלמוד לומר 'זובו הוא טמא', לימד על הזוב שהוא טמא. (י) יכול הדם היוצא מן האמה שלו יהיה טמא? תלמוד לומר הוא, הוא טמא ואין דם היוצא מן האמה שלו טמא אלא טהור. (יא) אין לי אלא זובו, מימי רגליו מנין? ודין הוא, ומה אם רוק שהוא יוצא ממקום טהרה הרי הוא טמא, מימי רגליו שהם יוצאים ממקום טומאה אינו דין שיהא טמא?! הדם היוצא משם יוכיח שהוא יוצא ממקום טומאה והרי הוא טהור. (יב) ואף אתה אל תתמה על מימי רגלים שאף על פי שהם יוצאים ממקום טומאה לא יהיו טמאים תלמוד לומר 'וזאת', לרבות את מימי רגלים. (יג) יכול הזיעה והליחה סרוחה והראי [והרעי] יהו טמאים? תלמוד לומר הוא, אוציא את אילו שאינן מטמים טומאת משקים, ולא אוציא דמעת עינו ודם מגפתו וחלב האשה שהם מטמים טומאת משקים. תלמוד לומר זאת<sup class="footnote-marker">67</sup><i class="footnote">כלומר כולם טמאים.</i>, נמצאת אתה אומר תשעה משקים בזב הליחה והזיעה סרוחה והראי [והרעי] טהורים מכלום, דמעת עינו ודם מגפתו, וחלב האשה מטמים טומאת משקים, זובו ורוקו ומימי רגליו מטמים טומאה חמורה" (ספרא, מצורע פרשה א ה"ח-הי"ג, עה ע"א-ע"ב).
המדרש עוסק בזב וקובע שהמשקים המטמאים הם: 1. זובו 2. מי הרגליים 3. דמעות 4. דם מכה 5. חלב אישה 6. רוקו. לעומת זאת המשקים הטהורים הם: 7. דם היוצא מהאמה (אבר המין הגברי) 8. זעה 9. לחה סרוחה 10. ראי.
במניין הסופי של תשעת המשקים התעלם התנא מדם היוצא מהאמה. ברור שלפנינו הרכבת מקורות על ידי עורך הספרא. הלימוד על דם האמה בא ממקור אחר ואיננו בסיכום. לתשעת המשקים יש להוסיף את שכבת הזרע, ואזי הרשימה קרובה ביותר לזו שבתוספתא אך אינה זהה לה. בספרא חסרים מי אף, דם היוצא מפיו וחלב האישה. חלב האישה ודאי אינו נוזל גוף של הזב (אולי של הזבה), ומכל מקום הוא נדון בהמשך במשנה ז ובתוספתא זבים.
מכל מקום, ברייתא זו מצטרפת לראיות שסתם חלב אישה מטמא, ולא נאמר שמדובר דווקא בחלב אישה טמאה.
<b>משקה</b> – כל נוזלי הגוף, <b>בן שמונה</b> – "בן השמונה" הוא תינוק שנולד לשמונה חודשים. קדמונינו לא ידעו להבחין בין פג שיש לו סיכוי לשרוד לבין ולד בעל סיכוי בר קיימא, ואף האמינו שלתינוק בן שבעה חודשים סיכוי לשרוד מה שאין כן לבן שמונה חודשים. חכמים הניחו שילד נולד לתשעה חודשים או לשבעה חודשים, אך לא לשמונה. כך, למשל, קטן שנולד לשמונה אי אפשר להקדיש את ערכו למקדש (תוס', ערכין פ"א ה"ג, עמ' 543), וכן המתכוון להרוג ילד כזה פטור<sup class="footnote-marker">68</sup><i class="footnote">מכילתא דרבי שמעון בר יוחאי, כא יד, עמ' 171; מכילתא דרבי ישמעאל, ניזקין, משפטים ד, עמ' 543.</i>, ואף אינו מקבל טומאה משום שאינו בן אדם חי ושלם, כפי שקובעת הברייתא שלנו. ילד שנולד לשמונה חודשים הוא בחזקת מת ואין מטפלים בו בשבת, אף על פי שהוא עדיין חי: "בן שמונה חי ובן תשעה מת אין מתעסקין עימו לכל דבר" (שמחות א ח, עמ' 99), והוא בחזקת נפל (תוס', שבת פט"ו ה"ה ועוד). בהמשך שם יש גם החולק ואומר שאם חי שלושים יום יצא מחזקת נפל (שם ה"ז). במדרש שנינו: "ילמדנו רבינו תינוק שנולד לשמונה חדשים מחללין עליו את השבת? כך שנו רבותינו תינוק שנולד לשמונה חדשים אין מחללין עליו את השבת, ואין חותכין את טיבורו, ואין טומנין את שלייתו, ואין מטלטלין אותו ממקום למקום, אבל אמו גוחה עליו ומניקתו. והמטלטלו בשבת כאילו מטלטל את האבן, ספק בן שמונה, ספק בן שבעה, אין מחללין עליו את השבת, ואין חותכין את טבורו, ואין טומנין את שלייתו, ואין מטלטלין אותו ממקום למקום. ואם דבר ברור הוא שהוא בן שבעה, מחללין עליו את השבת, וחותכין את טיבורו, וטומנין את שלייתו, ומטלטלין אותו ממקום למקום. ולמה מחללין את השבת על ילוד שנולד לשבעה? לפי שהוא של חיים, אבל הנולד לשמונה אינו לחדשיו, ואינו של חיים, לכך אין מחללין עליו את השבת. שאלו לרבי אבהו מנין לנולד בן שבעה שהוא חי, אמר להם בלשון יוונית זיטא איפטא איטא אקטו" (תנחומא בובר, במדבר כא, עמ' 18; בראשית רבה, יד ג, עמ' 128; כ ו, עמ' 189)<sup class="footnote-marker">69</sup><i class="footnote">בן שבע לחיים, בן שמונה למוות. לביאור המשפט העממי ביוונית ראו הערותיהם של בובר ושל אלבק על אתר.</i>. ההלכה הלכה, והמדרש אף מצטט משפט עממי ביוונית המבטא את "העובדה הרפואית" שבן שבעה לחיים ובן שמונה למוות. אמונה זו, אפוא, אינה עניין לחברה היהודית אלא הייתה בבחינת מוסכמה מוכרת גם בחברה הנכרית. בעל קדמוניות המקרא אף מוצא צידוק תאולוגי לכך שקטן בן שבעה חודשים נועד לחיים: "ואצו אותך (את אברהם) כי ישיבהו לי מהר בחדש השביעי על כן כל אשה אשר תלד בחדש השביעי בנה יחיה כי עליו קראתי את כבודי" (קדמוניות המקרא, כג ח), וכן קובע סורינוס, הרופא הרומי הידוע.
אם כן, נוזלי הגוף של תינוק זה אינם מטמאים משום שאיננו חי, זאת אף שהוא חי בפועל. גם הלכה זו קשה להבין. נניח שאכן גורלו נגזר, אבל הוא עדיין בחיים! זאת ועוד. יש להניח שלא תמיד ידעה האישה מתי נכנסה להיריון, וכך אפשר היה להסביר מקרים שבהם הוולד נותר בחיים, אם כן מניין הביטחון להגדיר את מי הרגליים של תינוק בן שמונה חודשים כטהורים?
<b>רבי יוסי אומר חוץ מדמו</b> – דמו חריג ומטמא כדם של בוגר. גם בסעיף זה ההלכה בלתי משפטית. אם אינו נחשב כבן אנוש – מדוע לדמו דין שונה מלרוקו? אמנם הדם הוא אחד משבעת המשקים ומי הרגליים רק תולדה, ברם לא מצינו שיש הבדל הלכתי בין השניים. לדעתנו גם כאן לפנינו הלכה שאיננה משפטית אלא נובעת מעומקי הרגש הדתי. הוולד בן השמונה הוא כישלון נורא ואסון בר קיימא. בני החברה רצו להרחיקו מהתודעה: הוא כמי שאינו קיים, וחכמים "נענו" לתחושה זו והעניקו לה מבנה משפטי. אבל דמו נראה כדם ילד רגיל, וקשה היה לראות בו משקה טהור. אפשר שרבי אליעזר הנזכר בהמשך המשנה מטמא גם את משקי בן השמונה, ועמדתו של רבי יוסי היא מעין פשרה, או שילוב בין דעת חכמים לדעת רבי אליעזר.
<b>והשותה מי טבירייה –</b> מי טבריה בהקשר זה הם מי מעיין גפריתי שהם חמים. חכמים הרגישו שהם שונים ומלוחים, אם כי לא ידעו להגדיר שיש בהם גפרית. אבל ריחם שונה וטעמם שונה, הם מרפאים אבל אינם מים רגילים. מבחינה פיזית הם מים שמעורבבים בהם מעט חומרים זרים. הם יותר מים מרוק או משכבת זרע, אבל כך ביטאו חכמים את תחושתם בדבר טיב הנוזל המוזר. חמי טבריה היו ידועים בכל המזרח התיכון כחמי מרפא. רבים הגיעו למקום למטרות הנאה וריפוי, ובית המרחץ היה מן הסתם משוכלל ביותר. בטבריה עצמה נחפר בית מרחץ עירוני גדול<sup class="footnote-marker">70</sup><i class="footnote">טרם פורסם.</i>, ובית מרחץ אחר שכן ליד חמי המרפא בחמת טבריה של ימינו. בית המרחץ נבנה ליד בית הכנסת הגדול, והיה בסביבה יהודית מובהקת.
בדרך כלל אסור להתרחץ בבית מרחץ בשבת, וראו דיוננו במשנת שבת פכ"ב מ"ה.
<b>אף על פי יוצאין נקיים</b> – אף על פי שלמראה עין הם נקיים כמים, טעמם וריחם שונה. הרמב"ם פירש שמי טבריה הם מים משלשלים, והמים הנקיים הם מי השלשול שיוצאים כמים נקיים. הפירוש קשה ומשקף אולי אי הכרה בתכונות האחרות של המים, אף שבפירושו למשנת שבת (פכ"ב מ"ה) הוא מבהיר שהמים חמים. במשנת נגעים פ"ט מ"א גורסים רוב עדי הנוסח במפורש "חמי טבריה"<sup class="footnote-marker">71</sup><i class="footnote">בכתב יד קופמן "מי טבירייה" גם במסכת שבת.</i>, ומדובר בכווייה שהם גורמים. מכל מקום המים של שלשול הם "ראי" (צואה), כדברי הרמב"ם עצמו.
<b>דם שחיטה בבהמה ובחיה ובעופות הטמאים</b> – אלא אינם נחשבים כתולדת מים, כמו דם שחיטה של בהמה טהורה שהוא תולדת מים (לעיל משנה ד).<b> ודם הקז לרפואה</b> – דם הקז הוא מתולדות הדם, ואילו הקז לרפואה אינו מטמא. אנו מפרשים שלדעת תנא קמא הם אינם מכשירים ואינם טהורים, כאמור ברישא. <b>רבי אלעזר מטמא באלו</b> – לא ברור מי הם "אלו"; יש להניח שהכוונה לחלק מהרשימה, אבל השאלה היא האם כוונתו רק לשניים האחרונים או לשלושה או לארבעת האחרונים. <b>רבי שמעון בן אלעזר אומר חלב הזכר טהור</b> – חלב אישה מטמא, אולי משום שהחלב הוא אחד משבעת המשקים, או שהוא תולדת חלב (להלן מ"ח), אבל חלב של הגבר טהור. בדרך כלל אין בגבר חלב, אבל לעתים רחוקות יוצאת מהדדים הפרשה לבנה, ולכך התכוונו חכמים בחלב הגבר. אלבק מפנה, ובצדק, לאגדה שבבראשית רבה (ל ח, עמ' 275) שלפיה הניק מרדכי את אסתר בילדותה. כן מסופר: "תנו רבנן: מעשה באחד שמתה אשתו והניחה בן לינק, ולא היה לו שכר מניקה ליתן, ונעשה לו נס ונפתחו לו דדין כשני דדי אשה והניק את בנו. אמר רב יוסף: בא וראה כמה גדול אדם זה, שנעשה לו נס כזה! אמר לו אביי אדרבה, כמה גרוע אדם זה שנשתנו לו סדרי בראשית!" (בבלי, שבת נג ע"ב). ברור שחכמי בבל ראו במקרה כזה נס, ולא הכירו באפשרות כזאת כמציאות רגילה. גם מהמשנה אין להסיק שחלב גברים הוא תופעה רגילה, אלא שמדי פעם יש לגבר מעט "חלב". הזנת ילד או ילדה (אסתר) מחלב זה היא בגדר נס, אבל טיפה היוצאת בצורה אקראית יש לברר את דינה. דומה שגם כאן הדיון הוא יותר תאורטי ממעשי.
אגב כך אנו שומעים שחלב גבר כלשהו מטמא, שהרי אין מדובר ברביעית, וזו דעת רבי מאיר כפי שפרשנוה במשנה ו.

Mishnah 8

<b>חלב האשה מטמא לרצון ושלא לרצון</b> – חלב סתם נמנה עם שבעת המשקים. אפשר שהמשנה רואה בחלב אישה חלב רגיל, או שהוא תולדות של חלב סתם (חלב בהמות ובני בקר). מכל מקום חלב האישה טמא<sup class="footnote-marker">72</sup><i class="footnote">בבבלי מובאת דרשה קשה האמורה להסביר את המקור לכך שחלב אישה מטמא: "חלב האשה – דכתיב 'ותפתח את נאד החלב ותשקהו' " (נדה נה ע"ב). הדרשה קשה משום שלפיה משמע כאילו "חלב אישה" הוא חלב שאישה מוזגת ואיננו חלב הנקה, שכן "נאד" איננו דדים אלא כלי קיבול. אפשר שדרשת הבבלי היא פיתוח של דברי חז"ל במדרש תהילים: "שנו רבותינו שלשה משקין אסורין משום גלוי, מים ויין וחלב. מים מנין... חלב מנין, שנאמר ותפתח את נאד החלב [ותשקהו ותכסהו] (שופטים ד יט)..." (קלו ד, עמ' 520). הדרשה היא שאת החלב יש לכסות כפי שנהגה יעל אשת חבר הקיני. דרשה זו הועברה בבבלי מעניין גילוי מים לעניין הכשר טומאה, ואיבדה מחדותה. ראו עוד בילקוט שמעוני לשופטים רמז מה המחבר את שתי הדרשות לדרשה אחת. </i>, ומכשיר לקבל טומאה. בדרך כלל "לרצון" ו"שלא לרצון" הוא שהפרות נרטבו לרצון הבעלים, הווה אומר שמים סתם הם טהורים ואינם מטמאים אלא לרצון. אבל חלב אישה טמא, ומשקים טמאים מטמאים אם הרטיבו פרות לרצון בעליהם ושלא לרצון. אבל הרמב"ם פירש שחלב אישה מטמא אם נטף לרצון. הפירוש כשלעצמו אפשרי והגיוני, אך אינו מתאים לשימוש במונח "רצון" בהקשר הכללי של דיני הכשר טומאה.
פירוש הרמב"ם מבוסס על התלמוד הבבלי בכריתות. התלמוד שם מביא ברייתא: "קתני: התירו למגע טמא מת. להניק את בנה ובנה טהור" (יג ע"א-ע"ב). הגמרא שואלת למה הוא טהור, הרי חלב האישה מטמא. בסוגיית הגמרא שלבים מספר, ואמנם איננו עוסקים בבבלי אבל כדי להבין את מקומו של ההסבר עלינו לסכם בקצרה את הסוגיה. בסוגיה שתי הצעות הסבר:
1. החלב טרם הוכשר לקבל טומאה. בשלב ראשון הגמרא דוחה הסבר זה משום שהחלב בוודאי נטמא "בטיפה מלוכלכת על פי הדד", על כך משיב רב נחמן בשם רבה בר אבוה: "[שינק] בתקיפה אחת" ולכן החלב טרם הוכשר. רבא מקשה על תירוץ זה: "שתי תשובות בדבר: חדא, דקחזינא לפומיה דינוקא דמלא חלב! ועוד, מקום חלב מעיין הוא! דקתני: חלב אשה מטמא בין לרצון ובין שלא לרצון, בהמה – אינה מטמא אלא לרצון". הקושיה הראשונה היא שהרי התינוק פיו מלא חלב ורואים שהחלב הוכשר לקבל טומאה ברוק שבפיו. הטיעון השני הוא שחלב הוא "מעיין"; זה ביטוי להלכה של משנתנו. "חלב מעיין" הוא ביטוי הלכתי מוקשה ולא כאן המקום להרחיב בביאורו<sup class="footnote-marker">73</sup><i class="footnote">רש"י למקום פירש שהוא כאחד מאברי האישה, כגון רוק או דם, וכל אלו אינם צריכים הכשר שכן אינם אוכל. בעלי התוספות שם (ד"ה אמר רבא) מייחסים הסבר זה לר"י ולרש"י הם מייחסים פירוש אחר, שהחלב הוא אחד ממעיינות האישה כמו דם או רוק. הראבי"ה פירש את המילה "מעיין" בדרך השאלה, האם הוא טמא מגופו (כמו מי מעיין שהם טהורים מגופם – ראו תשובות וביאורי סוגיות סימן אלף כה ד"ה מה שהקשית).</i>, אבל ברור מהמשך הסוגיה שחלב אינו צריך הכשר טומאה, דינו אינו כפֵרות רגילים. את הראיה ממשנתנו דוחה הסוגיה הסתמית בטיעון ש"רצון" הוא כשהחלב יוצא לרצון, ואז הוא נחשב לאוכל ומטמא, וגם אם יצא שלא לרצון הוא מטמא. בכך נדחה הסבר זה.
2. החלב אין בו כשיעור רביעית, ואולי גם לא שתה אותו התינוק בזמן הנחוץ לטומאת אוכלין.
הסוגיה ממשיכה בבירור ההצעות, ומסכמת: "מי סברת שלא לרצון דאמר דלא ניחא ליה? לא, מאי
שלא לרצון? דאמר דדעתיה דתינוק קריבא לגבי חלב, אבל אמר לא ניחא ליה – טהור" (שם ע"ב). הרמב"ם פירש כנראה "דלא ניחא ליה" בעצם יציאת החלב, אבל אפשר לפרש באותה מידה ש"לא נוח לו" בכך שהתינוק יינק (אף שהתינוק בוודאי רוצה לינוק). ההסבר עצמו בעייתי, שהרי המשפט "חלב מטמא שלא לרצון" אינו אמור דווקא לגבי תינוק אלא סתמו לעניין פרות שנרטבו מהחלב. מכל מקום במהלך הסוגיה הועלו כמה הצעות והמעיין רשאי לבחור אחת מהצעות הפירוש. לדעתנו יש להיצמד לסגנון משנתנו: "שלא לרצון" הוא שלא לרצון הבעל שהפרות יירטבו.
במשנת כלים שנינו: "האשה שנטף חלב מדדיה ונפל לאויר התנור טמא, שהמשקה מטמא לרצון ושלא לרצון. היתה גורפתו והכתה הקוץ ויצא ממנה דם או שנכוה ונתנה אצבעה לתוך פיה, נטמא" (פ"ח מי"א). הדיון במשנתנו הוא האם חלב אישה שנטף שלא לרצון על פרי מכשירו לקבל טומאה, ואילו במשנת כלים הדיון הוא האם הוא טמא בעצמו. לכאורה אלו שתי שאלות נפרדות. סתם מים, למשל, הם טהורים, אבל מכשירים לקבל טומאה. נמצאנו למדים שלמרות הדמיון החיצוני משנתנו אינה עוסקת בנושא של משנת כלים. עם זאת, הבבלי (כריתות יג ע"א) מחבר את דין משנת כלים (מבלי לצטטה) עם הדין שבמשנתנו ואינו עושה שימוש באבחנה שהעלינו. הדמיון הסגנוני מבהיר שאכן האבחנה בין הכשר טומאה לטומאה לא נעשתה, ודינם צריך להיות זהה. אם כך, בפירושנו למשנה בכלים העלינו פתרונות מספר המובאים בספרות הראשונים, וכפשוטם של דברים אם אכן הכשר טומאה הוא כטומאה הרי שלפנינו מסורות הלכתיות שונות.
<b>צניעות בחצר המשותפת</b> 
המשנה מדברת על אישה שחלב נטף מדדיה. מצב זה קורה בשעת ההנקה. הוא משקף מצב שבו הנשים מסתובבות בחצר ללא בגדים, או ערומות למחצה. הגברים יצאו לעבודה, ובחצר הסגורה, מוקפת החומה, לא הקפידו נשים על לבוש תקני. כך שנינו: "האשה יושבת וקוצה חלתה ערומה מפני שהיא יכולה לכסות עצמה אבל לא האיש" (משנה, חלה פ"ב מ"ג). אמנם הדיון הוא תאורטי, אך כאמור משקף התנהגות חברתית אפשרית. כמו כן: "המושבת אפרוחין ואמרה איני מושבתן אלא בבתולה, איני מושבתן אלא ערומה, איני מושבתן אלא בשמאל... הרי זה מדרכי האמורי" (תוס', שבת פ"ו הי"ז). הערום כאן מבטא את הפריון ונתפס כשלילי, אבל לא מחמת דיני צניעות אלא משום שיש בכך אבק כשפים.
במסגרת זו הבחינו חכמים בין שתי הגדרות. האחת היא דיני צניעות ביחיד ובפומבי; אלו היו דינים מחמירים: "קול באשה ערוה", "טפח באישה ערוה", וכן: "דתני המסתכל בעקיבה שלאשה כמסתכל בבית הרחם, והמסתכל בבית הרחם כילו בא עליה" (ירו', חלה פ"ב ה"ד, נח ע"ג), וכיוצא באלו<sup class="footnote-marker">74</sup><i class="footnote">בבלי, ברכות כד ע"א; קידושין ע ע"א. כל המימרות הללו מיוחסות לשמואל הבבלי. שער באישה וטפח באישה נזכרים רק בבבלי ברכות ואינם במקבילות. </i>. היו גם נשים שהקפידו שאפילו בביתן לא ייראה שערן (ירו', יומא פ"א ה"א, לח ע"ד; בבלי, שם מז ע"א ומקבילות רבות). במקביל חלו גם דיני צניעות על הגבר: אסור לו להראות את אברי המין ואף להביט בעצמו באברים אלו שלו; כך גם ראוי לאדם שלא להביט במילתו, והמדרש משבח צדיקים שנהגו כן (ירו', מגילה פ"א הי"ג, עב ע"א; סנהדרין פ"י ה"ב, כט ע"ג ומקבילות רבות). צנועים אף החמירו, ואחד מהם מתפאר שקורות ביתו לא ראו את אִמרי חלוקו, כלומר את הבגד התחתון שלו (בבלי, שבת קיח ע"ב). דרישות אלו היו כמובן מופרזות, ובאו לבטא מגמה של צניעות ולא הנחיה בפועל. למרות דינים אלו נהגו גברים להגיע לבית מרחץ ולהתרחץ במשותף בעירום. אישה הגונה לא הלכה כמובן למרחץ של גברים, אך כאמור האיסור הוא גם על חברה חד-מינית. חז"ל אפילו משבחים את מי שנכנס למרחץ וראה את מילתו והתפעל מן המצווה: "נכנס למרחץ ראה את עצמו ערום אמר אוי לי שאני ערום מן המצות כיון שהביט במילה שלו התחיל לקלס להקב"ה למנצח על השמינית מזמור לדוד" (ירו', ברכות פ"ט ה"ה, יד ע"ד). אין במדרש זה ביטוי לכך שהבטה במילה היא עברה לגופה.
דרישות אלו הן במסגרת דיני צניעות. חלקן נתפסו כהלכה לכל דבר, וחלקן כהנחיה כללית על מה שראוי, אך לא כתביעה בעלת אופי משפטי.
ברם במשנתנו ובמשנת חלה תפיסת הצניעות שונה, והירושלמי מסביר: "הדא אמרה עגבות אין בהן משום ערוה הדא דאת אמרה לברכה אבל להביט אפילו כל שהוא אסור" (חלה פ"ב ה"א, נח ע"ג<sup class="footnote-marker">75</sup><i class="footnote">כך יש גם להבין את הכלל הזהה (שעגבות אינן ערווה) בבבלי, ברכות כד ע"א.</i>). כל הדין במשנה הוא רק להיתר אמירת ברכה; במסגרת דין זה אפילו עגבות אינן נחשבות ערווה<sup class="footnote-marker">76</sup><i class="footnote">המאירי מדגיש שלעניין חלה האישה יושבת על הקרקע וכך אין עגבותיה נראות.</i>, כלומר מותר לברך בעגבות חשופות<sup class="footnote-marker">77</sup><i class="footnote">עגבות הן כנראה אותו אבר אחורי המשמש (גם) לישיבה, כפי שאומר המדרש המשווה את העולם לאדם: לשניהם גבעות, ו"גבעות באדם, זה עגבותיו של אדם" (אבות דרבי נתן, נו"א פל"א, עמ' 92).</i>, אבל כמובן המהלך ועגבותיו חשופות עובר על כל דיני צניעות, ואולי אף נאסר להלך בתוך הבית חשוף בצורה זו, אך מותר לברך. בכל המקורות העוסקים בשאלה זו של צניעות מניחים בפשטות שאין לקיים מצוות כשהוא עירום. כך, למשל, המשניות קובעות שאין להפריש תרומות, אך מותר להפריש דמאי עירום (תרומות פ"א מ"ו; דמאי פ"א מ"ד).
התוספתא לתרומות והירושלמי שם מסבירים שאת הדמאי מותר להפריש משום שאין מברכים על ההפרשה, אבל אם מברכים אי אפשר לעשות זאת בעירום<sup class="footnote-marker">78</sup><i class="footnote">תוס', תרומות פ"ג ה"ב; ירו', דמאי פ"א ה"ד, כב ע"ב, בשם ברייתא: "תנא רבי חלפתא בן שאול", וכן בבלי, שבת כג ע"א.</i>. זו דרכם של התלמוד ושל תנאים מאוחרים למצוא הנמקות משפטיות פורמליות. ברם ברכת המצוות לא נוצרה לפני דור יבנה, וניתן להבין את ההלכה גם ללא זיקה לברכה. אין מפרישים מעשר עירום משום שאין זה כבוד המצווה<sup class="footnote-marker">79</sup><i class="footnote">על האיסור לתרום עירום ראו פירושנו לתרומות פ"א מ"ו; חלה פ"ב מ"ג.</i>, אבל הפרשת דמאי היא מספק, ולא רחשו כבוד למעמד. כן קובעת התוספתא: "הרי שהיה עומד בשדה ערום, או שהיה עושה מלאכתו, הרי זה מכסה את עצמו בתבן, ובקש, ובכל דבר, וקורא. אף על פי שאמרו אין שבחו של אדם להיות עומד ערום, שכשברא הקב"ה אדם לא בראו ערום! שנאמר 'בשומי ענן לבושו וערפל חתלתו'. 'בשומי ענן לבושו' – זה השפיר, 'וערפל חתלתו' – זה שליא. הרי שהיתה מטפחת של בגד ושל עור חגורה על מתניו, הרי זה קורא. בין כך ובין כך לא יתפלל עד שיכסה את לבו" (ברכות פ"ב הי"ד; תרומות פ"ג ה"ב). "אין שבחו של אדם להיות עומד ערום" היא ההגדרה של נורמות הצניעות, אבל מותר להתפלל בכיסוי מזערי. בכל מצב צריך אדם לכסות את לבו. הבבלי מסביר שיש בכך צורך כדי שלבו לא יראה את ערוותו, ויש גם האומרים שם כדי שלא יראו פניו את ערוותו (ברכות כד ע"ב; כה ע"ב)<sup class="footnote-marker">80</sup><i class="footnote">ראו עוד פסיקתא רבתי, כב, קיב ע"א.</i>. כן עולה ממקורות רבים שאין לקיים מצוות (או לברך) כשהוא עירום. הדרישה שלבו לא יראה את ערוותו מופיעה בתלמוד הבבלי בלבד.
הירושלמי שואל: "רבי ירמיה בעי, היה יושב בתוך ביתו ערום, מהו שיעשה ביתו כמו מלבוש ויוציא ראשו חוץ לחלון ויברך? היה יושב במגדל ערום, מגדל מהו שיעשה לו כמין מלבוש ויוציא ראשו חוץ לחלון ויברך?" (ברכות פ"ט ה"ב, יג ע"ג). בירושלמי השאלה נותרת ללא תשובה, אבל בבבלי התשובה השלילית ברורה ומידית (סוכה י ע"ב). משנתנו מניחה כנראה שאף שמפריש החלה יושב בביתו אסור לו לקיים את המצווה בעירום. בניגוד לירושלמי שציטטנו, השאלה כמובן אינה על המשנה אלא על התלמודים שאינם מזכירים את משנתנו בדיונם, שהרי ממשנתנו ניתן להוכיח שאסור להפריש חלה בעירום בבית, ולא נזכרת אפשרות היתר של הוצאת הראש מהחלון. אולי הם הבינו שאת החלה מפרישים במקום העבודה, וברגיל לישת הבצק היא ליד התנור בחצר המשותפת שבה ניצבו התנור ומתקני המלאכה.
עם זאת מן הראוי להדגיש שלעתים "עירום" אין משמעו עירום לגמרי אלא ללא בגדים נאותים, כגון הסיפור על אדם שראה את גרושתו "ערומה ובצרה גדולה נתמלא עליה רחמים וסייע לה, על שום 'ומבשרך לא תתעלם' " (ויקרא רבה, לד יד, עמ' תתז). אבל מכל הדיונים שהעלינו לעיל מסתבר שהפרשת חלה, או הפרשת הדמאי בעירום, היא בעירום מלא, וכן במשנתנו.
<b>וחלב הבהמה אינו מטמא אלא לרצון</b> – אפשר שהסיבה המשפטית לכך היא שחלב האישה טמא ומשקים טמאים מטמאים גם שלא לרצון, אבל חלב בהמה אינו טמא כשלעצמו, ולכן מכשיר טומאה רק אם הרטיב את הפרות לרצון. אם נפרש שהמשנה עוסקת בשאלה האם החלב עצמו טמא, קשה להבין מה ההבדל בין חלב בהמה לחלב אישה, הרי שניהם הם מזון. דיון המשנה מתמקד בטיעונים "טכניים" ולא במרכיב ההגיוני של ההלכה. אין ללמוד מכך מה הכתיב את ההלכה, ושני סוגי הטיעונים אינם מנוגדים זה לזה.
<b>אמר רבי עקיבה קל וחמרו הדברים מה אם חלב האשה שאינו מיוחד אלא לקטנים מטמא לרצון ושלא לרצון חלב הבהמה שהוא מיוחד לקטנים ולגדולים אינו דין שיטמא לרצון ושלא לרצון</b> – ההיקש מבוסס על כך שחלב אישה הוא פחות מזון מחלב בהמה, שכן הוא מיועד לקטנים בלבד (לגדול אסור לשתותו), ואף על פי כן מטמא שלא לרצון, קל וחומר חלב בהמה שהוא מזון לכול. לפי הסבר זה המשנה מניחה שדין הכשר טומאה כדין טומאת אוכלין עצמה.
<b>אמרו לו</b> – חכמים,<b> לא</b> [<b>אם</b> ]<b> טמא חלב האשה שלא לרצון שדם מגפתה טמא</b> – אישה מטמאת יותר מבהמה, והא ראיה שדם מכה ("מגפתה") מטמא ואילו דם מכה של בהמה אינו מטמא. <b>יטמא חלב הבהמה שלא לרצון שדם מגפתה טהור</b> – לכן גם חלב אישה מטמא יותר מחלב בהמה. הדיון הוא פורמליסטי ומכני. אין בו הסבר הגיוני מדוע הדין שונה. יתר על כן, לכאורה כל הטיעון רופף. נניח שדין אישה חמור יותר משל בהמה, האם מכאן יש להסיק שתמיד דין האישה חמור יותר? <b>אמר להם מחמיר אני בחלב מ</b> [<b>ב</b> ]<b>דם שהחולב לרפואה טמא</b> – שהחלב עצמו מכשיר לקבל טומאה. חלב אכן שימש לרפואה (תוס', בבא קמא פ"ח הי"ג), וההלכה שחלב נטמא ומכשיר לקבל טומאה היא פשוטה, שהרי הוא אוכל ונטמא בטומאת אוכלין, והוא גם אחד משבעת המשקים ומכשיר לקבל טומאה. <b>והמיקיז לרפואה טהור</b> – כמו ששנינו במשנה הקודמת, מכאן שדין דם היוצא ממכה חמור מדין חלב. כל הקשיים ההגיוניים שעמדנו עליהם לעיל קיימים גם בטיעון זה. <b>אמרו לו סלי זיתים וענבים יוכיחו שהמשקין היוצאין מהן לרצון</b> – כלומר היין והשמן,<b> טמאים</b> – מכשירים לקבל טומאה,<b> ושלא לרצון טהורים</b> – זיתים וענבים שזבו אינם מוכשרים לקבל טומאה, המשקה שזב מהם אינו מכשיר לטומאה משום שהרטיב את הפרות שלא לרצון. חכמים נוקטים בדרך טיעון זהה, אך הפעם אין הטיעון מבוסס על קל וחומר אלא על דמיון<sup class="footnote-marker">81</sup><i class="footnote">כך מבחינה ניסוחית, אבל מבחינת התכלית הלימודית אין הבדל בין דימוי לקל וחומר, שכן גם במקרה החמור אין דרישה להחמרה יותר מבמקרה הקל, אלא לדמיון בין המקרים.</i>. משקים היוצאים מפרות לרצון טמאים (מכשירים לקבל טומאה), ושלא לרצון טהורים (אינם מכשירים). כך גם חלב הבהמה. לכאורה ניתן להקשות על עצם הדימוי: מדוע לא לדמות את היין והשמן לחלב אישה, ואזי תהיה קושיה על סתם המשנה? יתר על כן, חלב בהמה דומה בעיקר לחלב אישה ולא לשמן ויין, ומבחינה זאת דברי רבי עקיבא משכנעים יותר.
ההלכה ששמן ויין שנטפו שלא לרצון אינם מטמאים גם היא בעייתית. לא ברור מהמשנה על מה מדובר, על מיץ זיתים שנגע בפרות (בזיתים עצמן), וה"רצון" או אי הרצון הוא הרצון בהרטבת הזיתים, או שמא היעדר הרצון הוא שלא רצה שהמיץ יצא. בשאלה זו עסקנו גם בכותרת של המשנה העוסקת בחלב אישה שיצא לרצון או שלא לרצון. אם מדובר ברצון בהרטבת הפרות הרי שדין שמן ויין הוא כדינם של זיתים מנטפים; אם הבעלים לא רצה בהרטבה גם השמן לא יכשיר לקבל טומאה, כשם שמים שניתנו שלא לרצון (הרטיבו את הפרות מאונס) אינם מכשירים לקבל טומאה. על כורחך מדובר ברצון שיצא המשקה מהפרות, וכפי שאמרנו בתחילת המשנה "רצון" במשמעות זאת אינו מופיע בלשון חכמים.
סדרת משניות וברייתות עוסקות בזיתים וענבים לפני שלב סחיטת הנוזלים. מקורות אלו עוסקים בשלוש שאלות; מבחינה משפטית הן נפרדות, אבל ניכר שבשביל חלק מהמקורות השאלות נתפסות כאותה שאלה:
1. מתי השמן והיין נטמאים כמשקה (טומאת משקין). ההלכה הקבועה היא שפרי אינו מקבל טומאה עד שתיגמר מלאכתו. אלא שבמקורות מצינו סדרת הגדרות לגמר מלאכה, החל מרגע המסיק או הבציר ועד לדעה שרק טחינת הזיתים היא גמר מלאכה<sup class="footnote-marker">82</sup><i class="footnote">ראו דיוננו באהלות פי"ח מ"א.</i>.
2. האם משקה שיצא מהפרות מכשיר את גוש הפרות (או פרות אחרים). המקורות עוסקים רק בשאלה האם המשקה מכשיר לטומאה את גוש הענבים והזיתים. לפיכך אם המשקה נטף לרצון, הרי הדבר נחשב להרטבה מרצון (שהרי הבעלים רצו ביציאת המשקים, והרטבת גוש הפרות היא תוצאה בלתי נמנעת מיציאת המשקים). בפועל השאלה תהיה האם טמא שנגע במשקים או בפרות טימא אותם.
3. האם יש צורך בשיעור (רביעית) של נוזל כדי להכשיר לקבלת טומאה. שאלה זו נידונה לעיל בפירושנו למשנה הקודמת.
לעיל שנינו: "השוקל ענבים בכף מאזנים היין שבכף טהור עד שיערה לתוך הכלי, הרי זה דומה לסלי זיתים וענבים שהן מנטפים" (פ"ה מ"א). ההלכה הסופית מתאימה למשנתנו, ברם כפי שפירשנו ניתן לפרש את המשנה סביב שאלת הכמות, ובכמות גדולה המשקה יטמא. פירוש שני היה שהדיון נסוב סביב השאלה שבמשנתנו, האם המיץ הזב הוא לרצונו. אם עירה את מעט מיץ הענבים הראה בכך שזה רצונו, ואם הענבים מנטפים לקרקע ודאי אין זה לרצונו. לפי הפירוש השני המשנה שם כמשנתנו, ולפי הפירוש הראשון ההבדל הוא רק בכמות, וזו תפיסה שונה מזו שבמשנתנו.
במשנת טהרות שנינו: "רבי מאיר אומר השמן תחלה לעולם, וחכמים אומרים אף הדבש. רבי שמעון שזורי אומר אף היין, וגוש של זיתים שנפל לתנור והוסק כביצה מכוון טהור, יותר מכביצה טמא. שכיון שיצאת טפה הראשונה נטמאת בכביצה. אם היו פרודין אפילו הן סאה טהור" (פ"ג מ"ב). המדובר מן הסתם בנפילה שלא לרצון והמשקה מטמא בכל שהוא, בניגוד לחכמים שבמשנתנו. זאת ועוד: "זיתים מאימתי מקבלין טומאה, משיזיעו זיעת המעטן, אבל לא זיעת הקופה, כדברי בית שמאי, רבי שמעון אומר שיעור זיעה שלשה ימים, בית הלל אומרים משיתחברו שלשה זה לזה, רבן גמליאל אומר משתגמר מלאכתן, וחכמים אומרים כדבריו" (משנה, שם פ"ט מ"א<sup class="footnote-marker">83</sup><i class="footnote">ראו פירושנו לה ותוס', טהרות פ"ג ה"ב, עמ' 662; פי"א ה"ד, עמ' 672.</i>). במשנת טהרות מרכיב הרצון אינו נזכר במפורש, והמשנה מניחה שהשארת זיתים במעטן מבטאת רצון. רק חכמים של משנת טהרות הם כמשנתנו, ויתר החכמים חולקים משום שזעת הזיתים אינה לרצון, או משום שהיא כמות קטנה מדי.
מרכיב הרצון, לעומת זאת, מופיע במשניות אחדות. האבחנה איננה בין יין ושמן לבין סלי זיתים אלא בין רצון לשאינו רצון. יין ושמן הם ודאי לרצון (שכן אינם נסחטים אלא אם הבעל עשה לשם כך פעולה יזומה), אבל זיתים וענבים בסלים, תלוי אם הם מנטפים לרצון או שלא לרצון, כגון "המניח זיתים בכותש שימתונו שיהו נוחין לכתוש, הרי אלו מוכשרים. שימתונו שימלחם, בית שמאי אומרים מוכשרים ובית הלל אומרים אינן מוכשרים. הפוצע זיתים בידים טמאות טימאן" (משנה, טהרות פ"ט מ"ה). התוספתא מסבירה את המחלוקת: "רבי שמעון בן יהודה אומר משום רבי שמעון: לא נחלקו בית שמאי ובית הלל על המניח זיתים בכיפש, שימתינם ושימלחם שאין מוכשרין. על מה נחלקו על שהניחן ליכתש, שבית שמאי אומרים אין מוכשרין ובית הלל אומרים מוכשרין" (טהרות פ"י ה"י, עמ' 671). דומה שזו מסורת אחרת מהמשנה, כפי שעולה מהטבלה:
מניח זיתים בכופש
המוצלל לא נכתב במפורש אלא מוסק מתוכן ההלכות
לפי המשנה הנחה לכתישה היא גמר מלאכה, יותר מהכנה להמלחה, ולכן לדעת בית הלל הכנה להמלחה אינה מהווה הכשר לטומאה. גם לפי התוספתא הכנה לכתישה היא גמר מלאכה יותר מהכנה להמלחה, ונתון זה משפיע על בית שמאי.
לפי המשנה יש אפוא שני קווי ייצור: האחד הנחה בכפישה של זיתים שלמים ואחר כך המלחת הזיתים השלמים, והשני המלחת זיתים לאחר כתישתם או פציעתם (ריסוק קל). לכל הדעות הפציעה מכשירה לקבל טומאה, והמחלוקת היא מה גמר המלאכה של זיתים שלא נועדו לפציעה אלא להמלחה כזיתים שלמים. האם גמר המלאכה הוא גמר ההמלחה, או גמר ההכנה (השרייתם במי מלח), או סיום ההכנה (הוצאתם מההשריה).
אשר לפציעת הזיתים, התוספתא מוסיפה: "הזית שפצעו בידים טמאות לא הוכשר. לסופתו במלח ולא הוכשר, לידע אם יש בו שמן לא הוכשר. רבי יהודה אומר הוכשר. היתה לו אם של זיתים ועתיד להופכו, כיון שתקע בה יתד אף על פי שיש בו גושין הרבה הרי אלו אינן חיבור. משהפכה ונעשה אם, רבי אומר אינו חבור ורבי יוסי ברבי יהודה אומר חבור" (פ"י הי"א, עמ' 671). אם כן, גם לגבי פציעת זיתים יש מחלוקת (משנה–תוספתא), אבל לא נאמר שזו מחלוקת בית שמאי ובית הלל. המדובר על פציעה לשלוש מטרות, לכבישה סתם (כדי שהטעם יחדור לפרי בקלות), לספיתה במלח ולבדיקת מצב הפרי שעליה יש מחלוקת. המונח "ספת" משמעו אכל, אך לא ברור אם זו אכילה רגילה או צורה מיוחדת<sup class="footnote-marker">84</sup><i class="footnote">הרמב"ם פירש שמכין מהאבטיח מעין לביבה, ולא ירדנו לסוף דעתו.</i>. פעמים אחדות נזכרת ספיתת הזית במלח (תוס', מעשרות פ"ב הי"ד; בבלי, בבא מציעא פט ע"ב). משנת מעשרות (פ"ב מ"ו) מדברת על ספיתת אבטיח, ואולי הכוונה להספגת האבטיח במלח (כדי לעורר תיאבון ולהפיג מתיקות מהפה). לפי הסבר זה "ספת" פירושו הספיג במלח או הוסיף מלח לפרי. במשמעות זו המילה מופיעה במקרא (דברים כט יח; ישעיהו ל א ועוד). ספיתת האבטיח במלח היא צורת אכילה נדירה ומיוחדת, והספיתה הרגילה הייתה במזון אחר (זיתים). בהשאלה שימשה המילה גם להכנה של דברים אחרים, וליתר דיוק לקריעת חלק מהשלם או לתלישתו<sup class="footnote-marker">85</sup><i class="footnote">כגון תוס', כלים בבא מציעא פ"א הי"ב, עמ' 579; בבלי, עבודה זרה נ ע"ב.</i>, ואולי היה התהליך הפוך: "ספיתה" היא קריעת חלק מהשלם, ובהשאלה הועברה לאכילה על ידי תלישת חלק מהאוכל.
אם כן, דין הזיתים בסל אינו פשוט. מרכיב הרצון אינו מפורש, ורק בדוחק ניתן לראות בו את המניע לכלל הפירושים השונים. מכל מקום, ההבדל בין שמן שנכבש בבית הבד לבין סלי שמן איננו בהלכה העקרונית שהאחד צריך רצון והאחר לא, אלא בהערכה מתי הלחיצה והוצאת המשקים נחשבת ל"רצונו".
מכל מקום, הטיעון הוא שסלי ענבים וזיתים הם כמו חלב בהמה ולא כמו חלב אישה. <b>אמר להן</b> – רבי עקיבא, <b>לא לא אמרתם בסלי זיתים וענבים שתחלתן אוכל וסופן משקה תאמרו בחלב שתחלתו וסופו משקה</b> – ענבים אינם דומים לחלב בהמה ולא לחלב אישה משום שבזיתים הפקת הנוזל היא שינוי מצב הצבירה של החומר, ואילו בבהמה אין כאן סחיטה אלא הוצאת החלב שהיה סגור כביכול בכלי בלבד. <b>עד כאן היתה תשובה</b> – תשובה היא שלב בדיון. הדיון מתחיל בהלכה או במחלוקת (כמו במשנתנו), ושלב הדיון מכונה "תשובה"<sup class="footnote-marker">86</sup><i class="footnote">כפי שהראינו במבוא הכללי לפירוש המשניות.</i>. <b>אמר רבי שמעון מכאן ואילך היינו משיבין לפניו</b> – לאחר סיום הוויכוח הפורמלי נמשכה ההתדיינות בין התלמידים.<b> מי גשמים יוכיחו שתחלתן וסופן משקה</b> – כמו חלב בהמה,<b> ואינן מטמאין אלא לרצון</b> – הם מכשירים לקבל טומאה רק אם נפלו לרצון. גם כאן קשה להבין מדוע מי גשמים שווים לחלב בהמה ולא לחלב אישה, או מה הההבדל בין חלב אישה לחלב בהמה. <b>אמר לנו לא אם אמרתם במי גשמים שאין רובן לאדם אלא לארצות ולאילנות ורוב החלב לאדם</b> – גשמים אינם דומים לחלב משום שהחלב נועד לאדם והגשמים לארץ. האבחנה נכונה, אבל התוצאה ההלכתית שלה אינה מובנת.
במשנה מופיעה דוגמה נדירה למדי של ויכוח תנאי. הוויכוח מתנהל ברמות פורמליסטיות מכניות. אין בו ביטוי להיגיון משפטי כלשהו. חשוב להעיר שהמקבילות שהבאנו אינן משתמשות במינוח של "רצון" ו"לא רצון", והרחבנו בכך במבוא.
תחילה ו"סוף" הם שני מונחים המופיעים בכלל בפ"א מ"א, ואנו טענו שהכלל מאוחר והמסכת אינה מכירה בו. משנתנו משתמשת במינוח, אבל לעניין אחר לגמרי.

ביבליוגרפיה

אבות דרבי נתן, מהדורת שכטר, ש"ז, וינה, תרמ"ז.
אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.</i>
אביגד, העיר העליונה – אביגד, נ', 1980, העיר העליונה של ירושלים: פרשת החפירות הארכיאולוגיות ברובע היהודי של העיר העתיקה בירושלים, ירושלים.
<i>אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אהבת ציון וירושלים, ראטנער, ד', וילנא, תרס"א-תרע"ג.</i>
אהל דוד – Sasson, D.S., 1932, <i>Ohel David</i> I-II, London.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.
אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.</i>
אור שמח, רבי מאיר שמחה הכהן, ירושלים, תשמ"ב.
אורבך, סיגופים – אורבך, א"א, תשכ"א, "אסקזיס ויסורים", בתוך: אורבך, א"א (עורך), ספר היובל ליצחק בער, ירושלים, עמ' 68-48.
אייזנשטיין, אוצר המדרשים – אייזנשטיין, י"ד, ללא שנת דפוס, אוצר המדרשים, ירושלים.
<i>איכה רבה, מהדורת באבער, ש', וילנא, תרנ"ט.</i>
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, עריכת המשנה – Albeck, Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אלמן, תוספתא פיסחה – Elman, J., 1999, "Orality and the Transmission of Tosefta Pisha in Talmudic Literature", in: Fox, H. and Meacham, T. (eds.), <i>Introducing Tosefta</i>, New York, pp. 123-180.
אלמרשד אלכאפי – שי, ה', תשס"ה, מילונו של תנחום הירושלמי למשנה תורה לרמב"ם, ירושלים.
<i>אסתר רבה, קושטא, רע"ד או ר"פ.</i>
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אפשטיין, פירוש הגאונים – אפשטיין, י"נ, תשמ"ג, פירוש הגאונים לסדר טהרות, ירושלים (תרפ"א-תרפ"ד, ברלין).
<i>ארבעה טורים, רבי יעקב ברבי אשר, מהדורת וארשה, תרמ"ב.</i>
באר, תרשימים – ראו באר ש', ואחרים, עורכים, 1983,בעקבות הסקר הארכאולוגי בגליל המערבי, מטה אשר.
בדיחי ובושנינו, ערב אל ע'רביה – בדיחי, ר' ובושנינו, א', תשנ"ב, "בקעה אל ע'רביה", חדשות ארכיאולוגיות צז, עמ' 48.
בוסוול, נטישת ילדים – Boswell, J., 1988, "<i>The Kindness of Strangers</i>", <i>The Abandonment of Children in Western Europe from late Antiquity to the Renaissance</i>, London.
בלומלין, תמונות - Blümlein, C., 1918, Bilder aus dem Römisch-Germanischen Kultureleben, Berlin.
בן דוד, גולן – בן דוד, ח', תשס"ו, הישוב היהודי בגולן, קצרין.
בעל המאור על הרי"ף, הודפס בתלמוד ש"ס וילנא.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
בראשית רבה, מהדורת טהעאדאר-אלבק, הוצאת צילום, ירושלים, 1965.
ברודי, תשובות הגאונים – ברודי, י', תשנ"ד, תשובות רב נטרונאי בר הילאי גאון, יוצאות לאור על פי כתבי יד ודפוסים ראשונים, ירושלים.
<i>גיאוניקה – </i>Ginzberg, L., 1968, <i>Geonika</i>, New york (Second edition)<i>.</i>
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
דה לנגה, טקסטים ביוונית – Lange, de N., 1996, <i>Greek Jewish Texts from the Genizah</i>, Tübingen.
דופונט, חיי יום יום – Oxford Dupont, F., 1989, <i>Daily Life in Ancient Rome</i>,.
דקדוקי סופרים – ראו רבינוביץ.
דר, יישובי כרמל – דר, ש', ישובים כפריים על הכרמל בעת העתיקה, ירושלים.
האריס, רצח תינוקות – Harris, W.V., 1982, "The Theoretical Possibility of Extensive Infanticide in the Graeco-Roman World", <I>CQ</I> 32, pp. 114-116.
הדר, בתי מרחץ – הדר, ד', בתי המרחץ בחברה הארץ-ישראלית בתקופת המשנה והתלמוד – תפקוד ותפקיד חברתי, עבודה לתואר שני, אוניברסיטת בר-אילן, רמת גן.
הירודוטוס, היסטוריה – שימרון, ב' וצלניק-אברמוביץ, ר' (תרגום ומבואות), 1998, הירודוטוס, היסטוריה, תל אביב.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
הצ'ר, הפקרת ילדים – Hezser, C., 2003, "The Exposure and Sale of Infants and Roman Law", in: Herrmann, K. et al. (eds.), <i>Judaistik Zwiischen den Disziplinen, Papers in Honor of Peter Schaefer on the Occasion of his 60th Birthday</i>, Leyden, pp. 3-28.
זבולון ואולניק, כלים – זבולון, ע' ואולניק, י', 1979, כלים מתקופת המשנה והתלמוד: ממצאים ארכיאולוגיים לאור המקורות (התערוכה והקטלוג), תל אביב.
זוסמן, כתובת רחוב – זוסמן, י', תשל"ד, "כתובת הלכתית מעמק בית שאן – סקירה מוקדמת", תרביץ מג, עמ' 158-88.
זוסמן, סוגיות – זוסמן, י', תשכ"ט, סוגיות בבליות לסדרים זרעים וטהרות, עבודת דוקטור, האוניברסיטה העברית, ירושלים.
זידמן, תוספתא ומשנה – Zeidman, R., 1999, "An Introduction to the Genesis Nature of Tosefta, the Chameleon of Rabbinic Literature", in: Fox, H. and Meacham, T. (eds.), <i>Introducing Tosefta</i>, New York, pp. 40-73.
<i>חדושי הר"ן על מסכתות מגילה ומועד קטן, ירושלים, תשכ"ו.</i>
חילופי מנהגים – מהדורת לוין, ב"מ, תשמ"ז, אוצר חילוף מנהגים בין בני ארץ ישראל ובני בבל, בני ברק; מהדורת מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
<i>טור שלחן ערוך – ראו ארבעה טורים.</i>
טקיטוס, היסטוריה – טאקיטוס, ק', תשנ"ה, דברי הימים, ירושלים.
יוסף בן אפרים קרו – בתוך ארבעה טורים.
<i>ילקוט המכירי, ישעיהו ומשלי, מהדורת כהנא שפירא, י"ז, ירושלים, תשכ"ד.
ילקוט המכירי, תהילים, מהדורת בובר, ש', ירושלים, תשכ"ד.
ילקוט המכירי, תרי עשר, מהדורת גראינוף, א', לונדון, 1909.
ילקוט שמעוני, מהדורת שילוני, י', ירושלים, תשל"ג ואילך.
יתרון האור, פערלמן, ר' יי"ל, הודפס במשניות מהדורת וילנא.</i>
כץ, גוי של שבת – כץ, י', תשמ"ד, גוי של שבת, ירושלים.
לוי, מילון – Levy, J., 1924, <i>Woerterbuch ueber die Talmudim und Midrashim</i>, Vienna.
לחם שמים, רבנו יעב"ץ, ירושלים, תשי"ח.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur judisch- Hellenistechen Gesschichte", <I>HUCA</I> VIII-IX, pp. 257-351.
ליס, סוטה – ליס, א', תשל"ט, מסכת סוטה, ירושלים (מהדורת מכון הש"ס השלם).
מגיד משנה – מגיד משנה על הרמב"ם, הודפס על גיליון משנה תורה לרמב"ם.
מגילות מדבר יהודה –Balliet, M. et al. (eds.),<i> Discoveries in the Judean Desert</i> (<I>DJD</I>), 1953-1995, Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית; נעם, מגילת תענית.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מזר, הרקם – מזר, ב', תשי"א, "הרקם והחגר", תרביץ כ, עמ' 319-316.
<i>מחזור ויטרי לרבנו שמחה, הורביץ, ש', נירנברג, תרפ"ג; ד"צ, ניו יורק, תש"ך.
מילוא, אנטיליה – מילוא, א', תשס"א, </i>מתקן האנטיליה והשמוש בו בארץ ישראל בתקופה הרומית והביזנטית לאור המקורות והממצא הארכיאולוגי<i>, עבודה לתואר שני, אוניברסיטת בר-אילן, רמת גן.
מילון בן יהודה – בן יהודה, א', 1959, מילון הלשון העברית, ירושלים - תל אביב.
מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.
מכילתא דרבי שמעון בר יוחאי, אפשטיין, י"נ ומלמד, ע"צ, ירושלים, תשט"ו.
מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.
מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.
מסכת דרך ארץ, מהדורת היגער, מ', ירושלים, תרצ"ח.
מסכת כלה, מהדורת היגער, מ', ירושלים, תש"ל.
מסכת סופרים, מהדורת היגער, מ', ניו יורק, תרצ"ד.
מסכתות זעירות, מהדורת היגער, מ', ירושלים, תש"ל.</i>
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
משנה שלמה – ורטהימר, ש"א, תשנ"ב, ספר משנה שלמה, ירושלים.
נון, הדיג – נון, מ', תשכ"ד, הדיג העברי הקדום, תל אביב.
ניומן, מעשים – ניומן, ה', תשמ"ז, המעשים לבני ארץ-ישראל ורקעם ההיסטורי, עבודה לתואר שני, האוניברסיטה העברית, ירושלים.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
נעם, מהפיכה – נעם, ו', תש"ע, מקומראן למהפיכה התנאית – היבטים בתפישת הטומאה, ירושלים.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סוקולוף, ארמית ארץ-ישראלית – Sokoloff, M., 2002, A Dictionary of Jewish Palestinian Aramaic, Ramat Gan.
סוקולוף, ארמית בבלית – Sokoloff, M., 2002, <i>A Dictionary of Jewish Babylonian Aramaic</i>, Ramat Gan.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
סלר, משפחה – Saller, R.P., 1996, <i>Patriarchy, Property and Death in the Roman Family</i>, Cambridge.
ספר האשכול, מהדורת אלבק, ח', ירושלים, תשד"ם; מהדורת אויערבך, צ"ב, האלברשטאט, תרכ"ו.
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר העיתים ליהודה בן ברזילי הברצלוני, מהדורת זלוטניק, י"ל, ירושלים, תש"ה.
ספר הפרדס, מהדורת עהרענרייך, ח"י, ניו יורק, תשי"ט.
ספר הרוקח, ר' אליעזר מגרמייזא, קרימונה, שי"ז.
ספר יראים, ר' אליעזר ממיץ, מהדורה מצולמת, ירושלים, תשנ"ה.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי ולין, המבנה הכלכלי – ספראי, ז' ולין, מ', תשמ"ח, "המבנה הכלכלי של גבע", בתוך: מזר, ב' (עורך), גבע, תגליות ארכיאולוגיות בתל אבו-שושה משמר העמק, תל אביב, עמ' 167-120.
ספראי, בימי הבית – ספראי, ש', תשנ"ד, בימי הבית ובימי המשנה, א-ב, ירושלים.
ספראי, הכלכלה – Safrai, Z., 1994, <i>The Economy of Roman Palestine</i>, London.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: ספראי, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), <i>מחקרי תלמוד</i>, ירושלים, עמ' 38-11 (= ספראי, בימי הבית, ב, עמ' 578-548).
ספראי, המאה שנעלמה – Safrai, Z., 1988, <i>The Missing Century</i>, Leiden.
ספראי, הקהילה – ספראי, ז', תשנ"ה, הקהילה היהודית בארץ-ישראל בתקופת המשנה והתלמוד, ירושלים.
<i>ספרי במדבר, מהדורת האראוויטץ, ח"ש, לייפציג, תרע"ז.
ספרי דברים, מהדורת פינקלשטין, א"א, ברלין, ת"ש.
ספרי זוטא לדברים, מהדורת כהנא, מ"י, ירושלים, תשס"ג.
ספרי זוטא, מהדורת האראוויטץ, ח"ש, לייפציג, תרע"ז.
ספרים חיצוניים, מהדורת כהנא, א', ירושלים, תש"ל.</i>
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
פורבס, טכנולוגיה – Forbes, R.J., 1964–1972, <i>Studies in Ancient Technology</i>, Leiden.
פיצ'ירילו, ירדן – Piccirilo, M., 1993, <i>The Mosaics of Jordan</i>, Amman.
פירוש הגאונים לסדר טהרות – ראו אפשטיין, פירוש הגאונים.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פליניוס, ההיסטוריה של הטבע – Jones, W.H.S. (ed. and tr.), 1976, Pliny, <i>Natural Hisrory</i>, Cambridge.
פליקס, החקלאות – פליקס, י', תש"ן, <i>החקלאות בארץ-ישראל בימי המקרא המשנה והתלמוד, </i>ירושלים.
פליקס, החקלאות – פליקס, י', תש"ן, החקלאות בארץ-ישראל בימי המקרא, המשנה והתלמוד, ירושלים.
פליקס, מעשרות – פליקס, י', תשס"ו, תלמוד ירושלמי מסכת מעשרות, רמת גן.
<i>פסיקתא דרב כהנא, מהדורת מנדלבוים, ד', ניו יורק, תשכ"ב.
פסיקתא זוטרתי (לקח טוב), מהדורת בובר, ש', וילנא, תרמ"ד.
פסיקתא רבתי, מהדורת איש שלום, מ', וינה, תר"מ.</i>
פרדה, סיגופים – Fraade, S.D., 1986, "Scetical aspects of ancient Judaism", <i>Jewish Spirituality</i> I, pp. 253-288.
פרידמן, ברייתות – פרידמן, ש"י, תש"ס, "הברייתות בתלמוד הבבלי ויחסן למקבילותיהן שבתוספתא", בתוך: בויארין, ד' ואחרים (עורכים), עטרה לחיים: מחקרים בספרות התלמודית והרבנית לכבוד פרופסור ח"ז דימיטרובסקי, ירושלים, עמ' 201-163.
פרידמן, התהוות – פרידמן, ש', תשנ"א, "להתהוות שינויי הגירסאות בתלמוד הבבלי", סידרא ז, עמ' 102-67.
פרידמן, מקבילות – פרידמן, ש', תשנ"ד, "מקבילות המשנה והתוספתא", דברי הקונגרס העולמי למדעי היהדות, עמ' 22-15.
פרידמן, משנה ותוספתא – Friedman, S., 1999, "The Primacy of Tosefta to Mishna in Synoptic Parallels", in: Fox, H. and Meacham, T. (eds.), <i>Introdusing Tosefta</i>, New York, pp. 99-122.
פרידמן, תוספתא – פרידמן, ש', תשנ"ג, "תוספתא עתיקתא: ליחס מקבילות המשנה והתוספתא [א] – כל כתבי הקדש (שבת טז א)", תרביץ סב, עמ' 338-313.
פרידמן, תוספתא עתיקה – פרידמן, ש', תשנ"ה, "תוספתא עתיקתא: ליחס מקבילות המשנה והתוספתא [ב] – מעשה רבן גמליאל וזקנים", בר-אילן כה-כו (ספר גילת), עמ' 288-277.
פרידמן, תוספתא עתיקתא – פרידמן, ש', תשס"ג, תוספתא עתיקתא, מסכת פסח ראשון, רמת גן.
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט.
קליין, ארץ יהודה – קליין, ש', תרצ"ט, ארץ יהודה, תל אביב.
קרויס, קדמוניות התלמוד – קרויס, ש', תרע"ד-תש"ה, קדמוניות התלמוד א-ד, תל אביב.
ר"ן בפירושו לרי"ף, הודפס בתלמוד ש"ס וילנא.
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
<i>רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.</i>
ריפנברג, המזרע והישימון – ריפנברג, א', תש"י, מלחמת המזרע והישימון, ירושלים.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שובה, מתקן – שובה, מ', תש"ב, "כתובת יונית על מתקן השקאה בדרום ארץ ישראל", ידיעות ט, עמ' 93-89.
שוורץ, גידול כלבים – שוורץ, י', תשס"ג, "על כלבים בחברה היהודית בתקופת הבית השני ובתקופת המשנה והתלמוד", על אתר יב, עמ' 82-47.
שוורץ, חתולים –Schwartz, J.J., 2001, "Cats in Ancient Jewish Society", <i>Journal of Jewish Studies</i> 52, pp. 211-234.
שוורץ, משחק – שוורץ, י' תשנ"ה, "המשחק בכדור בחברה היהודית בימי הבית השני ובתקופת המשנה והתלמוד", ציון סג, 276-247.
שטרן, סופרים –Stern, M., 1974-1980, <i>Greek and Latin Authors on Jews and Judaism</i>, Jerusalem.
שכטר, קטעי גניזה – Schechter, S., 1898, "Genizah Fragments", <I>JQR</I> X, p. 636.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח.
שפרבר, נאוטיקה – Sperber, D., 1986, <i>Nautica Talmudica</i>, Ramat Gan - Leiden.
שרידי ירושלמי – ראו גינצבורג, שרידי ירושלמי.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד.
<i>תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.
תנא דבי אליהו, מהדורת איש שלום, מ', וינה, 1904.</i>
תנחום הירושלמי – ראו אלמרשד אלכאפי.
<i>תניא רבתי, מהדורת הורביץ, ש', וארשה, 1879.</i>
תרגום השבעים – Rahlfs, H. (ed.), 1935, <i>Septuaginta</i>, Stuttgart.
<i>תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב.
תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.</i>
תרגום ניאופיטי – Dies-Macho, A., 1968-1979, <i>Targum Palestinese</i> I-IV, Madrid.
<i>תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.
תשובות גאונים מזרח ומערב, מילר, י', ברלין, תרמ"ח.
תשובות גאונים קדמונים, קאסעל, ד', ברלין, תר"ח.
תשובות הגאונים אסף – אסף, ש', תרפ"ט, תשובות הגאונים, ירושלים.
תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.
תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.
תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.
תשובות הגאונים מוסאפיה – מוסאפיה, י', תרכ"ד, תשובות הגאונים, ליק.
תשובות הגאונים קורונל – קורונל, נ"נ, תרל"א, תשובות הגאונים, וויען.
תשובות הגאונים שערי צדק – ראו שערי צדק.
תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.
תשובות מהרי"ץ גיאת, הוצאת באמבערגער, י"ד, פירטה, תרכ"א-תרכ"ה.
תשובות רב נטרונאי בר הילאי גאון, מהדורת ברודי, י', ירושלים, תשנ"ד.</i>
תשובות רב שר שלום, מהדורת וינברג, ר"ש, ירושלים, תשל"ו.<i></i>