Mishnat Eretz Yisrael on Mishnah Meilah
משנת ארץ ישראל על משנה מעילה
Kvutsat Yavne, 2020-2021
https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה מעילה

פתח דבר

<b>מקראות</b>
ויקרא פרק ה יד-טז
וידבר ה' אל משה לאמר:
נפש כי תמעֹל מעל וחטאה בשגגה מקדְשי ה' והביא את אשמו לה' איל תמים מן הצאן בערכך כסף שקלים בשקל הקֹדש לאשם:
ואת אשר חטא מן הקֹדש ישלם ואת חמישִתו יוסף עליו ונתן אֹתו לכהן והכהן יכפר עליו באיל האשם ונסלח לו:
מלכים ב פרק יב ה-טו
ויאמר יהואש אל הכהנים כל כסף הקדשים אשר יובא בית ה' כסף עובר איש כסף נפשות ערכו כל כסף אשר יעלה על לב איש להביא בית ה':
יקחו להם הכהנים איש מאת מכרו והם יחזקו את בדק הבית לכל אשר ימצא שם בדק:
ויהי בשנת עשרים ושלש שנה למלך יהואש לא חזקו הכהנים את בדק הבית:
ויקרא המלך יהואש ליהוידע הכהן ולכהנים ויאמר אלֵהם מדוע אינכם מחזקים את בדק הבית ועתה אל תקחו כסף מאת מכריכם כי לבדק הבית תתנֻהו:
ויֵאֹתו הכהנים לבלתי קחת כסף מאת העם ולבלתי חזק את בדק הבית:
ויקח יהוידע הכהן ארון אחד ויקֹב חֹר בדלתו ויתן אֹתו אצל המזבח מימין בבוא איש בית ה' ונתנו שמה הכהנים שֹמרי הסף את כל הכסף המובא בית ה':
ויהי כראותם כי רב הכסף בארון ויעל סֹפר המלך והכהן הגדול ויָצֻרו ויִמנו את הכסף הנמצא בית ה':
ונתנו את הכסף המתֻכָן על ידי עֹשי המלאכה המֻפקדים בית ה' ויוציאֻהו לחָרָשי העץ ולבֹנים העֹשים בית ה':
ולגֹדרים ולחֹצבי האבן ולקנות עצים ואבני מחצב לחזק את בדק בית ה' ולכל אשר יֵצא על הבית לחזקה:
אך לא יֵעשה בית ה' סִפות כסף מזַמרות מִזרקות חצֹצרות כל כלי זהב וכלי כסף מן הכסף המובא בית ה':
כי לעֹשי המלאכה יתנֻהו וחִזקו בו את בית ה':
דין מעילה מופיע בתורה במפורש (ויקרא ה יד-טז). המועל בשגגה מביא אשם כקרבן כפרה, ערכו הוא "כסף שקלים", וגובה המחיר לא ננקב בתורה במפורש. בנוסף לכך הוא חייב לשלם למקדש את הנזק בתוספת קנס מקובל של חמישית. הבעיה המרכזית היא שהמונח "מעל" אינו ברור. חז"ל הבינו זאת כמי שגנב או השתמש ברכוש הקדש. אם החפץ קיים ללא פגע יחזיר אותו וישלם את הקנס, ואם החפץ הושמד (נאכל), יחזיר את ערכו בתוספת הקנס. אלא שפירוש המונח "מעל" בתורה רחב יותר ממשמעותו בדברי חכמים. גם הסוטה נחשבת כמי שמועלת מעל (במדבר ה כז)<sup class="footnote-marker">108</sup><i class="footnote">וכן משמע באזכורים אחרים, כגון יהושע ז א; דברי הימים א ח כה.</i>. אם כן "מעל" הוא מונח כללי, אבל בהלכה הוא הפך למונח טכני לשליחת יד ברכוש ההקדש. הבבלי מפרש: " 'כי תמעל מעל' – אין מעל אלא שנוי, וכן הוא אומר 'איש איש כי תשטה אשתו ומעלה בו מעל', ואומר וימעלו באלקי אבותיהם" (יח ע"א). הכוונה כמובן לשינוי לרעה.
מכיוון שמדובר בהקדש, ולאחר החורבן פסק דין הקדש, הרי שגם דין מעילה פסק, והדיונים במשנתנו הם אפוא במישור העקרוני בלבד. "אין מקדישין ואין מחרימין ואין מעריכין בזמן הזה, ואם הקדיש והחרים והעריך בהמה תיעקר, פירות כסות וכלים" (בבלי, עבודה זרה יג ע"א-ע"ב; בכורות נג ע"א; יומא סו ע"א). משפט זה שנוי רק בבבלי, אך בפועל לא שמענו על הקדש או חרמים לאחר חורבן המקדש. אם הקדיש – אין ההקדש חל. זאת אף שניתן להקדיש גם למטרות שמחוץ למקדש, אך זו נותרת נדבה בלבד. היא מיועדת למטרה שנקבעה אך אין בה קדושה, אין היא מחייבת טהרה וכו'.
בתורה דין מעילה קשור במפורש לשגגה בלבד, כגון "נפש כי תמעֹל מעל וחטאה בשגגה מקדשי ה' " (ויקרא ה טו), וכן בפסוקים נוספים (שם ה כא). כך גם הבינה המשנה שדין מעילה חל רק על שוגג (פ"ו מ"א), ואילו המועל במזיד אין חלים עליו דיני מעילה. בדינו נחלקים תנאים: "מזיד במעילה – רבי אומר במיתה, וחכמים אומרים בלא תעשה. זה הכלל, כל מצות לא תעשה שיש בה מעשה, לוקין עליה את הארבעים, ושאין בהן מעשה, אין לוקין עליה את הארבעים. ושאר כל לא תעשה שבתורה הרי אלו באזהרה העובר על גזרת המלך" (תוס', כריתות פ"א ה"ו, עמ' 561). צירוף שתי ההלכות מסביר את כוונת ההלכה. רבי המחמיר קובע לו דין מיתה, וחכמים מסתפקים במלקות, כמו כל עובר עברה שיש בה מעשה. זאת בנוסף לעונש הדתי המוטל על כל עבריין משום שהֵפר את מצוות המלך. על סמך ברייתא זו בעל הספרא מניח שהמועל במזיד חייב מיתה, וכן שנינו: " 'בשגגה' פרט למזיד. והלא דין הוא ומה אם שאר מצות שזדונן כרת פטר בהם את המזיד, מעילה שאין זדונה כרת, אינו דין שיפטור בהם את המזיד? לא אם אמרת בשאר מצות שאינן בעון מיתה, תאמר במעילה שהיא בעון מיתה?! הואיל והיא בעון מיתה לא יפטור בה את המזיד? תלמוד לומר בשגגה פרט למזיד" (ספרא, ויקרא דבורא דחובה, פרשה יא ה"ח, כה ע"ד; בבלי, פסחים לב ע"ב). אם כן המועל במזיד חייב מיתה, כדעת רבי.
לכאורה, וכך משדרת ההלכה, מועל דינו ככל עבריין. דינו כמטמא, או כמי שאכל פיגול ונותר<sup class="footnote-marker">109</sup><i class="footnote">כל העבריינים במקדש, כגון טמא שאכל קודש, טמא שנכנס למקדש, אכל פיגול ונותר וכו' דינם בכרת (משנה, כריתות פ"א מ"א). מועל אינו חייב בכרת.</i>. אבל בפועל מועל מצוי ברובד חברתי-דתי אחר לחלוטין. המועל הוא מחלל קודש, הוא מי שגנב מהקודש, ובכך הוא מצוי בקטגוריה הלכתית שונה לחלוטין – קטגוריה של מחלל מקדש, זאת אף שייתכן שהוא מצוי הרחק מהמקדש גופו. הניסוחים המשפטיים מטשטשים את החומרה החברתית של הנושא הנדון. בכל המקדשים הקדומים נחשב חילול הקודש לעברה חמורה ביותר, מעין התגרות חצופה באל עצמו וקריאת תגר על כוחו וקדושתו. במערכת המשפטית האזרחית הרומית, מי שחילל את הקודש חייב היה בדרך כלל מיתה, ואנשי המקדש לא המתינו לבית הדין הפורמלי, וגם לא להליך משפטי רגיל ואטי. חילול הקודש במובנו הכללי והחברתי (להוציא את מובנו ההלכתי-היהודי) כלל שלושה מרכיבים עיקריים: כניסה אל הקודש למי שאינו מותר בכך<sup class="footnote-marker">110</sup><i class="footnote">בדרך כלל הכניסה אל הקודש הייתה מותרת לכול, אך בלוויית טקסים ובמעמדות מסודרים.</i>, זלזול מופגן באלים, מעין זה שבשמו הוצא סוקרטס למיתה, והחשוב לענייננו: גנבה מהמקדש או שימוש חולין ברכוש המקדש, פגיעה בזכויות הקרקע של המקדש וכיוצא באלו. על עברות מעין אלו יצאו היוונים למלחמות אחים, והעיר היוונית פוקיה הוחרבה פעמיים בשל האשמות כאלה.
במערכת ההלכתית היהודית דיני חילול הקודש מוצגים בעיקר במשנתנו, ורק הדים מעטים להם בחיבורים נוספים. משנת מעילה עצמה היא כמובן משנה מרכזית, ככל משנה, אך בדרך כלל הלכות בנושא כלשהו מפוזרות גם בכל סדרי המשנה. כך למשל דיני תרומה מרוכזים במסכת תרומה, אך ניתן למצוא הדים להם במשניות רבות נוספות, והוא הדין לאיסורי השבת. דין הקדש נזכר רבות, אך המעילה כתופעה כמעט אינה נזכרת אלא במשנת מעילה. גם פילון מצניע את העיסוק בנושא<sup class="footnote-marker">111</sup><i class="footnote">פילון, על החוקים, א 234.</i>, וכן יוספוס אינו מדגיש נושא זה.
אחת התופעות הבולטות בתחום זה היא היעדר סיפורים על חילול הקודש. בעקיפין אנו שומעים שכהן שנכנס בטומאתו הוצא להורג: "הגונב את הקסוה, והמקלל בקוסם, והבועל ארמית, קנאין פוגעין בו. כהן ששמש בטומאה אין אחיו הכהנים מביאין אותו לבית דין, אלא פרחי כהונה מוציאין אותו חוץ לעזרה ומפציעין את מוחו בגזירין. זר ששמש במקדש, רבי עקיבא אומר בחנק וחכמים אומרים בידי שמים" (משנה, סנהדרין פ"ט מ"ו). איננו יודעים איזה כלי הוא הקסווה, אבל הוא אחד מכלי המקדש. האזכור של כלי זה דווקא הוא כנראה משום מעשה שהיה. גם הדין בכוהן ששימש בטומאה איננו, כמובן, סיפור מעשה על חילול קודש, אבל יש בו אווירה של נכונות ללינץ' ציבורי על כך. הדין של זר ששימש בקודש מנוסח בצורה פחות חריפה, אך עדיין לדעת רבי עקיבא דינו מוות. בספרות בית שני מצויים סיפורי "זוועה" על חילול המקדש, גויים שחדרו אליו, מלכים שנכנסו לתוכו, או שדדו את אוצרותיו. מרד החשמונאים פרץ בשל חילול המקדש, וגם בימי קיוס קליגולה נסערה הארץ על שהקיסר העז לדרוש להעמיד פסל בהיכל (מבלי לבטל את עבודת ה' בו). אין סיפורים נוספים על גנבת כלים או גנבת רכוש, אך בבבלי נותר סיפור על גוי שאכל קרבן פסח והוצא להורג (פסחים ג ע"ב). הכתובות על סורג המקדש הזהירו מפני כניסת נכרים, וגם הם רומזים לעונש על העבריינים. יוסף בן מתתיהו מספר במפורש על הכתובות<sup class="footnote-marker">112</sup><i class="footnote">מלח', ה 193-194; קד', טו 417, וראו עוד פילון, נגד גיוס, 31. </i>. שתיים מהכתובות הללו נתגלו, והן עדות ברורה למסורת התנאית ולדברי יוסף בן מתתיהו<sup class="footnote-marker">113</sup><i class="footnote">שובה, כתובות, עמ' 361-358.</i>. גובה הסורג היה, לפי המשנה, עשרה טפחים (מדות פ"ב מ"ג), ולפי יוספוס שלוש אמות<sup class="footnote-marker">114</sup><i class="footnote">מלח', שם שם. באמה שישה טפחים; לפי יוספוס היה הסורג בגובה של פחות ממטר ולפי המשנה 1.8 מ' בערך.</i>. יש להניח ששני הנתונים המספריים סכמטיים במקצת<sup class="footnote-marker">115</sup><i class="footnote">ראו בפירוט בפירושנו לשקלים פ"ו מ"א.</i>.
על רקע זה נבין שהניסוח ההלכתי שהמועל במזיד חייב רק ארבעים מלקות משקף גישה מקלה מאוד לחילול הקודש. גם רבי, המאיים במיתה, אינו נשמע מחמיר. דיני מיתה לא נהגו בפועל, ולמעשה "חייב מיתה" פירושו שאינו נענש. לעומת זאת הציטוטים ממשנת סנהדרין מצביעים על היחס האמתי שספג מי שבאמת חילל את המקדש. איננו יודעים אם גם מי שפגע ברכוש ההקדש בעיר מגוריו נענש בפועל באותה חומרה, ובאותו סגנון פעולה בלתי משפטי.
ריכוך נוסף של דין מעילה בא לידי ביטוי בדיון על מועד המעילה. גנב רגיל נחשב לגנב ברגע שלקח את רכוש חברו. הלקיחה של רכוש לא לך כשלעצמה היא עברה. התשלום שהגנב משלם משפיע על העונש המוטל עליו, אך ההגדרות ההלכתיות של הגנב ורגע הגנבה ברורות. לא כן לגבי מעילה. בנושא מעילה מצינו גישות מספר. מצד אחד המשנה מדגישה שאין מעילה עד שישתמש בחפץ הקדוש שימוש של ממש (פ"ו מ"ד), מכאן שעצם נטילת הרכוש עדיין אין בה עברה. יתר על כן, במשנה (פ"ה מ"א) מתנהל דיון מתי המועל מתחייב, ולכך הצעות מספר:
1. כאשר נהנה,
2. כאשר פגם ברכוש ההקדש,
3. כאשר ביצע את שני האיסורים, גם נהנה וגם פגע (הזיק או הוריד ערך). כך למשל מי שתלה תמונה של הקדש בביתו לא פגע ברכוש ההקדש.
דיון זה הוא דוגמה לתהליך שאנו מכנים תהליך ה"יורידיפיקציה". במקרה זה המטרה לבחון מה המרכיב המשפטי החשוב (הקובע). מבחינה מעשית די בניסוח בלתי משפטי של "מועל", אבל איש המשפט יבחן מאיזה רגע המעילה חלה, ומה בדיוק העוון. עצם הניתוח המשפטי משדר דיון בלתי רגשי וקר, מעילה אינה אסון אלא פשע מוגדר במערכת חוקית ברורה. במשנה גם משובצים דבריו של רבי יהודה (פ"ו מ"ד) שלפי פרשנותנו נותנים בידי המועל אמתלא מלאכותית להיפטר מהעונש על מעילה במקרים מסוימים. דבריו מהווים אפוא מעין נסיגה מההתייחסות למעילה כחילול קודש איום לעבר בעיה הלכתית פורמלית של חיוב כספי כזה או אחר. דבריו של רבי יהודה נאמרו לאחר החורבן, וקשה לדעת האם הם משקפים את ימי הבית או תפיסה הלכתית מאוחרת, כאשר להט הזעם על חילול הקודש כבר התחלף בדיון משפטי שקול.
<b>בדק הבית </b>
בדק הבית הוא מונח מהתנ"ך (מלכים ב יב ה-טו). לפי הסיפור שם, כפי שציטטנו לעיל, נהוג היה לתרום כסף לכוהנים (בכסף או אולי במצרכים). כסף זה נתרם ל"בדק הבית" ובו השתמשו לשיפוץ המקדש. בספרות חז"ל נקבע שהכסף משמש לא רק לשיפוץ, אלא לתחזוקה שוטפת. במשנה שקלים מצויה הבהרה לגבי כספים אלו. מי שתרם כספים או חפצים למקדש הרי אלו לבדק הבית. אם המקדש אינו זקוק להם – יימכרו והכסף ייפול לבדק הבית, אבל אם בנכסים יש בהמות הראויות לקרבן – ייפלו לקרבן. על כך יש מחלוקת בין רבי אליעזר ורבי יהושע למי העדיפות בקבלת התרומה הזאת של בהמות. רבי יהושע סבור שעדיף להקדישן לקרבנות עולה, כלומר לא לנצל את ערכן הכספי, ואפילו לא את הבשר והעור, וצורכי המזבח ופארו עדיפים. רבי אליעזר סבור שיימכרו לעולי רגל לקרבנות, והערך הכספי ייפול לבדק הבית. ברמה העקרונית השאלה היא למי העדיפות, לצרכים הרֵאליים של המקדש או לצורכי המזבח, כלומר להגדלת מספר הקרבנות, וברור שסברו שמספר קרבנות רב ככל האפשר הוא מיצוי מטרתו של המקדש<sup class="footnote-marker">116</sup><i class="footnote">משנה, שקלים פ"ד מ"ז; ספרא ויקרא, דבורא דחובה, פרק כ ה"ג, כו ע"א. בתוספתא שקלים מוצעת המחלוקת בין רבי אליעזר ורבי יהושע, ונוסף: "רבי יוסה ורבי שמעון אומרים: דברי רבי ליעזר הן הן דברי רבי יהושע" (פ"ב ה"י). לפי פשוטה זו מסורת אחרת של חכמים מדור אושא. ברור שהם הכירו את דברי רבי אליעזר ורבי יהושע, ולשיטתם פירשו שאין ביניהם מחלוקת. ייתכן שהם מקבלים את דברי רבי פפיס במשנה שם, אך לא כעמדת פשרה אלא כמסורת אחרת ולפיה יש לפרש את דברי רבי אליעזר ורבי יהושע באופן שלא יחלקו. לעומת זאת לא סביר שהם לא הכירו כלל את המחלוקת, אחרת לא היו אומרים "הן הן דברי רבי פלוני ורבי אלמוני", אלא "כך וכך ההלכה". לדעת ליברמן ייתכן שהמשפט בתוספתא נסוב על המשנה הבאה, אבל לדעתנו גם במשנה הבאה (שקלים פ"ד מ"ח) רבי אליעזר ורבי יהושע חולקים, ולכן אי אפשר לפרש את התוספתא כקובעת ששני התנאים אינם חולקים בה. </i>.
מחלוקת המבטאת את ההתחבטות בדבר סולם הערכים בין צורכי המקדש השונים היא משנת ערכין: "חרמי כהנים אין להם פדיון אלא ניתנים לכהנים. רבי יהודה בן בתירא אומר סתם חרמים לבדק הבית, שנאמר 'כל חרם קדש קדשים הוא לה' ', וחכמים אומרים סתם חרמים לכהנים, שנאמר..." (פ"ח מ"ו)<sup class="footnote-marker">117</sup><i class="footnote">לא נעסוק כאן בשאלת חרמי הכוהנים, והיא נדונה במסכת ערכין (פ"ח מ"ו). המחלוקת לגביה היא האם חרמים אלו מגיעים לבדק הבית או לכוהנים עצמם. בכך הדמיון והשוני לשאלת מעות שהוקדשו לבדק הבית. לגבי בדק הבית הוויכוח הוא זכות המזבח ועבודת ה', לעומת צורכי המקדש הכלכליים. </i>. כאן השאלה העקרונית היא האם חרם שפורש שהוא לכוהנים, האם שייך לכוהנים או למזבח. ברור שפשט הכתוב כחכמים (ותנא קמא), אך רבי יהודה בן בתירא חולק, לא משום שכך התנה המלך יהואש אלא, מן הסתם, משום שהוא מייצג סולם ערכים שונה. איננו יודעים האם לפנינו מסורת או חידוש של בית המדרש; לעניות דעתנו הכוהנים הצדוקים לא היו מוותרים על כספים שנתרמו להם. אמנם גם הם חפצו לשפר ולפאר את המקדש, אך קשה להניח שהסכימו לוותר על כספים שניתנו להם במפורש. דברי רבי יהודה בן בתירא, לעומת זאת, משקפים מדיניות שאינה מתחשבת ברצונם של הכוהנים עצמם ובאינטרסים שלהם.
הלכה אחרת המבטאת את חשיבות בדק הבית היא בתוספתא: "המקדיש בעל מום למזבח רצה לפדותו להקדש בדק הבית הרשות בידו" (תמורה פ"א הי"ד, עמ' 552). מבחינה הלכתית, "טכנית", ההקדשה פסולה שכן בעל מום פסול למזבח, אבל התוספתא מהלכת בשיטה שגם הקדש כזה תופס, וכידוע על כך יש מחלוקת (ראו פירושנו לתמורה פ"ב מ"ג). מכל מקום התוספתא מעניקה אפשרות להמיר את הקרבן בתרומה לבדק הבית. דומה שהנימוק לכך הוא הטענה שההקדש המקורי עדיין לא זיכה את המזבח בקרבן משום שההקדשה הייתה פסולה, ולכן הרשות ביד התורם לבחור את יעד התרומה ודינו כמי שמקדיש את כל נכסיו, שמה שאינו ראוי למזבח נופל לבדק הבית. סביר מאוד שהנימוק הפורמלי המוצע הוא נימוק חלקי, ויש בהלכה גם שיקול דתי, שבדק הבית אינו נופל בחשיבותו מקודשי מזבח. זאת גם הסיבה לכך שסתם הקדשים לבדק הבית<sup class="footnote-marker">118</sup><i class="footnote">משנה, תמורה פ"ז מ"ב; ספרא, בחוקותי פרשה ד ה"ט, קיג ע"ג; בבלי, ערכין כדי ע"א.</i>. כלומר, כל סכום תרומה פנוי (חסר ייעוד) מופנה מלכתחילה לייעוד זה.
הקדש בדק הבית הוא אפוא נושא חשוב ביותר בעולמם של חכמים. מבחינתה של מסכת זו השאלה היא האם מועלים בהקדש בדק הבית, וברמה המשפטית השאלה היא האם הקדש כזה הוא הקדש של חפץ, והחפץ נעשה קדוש, או שמא הוא הקדש של ערך כספי והחפץ הוא רק דרך מדידה של הערך הכספי. המשנה בפ"ג מ"ב עוסקת בכך, וכן המשנה בתמורה פ"ז מ"ב. כפי שאמרנו בתחילת המבוא, שתי השאלות (המרה ומעילה) קשורות זו לזו. לגופה של הלכה מצינו בכך (בשאלה מה מעמדו של הקדש בדק הבית) מחלוקת, כפי שנראה שפירושנו למשנה.
<b>רכוש המקדש</b>
מעילה היא פגיעה ברכוש המקדש. בדרך כלל המשנה מדגימה את ההלכה במי שהקדיש חפץ או בהמה לקרבן, או כסף למזבח, לבדק הבית או לכל מטרה אחרת במקדש. זה הרקע הרֵאלי של אפשרות של בן אדם רגיל למעול. כמובן הכוהנים, כמו גם ישראלים, עלולים היו למעול גם ברכוש המצוי במקדש עצמו, בקרבנות ובבשר, וכמובן לגנוב כלי מקדש, כפי שכבר הזכרנו את גנבת הקסווה לעיל. אבל הרוח הכללית הנושבת מספרות חז"ל היא שאין למקדש רכוש, וודאי שלא אדמות מחוץ לתחום המקדש.
במערך זה פִרצה זמנית היא טבעית. מהרגע שחפץ הוקדש ועד שהובא למקדש עלול לעבור זמן רב. ממילא נשאלת השאלה מי אחראי עליו לפני שהובא למקדש, ושאלה נוספת, חמורה יותר, מה ייעשה ברווחים המופקים ממנו, ומי ישלם עבור פיחות הערך של החפץ. כך למשל אדם שהקדיש חמור למקדש הקדיש את ערכו הכספי בלבד, אבל מה הוא ערכו: כמו בשעת ההקדשה, או אחרי שלוש שנים כאשר החמור הזדקן והמקדיש הביאו למקדש? ומה לגבי ירידת ערך הכסף, האם התחשבו בכך?
כל זמן שהחפץ מצוי בבית המקדש הרי שהשאלות שהעלינו הן משפטיות. צריך להביא את החפץ עצמו וקיימת שאלה משפטית מה ערך התוצרת שהפיק, ובכך עוסקת המשנה (פ"ג מ"א; תמורה פ"ז מ"ב ועוד), וכמה זמן מותר להשהות קרבן. בלשון ההלכה: מתי המקדיש עובר על "בל תאחר". לפי ההלכה עומדת לרשות המקדיש שנה לכל היותר, ויש אומרים שכל הקדש צריך לבוא למקדש בשנה שבה הוקדש, כלומר אם הקדיש בראש חודש אדר עליו לבצע את ההקדשה עד ראש חודש ניסן, שהוא "ראש השנה לרגלים"<sup class="footnote-marker">119</sup><i class="footnote">המשנה בראש השנה (פ"א מ"א) מניחה שהשנה לעניין זה מתחילה בא' ניסן. ההגדרה במשנה כללית, ורק בתוספתא נקשרת קביעה זו להשהיית הקרבן או ההקדש: "כיצד לרגלים? אחד הנודר, ואחד המעריך, ואחד המקדיש, אינו עובר משם בל תאחר עד שיעברו עליו רגלי שנה כולה" (תוס', ראש השנה פ"א ה"ב, וכן בכורות פ"ג ה"ח, עמ' 537; ערכין פ"ג הי"ז, עמ' 546; בבלי, ראש השנה ד ע"א ועוד).</i>.
אנו מעריכים שהיו בציבור כאלה שהתקשו לעמוד בלוח זמנים זה, שכן תושבים המתגוררים במרחקים התקשו לעלות לרגל כל שנה<sup class="footnote-marker">120</sup><i class="footnote">כפי שהראינו, באותות ומופתים, בפירושנו לחגיגה פ"א מ"א.</i>, ובדרך כלל עלה אדם לרגל אחת לשנים מספר לכל היותר. אמנם ניתן היה למסור את ההקדש לשליח, אחד מבני הכפר העולים לירושלים באותה שנה, אבל מן הסתם רצה אדם להקריב בעצמו את קרבנו ולתת בעצמו את נדבתו, שכן יש בכך כבוד, זכות ויוקרה, ואין זה בנפש האדם לוותר על הנאה רוחנית זו.
ממילא מתעוררת השאלה לא רק מה נעשה עם ההקדש עד שהועלה לירושלים, אלא גם האם היה למקדש מנגנון לקבלת תרומות ברחבי הארץ, כמו המנגנון לגביית כספי מחצית השקל כל שנה ושנה. על כך אין בידינו מקורות ישירים, אבל, לפחות בתפיסתם של חז"ל, אין בין המקדיש הקטן ברחבי הארץ והגזבר במקדש כל שירותי ביניים. כך גם המקדיש קרבן או חפץ אחר חייב באחריותו עד שיביאנו להר הבית<sup class="footnote-marker">121</sup><i class="footnote">משנה, מגילה פ"א ה"ו ומקבילות רבות.</i>. הגדרה זו משקפת הבנה והנחה שאין כל תחנות איסוף באמצע הדרך, ממילא כל בעיות המעילה הן בתחום הפרטי בטרם הובא ההקדש אל רשויות המקדש.
אם כן, לכאורה אין למקדש רכוש מחוץ למקדש וודאי שלא אדמות. המקדש איננו בעל עסק ואיננו חקלאי או תעשיין. אמנם אין איסור על המקדש להיות בעל קרקעות, אבל בפועל משתמע שכך נהג המקדש. ברם לעתים רחוקות אנו מוצאים עדויות שבפועל היה המקדש בעל רכוש קרקעי ומטלטלין מחוץ למקדש עצמו. נפתח בהצגת התמונה הכוללת.
<b>אדמות המקדש</b>
אדמות מקדשים היו מרכיב מרכזי במבנה האגררי במזרח. כך היה בתקופת המקרא, וכך היה גם בתקופה ההלניסטית-רומית. מספר המקדשים היה רב. בפוליס רגילה היו 5-4 מקדשים לפחות, ובנוסף לכך היו מקדשים כפריים מחד גיסא, ומרכזי קודש אזוריים מאידך גיסא. המקדשים נהנו משפע של תרומות, והוצאותיהם הישירות לא היו רבות. רוב הציבור היה מסור לדתו, וטבעי הוא שתרומת ממון או קרקע הייתה תופעה מקובלת. יתר על כן, לרבות מן המשפחות, ובמיוחד למשפחות העשירים, לא היו בנים. בדרך כלל ניסו אלו לגדל בן יורש אחד, אך תמותת התינוקות הרבה הפכה כל תכנון על פניו. צמצום רצוני זה של מספר הלידות הותיר לעתים את המשפחה ללא יורש<sup class="footnote-marker">122</sup><i class="footnote">סלר, משפחה.</i>, עקב מות הילד היחיד. במקרה מעין זה הייתה תרומת הקרקע למקדש טבעית ומקובלת. מצד שני לא מכרו המקדשים קרקע, לא היה להם צורך כלכלי קיומי בכך, והדבר היה מנוגד לאסטרטגיה המקובלת בעולמם. כך הצטברו קרקעות במקדשים הקדומים.
בדרך כלל לא עיבד המקדש את אדמותיו אלא מסר אותן בהחכרה לאריסים קטנים או לבני העילית שמסרו את הקרקע באריסות משנה. הניהול הכלכלי של המקדשים היה קפיטליסטי לכל דבר, והכתובות מנציחות את פעילותם של אפולון או ארטמיס כאילו היו בעלי עסקים מפולפלים לכל דבר. לעתים נוהלה אחוזת המקדש כאחוזה פרטית ולעתים כאחוזת ממלכה, וניתן לראות בקרקע זו מעין מצב ביניים בין אדמה פרטית ואדמה ציבורית<sup class="footnote-marker">123</sup><i class="footnote">רוולנדסון, בעלי קרקע, עמ' 61-2; איזגר וסקידגרד, חקלאות יוון; לינדרס ואלרות, כלכלת מקדשים.</i>. סוג אחר של אדמת מקדש היה חורשות קודש שבהן אסור היה להשתמש (לכריתת עצים או למרעה), לאלו לא היה כמובן ערך כלכלי ישיר.
עם הפיכת האימפריה לנוצרית החל תהליך הדרגתי של "ייבוש המקדשים". באופן תאורטי הפכה הכנסייה ליורשת של רכוש המקדשים. ניתוח התהליך מחייב הרחבה, ולא כאן מקומה. מכל מקום רכוש הכנסייה נזכר כבר בראשית המאה הרביעית, ומחוקיו של קונסטנטינוס משמע שלכנסייה היה רכוש קרקעי עוד בטרם הפכה לדת מוכרת. אווסביוס מספר על כך ומדבר לא על כנסיות בלבד אלא על גנים<sup class="footnote-marker">124</sup><i class="footnote">אווסביוס, היסטוריה כנסייתית, 10.15-7.</i>. בצו משנת 320, פחות מעשר שנים לאחר התנצרות האימפריה, כבר מדובר בחנויות ובמסחר של הכנסייה<sup class="footnote-marker">125</sup><i class="footnote">שם, 9.7-11.</i>. מאוחר יותר גדל רכוש הכנסייה כתוצאה מתרומות יחידים, הזרמת כספים ממלכתית והפקעת נכסי המקדשים. למנזרים היה רכוש קרקעי שעובד בידי הנזירים עצמם (להלן). בנוסף לכך מסרה הכנסייה את אדמותיה לחוכרים או לאריסים, ופקיד מיוחד מטעם הכנסייה, או מטעם המנזר, טיפל בכך. בדרך כלל כונה הפקיד "אויקונמוס". אדמות הכנסייה נהנו מפטור ממס. כך למשל כנסיית סנט ג'והן באפסוס נהנתה מפטור זה שחל גם על אדמות החוכרים והקולונטים. הקולונטים היו חקלאים עצמאיים שקיבלו נחלות באריסות והוצמתו לקרקע. לשון החוק מלמדת כי נכסי הכנסייה נמסרו גם באריסות ולא בחכירה בלבד. גם הכנסייה לא נהגה למכור אדמות, וכך הצטבר בידה רכוש קרקעי רב<sup class="footnote-marker">126</sup><i class="footnote">ראו למשל קודקס יוסטינינוס, א, 12.17.</i>.
השאלה באיזו מידה היו ביהודה אדמות השייכות למקדש בירושלים היא קשה ביותר. לפי החוק המקראי, אדמה המוקדשת למקדש נפדית חזרה על ידי המקדיש או על ידי אדם אחר, ובשנת היובל השדה חוזר לבעליו (ויקרא כה יד-כח). במקרה אחד בלבד נשאר השדה בידי הכוהנים: "ואם לא יגאל את השדה ואם מכר את השדה לאיש אחר... והיה השדה בצאתו ביֹבֵל קֹדש לה' כשדה החרם לכהן תהיה אחֻזתו" (ויקרא כז כ-כא). אם כן, יש אפשרות שהשטח יישאר בידי הכוהן, וכן נרמז כאן חוק נוסף הנוגע לשטח ש"הוחרם" לטובת המקדש. על מצב זה אומר הכתוב: "אך כל חרם אשר יחרִם איש לה'... לא ימכר ולא יגאל כל חרם קדש קדשים הוא לה' " (שם כח).
שאלת מקורותיו של החוק והשאלה ממתי הוא, והאם בוצע בפועל בימי בית ראשון, היא משנית. הנתון החשוב לענייננו הוא שפסוק זה עמד נגד עיניהם של קובעי ההלכה בראשית ימי הבית השני ובתקופה מאוחרת יותר. הפרשנות של חז"ל לפסוקים אלה מצויה במשנת ערכין (פ"ז מ"ג-מ"ה) ובמקבילותיה. ההלכה התנאית עסקה בדיני הקדש, בזמן שדין יובל קיים, ובזמן שאינו קיים. כידוע לא נשמר דין יובל בימי בית שני, לפיכך הדיונים סביב דיני הקדש בזמן שיובל קיים הם תאורטיים, ואין בהם עדות למציאות הרֵאלית.
בזמן שיובל אינו קיים, בלשון המשנה: "המקדיש את שדהו בשעה שאינה יובל" (ערכין פ"ח מ"א; תוס', ערכין פ"ד הכ"ב, עמ' 548), המקדיש רשאי לפדות את השדה שהקדיש. אם לא, אזי השדה עומד למכירה. ברם לא נאמר מה קורה כאשר איש אינו מעוניין בקניית השדה, או כאשר הגזבר סבור שהמחיר המוצע נמוך מדי. אפשרות אחרת היא החרמת שדה לטובת המקדש. לפי המשנה: "חרמי כהנים אין להם פדיון אלא ניתנים לכהנים (כתרומה) רבי יהודה בן בתירא אומר סתם חרמים לבדק הבית..." (ערכין פ"ח מ"ו<sup class="footnote-marker">127</sup><i class="footnote">בנושא זה הייתה מחלוקת, ועמדנו עליה לעיל בדיון הקצר על בדק הבית. הרחבנו בכך בפירושנו לערכין.</i>). המחלוקת היא, אפוא, האם שדה שהוחרם ניתן לכוהנים או לקופת המקדש, ועל כל פנים ברור שזהו מקור אפשרי לאספקת אדמות למקדש.
מקור אפשרי אחר לאדמות המקדש הוא המשכונות. הגזבר היה רשאי למשכן מנכסיו של אדם שהיה חייב כסף למקדש ולא שילם, והעיקרון שכמעט בכל מקרה "יד הקדש על העליונה" (משנה, שקלים פ"ד מ"ט; פ"ה מ"ה; ערכין פ"ט מ"ב ועוד) נהג הלכה למעשה בתחומים רבים. אפשרות אחרת, של הקדשת עצים, או הקדש קבע של פֵרות, כך שבאופן תאורטי תישאר האדמה ברשות חולין, תידון להלן. כל זאת לפי ההלכה הפרושית.
ברם אין כל ביטחון שהלכה זו הייתה היחידה ששררה. איננו יודעים מה חשבו כתות אחרות, וכמה יכלו אלו להשפיע על נוהגי המקדש. יתר על כן, כל ההלכות שצוטטו ממקורות חז"ל הן ניסוחים מאוחרים, ואין כל ביטחון שהתקבלו למעשה כבר בימי הבית. סביר שמנהיגי המקדש היו מעוניינים לרכוש אדמות, ואין לדעת עד כמה הגבילו אותם ההלכות הללו המוכרות מספרות מאוחרת יותר בלבד. יתר על כן, בהלכה לא נקבע תוך כמה זמן יש לפדות את השדה שהוקדש, וכך יכול היה גזבר לעכב את הפדיון עד לימות המשיח.
ניתן אפוא לסכם ולומר שיש בחוק המקראי, ואחר כך בהלכה התלמודית, ניסיון לצמצם את האפשרויות של רכישת קרקעות על ידי המקדש. ברם למעשה נותרו אפשרויות לקבלת קרקעות פרטיות לטובת המקדש, ולא נאסר על המקדש לקנות ולהחזיק באדמות. בעולם הקדום נמנו המקדשים עם בעלי הקרקעות הגדולים, ולפיכך מן הראוי לצפות לכך שגם למקדש בירושלים, שהיה עשיר במיוחד, תהיינה קרקעות.
במקורות מימי בית שני יש מעט עדויות על אדמת מקדש; חלק מהמידע מתייחס לשדה המצוי בידי המקדש באופן זמני בלבד, עד שייפדה, אך נזכר גם יבול של שדה הקדש והקדש קרקעות שלא נמסרו משום מה לפדיון מידי. המשנה שלנו (במסכת מעילה) עוסקת במקדיש רכוש למקדש, ורכוש זה נשאר בידי ההקדש ומנוהל על ידו. לכך מוקדשות משניות ו-ח בפרק ג, כגון אם הקדיש "אילן מלא פירות, שדה מלאה עשבים, מועלין בהן ובמה שבתוכן..." (מ"ו), ומשנה זו ממשיכה לעסוק ביבול של הקדש, בדיני מעיין היוצא משדה הקדש, ואף בתמרים השייכים למקדש, "נהנים היו ממנה זקנים בלולביהם" (שם מ"ז; תוס', שם פ"א הי"ט-הכ"ה, עמ' 558).
פֵרות הקדש, גידולי הקדש ומתקנים כשובך או מערה של הקדש נזכרים במקורות, והפרשנים ואף התלמודים מפרשים בדרך כלל שמדובר בפרות שהוקדשו לאחר שנקטפו, או תקופה קצרה בטרם נפדה השדה. הפירושים נובעים מכך שאזכור אדמות מקדש הוא נדיר. ברם למעשה אין הפירוש הזה הכרחי, וניתן אף לפרש משניות אלו כמתייחסות לפרות שצמחו בשדה הקדש. הלכות מספר מדברות על מצב קבע של אדמת הקדש: "שורשי אילן שלהדיוט באים משלהקדש" (להלן פ"ג מ"ז); הוא הדין באותו מטע תמרים של הקדש שזקנים היו לוקחים ממנו לולבים (שם). אין זה תיאור של אירוע אלא של נוהג קבוע, וכן ההלכה: "פועלין שעושין בהקדש לא יאכל מגרוגרות של הקדש... וכן פרה שהיה עושה בהקדש" (תוס', פ"א הכ"א, עמ' 558). לפי העניין הפועלים עוסקים בקטיף והפרה בדיש, או אף בחריש בשדה הקדש השייך למקדש.
דומה שניתן להצביע על אזור יריחו כאחד האזורים שבהם היו אדמות מקדש. המשנה מספרת שאנשי יריחו היו אוכלים "גמזיות של הקדש", וחכמים מחו על כך, אך לשווא (משנה, פסחים פ"ד מ"ט; תוס', שם פ"ב [ג] הי"ט; בבלי, שם כו ע"א-ע"ב)<sup class="footnote-marker">128</sup><i class="footnote">ביכלר, הכוהנים, עמ' 135-121.</i>. גמזיות הן פרות של השקמה, ובבבלי אף נזכרים בהקשר זה גם עצי חרובים שמהם אכלו אנשי יריחו. הנימוק של אנשי יריחו היה: "אמרו להם, אבותינו כשהקדישו לא הקדישו אלא קורות עצמן, מפני שבעלי אגרוף באין ונוטלין אותן בזרוע" (תוס', שם הכ"ב). לא נעסוק כאן בשאלה מדוע הופרשו עצי השקמה. חשובה לענייננו העובדה שהיו אלה עצי הקדש מקדמת דנא ("אבותינו כשהקדישו"), ומעניינת הצורה של הקדשת העצים ללא הקרקע, כך שבאופן תאורטי אין האדמה אדמת הקדש, ואולי נבחרה שיטה זו כדי להקל על ההתנגדות ההלכתית (פרושית?) לכך שהמקדש יהפוך לבעל קרקעות. מהתיאור משמע שמדובר בשטחים נרחבים למדי של עצי שקמה, והמנהג הנזכר הוא מנהג של רבים מתושבי האזור, "אנשי יריחו", ולא של תושב בודד.
על הזיקה שבין יריחו והמקדש ניתן להקיש גם מהמסורת (המוגזמת?), ששנים-עשר משמרות, כחצי מסך כל הכוהנים, חיו ופעלו ביריחו (בבלי, תענית כז ע"א)<sup class="footnote-marker">129</sup><i class="footnote">ביכלר, שם, עמ' 120-121.</i>. הברייתא, כפי שהיא נמסרת בבבלי, מפרטת ומסבירה שכל משמר שהגיע תורו לעבוד במקדש עלה בחלקו לירושלים וחלקו האחר פנה ליריחו, ומשם היו מספקין "מים ומזון לאחיהם שבירושלים". ביכלר חשד בקטע וראה בו פרי דיאלקטיקה פנימית של הסוגיה הבבלית בלבד, משום שתיאור זה בא בתשובה לקושיה שאם היו עשרים וארבעה משמרות ברחבי הארץ ושנים עשר ביריחו הרי שהיו יותר מ-24 משמרות. לקושיה זו אכן אין רקע היסטורי, ברם אין תיאור העלייה מיריחו בגדר תשובה לקושיה זו, אלא הוא עצמאי, והוא המשך של הברייתא. לפיכך יש לקרוא את המסורת כולה באופן זה (בסוגריים התוספות של אמוראי בבל, שאינן מגוף הברייתא): "תנו רבנן עשרים וארבעה משמרות בארץ ישראל ושתים עשרה ביריחו (שתים עשרה ביריחו? נפישן להו טובא! [רבים הם יותר!] אלא שתים עשרה מהן ביריחו). הגיע זמן המשמר לעלות חצי המשמר היה עולה מארץ ישראל (ויש נוסחאות לארץ ישראל) לירושלים וחצי המשמר היה עולה ליריחו (מיריחו) כדי שיספקו מים ומזון לאחיהם שבירושלים" (שם).
הביטוי "מים ומזון" הוא בוודאי מופרז, שהרי לא הובאו מים מיריחו לירושלים. ברם נראה שאכן אזור יריחו נתפס כספק של המקדש. הפירוש המוצע על ידינו, שביריחו היו אחוזות מקדש, מתאשש אפוא בקטע זה, ומשמעו לדעתנו שחלק מהכוהנים היו יורדים לאזור יריחו לעבוד באחוזת המקדש. לעיל אף הוזכרו תמרי הקדש שהובאו מן הסתם מאזור יריחו, אך כאמור, ייתכן שאלה הוקדשו כפרות קטופים.
רמז עמום נוסף עשוי להצטרף למסכת זו. המסורת התנאית מוסרת אגדה על בני בנימין שמסרו מאדמתם 500x500 אמה לבניית המקדש, וכתמורה קיבלו שטח זהה באזור יריחו: "כשחלק יהושע ארץ-ישראל הניח דושנה של יריחו חמש מאות אמה על חמש מאות אמה ונתנו לבני יונדב בן רכב חלק בראש... וכששרת שכינה בחלקו של בנימין עמדו ופנו אותו..." (ספרי דברים, שנב יב, עמ' 412-411, ומקבילות).
ברור שלפנינו אגדה, ברם ייתכן שיש לה שורשים רֵאליים הנעוצים בכך שאזור זה, "דושנה של יריחו", היו בו אחוזות אדמה השייכות לציבור ולמקדש. המונח "דושנה" הוא מונח מעניין, שכן בארמית מהתקופה הפרסית זה המונח לאדמת מלך שנמסרה לעיבוד לפקיד בכיר, והמונח אף מופיע בספרות חז"ל<sup class="footnote-marker">130</sup><i class="footnote">ז'ובין ופורטן, דושנה.</i>. אולי זהו רמז לכך שבאזור יריחו הייתה "דושנה" של המקדש שנמסרה לאריסים, הלוא הם כוהני יריחו.
ניתן לסכם ולומר שלהשערה בדבר אדמות המקדש יש מספר ניכר של עדויות מסייעות. עם זאת, ברור ששטחים אלה לא היו נרחבים, וההלכה הפרושית, לפחות זו המאוחרת, לא ראתה בעין טובה את ריבוין של אדמות בית המקדש. אדמות מקדש היו בימי קדם תופעה תדירה, והמקדש בירושלים היה עשיר עד למאוד. לפיכך, מיעוט העדויות על אדמות מקדש ביהודה מחייב הסבר.
סביר להניח שלו היו למקדש אדמות הרי שעם עלייתו של שלטון בית חשמונאי אוחדו הרשויות ביהודה ונכסי המקדש הזדהו, לפחות במידה חלקית, עם כלל נכסי הממלכה. ייתכן אף שתהליך זה החל כבר בתקופה הפרסית, עת הוענקה לפחוות יהוד אוטונומיה נרחבת. כבר בתקופה זו השתלב הכוהן הגדול במנהל האוטונומי האזרחי, ועל כן ייתכן שגם ההבדל בין קנייני המקדש לקנייני השלטון החילוני החלו להיטשטש.
מסתבר שלמקדשים פגאניים בארץ-ישראל היו קרקעות, כמו לכל מקדש רגיל במזרח הרומי. אין לכך עדויות ישירות, אך כמעט אי אפשר לתאר מקדש ללא קרקעות. פילון אומר שההכנסות של המקדש היו ממחצית השקל, לא רק מקרקע<sup class="footnote-marker">131</sup><i class="footnote">פילון, על החוקים, א 76.</i>, הווה אומר שהיו למקדש קרקעות, ובנוסף לכך נגבו המיסים של מחצית השקל.
חורשות קודש היו, מן הסתם, סביב מקדשים אלה או אחרים. בחורשות אלו אסור היה לכרות עצים, לרעות או לזרוע. שוב אין לכך עדויות מארץ ישראל, אך הדבר סביר ביותר. ג'בל מדבח שמעל פטרה היה אתר קודש פגאני; אליו הובילו שני גרמי מעלות, מן הסתם אחד לירידה ואחד לעלייה. ליד אחד מהם מצוי מקדש קטן המכונה כיום "מקדש הגן" ולידו שטח אדמה מושקה ששטחו כשני דונם, וכנראה הייתה זו חורשת קודש.
רוב (כמעט כל) ההלכות על רכוש המקדש מצויות במשנה שלנו, ובתוספתא עליה. נראה אפוא שבדרך כלל נמנעו חכמים מלדון בנושא, לפיכך יש להניח שהידיעות המצויות במשנה ובתוספתא הן רֵאליות וקדומות.
לסיום פרק זה נצטט במלואם את דברי התוספתא. בסוגריים המסקנות שניתן להסיק מברייתות אלו.
הלכה כ"ג:
פועל שעשה מלאכה בין במנה בין במאתים לא יאמר תנו לי פרה זו במנה וטלית זו בחמשים זוז שאין הקדש מתחלל על מלאכה אלא על המעות בלבד. כיצד הן עושין? מפרישין שכר האומנין, מחללין אותן על מעות האומנין, ונותנין אותן לאומנין בשכרן. וחוזרין ולוקחין אותן מתרומת הלשכה (תוס', פ"א הכ"ג, עמ' 558).
[מדובר בשדה של הקדש, ונציג המקדש מנהל את המלאכה ומשלם לפועלים. כדי להימנע מבעיות הלכתיות פוּתח טקס שלם. איננו יודעים אם הטקס המורכב הוא קדום, או פרי הגיונם של תנאים בלבד. על כל פנים, עצם התיאור מסתבר כקדום. האזכור של האומנים עשוי להעיד על עבודות לא חקלאיות אלא על אחזקת בניינים או ריהוט, אבל ייתכן שמשפט זה הוא תוספת משפטית של התנאים, ואין בכך ראיה מובהקת לקיומה של עבודה שכירה מקצועית ברכוש הקדש לא קרקעי].
הלכה כ"ד:
הדר בצלו של שובך ובצלו של מערה לא נהנין ולא מועלין ושבקרקעות מועלין בהן מים שבחבית אין מועלין בהן נותנין לצלוחית מועלין בהן אבל חבית וצלוחית עצמה מועלין בהן מפני שגופן הקדש (תוס', פ"א הכ"ד, עמ' 558). גם המשנה מביאה דוגמאות אלו (פ"ג מ"ו), ובפירושה הבאנו גם את הספרא הקובע: "אשפה מליאה זבל, שובך מלא יונים, אילן מלא פירות, שדה מליאה זרעים, ומניין שמועלים במה שבתוכו תלמוד לומר קדשי ה' ריבה" (ספרא, ויקרא דבורא דחובה, פרק כ ה"ג, כו ע"א).
הנאה מן השובך אינה נחשבת מעילה משום שאין כאן רכוש מקדש. מדובר בשובך שהוא במערה, כלומר מערת קולומבריום. המרכיב הכספי שבמתקן זה הוא החלל שנוצר על ידי החציבה, אבל הסלע עצמו (מסגרת המערה וקירותיה) היה מאז ומעולם, ולפיכך מבחינה משפטית אינו רכוש פרטי (וממילא גם לא רכוש המקדש). כלומר, למקדש היו מתקנים חקלאיים מעין השובך. שובך כזה מחייב עבודה יום-יומית, בטיפול, איסוף זבל ואיסוף הגוזלים. למקדש צריך היה אפוא להיות נציג במקום שיְתפעל את המתקן. קשה לצמצם את ההלכה לתקופה הקצרה שבין הקדשת המתקן למכירתו על ידי המקדש לקונים].
הלכה כה:
הקדיש חרש לקורות מועלין בקורות. ומועלין בשפוי, ובנמיא<sup class="footnote-marker">132</sup><i class='footnote"'>ראו פירושנו לפ"ג מ"ח.</i>. אבל גזברין שלקחן (שלקחו) חרש לעצים מועלין בעצים ואין מועלין לא בשפוי ולא בנמיא" (תוס', פ"א הכ"ה, עמ' 558).
[למקדש יש חורש בר של עצי סרק, וכן הגזברים קונים עצים למקדש, ולשם כך קונים חורש שלם. המשנה (פ"ג מ"ח) מדברת רק על קניית עצים, והתוספתא מוסיפה את קניית החורשה כולה, לשם עצים. כפי שנראה בפירוש אנו שומעים על חורשת קודש ליד מגדל צבעייא שליד הכנרת (ירו', פסחים פ"ד ה"א, ל ע"ד). עם זאת איננו יודעים האם חורשה זו הייתה רכוש המקדש (הקדש פורמלי), מעין זה שבו אנו עוסקים, או "סתם" מקום קדוש ללא מעמד פורמלי של רכוש הקדש].
המשנה עצמה מוסיפה פרטים רבים. כך אנו שומעים על בור מים השייך למקדש (פ"ג מ"ו). האם אלו בורות המים הציבוריים שהיו בארץ ישראל בשולי דרכים ונועדו להולכי רגל, או שאלו בורות סתם בשדות וביישובים? כן נזכרים מצבור אשפה, שובך (כבר הוזכר לעיל), שדה, אילן, פרה. הפרה היא פרט מעניין. אין היא פרה שנועדה לקרבן שהקדיש אדם, שכן קרבן כזה נשאר ברשות הבעלים עד שיובא למקדש. היא גם איננה פרה בעלת מום, שכן בעל מום נפדה, אלא פרה המשמשת נכס כלכלי של המקדש. אמנם לפי ההלכה פרה כזאת אמורה ליפול לקודשי מזבח, אבל ההקדש מעכב אותה אצלו ומפיק ממנה רווחים.
עוד אנו שומעים ממשנה ו על פֵרות ממטעים של הקדש, ועל פועלים הנשכרים לעבוד שם (מ"ו ומ"ז).
בהמשך המשניות אנו שומעים על מעיין של הקדש (מ"ז). כפי שהראינו בפירוש, המעיין אינו רכוש פרטי וספק אם האדם שהמעיין נובע בשטחו נחשב לבעליו. ממילא אי אפשר להקדיש מעיין, אלא אם כן כל בני היישוב יחברו לשם כך. המעיין מאפשר להשקות שטחים חקלאיים. במקרה שלנו מדובר במעיין השייך למקדש, וזו עדות משמעותית ביותר לרכוש של המקדש.
איננו יודעים מה היה ההיקף הכלכלי של רכוש המקדש. דומה שחכמים הסתייגו מלדבר על כך, אם משום שהיה זה חלק ממציאות העבר שכבר נשכחה ואם משום שעקרונית הסתייגו מרכוש המקדש. אבל נראה שלמרות מיעוט העדויות התופעה הייתה בעלת משמעות, אבל רק משנת מעילה ומקבילותיה שימרו תופעה זו.
<b>משנת מעילה</b>
ברמה המשפטית-עקרונית הכלל המשפטי ברור. מה שגופו הקדש מועלים בו, ועושה תמורה<sup class="footnote-marker">133</sup><i class="footnote"> אסור להמירו, ואם המירו "הוא ותמורתו יהיה קודש". ראו המבוא למסכת תמורה. </i>, וחייב בפיגול ונותר, וכן הלאה. בעריכת המשנה מופיעה חלוקה כללית: דין המרה נדון במסכת תמורה, דין מעילה במסכת שלנו ודין פיגול ונותר מוגדרים במסכת זבחים. באופן טבעי יש כפילות בין המסכת שלנו למסכתות תמורה וזבחים. בדרך כלל ההלכות דומות, ולעתים מצאנו מחלוקות בתוך אותה מסכת, או בין מסכת למסכת, אבל בסך הכול העורך הקפיד על חלוקת הנושאים בין המסכתות.
<u><b>המונחים בהלכות מעילה</b></u>
רוב המונחים במשנה ובתוספתא הם מונחים מקראיים ובראש ובראשונה המונחים "מעילה", "בדק הבית" וכדומה. שימוש במונחים מקראיים מלמד על מיעוט יצירה של תורה שבעל פה. במקרה שלנו, בצד מונחי המקרא מצויים גם מונחים של תורה שבעל פה שחידשו חכמים. לגבי רובם קשה לקבוע האם הם נוצרו בבית המדרש התנאי או שהם קדומים יותר. כך, למשל, המונח "קדשי מזבח" איננו בתורה, וכן "נהנה", "פגם" וכיוצא באלו. המונח "אין מעילה בדמים" מדגים מצב אחר. אצלנו (בתוספתא למסכת) הוא מופיע בשני מובנים, האחד מתייחס למעילה בכסף (כספים שנתרמו לבדק הבית) והאחר לדם הקרבנות (תוס', פ"ג הט"ז, עמ' 558 במובן הפוך)<sup class="footnote-marker">134</sup><i class="footnote">וכן תוס', יומא פ"ג ה"ב; זבחים פ"ו ה"ט, עמ' 458. ראו פירושנו לפ"ג מ"ג; יומא פ"ה מ"ו.</i>. קיים אפוא מונח, אך טרם נקבעה לו משמעות מלאה. הוא הדין במונח "אין מועלין" או "מועלין". בדרך כלל במסכת שלנו ובכלל המשנה ומקורות חז"ל "מעילה" משמעה שחל כאן דין מועל בשוגג. המשתמש ברכוש המקדש במזיד אינו מועל, וכן מי שמסיבה זו או אחרת פטור מדין מועל נאמר לגביו ש"אין מעילה". אבל בפעמים בודדות המשמעות הפוכה. הצירוף "אין מועלין" משמעו שאסור למעול (ואם השתמש חל עליו דין מועל), ו"מועלין" משמעו שמותר להשתמש, ועל המשתמש אין דין מעילה. הווה אומר, המשמעות הפוכה. כך, למשל, "המקדש<sup class="footnote-marker">135</sup><i class="footnote">אישה.</i> בין בקדשי קדשים בין בקדשים קלים אינה מקודשת. בהקדש במזיד קידש מפני שמעל, בשוגג לא מעל, דברי רבי מאיר. רבי יהודה אומר אם יש לו בהן טובת הנאה שוה פרוטה מקודשת, ואם לאו אינה מקודשת. אמר רבי, נראין דברי רבי יהודה בהקדש ודברי רבי מאיר במעשר שני" (תוס', קידושין פ"ד ה"ו). אם כן שימוש בשוגג נקרא "לא מעל", כלומר הכסף אינו שלו ולכן הקידושין פסולים, ודווקא שימוש במזיד נקרא "מעילה". ואכן, בהלכה דומה נדון שימוש בכסף של הקדש לשם הבאת קרבן והניסוח הפוך: "הפריש מעות לחטאת החלב והביאן לחטאת דם, לחטאת דם והביאן לחטאת חלב – בשוגג מעל, לפיכך כיפר, במזיד לא מעל, לפיכך לא כיפר" (תוס', כריתות פ"ד הי"ב, עמ' 566).
שימוש בכספי הקדש בשוגג ובמזיד
<u><b>מונחים ייחודיים</b></u>
חלק מהמונחים אף ייחודיים למסכת. כך, למשל, המשנה משתמשת במונח "שעת היתר" (התר – פ"א מ"א). כפי שנראה בפירוש בדרך כלל המונח הרגיל במסכתות אחרות הוא "בשעת היתר" (התר); לפנינו אפוא מונח כעין המונח המקובל אבל הוא ייחודי לעניין מעילה. מונחים מיוחדים נוספים הם "אחרים מתנדבין" (או "מתנדבים" – פ"ג מ"ו), וכן "יותך הבשר" (פ"ב מ"ג). על גישה הלכתית מיוחדת, וליתר דיוק שפה הלכתית מיוחדת למסכת מעילה, נעמוד בפירושנו לפ"ג מ"ו. בפ"ב מ"ט נראה שבמשנתנו הלכה שונה ושפה שונה במקצת מזו של מסכת זבחים, אבל בסך הכול הדמיון בתוכן של שתי המסכתות רב. מסכת זבחים עוסקת במה שהוכשר ובמה שנפסל, ואילו מסכת מעילה משתמשת במסקנות אלו כדי לקבוע שמה שהוכשר (מותר), ומה שהיה זמן שהיה מותר – מועלים בו, ומה שנפסל אינו קודש וממילא אין מועלים בו. הוא אינו קדוש ואינו רכוש המקדש. המקריב חטא, ואולי לא כיפר על החטא שבגינו הביא את הקרבן, אבל לא מעל. במקביל, מספר המונחים הייחודיים קטן מאשר בדרך כלל במשניות, ובסך הכול משנת מעילה היא חלק מעולם ההלכה של חז"ל בנושאי המקדש.
משנת מעילה היא משנה קצרה יחסית. התוכן ההלכתי בה מועט למדי. יש בה חזרות רבות. כפי שנראה בפירוש משנת מעילה כבר הכירה כנראה את משנת זבחים (פ"א מ"ב), וגם רבי עקיבא הנזכר במשנה זו מכיר את משנת זבחים. אין להסיק מכאן שהכירו את משנת זבחים ערוכה כמות שהיא לפנינו, אלא שהכירו משנה קדומה אחת או כמה משניות קדומות. כפי שנראה בפירושנו לפ"א מ"א משנת מעילה מניחה שאת הזבחים שוחטים על המזבח, כאחת השיטות במסכת זבחים, ובניגוד למסכתות תמיד-מידות המניחות שאת הזבחים (קודשי קודשים) שוחטים מצפון למזבח בבית המטבחיים. בתחום זה משנת מעילה אינה מחדשת ואת שתי הדעות כבר מצאנו במסכת זבחים עצמה. עוד ראינו שהעורך הקדום של כל (חלק?) מהמשניות תיאם הלכות בין מסכת תמורה, מסכת נזיר ומסכת מעילה (פ"ג מ"ב), וחילק משנה קדומה אחת בין שלוש מסכתות. זו דוגמה חשובה המעידה על דרכי עבודתו של העורך הראשי של המשנה (רבי)<sup class="footnote-marker">136</sup><i class="footnote">איננו נכנסים לשאלה מי ערך את המשנה. כידוע המסורת מייחסת זאת לרבי, ואין לנו סיבה לפקפק בכך. אנו יודעים שהעורך צריך להיות בן אותו דור, אך מלבד המסורת אין בידינו כלים נוספים לפקפק או לאשר את המסורת.</i>. במקביל גם מצאנו הלכות שהן חזרה על מה שנאמר במשניות (מסכתות אחרות), אך במשנתנו מודגש עניין המעילה שבמסכתות אחרות תופס מקום קטן.
בכל מסכתות קודשים אנו מתלבטים האם חז"ל משקפים מסורת מימי הבית או שדבריהם הם בעיקרם חידושים של בית המדרש, מתוך עיון "תאורטי". במהלך הלימוד אף הצענו קריטריונים למיון ההלכות, וראינו ברוב המסכתות לפנינו שילוב של שני המרכיבים הללו<sup class="footnote-marker">137</sup><i class="footnote">לדיון עקרוני ראו המבואות לביכורים ולזבחים, וכן המבואות למסכתות סדר קודשים, שקלים, יומא ועוד. </i>. גם מסכת מעילה מציגה את השילוב האופייני שבספרות חז"ל. לגבי רוב ההלכות קשה לדעת האם הן מסורת או חידוש. על מעט הלכות ניתן לקבוע שהן חידוש, או שהן מסורת. כך למשל עצם דין מעילה מופיע בתורה ובדברי פילון<sup class="footnote-marker">138</sup><i class="footnote">פילון, על החוקים א 234.</i>. ברור שעצם קיומו של המושג היה ידוע בימי הבית השני. למעשה לא היה מקדש, ולא הייתה חברה דתית שלא עסקה בשאלות אלו, כל דת לפי דרכה, בחקיקת חוקים, או בסיפורי זוועה על עונשם של המשתמשים ברכוש האל (ללא הסכמת הכוהנים).
נושאים מספר הם בבירור חידוש הלכתי של חכמים. כך עצם דין פיגול מצוי בתורה, אבל פירושנו לפ"ב מ"ג חושף מחלוקת בין מסכת מעילה למסכת זבחים לגבי היקף מצוות (עבֵרת) פיגול. בדיוננו בפ"ג מ"ב נראה שדין השימוש במי האמה (אמת הניקוז) של המקדש הוא מסורת היסטורית רֵאלית, אבל חלק מהדוברים במשנה משקפים גישה תאורטית שלא יכולה הייתה להיות מבוססת על מציאות רֵאלית. בפ"ג מ"ז מופיע דיון קצר המזכיר את ניסוך המים, אבל התיאור עצמו והמונחים אינם היסטוריים, ואכן בפרטים גם נפלו מחלוקות, ודבר זה הוא עדות להיעדר מסורת מבוססת מבחינה היסטורית. כן ראינו שהדיון על הלכות בדק הבית הוא כנראה פרי העבודה בבית המדרש התנאי, לעומת זאת הרמזים על רכוש המקדש (לעיל) משקפים מסורת קדומה.
<b>תלמוד מסכת מעילה</b>
כמו לכל מסכתות קודשים אין תלמוד ירושלמי למסכת. אין גם סיבה לחשוב שהיה תלמוד ירושלמי למסכת והוא אבד. למסקנה זו הגיע זוסמן<sup class="footnote-marker">139</sup><i class="footnote">זוסמן, סוגיות.</i>, וכמותו גם אנו. אשר לתלמוד הבבלי, כמובן יש תלמוד בבלי למסכת, כמו לרוב מסכתות סדר קודשין. התלמוד איננו תלמוד הלכתי רגיל אלא בעיקר דרשות מאוחרות באופיין. בפירושנו בסוף פ"ד הערנו שהתלמוד הבבלי הכיר כנראה את החומר ההלכתי שבמשנה זו במעילה, אך לא הכיר במשנה זו כחלק ממשנת מעילה אלא כברייתא על משנת כלים. כבר הערנו שהבבלי לעתים אינו מכיר את משניות קודשים וטהרות שבידינו (או אינו מכיר בהן כמשניות מתורצות). אם כן גם את משנת מעילה שלפנינו הבבלי לא הכיר, או לא הכיר בה כמשנה מתורצת. למסקנה דומה נגיע גם בפירושנו לפ"ו מ"א.
אין במסכת מעילה סיפורי מעשה, אך כאמור נרמזים סיפורים מספר על מחללי קודש. כמו כן אנו שומעים מעט על עיסוק תנאי במסכת, וכך שנינו: "אמר רבי שמעון, כששבתי בכפר בית פאגי<sup class="footnote-marker">140</sup><i class="footnote">בית פאגי עשוי להיות שמה של אניטפטריס או של הכפר שליד ירושלים. נראה שהכוונה לכפר שמחוץ לתחום ירושלים, והזקן הוא מקומי (ירושלמי) הבקי בהלכות הבית. אולי הוא מבני קהילא קדישא דבירושלם שפעלו באותו זמן, ראו ספראי, קהילא קדישא. </i> מצאני תלמיד אחד מתלמידי רבי עקיבא ואמר לי, בשר שיצא חוץ לקלעים ונזרק את הדם עליו – הורצה, וכשבאתי והרצתי הדברים לפני חברי בגליל אמרו לי, והלא פסול הוא! האיך מרצה על הפסול? ובאתי והרצתי הדברים לפני רבי עקיבא, ואמר לי הרי המפריש חטאתו ואבדה, והפריש אחר תחתיה, ואחר כך נמצאת הראשונה והרי שתיהן עומדות – מועלין בשתיהן. שחטה והרי דמה מונח בכוסות, מועלין בשתיהן. נזרק דמה של אחת מהן, הציל את הבשר חברתה מן המעילה. אם הציל את בשר חברתה מן המעילה, אף על פי שפסול, דין הוא שיציל את בשרה" (תוס', פ"א ה"ה, עמ' 557). רבי עקיבא בתשובתו מביא מקור כלשהו (ברייתא) שאיננו בידינו. התוכן של ברייתא זו מקביל בתוכנו למשנה תמורה פ"ד מ"ו, אבל הברייתא המצוטטת על ידי רבי עקיבא עוסקת גם במעילה<sup class="footnote-marker">141</sup><i class="footnote">כבר עמדנו לעיל על המקביל בין מסכתות תמורה למעילה.</i>. על כל פנים זו עדות לעיסוק בעל אופי מיוחד בדיני מעילה. חכמים, ובפרט חכמי הגליל, אינם מכירים את החומר היטב, אך רבי עקיבא מכיר תקדימים בנושא. סיפור מעניין על לימוד חומר הקשור למעילה מצוי בירושלמי נזיר פ"ה ה"א, נג ע"ד, ובמקבילותיו<sup class="footnote-marker">142</sup><i class="footnote">פסיקתא דרב כהנא, פרה אדומה, ד, עמ' 68-67; פסיקתא רבתי, יד; קהלת רבה, ח ד; תנחומא בובר, חוקת יט, נח ע"א. בשני המקורות האחרונים "רבי חייא" במקום "רבי".</i>, אבל מדובר אולי בציטוט ממסכת תמורה, ועסקנו בו בפירושנו לתמורה פ"א מ"א.
בסך הכול דומה שהלכות מעילה, כמו הלכות תמורה, לא העסיקו רבות את אמוראי ארץ ישראל.
<b>סדר המשנה</b>
המשנה מתמקדת בהלכות מעילה, וכמעט אין בה סטיות מהנושא העיקרי.
המשנה פותחת במעילה בקודשים שונים ובכלל הפשוט שמעילה היא רק בקרבן תקף. כלל זה מודגם על קודשי קודשים (פ"א מ"א-מ"ב), קודשים קלים (מ"ג), דם קודשים (מ"ד), חטאת העוף (פ"ב מ"א), פרים הנשרפים (פ"ב מ"ב), עולה ויתר הקרבנות, ומסיים במנחות (סוף פרק ב). מעניין שסדר דומה, קצר יותר, מצוי בזבחים (פ"ו מ"ב). פרקים א-ב הם אפוא יחידה מגובשת. פרק ג הוא המשך טבעי של פרק ב. פרק ג מתחיל בהגדרת מעילה בוולד של תמורה ובפיתוח המשמעות ההלכתית של מונחים אלו לעניין מעילה. תת-יחידה זה מקביל למסכת תמורה פ"ז, ונעסוק בהשוואה בהרחבה בפירושנו לפ"ג מ"ב. אחרי מעילה בוולד נמנות הקדשות אחרות (ומעילה בהן): דם, דשן ובדק הבית. פרק ג מסתיים ביחידה העוסקת כולה בקודשי בדק הבית (משניות ו-ח). ליחידה זו אין מקבילה לא במסכת תמורה ולא במסכת זבחים.
אם כן פרקים א-ג הם חטיבה אחת, אבל פרק ג לקוח ממקור שונה, שכן מ"ג בפרק ג עוסקת בדם קרבנות וגם פ"א מ"ד עוסקת בדם. לו היו שני הפרקים באים ממקור אחד היה צריך העורך לאחד את העיסוק בדם למשנה אחת (אף ששתי המשניות עוסקות בהיבטים שונים של המעילה בדם). גם הסגנון של פרק ג שונה. את שני הפרקים הראשונים מבריח המינוח א' (או א' וב') מועלים בו (בהם); בחצי הראשון של פרק ג מונח זה אינו מופיע (משניות א-ג), ובחצי השני מופיע הצירוף השונה "לא נהנים ולא מועלים". את הפרק ניתן לחלק לשלוש יחידות: א. משניות א-ב השייכות כפי שנראה לחטיבה קדומה שעסקה בתמורה; ב. משניות ג-ה העוסקות בסוגים שונים של קרבנות; ג. משניות ו-ט העוסקות בבדק הבית.
אם כן פרקים א-ג הם חטיבה אחת שבה שתי יחידות (פרקים א-ב ופרק ג), שתיהן מעריכות שונות. בפרק ג עצמו שלוש יחידות שהעורך צירפן לחטיבה זו.
פרק ד עוסק בהצטרפות (לענין מעילה). הפרק מקביל בתוכנו למשנת כריתות, כפי שנראה בפירושנו. אם כן פרק ד הוא חטיבה שנייה במסכת. פרק ה עוסק בהגדרת המעילה (הנאה בשווה פרוטה או פגימה בשווה פרוטה). פרק ו כולו עוסק בשליחות. שלושת הפרקים הללו הם כנראה חטיבה שלישית במסכת שעיסוקה הכללי הוא בשיעורים, הצטרפות לשיעור (פ"ד), השיעור עצמו (פ"ה), וחלוקת האחריות (פ"ו). פרק ו אינו עוסק ישירות בשיעור ובכמות, אבל הוא עוסק בנושא ההפוך – חלוקת האחריות. ברם ייתכן גם שפרקים ד-ה הם חטיבה שלישית, ופרק ו כשלעצמו הוא חטיבה רביעית.
אם כן במסכת שתי חטיבות:
א. מעילה בקרבנות לסוגיהם השונים (פרקים א-ג)
-  יחידה א – המרה ומעילה
-  יחידה ב – מעילה בקרבנות שונים
-  יחידה ג – בדק הבית ומעילה בו
ב. בעיות בשיעור "כדי מעילה", ובאחריות מחולקת.
חלוקה זו מצביעה על כך שמסכת מעילה היא בעצם עיסוק ואיסוף "<b>מלאכותי</b>". היא עוסקת בנושאים שונים מתוך דיני הקדשים וקרבנות ומיישמת את הקביעות שנקבעו במסכתות אחרות על דיני מעילה. אם מסכת זבחים עוסקת בפסילת קרבנות – מסכת מעילה עוסקת במשמעות של ההכרעות לעניין מעילה. מסכת תמורה עוסקת במצב שבו הקרבן אבד, הומר ולאחר מכן נמצא, ומבררת מה ייעשה בתמורה. מסכת מעילה עוסקת במשמעות לגבי מעילה. אם התמורה קודש יש בה מעילה, ואם לאו אין בה מעילה. כמו כן בדק הבית, אם גופו קדוש – יש בו מעילה, ואם גופו אינו קדוש (ורק הערך הכספי נתרם) אזי אין כאן עניין לדין מעילה. נראה אפוא שזו מסכת מאוחרת הנעה וסובבת סביב עיקרון הלכתי אחד, ומיישמת אותו על נושאים קרובים. המצבים נלקחו ממשניות אחרות, להוציא את נושא בדק הבית שאיננו יודעים מהיכן נלקט. אין קרבה בין המסכת שלנו למסכת ערכין, אך יש בה זיקה קרובה, של העברה, למסכתות זבחים, כריתות ותמורה.
עדי נוסח
***





Chapter 1



Mishnah 1

<b>קודשי קדשין</b> – עולות וחטאות, כל מה שאינו נאכל על ידי הבעלים,<b> ששחטן בדרום</b> – קודשי קודשים נשחטים בצפון המזבח (משנה, זבחים פ"ה מ"א), כלומר מצפון למזבח, שם היה בית המטבחיים ובו תשתית לשחיטה, כמו ששנינו במשניות להלן.
בית המטבחיים
התוספתא, כדרכה האופיינית, מבהירה את המונחים שבמשנה: "איזהו צפון המזבח שכשר לשחיטת קדשי קדשים? מקום המזבח הצפוני ועד כותל העזרה הצפוני על פני כל המזבח, וישנן שלשים ושתיים אמה, דברי רבי מאיר. רבי אליעזר ברבי שמעון מוסיף מכנגד בין האולם ולמזבח ועד כנגד בית החליפות, וישנן עשרים ושתיים אמה, ורבי מוסיף מקום דריסת רגלי ישראל אחד עשרה אמה רוחב מאה ושמונים ושבע אורך, ומקום דריסת רגלי הכהנים אחד עשר רוחב ומאה ושמונים ושבע אורך מקיר הכותל הצפוני ועד כותל העזרה המזרחי, וכשם שהשחיטה בצפון כך קבול הדם בצפון" (זבחים פ"ו ה"א, עמ' 488-487). אם כן, צפון המזבח הוא כל השטח שמכותלו הדרומי של המזבח ועד לצפון העזרה. חכמים אחרים מדור אושא מוסיפים את השטח שבין האולם למזבח מכנגד דרום המזבח ועד הקיר הצפוני של ההיכל, כולל הפינה הצפונית-מערבית. פינה זו מכונה "בית החליפות" (משנה, מידות פ"ד מ"ז – איור 1). בבית החליפות היה כנראה כוך שבו גנזו סכינים שנפסלו. רבי מוסיף לשטח זה את השטח שבין האולם לעזרת נשים שרוחבו 22 אמה. לתוספת זו חשיבות אידאולוגית רבה. אם השחיטה כשרה שם, הרי שגם ישראל יכול לבצע את השחיטה, וכבר אמרנו שחז"ל רוצים היו שגם ישראלים ישחטו (פ"ג מ"א). אמנם הדבר נשאר כמשאלת לב, אך רבי מקפיד לאפשר את הדבר, לא רק בקרבנות נדבה אלא אפילו בקרבנות חובה.
בילקוט שמעוני לויקרא נשמרה מסורת שונה של התוספתא: "המזבח צפונה שיהא מזבח כולו ראוי לצפון שאם ישחטו בראשו קדשי קדשים כשרים דברי רבי. רבי יוסי בר רבי יהודה אומר מחצי המזבח ולצפון כצפון מחצי המזבח ולדרום כדרום... איזהו צפון? מקרן של מזבח צפוני עד כותל עזרה צפוני ואף כנגד המזבח דברי רבי יוסי בר רבי יהודה, רבי אלעזר בר רבי שמעון מוסיף מכנגד בין האולם ולמזבח ועד כותל העזרה הצפוני, ורבי מוסיף אף מכנגד מקום דריסת רגלי ישראל ומקום דריסת רגלי הכהנים, מקיר המזבח צפונה עד כותל העזרה צפונה. אבל מכנגד בית החליפות ולפנים הכל מודים שהוא פסול, צפונה לפני ה' ואין צפון בבמה" (רמז תמו).
המדרש מוסיף עוד דעה שהשחיטה מותרת רק מצפון המזבח ועד לכותל העזרה, וכן שהשטח מול בית החליפות אסור. המונח "מבית החליפות ולפנים" הוא חסר משמעות, אלא אם כן הכוונה לשטח שמחוץ לחומת האולם, כנגד ההיכל ומחוץ לו (ההיכל היה צר יותר מהאולם עצמו).
התוספתא מוסיפה: "היה עומד בדרום ופשט ידו לצפון ושחט שחיטתו כשרה, ואם קבל הדם פסול. הכניס ראשו ורובו בצפון, ושחט כאלו נכנס כולו פרכיסה היוצאת לדרום והחזיר לצפון כשרה" (זבחים פ"ו ה"ב, עמ' 488). דיונים אלו כבר משפטיים ותאורטיים. אדם העומד מדרום למזבח אינו יכול להושיט ידו לצפון, הרי המזבח עצמו הוא 32 אמות וידו של אדם היא אמה אחת בלבד.
בתוספתא מצויה גם מסורת דומה: "וכן היה רבי יוסי ברבי יהודה אומר שני פסיפסין היו בבית החלפות פתוחין למערב גבוהין מן הארץ שמונה אמות שתהא עזרה כשירה לאכילת קדשי קדשים ולשחיטת קדשים קלים אפילו אחורי בית הכפורת שנאמר ושחטו פתח אוהל מועד וגו'" (זבחים פ"ז ה"א, עמ' 489). מהסיום ומהפסוק המצוטט אפשר להבין שבית החלפות כשר היה גם לשחיטה, ואפילו אפשר היה לעבור דרכו אל השטח שמאחורי ההיכל ולשחוט שם קודשים קלים (ששחיטתם "בכל מקום בעזרה" (זבחים פ"ה מ"ז) ולאכול שם זבחים, אבל לא לשחוט שם קודשי קודשים.
כל האמור עד כאן מייצג מסורת אחת. אבל לפי מסורת שנייה השחיטה נעשתה על המזבח עצמו, והטבעות היו על המזבח עצמו: "של שחר היה נשחט על קרן צפונית מערבית, על טבעת שניה. של בין הערבים היה נשחט על קרן מזרחית צפונית, על טבעת שניה. שחט השוחט וקבל המקבל, בא לו לקרן מזרחית צפונית ונותן מזרחה צפונה, מערבית דרומית ונותן מערבה דרומה. שירי הדם היה שופך על יסוד דרומית" (משנה, תמיד פ"ד מ"א). אם כן כל העבודה מתבצעת על המזבח, וממילא כל מערכות העצים צריכות היו לפנות מקום לשחיטה עצמה. כמו כן: "קדשי קדשים ששחטן בראש המזבח, רבי יוסי אומר כאילו נשחטו בצפון, רבי יוסי בר יהודה אומר מחצי המזבח ולצפון כצפון, מחצי המזבח ולדרום כדרום" (משנה, זבחים פ"ו מ"א). שתי מסקנות עולות ממשפט זה, האחת שהשחיטה נעשית על המזבח, והאחרת שלא היה מקום מדויק על המזבח שבו שחטו לשכה תת-קרקעית לכלי נגינהוהשימוש בטבעת לא היה חובה. כפי שאמרנו בפירושנו שם זה ניסיון לעמעם את המחלוקת. בפועל שתי עמדות לפנינו היכן מתבצעת השחיטה, ואין לטשטש את המחלוקת.
משניות אחרות הן סתמיות, כגון "קדשי קדשים שחיטתם בצפון" (זבחים פ"ה מ"א). משפט זה המקדים למשפט במשנתנו הוא סתמי. "צפון" עשוי להיות מצפון למזבח, או בצפון המזבח. מקום שחיטת קודשי הקודשים איננו במקרא. לגבי קרבן נדבה נאמר "ושחט אֹתו על ירך המזבח צפֹנה לפני ה' " (ויקרא א יא), ברם בכמה קרבנות נוספים נאמר "ושחט אֹתו במקום אשר ישחט את העֹלה" (ויקרא ד כד, וכעינו ד לג; ז יב; יד יג). החלת כלל זה על כל הקרבנות עשויה להתפרש כפשט המקרא, מתוך ראיית פסוקים אלו כחלים על כל הקרבנות, ואפשר היה גם לפרש שהדין חל רק על קרבנות אלו. כל יתר הפרטים הם הרחבות של חכמים. אפשר שהן משקפות מסורת, ואפשר שהן פרי עיונם והבנתם. עם זאת, היו לחז"ל דרשות לאישוש קביעה זו: "אין לי אלא זו בלבד, מניין לרבות כל חטאות? תלמוד לומר 'ושחט את החטאת במקום אשר ישחט את העולה' לרבות כל החטאות שלא תהא שחיטתה אלא בצפון" (ספרא ויקרא, דבורה דחובה, פרשה ו הי"א, כ ע"ד - כא ע"א<sup class="footnote-marker">1</sup><i class="footnote">בבבלי, מנחות נה ע"ב ויבמות ז ע"א, מתנהלים דיונים על היקף הדרשה. </i>). דרשה אחרת מעגנת את המסקנה שמותר לשחוט בכל השטח שמצפון למזבח<sup class="footnote-marker">2</sup><i class="footnote">מכילתא דרבי ישמעאל, יתרו, מסכתא דבחדש יא, עמ' 242; ספרא, מצורע פרשה ג ה"ט, עד ע"ד.</i>.
1. מעבר מתחת לקיר עזרת ישראל ללשכות 11-10
2. שער ניקנור ולידו שני פשפשים
3. עמודי אכסדרא
4. מזבח (ראו במפורט איורים 67-66)
5. כבש
6. עזרת ישראל
7. עזרת כוהנים בין שתי העזרות. סימון סמלי או מדרגה של 1.5 אמות
8. עזרת המזבח (שם שלנו)
9. בין אולם למזבח, שם ניצב הכיור (33)
10. 12 מעלות. שטח המעלות הנמסר במשנה נושק את המזבח, ואולי אף עולה עליו, לפיכך הקטנו את מידת המעלות (מדרגות) והזזנו את המזבח לכיוון דרום ככל האפשר, כך שניתן יהיה לקיים טקס של הקפת המזבח
11. 24 טבעות לשחיטה. יש מחלוקת האם את קורבנות היום שחטו על המזבח או למרגלותיו, אבל בזמן הפסח בוודאי נעשה שימוש בטבעות אלו
12. עמודים "ננסיים"
13. שולחנות להפשטה וניתוח העור
14. חלונות. 24 ארונות קיר ובהם סכיני שחיטה לכל משמרת, וכן ווים נוספים לעמדות הפשטת עור (על הקירות)
15. האולם
16. בית חלפות לגניזת סכינים (ומן הסתם גניזה נוספת)
17. ההיכל לחלוקת המשנה (ראו איורים 86, 94)
18. קודש קודשים מוקף תאים
19. המשך קיר ההיכל. אינו נזכר במקורות, אך סביר ומקובל במחקר ובפרשנות
20. אחורי הכפורת. לדעתנו הכוונה לקיר המערבי של קודש הקודשים עצמו, אף שמפשט המשנה עולה שהכוונה לעזרה ממערב להיכל
21. קיר ההיכל כולל שלושה קירות ושני חללים למסיבה ולתאים (ראו איורים 86, 94)
22. כיור. מיקומו כללי בלבד
23. חיל. לא נאמר שהקיף גם את עזרת נשים, אם כי הדבר ייתכן
24. סורג. אינו מסומן בתוכנית; איננו יודעים מאיזה מרחק מהחיל ניצב הסורג
<b>שערים</b> (מסומנים במספר 6)
41. שער עליון
42. שער הדליקה
43. שער בכורות
44. שער המים
45. שער יכניה-ניצוץ (אפשר ששם אחד יוחד לשער העזרה והשני לשער החיל). בבבלי, תמיד כו ע"א, נאמר שפתחו לחול, כלומר מחוץ לחיל
46. שער קרבן. דרכו הובאו קורבנות היחיד?
47. שער נשים. כאן נכנסו האורגות למקדש
48. שער השיר או שער המוקד. דרכו נכנסו הלוויים
49. פשפש לשכת בית המוקד
<b>לשכות </b>
51. לשכת העץ
52. לשכת הגוּלה
53. לשכת גזית (בית הדין ליוחסין, ואולי גם הסנהדרין בהרכב קטן)
54. לשכת כוהן גדול, קומה שנייה מעל שתי הלשכות האחרונות
58-55. לשכת בית הניצוץ המתחלקת ללשכת הניצוץ (56-55) וללשכת הקרבן (58-57) וכוללת יחידות משנה. הלשכה כוללת אכסדרה (מידות פ"א מ"ה) וקומה שנייה
55. לשכת בית אבטינס (אולי בקומה שנייה, או שהקומה השנייה הייתה מעליה)
56. לשכת מלח (אולי גם לשכת הכלים)
57. לשכת הקרבן הכוללת יחידות משנה: לשכת פרווה, ולשכת טלאים לפי דעה אחת במשנה (או ששתיהן היינו הך)
58. לשכת טלאים?
59. לשכת מדיחים. על גגה מקווה, משם גשרון לבית הפרווה על החצר המוקפת אכסדרה
60. לשכת הפרוכת (תמיד פ"א מ"א) – מקום עבודת אורגות פרוכת ובגדים
61. לשכת בית המוקד. פתוחה לחול ולקודש (לחלוקה הפנימית ראו להלן)
62. לשכת פנחס המלביש
63. לשכת עושי חביתין
<b>חלוקה פנימית של בית המוקד</b>
58. לשכת טלאים?
59. לשכת מדיחים. על גגה מקווה, משם גשרון לבית הפרווה על החצר המוקפת אכסדרה
60. לשכת הפרוכת (תמיד פ"א מ"א) – מקום עבודת אורגות פרוכת ובגדים
61. בית המוקד. פתוחה לחול ולקודש (לחלוקה הפנימית ראו להלן)
62. לשכת פנחס המלביש
63. עושי חביתין
71. בית הטבילה
72. גניזת אבנים
73. אפיית לחם הפנים
74. כניסה למחילה
75. המחילה ההולכת לבירה
<b>חלוקה פנימית של בית המוקד </b>
-  58. לשכת טלאים (יש מחלוקת על מיקומה – בתוך לשכת המוקד או מחוצה לה)
-  71. בית הטבילה
-  72. גניזת אבנים
-  73. אפיית לחם הפנים
-  74. כניסה למחילה
-  75. המחילה ההולכת לבירה
76. אפיית לחם הפנים (מיקום משוער, פתוחה רק לקודש)
77. לשכת כלים? (מיקום משוער, פתוחה רק לקודש)
<b>מועלים בהן</b> – אמנם השחיטה נעשתה שלא כהוגן (בדרום ולא בצפון), אבל הם עדיין קדושים, ומי שמשתמש בהם הרי הוא מועל. <b>שחטן בדרום וקיבל דמן בצפון</b> – שם נעשית קבלת הדם (משנה, זבחים פ"ה מ"א), כלומר חלק מהעבודה נעשה כהלכה.<b> בצפון וקיבל דמן בדרום</b> – השחיטה הייתה כראוי, אך הקבלה שלא כראוי.<b> שחט ביום וזרק בלילה</b> – גם את השחיטה וגם את הזריקה יש לעשות רק ביום, כלומר חלק מהעבודה לא נעשה כשורה.<b> בלילה וזרק ביום</b> – שחיטה שלא כהוגן וקבלה כהוגן,<b> או ששחטן חוץ לזמנן</b> – ששחט תמיד של חג במועד אחר, <b>וחוץ למקומן</b> – בדרום במקום בצפון, <b>מועלין בהן</b> – המשתמש בהם (אוכלם) הוא מועל.
ברור לעין שהמשפט הראשון לא יצא מתחת ידו של מי שכתב את המשפט השני. הרי הרישא פותחת במי ששחט שלא במקום הנכון, והסיפא חוזרת על כך. הרישא מדברת על מי שעשה את כל העבודה שלא כהלכה, ומתמקדת בשחיטה בלבד, והסיפא עוסקת גם בקבלה, ובשחיטה שאינה כשרה רק באופן חלקי. יש להניח אפוא שמשנתנו מורכבת משני מקורות שתוכנם אחד, אך סגנונם שונה.
<b>כלל אמר רבי יהושע כל שהיה לה שעת התר לכהנים</b> – שלכוהנים מותר היה לאכלה בהיתר,<b> אין מועלין בה</b> – הנהנה לא מעל, שכן אם הוא כוהן נהג כראוי ואם איננו כוהן הרי הוא בבחינת זר שאכל בקודש אבל אינו מועל.<b> וכל שלא היה לה שעת התר לכהנים</b> – שטרם הסתיימה מלאכת הקודש וטרם הותרה לאכילה, <b>מועלין בה</b> – הנהנה מעל,<b> ואי זו היא שהיה לה שעת היתר לכהנים שלנה</b> – עבר זמן האכילה והיא בבחינת נותר, אבל בזמנה היא ראויה לאכילה.<b> ושניטמאת</b> – לאחר השחיטה נטמאה, אבל היה זמן שמותר היה לאכלה. <b>ושיצאת</b> – מחוץ לעזרה או מחוץ לחומת ירושלים, כל קרבן לפי ההלכות הקשורות בו. <b>ואי זו היא שלא היה לה שעת התר לכהנים שנישחטה חוץ לזמנה</b> – או,<b> חוץ למקומה</b> – ואזי נפסלה לאכילה,<b> שקיבלו פסולין</b> – כוהן פסול או ישראל קיבלו את הדם,<b> וזרקו את דמה</b> – או שפסול כזה זרק את הדם.
הכלל נראה יסודי וחשוב, עם זאת אין הוא נזכר בספרות התנאית אלא בהקשר שלנו. הוא גם אינו מסביר את הרישא אלא עומד בפני עצמו. הביטוי מופיע גם בבבלי, אבל התלמוד הבבלי רק מצטט את משנתנו (מנחות קב ע"א). במשניות אחרות המינוח הוא "שעת כושר (הכושר)"<sup class="footnote-marker">3</sup><i class="footnote">משנה, יבמות פ"ח מ"ד; זבחים פי"א מ"ב; תוס', פסחים פ"ו מ"ט.</i>. לעומת זאת במדרשי ההלכה מופיע גם הביטוי "שעת היתר"<sup class="footnote-marker">4</sup><i class="footnote">מכילתא דרבי ישמעאל, מסכתא דכספא, משפטים, כ, עמ' 338; ספרא, ויקרא דבורא דחובה, פרשה א הי"ד, טז ע"א, ועוד.</i>. בכל המקרים אין הצירוף "שעת היתר לכוהנים" או "שעת כושר לכוהנים", אך נתון זה נראה בעינינו משני. ייתכן שלשון משנתנו היא לשון העריכה של עורכי מדרשי התנאים, ומכל מקום מבחינת עריכת המשנה זו עריכה שונה, או מקור שונה מיתר המשניות. במבוא עמדנו על משמעותה של עדות זו.
במשנה מובאות שתי הלכות. האחת היא פרט והאחרת כלל מנוסח ברמה מתוחכמת בהרבה. הכלל מיוחס לרבי יהושע, והפרט אנונימי. קשה להניח ששניהם יצאו מידי חכם אחד, שהרי לאחר הכלל אין צורך בפרט. מה עוד שאחר הכלל במשנה מצוי פרט מדגים שהוא רחב בהרבה מהפרט הנקודתי שברישא. בתוספתא גם הכלל וגם הפרט מיוחסים לרבי יהושע (פ"א ה"א-ה"ב, עמ' 557). אם כן דבריו של רבי יהושע נמסרו על ידי תלמידים שונים, חלק מסרו אותם ככלל וחלקם כמקרה פרטי. קשה לדעת האם רבי יהושע הוציא מפיו את שני המשפטים, או שאחד מהם עבר עריכה/התאמה על ידי תלמידיו. התלמידים מסרו את לשון רבם, "שאדם חייב לומר בלשון רבו" (משנה, עדיות פ"א מ"ג ועוד הרבה).

Mishnah 2

בשר קודש קדשים שיצא לפני זריקת דמים</b> – מכיוון שיצא החוצה נפסל, ובמונחים של המשנה הקודמת לא הייתה לו שעת היתר, שהרי נטמא בטרם נזרקו הדמים. בתוספתא מתקיים דיון על המצב לפני זריקת דמים ואחריה (להלן). לכאורה איזו זריקת דם יש כאן, הרי הקרבן נפסל, אבל כפי שנראה מדובר במקרה שהיו לו שתי חטאות, אחת יצאה החוצה והאחרת נשחטה כהלכה. זריקת הדם הנידונה היא של השנייה. המקרה של שתי חטאות הוא מקרה נדיר שחל במקרה מסוים (ונדון בזבחים פי"ג מ"ח ובמשניות מקבילות בכריתות פ"ו ותמורה פ"ד, במקרה שהפריש לחטאתו ואבדה והפריש אחרת ונמצאה הראשונה לפני שהקריב את השנייה). לכאורה לפנינו הסבר "בבלי" קלסי המעמיד את המשנה במקרה חריג ומיוחד. בדרך כלל אנו רואים בהסבר כזה סטייה מפשט המשנה, ברם במקרה זה קריאה זו הקושרת בין משנתנו למשנת זבחים הכרחית להבנת המשנה.
<b>רבי אליעזר אומר מועלין בו</b> – הוא קודש, אלא שהוא קודש טמא שיש לשרפו, <b>ואין חייבין עליו משם פגול נותר וטמא</b> – מי שהוציאו החוצה חטא, אבל למרות קדושתו של הבשר אין חלות עליו הגבלות האכילה הרגילות, שכן אין זה קודש הראוי אכילה. לא נאמר שמותר לאכלו, אלא שיש איסור באכילה, אבל לא הגבלות האכילה החלות על בשר קודשים.<b> רבי עקיבה אומר מועלין בו</b> – הוא אינו קודש,<b> אבל חייבין עליו משום פיגול נותר וטמא</b> – גם לדעת רבי עקיבא המפריש חטא, והבשר אינו קדוש, ואסור באכילה, אבל חלות עליו גם כל מגבלות האכילה החלות על בשר קודש. מי שאכלו טמא חייב אפוא על שני לאווים – אכילת בשר קודשים שנפסל, ואכילת בשר קודשים בטומאה.<b> אמר רבי עקיבה והרי המפריש חטאת ואבדה והפריש אחרת תחתיה ואחר כך נמצאת הראשונה שתיהן עומדות</b> – שתיהן מוכנות להיות הקרבן<sup class="footnote-marker">5</sup><i class="footnote">ראו הערתנו לכריתות פ"ג מ"ד. השאלה שמעניינת שם את המשנה (כמה לאווים עבר) אינה מעסיקה את משנתנו.</i>. <b>לא כשם שדמה פוטר את בשרה</b> – כשהקריב אחת מהן פטרה זריקת הדם את הבשר של אותה ציפור, והיא מותרת לאכילה לכוהנים. לישראל אסור כמובן לאכול מן הבשר, שכן הוא מיועד לכוהנים (ויקרא ו כב). <b>כך הוא פוטר את בשר חברתה</b> – בתמיהה. הציפור השנייה יוצאת לחולין, וממילא פטורה מדין מעילה. <b>אם פטר דמה את בשר חברתה מן המעילה</b> – הדם של ציפור אחת פטר את בשר חברתה,<b> דין הוא – </b>קל וחומר הוא,<b> שיפטור את בשרה</b> – של הציפור הראשונה, אבל דין מעילה אין בה, שהרי היא מותרת לכוהנים.
הקל וחומר (דין) של רבי עקיבא קשה משני היבטים. קודם כול עיקר הקל וחומר חסר, והוא ההשוואה בין קרבן שאבד ובסופו של דבר הוקרב בטהרה, לבין קרבן שנפסל, שאין לו מתירין. יתר על כן, לא רק שההשוואה אינה כתובה, אלא שהיא קשה בפני עצמה. אין דמיון בין המפריש חטאת ואבדה לבין המפריש חטאת ונפסלה (בגלל יציאה לחוץ). במקרה הראשון הדם נזרק כהלכה ומדין תורה ניתן לכוהנים, מה שניתן לאכילה אין בו כמובן דין מעילה, שהרי חובה לאכלו. אין זה דומה לבשר שנפסל שהזריקה המאוחרת אינה מתירה אותו לאכילה. יתר על כן, דינה של החטאת השנייה אינו כה ברור. לפי משנת תמורה במקרה זה "...והרי שתיהן תמימות אחת מהן תקרב חטאת והשניה תמות, דברי רבי, וחכמים אומרים אין חטאת מיתה אלא שנימצאת לאחר שכיפרו הבעלים" (פ"ד מ"ג)<sup class="footnote-marker">6</sup><i class="footnote">ראו פירושנו לכריתות פ"א מ"א ופ"ו מ"ב.</i>; אם כן דברי רבי עקיבא הם לשיטת חכמים בלבד, ורבי סבור ש"תמות". במסכת תמורה מועלית גם הצעה הנאמרת על מקרה דומה של ספק מהו הקרבן ה"אמִתי", שתימכר לחייבי עולה (תמורה פ"ה מ"ב). איננו יודעים מה דין מעילה בחטאת כזאת; מן הסתם היא אסורה בהנאה, כלומר מועלין בה, ואכן הבבלי מסכם: "...אם הציל בשר חבירתה מן המעילה אף על פי שהוא פסול, דין הוא שיציל את בשרה! אמר ריש לקיש משום רב אושעיא: תשובה גנובה השיבו רבי עקיבא לאותו תלמיד, בבת אחת אין, בזה אחר זה לא" (ז ע"ב)<sup class="footnote-marker">7</sup><i class="footnote">המונח מופיע עוד פעם בבבלי, עבודה זרה מד ע"ב, אבל שם מדובר בתשובה באגדה שהשיב רבן גמליאל לנכרי שהציק לו בשאלות "הלכתיות". השימוש בביטוי זה כלפי תנא במסגרת בירור הלכתי הוא אפוא חריג, והוא מלמד עד כמה נזהרו אמוראים מלקבל את דברי התנאים ללא ביקורת נוספת. יחס דומה נמצא במקומות נוספים במפורש או במרומז, ולא כאן המקום להרחיב בכך. </i>. אם כן התשובה אינה תשובה תקנית, והבבלי מוצא בה קשיים נוספים.
לדעתנו אין הקל וחומר כפי שהצענו בתחילה, אלא הוא מתייחס למשנת זבחים: "...למה הדבר דומה? למפריש חטאתו ואבדה והפריש אחרת תחתיה, ואחר כך נמצאת הראשונה, והרי שתיהן עומדות. שחט שתיהן בפנים, פטור. שחט שתיהן בחוץ, חייב. אחת בפנים ואחת בחוץ, פטור. אחת בחוץ ואחת בפנים, חייב על החיצונה, והפנימית מכפרת. כשם שדמה פוטר את בשרה כך הוא פוטר את בשר חברתה" (פי"ג מ"ח). אם כן במקרה כזה אדם חייב להביא אחת משתי החטאות, והמשנה מדגישה שהראשונה תוקרב בפנים, ואם שחט את השנייה בחוץ הוא פטור, כלומר עשה כראוי (לשיטת חכמים) או שאין כאן שחיטת חוץ (לשיטת רבי). אם שחט את הראשונה בחוץ הרי שזו לא עלתה לקרבן, והשנייה מכפרת, ואילו על שחיטת הראשונה אין הוא "חייב". זאת שום שאמנם נהג שלא כראוי (שהקדים את שחיטת החוץ, שהיא שחיטת חול, לשחיטת הקודש), אבל השנייה מכפרת, ולכן הראשונה הופכת בדיעבד שחיטת חולין ופטור. ואכן בברייתא שנביא להלן מהתוספתא (פ"א ה"ה) עולה שרבי עקיבא אמר את לימודו בהקשר של משנת זבחים.
נמצא שזה מקרה דומה למי ששחט קודשי קודשים (חטאת בחוץ) ואחר כך נזרק דם כשר (של החטאת השנייה). כאן הדמיון ברור ומוצק. כלומר משנתנו אינה דומה למקרה של שתי חטאות סתם, אלא רק למקרה של שתי חטאות במשנת זבחים. העורך של משנתנו (או רבי עקיבא עצמו) כבר הכיר את משנת זבחים (במסגרת מסכת זבחים או כמשנה קדומה עצמאית) ורמז אליה תוך ציטוט סופה בלבד. בכך הוסרו כל השאלות.
בשולי המשנה נעיר שסגנון משנתנו הוא "שתיהן עומדות", ואילו במשנת תמורה שתיהן "תמימות", וכן בספרא, דבורא דחובה פרק יא ה"א, כב ע"ב (בכל כתבי היד). לעומת זאת במשנת זבחים ובמשנת כריתות (פ"א מ"א) "עומדות", וגם בתוספתאות למשניות השונות חוזרות שתי הנוסחאות. לפנינו אפוא שני סגנונות לימוד, מן הסתם של חכמים שונים.
סיכום המשנה – בשר קודשי קודשים שיצא לחוץ לפני זריקת דמים
הסברנו שמי שאומר שאין מועלין בו הרי שהוא בשר קודש שנטמא, וחלים עליו דיני קודש, אך לא דיני מעילה, ואילו מי שסבור שמועלין בו סבור שהוא קודש לעניין מעילה, אבל מכיוון שנטמא לא חלות עליו יתר ההגבלות. שיטת רבי עקיבא קשה במקצת. בתוספתא ניתן הסבר לשאלה זו, שלדעת רבי עקיבא "הציץ מרצה", ולכן אמנם הקרבן פסול אבל אין כאן קודש ולכן אין דין נותר ופיגול, או נכון יותר יש כפרה על האיסור.
בתוספתא שנינו (בסוגריים מרובעים השלמות שלנו): "יש נותר שמועלין בו ויש נותר שאין מועלין בו. כיצד? לן לפני זריקת דמים [זה המקרה של משנתנו] מועלין בו [כרבי אליעזר], לאחר זריקת דמים אין מועלין בו. אבל טמא שנטמא בין לפני זריקת דמים בין לאחר זריקת דמים אין מועלין בו, מפני שהציץ מרצה עליו" (פ"א ה"ג, עמ' 557<sup class="footnote-marker">8</sup><i class="footnote">ראו בבלי ו ע"א, אותה ברייתא בנוסח ועניין שונים. </i>). אם כן דין נותר שונה מדין טמא, הציץ שבראש הכוהן הגדול מטמא על טומאת הקרבנות אך לא על אכילת נותר ופיגול. כלל זה שנוי במקורות: "הפסח שנזרק דמו ואחר כך נודע שהוא טמא, הציץ מרצה. נטמא הגוף, אין הציץ מרצה. מפני שאמרו, הנזיר ועושה פסח הציץ מרצה על טומאת הדם, ואין הציץ מרצה על טומאת הגוף. נטמא טומאת התהום, הציץ מרצה" (משנה, פסחים פ"ז מ"ז), וכן: "לא הרצה הציץ אלא על הטמא, שהציץ מרצה על הטמא ואינו מרצה על היוצא" (משנה, זבחים פ"ח מי"ב).
הציץ עצמו הוא אביזר קישוט מזהב שהיה מונח על מצחו של הכוהן הגדול. על הציץ נאמר: "והיה על מצח אהרן ונשא אהרן את עון הקדשים... והיה על מצחו תמיד לרצון להם לפני ה' " (שמות כח לח). הפסוק מדבר על כפרת עוונות, אך אינו מונה במדויק על אילו עברות הציץ מכפר. יתר על כן, הפסוק אינו אומר במפורש שהציץ הוא המכפר אלא שאהרן, או הכוהן הגדול, מכפר על העוונות. מכל מקום חז"ל הבינו שהציץ הוא ה<b>מרצה</b> (מכפר) על העוונות<sup class="footnote-marker">9</sup><i class="footnote">וכן משנה, זבחים פ"ה מי"ב; מנחות פ"ג מ"ג ועוד. לאוסף מקורות ראו כשר, תורה שלמה, כ, עמ' קפו-קפט.</i>.
ה"ציץ מרצה" הוא רעיון המופיע במקורות מקבילים ותפס מקום מרכזי במחשבת המקדש, לפחות זו של חז"ל. המצוות הפרטיות הרבות יצרו מצב שבו הבאת קרבן למקדש חשפה את כל המשתתפים לסכנות חמורות של טעויות שעונשן כרת, או סתם "לא תעשה". החשש מעונש הכרת הוחמר, מן הסתם, עקב המקרים שבהם נענשו במוות אנשים שהואשמו בחילול המקדש. כל הנכנס למקדש נתקל בדרכו בכתובות החקוקות על הסורג ומאיימות בעונש מוות על טמא או גוי הנכנס למקדש. כן אנו שומעים: "הגונב את הקסוה, והמקלל בקוסם, והבועל ארמית, קנאין פוגעין בו. כהן ששמש בטומאה, אין אחיו הכהנים מביאין אותו לבית דין, אלא פרחי כהונה מוציאין אותו חוץ לעזרה ומפציעין את מוחו בגזירין. זר ששמש במקדש רבי עקיבא אומר בחנק, וחכמים אומרים בידי שמים" (משנה, סנהדרין פ"ט מ"ו). גם אם לא היו אלו מקרים שביום יום, הם משקפים אווירה של שמירה קפדנית על הקודש, ולכך עדויות נוספות. במסגרת זו נסתפק בסיפור נוסף, שמן הסתם הוא אגדי, אך משקף את הזיכרון הלאומי על השמירה על קדושת המקדש: "ההוא ארמאה דהוה סליק ואכיל פסחים בירושלים, אמר, כתיב 'כל בן נכר לא יאכל בו', 'כל ערל לא יאכל בו', ואנא הא קאכילנא משופרי שופרי. אמר ליה רבי יהודה בן בתירא: מי קא ספו לך מאליה? אמר ליה: לא. כי סלקת להתם אימא להו: ספו לי מאליה. כי סליק אמר להו: מאליה ספו לי. אמרו ליה: אליה לגבוה סלקא. אמרו ליה: מאן אמר לך הכי? אמר להו: רבי יהודה בן בתירא, אמרו: מאי האי דקמן? בדקו בתריה ואשכחוהו דארמאה הוא, וקטלוהו. שלחו ליה לרבי יהודה בן בתירא: שלם לך רבי יהודה בן בתירא! דאת בנציבין ומצודתך פרוסה בירושלים" (בבלי, פסחים ג ע"א)<sup class="footnote-marker">10</sup><i class="footnote">(מעשה ב)אותו גוי שהיה עולה לאכול פסחים בירושלים. אמר, כתוב "כל בן נכר לא יאכל בו", "כל ערל לא יאכל בו", ואני אכלתי מהטוב שבמיטב. אמר לו רבי יהודה בן בתירא, האם האכילו אותך מהאליה? אמר לו (הגוי) לא. (אמר לו) כאשר תעלה לשם אמור להם: האכילו אותי מהאליה. כאשר עלה (הגוי) אמר להם: מהאליה האכילו אותי לי. אמרו לו (הנוכחים בירושלים): אליה עולה לגבוה (מוקרבת על המזבח, ואז התעורר חשדם). אמרו לו: מי אמר לך כך? אמר להם רבי יהודה בן בתירא. אמרו מה זה? בדקו אחריו ומצאו שהוא ארמי, והרגו אותו. שלחו לו לרבי יהודה בן בתירא: שלום לך רבי יהודה בן בתירא! שאתה בנציבין ומצודתך פרוסה בירושלים.</i>
רבי יהודה בן בתירא שאנו מכירים היה תלמיד בכיר בדור יבנה, נשלח לבבל וחי בנציבין בדור אושא. אין להסיק מהסיפור שבהכרח היה רבי יהודה בן בתירא מנציבין "ראשון" שחי בימי הבית, וודאי לא שהיה מקדש שלישי שפעל זמן קצר במרד בר כוכבא. אפשר שאין זו אלא אגדה מאוחרת למשפט המחמיא באופן כללי "את בנציבין ומצודתך פרוסה כאן". אך עם זאת הסיפור היסטורי במיטבו משום שהוא מעלה את התמונה של נכרים הנספחים לעולי הרגל, ואת הפחד המתמיד מפני חילול הקודש על ידי נכרים המתחזים כיהודים.</i>.
הגנה מעין זו נגד מחללי קודש מקובלת הייתה בעולם הקדום, וגם אם הסיפור אגדי הרי שהוא משקף את מחשבתם של חכמים ושל בני העולם הקדמון.
עונש המוות הוטל על המחלל את הקודש בכוונה ובאופן גלוי. במשנתנו אין מדובר במקרים מעין אלה, אלא בחשש לספק טומאה שאיש אינו יודע להגדירה בבירור. כל שרצינו לומר בדוגמאות אלו הוא שהמקדש השרה לא רק שמחה ותחושת מצווה, אלא גם תחושת איום על כל הקרב אליו שאינו נוהג כהלכה. תחושה זו מוזנת באופן טבעי בסיפורי המקרא על אישים שנגעו בקודש, או שחטאו בהביאם "אש זרה" (מונח בלתי ברור כשלעצמו) פנימה.
הרעיון בדבר הציץ המכפר הוא רעיון דתי נרחב. בדרך כלל תפקיד הקרבנות הוא לכפר על העוונות. חז"ל מציגים מעין דרך חלופית שלפיה עצם הפעילות התקינה במקדש מהווה מרכיב בכפרת העוונות. במקורות אחרים הרעיון מורחב וכל הבגדים מכפרים, כל בגד מכפר על סדרת עוונות מוגדרת<sup class="footnote-marker">11</sup><i class="footnote">ירו', יומא פ"ז ה"ג, מד ע"ב; שיר השירים רבה, ד ה, וראו דיוננו ביומא פ"ז מ"ה.</i>. בין הבגדים היה הציץ יחיד ומיוחד, שכן עליו נחרת השם המפורש<sup class="footnote-marker">12</sup><i class="footnote">גם יוספוס מזכיר את הציץ בחרדת קודש מיוחדת. ראו קד', ג 178.</i>. עם זאת, הוכנס רעיון זה למסגרת או לסד הלכתי-משפטי נוקשה. נקבע במפורט על מה הציץ מרצה ועל אילו עוונות או מצבים אין הוא מרצה. בתלמודים מניחים בפשטות שהכוהן הגדול השתתף בפועל בעבודה היום-יומית בקודש, ותמיד הלך לבוש בגדים, כלומר במלוא תפארתו עם כל הביגוד הפורמלי הנדרש ממנו, כולל הציץ. ברוח זו חכמים נחלקים האם הציץ מרצה רק כאשר הכוהן הגדול עונד אותו, או שהוא מרצה גם אם הציץ מונח בקרן זווית, כלומר בלשכה שבה מונחים בגדי הכוהן הגדול<sup class="footnote-marker">13</sup><i class="footnote">ירו', יומא פ"א ה"ב, לט ע"א; חגיגה פ"ב ה"ד, עח ע"ב; בבלי, יומא ז ע"ב – ח ע"א; פסחים טז ע"ב; יבמות צ ע"א; זבחים פב ע"ב; ספרי במדבר, בשלח, עמ' 112-113, וראו פירושנו לשקלים פ"ה מ"א ועוד. </i>.
ברם בפועל התנהלו הדברים באורח שונה. הכוהן הגדול היה דמות ציבורית ופוליטית, והעבודה היום-יומית הייתה רחוקה ממנו. גם ניהול המקדש, כפרויקט כלכלי וארגוני מורכב, לא הותיר לו זמן לעבודת הקודש. משנת יומא פותחת בסדרת הלכות שמטרתן להכשיר את הכוהן הגדול לעבודת בית המקדש ביום הכיפורים. ביום מיוחד זה עבד הכוהן הגדול לבדו במקדש; ביתר הימים היה רשאי כמובן להשתתף, אך בפועל זה היה נדיר. על כן היה צריך ללמדו את מרכיבי העבודה, כולל דברים יום-יומיים כהטבת הנרות וזריקת הקטורת<sup class="footnote-marker">14</sup><i class="footnote">משנה, יומא פ"א מ"ב.</i>.
סדרי היום יום במקדש מתוארים במקומות אחרים; בכולם משתתפים הכוהנים ולא נזכר שהכוהן הגדול מתחרה עמם על העבודות השונות<sup class="footnote-marker">15</sup><i class="footnote">ראו למשל משנה, יומא פ"ב מ"ב – פ"ג מ"ב, ועוד. </i>. דומה אפוא שבפועל הגיע הכוהן הגדול למקדש רק לעתים רחוקות, אף שההלכה קובעת שהוא רשאי לעבוד בכל עבודה שהוא יבחר (משנה, יומא פ"א מ"ב)<sup class="footnote-marker">16</sup><i class="footnote">ראו ביכלר, הכוהנים, עמ' 68-52. </i>. גם יוספוס מתאר בקצרה את מעשי המקדש ומזכיר את הכוהן הגדול פעמים מספר, אך רק בהקשר לעבודת יום הכיפורים (קד' ג, 242-243).
זאת ועוד. בפועל לא היו בגדי הכוהן בידי היהודים. ברוב ימות השנה הונחו בגדי הכוהן הגדול למשמר אצל הנציב הרומי, ורק לקראת יום הכיפורים הובאו ממצודת אנטוניה ונמסרו לנציגי המקדש. סביב החזקת בגדי הכוהן הגדול התפתח מאבק פוליטי, מעין דתי. כך למשל היה מעורב בעניין אגריפס השני שפעל לקבל לחסותו את הבגדים הקדושים (קד', יח 90-95). עבור הציבור היהודי היה המצב משפיל ועדות לשלטון הזר ולהתעמרותו ביהודים, ורגישותם מובנת לאור החשיבות שייחסו לבגדים בכלל, ולציץ בפרט. הציץ לא היה מונח אפוא בקרן זווית אלא מצוי במשמרת מחוץ למקדש, בידי השלטון הזר, והמונח "ציץ מכפר" או "ציץ מרצה" הוא אפוא רעיון דתי שלא היה לו ביטוי מוחשי ממשי.
עיקרון זה של "הציץ מרצה" נזכר במקורות תנאיים רבים<sup class="footnote-marker">17</sup><i class="footnote">תוס', פ"א ה"ג, עמ' 557; משנה, זבחים פ"ח מי"ב; תוס', שם פ"ד ה"ד, עמ' 485; שם ה"ז-ה"ח, עמ' 485; שם הי"א, עמ' 486; משנה, מנחות פ"ג מ"ג; תוס', שם פ"א ה"ו, עמ' 513; שם פ"ד ה"ט, עמ' 516; שם הי"א, עמ' 517; שם פ"ד הי"ג-הי"ד, עמ' 517; נזיר פ"ו ה"ב; ספרי במדבר, קט, עמ' 113 ועוד. </i>. עם זאת אין הציץ מופיע כאחת מדרכי הכפרה הרגילות, ובמיוחד הוא נעדר מרשימת חילוקי הכפרה שבמסכת יומא<sup class="footnote-marker">18</sup><i class="footnote">ראו דיוננו ביומא פ"ח מ"ח-מ"ט.</i> ובמסכת כריתות (פ"ו מ,ד ואילך). בכל המקורות שהציץ המרצה על עברות נזכר בהם מדובר על עברות שנעשו במקדש, אי הקפדה על דיני קרבנות. ניתן אפוא לקבוע שרעיון הציץ המרצה חל רק על עברות שנעשו בתחומי המקדש<sup class="footnote-marker">19</sup><i class="footnote">הציץ כמכפר על עוונות אחרים (מחוץ למקדש) מופיע רק במקורות המונים על מה מכפרים כל הבגדים, וכל בגד מכפר על עוון אחר הקרוב לאבר הגוף שהבגד מכסה. ראו המקורות בפירושנו ליומא פ"ד מ"ה.</i>. חשיבותו העיקרית של הרעיון הוא בהענקת "שלוות נפש" למקריבי הקרבן. תמיד ניתן לחשוש שמא הקרבן נטמא והכפרה אינה שלמה. ודאי שמי שיודע על טומאה צריך להיטהר כנדרש, והקרבן נפסל, כפי שיוצא מעשרות הלכות, אבל עולי הרגל והכוהנים אינם צריכים לחשוש ממוקשים עלומים.
לפנינו אם כן מהלך כפול ומנוגד. מחד גיסא קיימת תביעה להקפדה יתרה בפרטי פרטים, ומאידך גיסא אמירה כוללת המניחה כפרה מכל מקום, בבחינת קבלה של החולשה האנושית ומגבלותיה של מציאות החיים במסגרת הקודש. המשכה של המשנה מתחבט במתח זה ומנסה לארגן את תודעת הציץ העלומה למסגרות הלכתיות מוגדרות. מבחינה חברתית הציץ מהווה מעין "רשת ביטחון" לבאי המקדש. קיים היה חשש שאנשים יימנעו מלבוא למקדש בשל ההגבלות ההלכתיות הרבות. העיקרון של "ציץ מרצה" פותר את החשש הזה.
עם זאת, עקרון "הציץ מרצה" הובן בצורה מוגבלת ועל היקף כוחו הוטלו מגבלות מעין משפטיות. משנת פסחים קובעת: "הפסח שנזרק דמו ואחר כך נודע שהוא טמא, הציץ מרצה. נטמא הגוף, אין הציץ מרצה. מפני שאמרו הנזיר ועושה פסח הציץ מרצה על טומאת הדם, ואין הציץ מרצה על טומאת הגוף. נטמא טומאת התהום, הציץ מרצה" (פ"ז מ"ז). הציץ אינו מרצה על קרבן שיצא מחוץ לתחומו (משנתנו, וכן מנחות פ"ג מ"ג), או על בשר שנאכל אחר זמנו (תוס', זבחים פ"ד ה"ב-ה"ג, עמ' 485; מנחות פ"ד ה"ח, עמ' 516 ועוד). ההלכה שהציץ אינו מרצה על טומאת הגוף חוזרת במקורות נוספים (תוס', פסחים פ"ו ה"ה; נזיר פ"ו ה"ב).
לעומת זאת, בתוספתא המוסבת על משנת פסחים נקבע: "חוץ מנזיר ועושה פסח שמרצה על טומאת אדם ואין מרצה על טומאת הגוף" (פ"ו ה"ה). ליברמן, בעקבות ראשונים, תיקן על טומאת הדם או על טומאת דם, וטען שהאות א נוספה כדרכן של נוסחאות ארץ ישראל להוסיף לעתים את האות א בתחילת מילה<sup class="footnote-marker">20</sup><i class="footnote">ליברמן, תוספתא כפשוטה, הפירוש הארוך לפסחים, עמ' 584.</i>. כך המשפט מופיע גם בתוספתא נזיר ובמקורות נוספים<sup class="footnote-marker">21</sup><i class="footnote">תוס', נזיר פ"ו ה"ב; ירו', פסחים פ"ז ה"ז, לד ע"ב; בבלי, שם טז ע"ב ועוד. </i>. עד כאן התוספתא עשויה להתפרש כמשנת פסחים. אבל במשנת זבחים שנינו: "...שהציץ מרצה על הטמא ואינו מרצה על היוצא" (פ"ח מי"ב). ניסוח זהה מופיע במשנת מנחות (פ"ג מ"ג) שכנראה העבירה את הכלל הידוע הזה ממשנת זבחים. לפי ההקשר שלנו הציץ מרצה על כל הטומאות של אדם, חוץ מבשר שיצא מהעזרה, שעל עוון זה אפילו הציץ אינו מרצה. ייתכן שלפנינו מחלוקת בין המשניות השונות, ברם דומה שהמשפט "הציץ מרצה על..." הוא משנה קדומה, מוסכמת על הכול. הצעות שונות הוצעו לתירוץ הסתירה<sup class="footnote-marker">22</sup><i class="footnote">ראו תוספות רי"ד לפסחים וליברמן לתוס', פסחים, הפירוש הארוך, עמ' 585.</i>, וייתכן שההסבר טמון דווקא בהמשך המשנה בפסחים. בהמשך המשנה בפסחים שנינו שהציץ מרצה על טומאת תהום, וכפי שפירשנו בטומאה זו נטמא המקריב עצמו. אם כן הציץ מרצה על טומאת גוף, בניגוד לפִסקה שציטטנו ממשנת פסחים. אלא שבשתי טומאות גוף מדובר. בטומאת התהום נטמא המקריב, האדם עצמו, ואילו הפִסקה שציטטנו מדברת על טומאת הגוף של הקרבן. מכיוון שכך אנו יכולים לקבל את גרסת כתב יד וינה לתוספתא פסחים: "הציץ מרצה על טומאת אדם ועל טומאת הגוף, חוץ מנזיר ועושה פסח שמרצה על טומאת אדם ואין מרצה על טומאת הגוף" (פ"ו ה"ה). אם כן על טומאת הדם ועל טומאת אדם הציץ מרצה, אך לא על טומאת גוף הקרבן, ובקרבנות רגילים אף על טומאת הגוף הציץ מכפר.
מבחינה דתית חשוב לציין שהביטוי "ציץ מרצה" מבטא ביסודו רעיון דתי האמור להשרות ביטחון ושלוות נפש על באי המקדש. אבל במסורת חז"ל הוא עוצב ככלל משפטי שיש לו סייגים ומסגרת מגבילה. כך הוא מאבד את תפקידו כמעין "רשת ביטחון" והופך לעוד כלל משפטי הצריך שמירה והקפדה. קשה לדעת האם עיצוב זה משקף את מחשבת המקדש, או שמא זהו עיצוב מאוחר ברוח השקפתם של תנאים.
מכל מקום, התוספתא למשנתנו נוקטת עמדת ביניים בין רבי עקיבא ורבי אליעזר וקובעת שאינו חייב אם נטמא הבשר, אבל חייב על פיגול ונותר, וכן בברייתא הבאה בתוספתא (פ"א ה"ד, עמ' 557).
בברייתא שאחריה מובא סיפור על מורשת בית המדרש בתחום זה: "אמר רבי שמעון כששבתי בכפר בית פאגי<sup class="footnote-marker">23</sup><i class="footnote">בית פאגי עשוי להיות שמה של אניטפטריס או של הכפר שליד ירושלים. נראה שהכוונה לכפר שמחוץ לתחום ירושלים.</i> מצאני תלמיד אחד מתלמידי רבי עקיבא ואמר לי, 'בשר שיצא חוץ לקלעים ונזרק את הדם עליו הורצה', וכשבאתי והרצתי<sup class="footnote-marker">24</sup><i class="footnote">"הורצה", "הרצתי" – אלו משחקי לשון של העורך. </i> הדברים לפני חברי בגליל, אמרו לי והלא פסול הוא? האיך מרצה על הפסול? ובאתי והרצתי הדברים לפני רבי עקיבא, ואמר לי, הרי המפריש חטאתו ואבדה והפריש אחר תחתיה ואחר כך נמצאת הראשונה, והרי שתיהן עומדות, מועלין בשתיהן, שחטה והרי דמה מונח בכוסות, מועלין בשתיהן, נזרק דמה של אחת מהן הציל את הבשר חברתה מן המעילה. אם הציל את בשר חברתה מן המעילה אף על פי שפסול, דין הוא שיציל את בשרה" (תוס', פ"א ה"ה, עמ' 557; בבלי, ז ע"א).
רבי עקיבא אינו סבור שהציץ מרצה רק על הטומאה, אלא מבין את המשפט באופן כללי הרבה יותר. יש להניח שכך הוא נוסח בראשונה ברמה העקרונית-דתית. לאחר מכן הוכנס המשפט לסד משפטי והוגבל – כמו שאמרנו. הערנו שהמשפט בא להגן על באי המקדש מפני טעויות, ועל כן אכן דברי רבי עקיבא במשנתנו אינם לכידים מבחינה משפטית. בשר החטאת אין מועלין בו, והוא קודש, והיו צריכים לחול עליו כל הדינים של פיגול ונותר, אך חכמים (או הכוהנים) רצו להקל בבשר שאינו קודש אמִתי (שנפסל) ולא להכביר עליו איסורים נוספים. ברור שחלה כאן טעות אנוש, ואין טעם להכביד על הטועה ולגרור עליו עוונות נוספים. הכבדה עליו עלולה לגרום להתרחקות מהביקור הבא במקדש, כביכול "עודף קדושה והחמרות בקודש" עלולות לגרום לכך שמבקרים ידירו רגלם מ"שדה המוקשים" המסוכן. מוטב להקל עליהם ועל מצפונם ובלבד שיבואו למקדש פעמים רבות ובשמחה, ולא פעמים מעטות ובחשש שכל טעות סופה אסון.

Mishnah 3

אמורי – </b>ב-<b>מפ</b>, <b>מנ</b> "בשר", וכן בתלמוד הבבלי, כולל כתבי היד שלו. לפי משנה ד (קודשים קלים לפני זריקת דמים) אימורים דינם כבשר, כך שאין בגרסת בבל שינוי מהותי. <b>קדשים קלים שיצאו לפני זריקת דמים רבי אליעזר אומר</b> – משלב זה שתי נוסחאות בידינו:
לפי כתב יד קופמן – <b>מועלין בהן וחייבין עילהן משם פיגול ונותר וטמא</b>;
לפי רוב עדי הנוסח (<b>מפ</b>, <b>מל</b>, <b>מנ</b>)<sup class="footnote-marker">25</sup><i class="footnote">כתבי היד לבבלי אינם מצטטים את המשנה. </i> – <b>אין מועלין בהן ואין חייבין עליהן</b>.
לפי נוסח כתב יד קופמן, לגבי מעילה רבי אליעזר נשאר בדעתו וקודשים קלים כקודשי קודשים, אבל לגבי פיגול ונותר דינם שונה כמבואר בטבלה. <b>רבי עקיבה אומר אין – </b>חסר ב-<b>מל</b>, <b>מפ</b>,<b> מועלין בהן ואין חייבין עליהן משום פיגול נותר וטמא</b> – רבי עקיבא חולק ועמדתו הפוכה משל רבי אליעזר, וגם הוא סבור שבפרט אחד (מעילה) קודשים קלים כקודשי קודשים ובדין פיגול ונותר דינם שונה. במשנה הבאה הדין חוזר. לפי נוסח כתב יד קופמן משנה ד כרבי עקיבא, ולפי נוסחאות בבל כרבי אליעזר.
קרבן שיצא לחוץ לפני זריקה
מפתח:  -  <b>כתב מעובה</b> – כתב יד קופמן
-  <i>כתב נטוי</i> – רוב עדי הנוסח
קשה להכריע מי מכתבי היד משמר את הנוסח הנכון. בתוספתא שלנו מופיעה נוסחת רוב עדי הנוסח (גם בכתב יד וינה). בסך הכול הבעיה היא ששתי העמדות של שני התנאים מתחלפות, ומה שכתב יד אחד מייחס לרבי אליעזר השני מייחס לרבי עקיבא. הבעיה העיקרית היא שקשה להבין מה ההבדל בין קודשים קלים לקודשי קודשים. אם "הציץ מרצה" הוא הסיבה, הרי שדין טמא, נותר או פיגול אינו שונה בין קודשים קלים לקודשי קודשים. בכל מקרה הצמד "מועלים" ו"אין חייבין" הוא ההגיוני, והצירופים האחרים קשים.
הבבלי שואל: "והני תרתי למה לי" (ו ע"ב), כלומר הוא הבין שדין קודשים קלים כדין קודשי קודשים ומוצא צריכותא בשני המקרים. נראה שגרס במשנה ג כמו במשנה ב, בניגוד לשתי הגרסאות, ולדעתו הסבר הסיפא כרישא, ודין קודשים קלים כדין קודשי קודשים. אבל המסורת שלפנינו, כולל המסורת הפרשנית, לא גרסה כן. כפי שנראה בהמשך יש בקטע חילופי נוסח, ואולי לבבלי הייתה גרסה אחרת ברישא. להלן במשנה ב נציג את השינויים.
סיכום משנה ב – בשר קודשי קודשים שיצא לחוץ לפני זריקת דמים
ואילו הבבלי אולי גרס
על כן דין קודשי קודשים הוא כדין קודשים (לפי גרסת רוב כתבי היד).
מכל מקום הקושי העיקרי עדיין עומד, והוא הסבר הצירוף "מועלים" ו"אין חייבים", והפכו.
לפיכך יש אולי לפרש את המשנה על בסיס המחלוקת במסכת תמורה, האם דין החטאת השני הוא "תמות" (כדעת רבי), כלומר תיאכל, או לא תמות (כדעת חכמים), כלומר תרעה בעדר. השאלה היא אם החטאת הראשונה הוקרבה בחוץ, כפי שהסברנו לעיל, ואחר כך הוקרבה החטאת השנייה כהלכה, ועדיין טרם הסתיימה עבודת הראשונה (כך שאין כאן שחיטת קודש בחוץ אלא שחיטת חולין). לפי חכמים תיאכל החטאת הראשונה ולכן "מועלין בה", ואין חייבים משום נותר ופיגול כי איננה קודש (שכן נשחטה בחוץ). זו שיטת רבי אליעזר בהתאם לשיטת חכמים במסכת תמורה. לפי רבי החטאת השנייה תמות (זו שלא הוקרבה, שהיא הראשונה שנשחטה, אבל בחוץ), לכן יש עליה איסור הנאה (אין מועלין בה), ואם אכל ממנה נענש עונש נוסף על כך שגם אכל וגם אכל באיסור. הבהמה תמות כדין קודשים פסולים, אך היא בחזקת קודשים.
עד כאן חטאת, שהיא קודשים. דין קודשים קלים שונה. קודם כול המינוח שונה, כאן אין מדובר ב"חטאת אשם", "אשם ודאי שהפריש ואבדה", אלא המינוח הוא "חייב / אינו חייב באחריותה"<sup class="footnote-marker">26</sup><i class="footnote">ראו פירושנו למגילה פ"א מ"ו; קינים פ"א מ"א.</i>. אם "אין חייב באחריותה" – אין כלל הפרשת קרבן חליפי, ואם "חייב באחריותה" חייב להביא קרבן אחר, ונראה שאם נמצא הראשון שניהם קרבנות טובים, ויביא כל אחד בזמן אחר<sup class="footnote-marker">27</sup><i class="footnote">ראו משנה, כריתות פ"ג מ"א ופ"א מ"א.</i>. מי שאומר שמועלים וחייבים על נותר סבור שמותר ליהנות מהשלמים גם אם נשחטו בחוץ, הם כשרים ואוכלים אותם, ולכן אין בהם מעילה ויש בהם דין נותר ופיגול, ואילו מי שסבור שאין מועלים סבור שהקרבן פסול כי נשחט בחוץ, הוא קודש טמא ולכן מועלים בו, אבל אין מוסיפים עוד חטא והאוכל חייב רק מדין אכילת קרבן פסול ולא מדין פיגול וכו'.
ברור שכבר התוספתא לא קיבלה את הפירוש הפשוט שהצענו והציעה שהמחלוקת היא האם הציץ מרצה על היוצא. נראה שקשה היה לה מבחינה משפטית שאם החטאת השנייה תמות, הרי שחל עליה דין מעילה. מבחינת ההסבר הדתי הפשטני כל מה שאסור בהנאה הוא למעשה אסור במעילה, אבל מבחינה משפטית פורש דין מעילה כמצב מיוחד, קודש שאין להשתמש בו גם אם אינו עולה לקרבן, כמו הדם הזורם באמת השופכין של הר הבית. התוספתא כבר קיבלה את המסגרת המשפטית המצומצמת של "ציץ מרצה", עבורה כבר אין זה רעיון דתי אלא מסגרת משפטית, והיא אינה מתאימה לדין שבמשנתנו.

Mishnah 4

מעשה דמים בקודשי קדשים להקל ולהחמיר ובקדשים קלים כולן להחמיר – זה סגנון סיכומי אחר של המשנה המשווה בין קודשים קלים לקודשי קודשים.<b> כיצד קודשי קדשים לפני זריקת דמים מועלין באמורין – </b>ברוב עדי הנוסח נוסף משפט שבכתב היד נשמט בשל הדומות, והוא: "ובבשר לאחר זריקת דמים מועלים באימורים" – אין זה המקרה של משנה ב שכן אין מדובר במקרה שהקרבן נשחט בחוץ. ברור שעד הזריקה (זריקת הדמים) אסור ליהנות מהבשר ומהאימורים, הם החלבים העולים למזבח, שכן יש להעלותם למזבח. <b>ואין מועלין בבשר</b> – הכוהנים רשאים באכילתו, ולכן לא יכול לחול כאן דין מעילה. <b>על זה ועל זה חייבין משם פיגול נותר טמא</b> – בין לפני זריקת דמים (אם עיכבו את זריקת הדמים ועבר על הזבח השחוט הלילה, הזבח נפסל).<b> קדשים קלים לפני זריקת הדמים</b> – זה המקרה של המשנה הקודמת.<b> אין מועלין</b> – הוא רשאי להחליף את הקרבן, כלומר הקרבן המיועד אפשר ליהנות ממנו.<b> לא באמורין ולא בבשר</b> – רק עם זריקת הדם (או ליתר דיוק עם קבלתו בכלי<sup class="footnote-marker">28</sup><i class="footnote">ראו פירושנו למנחות פ"ז מ"ד.</i>) הבהמה מתקדשת. לפי נוסחאות בבל זו דעת רבי אליעזר במשנה הקודמת.<b> לאחר זריקת דמים מועלין באמורין</b> – חייבין להעלותם למזבח ואם אכלם מעל,<b> ואין מועלין בבשר</b> – שהרי הוא נועד לאכילה בטהרת הקודש, כדיני קרבן שלמים.<b> על זה ועל זה חייבין משם פיגול נותר וטמא</b> – הזבח כשר וחלים עליו דיני נותר ופיגול.
נראה שנוסחת רוב כתבי היד עדיפה, ולנוחות הקורא הצבנו את שתי הנוסחאות זו מול זו:
<b>כתב יד קופמן</b> <br>מועלין באמורין  <br>[ <br> ] <br>ואין מועלין בבשר  <br>על זה ועל זה חייבין משם פיגול נותר וטמא <br>קדשים קלים כלו להחמיר כיצד  <br>קדשים קלים לפני זריקת דמים אין מועלין לא באמורין ולא בבשר <br>לאחר זריקת דמין מועלין באמורין ואין מועלין בבשר <br>על זה ועל זה חייבין משם פיגול [ו]נותר וטמא <br><b>כתב יד פרמא (ועדי נוסח נוספים) </b> <br>מועלין באמורין <br>ובבשר לאחר זריקת דמים.  <br>מועלים באימורים  <br>ואין מועלין בבשר <br>על זה ועל זה חייבין משום פגול נותר וטמא <br>ובקדשים קלים כולם להחמיר כיצד <br>קדשים קלים לפני זריקת דמים אין מועלין לא באימורין ולא בבשר <br>לאחר זריקת דמים מועלין באימורין ואין מועלין בבשר <br>על זה ועל זה חייבין משום פגול נותר וטמא <br>
<b>נמצא מעשה דמים בקודשי קדשים להקל ולהחמיר ובקדשים קלים כולו להחמיר – </b>זה סיכום המשנה, והוא בבחינת חזרה על הכותרת.
כאמור, משנה ג ומשנה ד עוסקות באותו נושא. במשנה ג נוסף דין נותר ופיגול (משום ש"ציץ מרצה") ובמשנה ד השוואה מלאה בין קודשים קלים וקודשי קודשים, ומיוצגת רק דעתו של תנא אחד. כמו במסכת תמורה לפנינו חזרה בשתי עריכות שונות שכל אחת מוסיפה פרט שאין בחברתה.

Chapter 2



Mishnah 1

<small>על-פי כתב-יד קופמן</small>
<b>חטאת העוף – </b>היא קודשים קלים ושחיטתה בדרום (זבחים פ"ו מ"ב), <b>מועלין בה משהוקדשה</b> – ברגע ההקדשה חל עליה דין מעילה, שכן ההקדשה כבר מחילה עליה את דיני הקודש. למעשה הוא הדין בכל קרבן, אך ההמשך הוא בחטאת העוף.<b> נימלקה הוכשרה להיפסל ביטבול יום</b> – כל עוד החטאת חיה אין עליה דין טומאה, שכן אין טומאה חלה על בעל חיים חי (חוץ מאדם). המליקה היא הכשרה לקבל טומאה. טבול יום הוא מי שטבל אך טרם העריב עליו השמש; הוא נחשב כמי שטהרתו פגומה, שכן רק בערב יהיה טהור לקודש. השלכותיה של טומאה זו נדונו במבוא למסכת טבול יום.<b> ובמחוסר כפורין</b> – מי שסיים את טהרתו אבל צריך להביא קרבן לסיום הטהרה, כגון מצורע, נזיר או אישה יולדת,<b> ובלינה</b> – אם החטאת שהתה בלילה וטרם נזרק דמה נפסלה לקרבן. <b>מיצה דמה</b> – כך גם ב-<b>מנ</b>; ב-<b>מפ</b>, <b>מל</b>: "הוזה דמה". מיצה דמה והוזה דמה אלו שני פעלים מקראיים המתארים שלבים שונים בזריקת הדם: "והזה מדם החטאת על קיר המזבח והנשאר בדם ימצה אל יסוד המזבח חטאת הוא" (ויקרא ה ט). הפועל "זרק" נזכר בקרבן האשם (ויקרא א ה; ז ב ועוד); בקרבן עוף (חטאת העוף) מופיע הפועל "מצה" שמשמעו סחיטת כל הדם בגוף, משום שבעוף הרבה פחות דם מאשר בבהמה. יש אפוא הבדלים סגנוניים בין השורשים, אבל כולם מתכוונים לעבודת ה' בדם הקרבן. הצורה "מיצה דמה" מופיעה רק במסכת זבחים ובתוספתא שלה, ומעט פעמים בספרא, בעיקר סביב הפסוקים המזכירים את מיצוי הדם<sup class="footnote-marker">1</sup><i class="footnote">למעשה הביטוי "מיצה דמה" מופיע רק פעם אחת בספרא ויקרא, דבורא דנדבה, פרק ט ה"ז, ט ע"ב. </i>. לעומת זאת הצורה "היזה דמה" ("יזה דמה") מופיעה רק במשנת יומא (פ"ג מ"ה), ולעתים בספרא ובתלמודים. קשה להניח שסופר היה מתקן את הצורה המוכרת "מיצה דמה" ל"היזה דמה"<sup class="footnote-marker">2</sup><i class="footnote">"מזה דמה" מופיע גם במשנה זבחים פ"ו מ"ד ובתוספתא שלה. </i> שהיא נדירה יותר, מכאן שמשנת זבחים ומשנתנו באו מאותו בית יוצר עריכתי/סגנוני. ואכן בהמשך בכל עדי הנוסח: "מיצה דמה".
<b>חייבין עליה משום פיגול נותר וטמא</b> – ככל קרבן כשר,<b> ואין בה מעילה</b> – בבשרה שנותר, משום שניתנה לאכילה לכוהנים (משנה, זבחים פ"ו מ"ד).
משנתנו מניחה בפשטות שטבול יום פוסל את הקודש. מחלוקת תנאים היא מה טומאתו של טבול יום. המחלוקת היסודית מופיעה בברייתא: "דתניא, 1. אבא שאול אומר: טבול יום תחלה לקודש, 2. רבי מאיר אומר: טבול יום מטמא בקדש ופוסל בתרומה, וחכמים אומרים 3. כשם שהוא פוסל משקה תרומה ואוכלי תרומה, כך פוסל משקה הקדש ואוכלי הקדש" (תוס', טהרות פ"א ה"ד, עמ' 661; בבלי, ח ע"א). "תחילה לקודש" משמעו שהקודש שטבול יום נגע בו הופך לראשון לטומאה ומטמא את נוגעו; "מטמא את הקודש" משמעו שהוא עושה את הקודש שני לטומאה; "פוסל את הקודש" או "את התרומה" משמעו שהקודש אינו טמא, אלא שאסור באכילה בלבד. זו העמדה המקובלת בספרות התנאים<sup class="footnote-marker">3</sup><i class="footnote">כגון משנה, זבחים פ"ב מ"א; עדיות פ"ח מ"א; טבול יום פ"ב מ"ב.</i>. מבחינה הלכתית צרופה ודאי שטבול יום טמא לכל היותר טומאה קלה, הרי הוא כבר טבל מטומאתו. אלא שחכמים מגדירים את טבול היום כטמא טומאה חמורה יותר, מגזרה מיוחדת, ובלשון הבבלי: "מעלה עשו בקדשים" (ח ע"ב). מכל מקום משנתנו כפשוטה היא לשיטת חכמים. עוד נעיר שחלק מהמקורות אינם מתחבטים בשאלה איזו טומאה מטמא, או פוסל, טבול יום, ומתרכזים בעיקר הפשוט שטבול יום אסור באכילת תרומה וקודש, ואם נגע בהם לא ייאכלו גם על ידי אחרים. כל יתר האבחנות הן תאורטיות, שכן ברור שבקהילת אוכלי קודש ותרומה מאכלים כאלה יושמדו מידית. ההלכה חוזרת בתוספתא בסגנון שונה (פ"א ה"ח, עמ' 557).

Mishnah 2

<small>על-פי כתב-יד קופמן</small>
<b>עולת העוף</b> – אדם שהתנדב עולה מרצונו, ובחר באפשרות הזולה של עולת עוף. עולת העוף נשרפת כולה וגם היא קודשים קלים, אלא שנשחטת למרגלות המזבח בדרום ולא על המזבח (בדרום – זבחים פ"ו מ"ב).<b> מועלין בה משהוקדשה</b> –כמו חטאת העוף.<b> נימלקה הוכשרה להיפסל בטבול יום ובמחוסר כיפורין ובלינה</b> – כמו חטאת העוף.<b> מיצה דמה</b> – כאן בכל עדי הנוסח "מיצה", <b>חייבין עליה משם פיגול נותר וטמא ומועלין בה</b> – אין ליהנות ממנה, שכן עולה היא כליל למזבח.<b> עד שתצא לבית הדשן</b> – אם הייתה פיגול או נותר אינה עולה למזבח אלא נשרפת בבית הדשן, ואם הייתה כשרה הגוף עולה למזבח והשיריים (הנוצות וכו') בבית הדשן, כמו ששנינו: "עולת העוף כיצד היתה נעשית עלה בכבש ופנה לסובב בא לו לקרן דרומית מזרחית. היה מולק את ראשה ממול ערפה, ומבדיל וממצה את דמה על קיר המזבח. נטל את הראש והקיף בית מליקתו למזבח, וספגו במלח וזרקו על גבי האישים. בא לו לגוף, והסיר את המוראה ואת הנוצה, ואת בני מעים היוצאים עמה, והשליכן לבית הדשן<sup class="footnote-marker">4</sup><i class="footnote">הכוונה לבתי דשן שהיו על המזבח ועל הכבש, ראו משנה, זבחים פ"ו מ"ה ופירושנו לה.</i>. שיסע ולא הבדיל, ואם הבדיל כשר, וספגו במלח וזרקו על גבי האישים" (משנה, זבחים פ"ו מ"ה). על תפקידו ומקומו של בית הדשן עמדנו בפירושנו לזבחים (פ"ה מ"ב). שם גם מוגדרת עבודת עולת העוף.
יש להניח שקודם העלו את גוף העוף למזבח ורק אחר כך שלחו את השאריות לבית הדשן שהיה מחוץ למתחם המקדש, ואיסור מעילה הוא עד סוף השרפה; לאחר מכן אין כבר במה למעול, שכן הכול נשרף.
משנתנו נוקטת במועד של "תצא לבית הדשן", ובבבלי מועלית הצעה "שתראה לבית הדשן", כלומר בשלב קצת מאוחר יותר (כשתגיע לבית הדשן – ט ע"א).

Mishnah 3

<small>על-פי כתב-יד קופמן</small>
הסדר חטאת עוף, עולת עוף, פרים הנשרפים מצוי גם בזבחים פ"ד מ"ד. זו עוד חוליה לזיקה של שתי המשניות זו לזו, זיקה שגרמה להחלטתו של העורך לערוך אותן בפרק בסדר זה.
<b>פרים הנשרפין ושעירין הנישרפין</b> – ביום הכיפורים,<b> מועלין בהן משהוקדשו</b> – כמו חטאת העוף.<b> נישחטו הוכשרו להיפסל בטבול יום ובמחוסר כפורין ובלינה</b> – כמו חטאת עוף.<b> הוזה דמן</b> – כאן מתאים הפועל "מזה" משום שיש דם רב.<b> חייבין עליהן משם פיגול נותר וטמא</b> – ככל קרבן,<b> ומועלין בהן בבית הדשן עד שיתוך הבשר</b> – משנתנו קובעת שהשמדת בשר הפר היא כ"שיותך הבשר", אבל לגבי עולת העוף המשנה מציעה מועד שונה, שתצא לבית הדשן. ההבדל הוא משום שהעוף נשרף מהר (ושאריותיו נשרפות מהר עוד יותר), ואילו בשר פר נשרף במשך זמן רב. זאת ועוד, בפר הנשרף השרפה נעשית בבית הדשן הגדול שהיה מחוץ למקדש, ואילו בית הדשן של החטאת ועולת העוף היה על המזבח. על המזבח הסיכוי של מעילה היה מועט, שהרי הכוהנים שם היו באמצע העבודה בבית הדשן הגדול. מכל מקום ההגדרה שהבשר ניתן למעילה רק עד שיותך הוא חידוש, הגיוני ומובן כשלעצמו (בשר מותך הוא חסר ערך ולכן אין כאן דין מעילה). זהו אפוא דין ייחודי ומונח ייחודי למשנת מעילה<sup class="footnote-marker">5</sup><i class="footnote">המונח מצוטט כנראה ממשנתנו בבבלי, זבחים לה ע"ב; קד ע"ב.</i>.
פרים הנשרפים הם חריגים בכך שעבודתם העיקרית נעשית בבתי הדשן (משנה, זבחים פ"ה מ"ב; תוס', יומא פ"ג ה"ו), וכן יוצא מדברי משנה יומא המתארת את עבודת הכוהן הגדול ביום הכיפורים. המשנה מסבירה ששרפת הפרים מתחוללת במרחק מקריאת הכוהן הגדול בתורה (יומא פ"ז מ"ב). שרפת הפר בבית הדשן ולא במזבח היא חריגה וקשה, שכן מדוע זה יבחרו לעשות את המלאכה מחוץ לבית המקדש? לדעתנו נועדה השרפה בחוץ לפנות מקום וזמן לקריאת התורה של הכוהן הגדול המתרחשת באותו זמן, ברם ספק אם זו מסורת תנאית, שכן מצינו גם חכמים שאינם מקבלים מסורת זו: "ונשרפין בבית הדשן, דברי רבי ליעזר ורבי שמעון, וחכמים אומרים אין מטמאין בגדים, ואין נשרפין בבית הדשן, אלא האחרון הגומר את המלאכה בלבד" (תוס', יומא פ"ג ה"ו). קשה להניח שחכמים (מאוחרים יחסית, בני דור אושא) היו נחלקים לו הייתה זו מסורת. לפיכך מתבקשת ההשערה שלפנינו שחזור ומבנה תאורטי. רבי אלעזר ורבי שמעון מניחים את ההנחה התאורטית שהכוהן הגדול עבד כמעט לבד ולפיכך לא יכול היה לקרוא בתורה וגם לטפל בשרפה<sup class="footnote-marker">6</sup><i class="footnote">כפי שראינו במבוא ליומא יש להניח שליד הכוהן הגדול עזרו עוזרים אחדים הנרמזים במקורות, אך עיקר תיאור העבודה מתמקד בכוהן הגדול. </i>, על כן חיפשו פתרון שיאפשר לכוהן להתרכז במה שהיה לחכמים כה חשוב, בקריאת התורה, והפתרון הוא שליחת הפר לשרפה מחוץ למקדש. אבל כפי שטענו במבוא למסכת יומא הקריאה בתורה היא תוספת של ימי בית שני (אולי דווקא של פרושים – חז"ל), ובתורה אין היא נזכרת. טבעי הרבה יותר הוא שהשרפה של הפר והשעיר תיעשה במזבח. אלא שחכמים רצו לפנות זמן ומרחב לקריאת התורה, ומצאו לכך פתרון שמבחינה מקדשית הוא בעייתי ביותר (שרפת הפר במזבח חיצוני שאינו משמש, בדרך כלל, לעבודת הקודש אלא רק לשרפת קרבנות שנטמאו, פסולת קרבנות וכו' – משנה, זבחים פ"ו מ"א).
עד כאן משנתנו. אבל בתוספתא שנינו: "פרים הנשרפין כיון ששחטן וזרק דמן, מועלין בהן וחייבין עליהם משום פגול נותר וטמא, דברי רבי מאיר, וחכמים אומרים אין פגול בפנים" (פ"א ה"ז, עמ' 557). חכמים חולקים על משנתנו ומציעים כלל חשוב שונה, שאין דין פיגול על מה שאינו מותר באכילה. הפרים אמורים להישרף כליל, ומה שאינו נאכל אין בו פיגול ונותר אלא רק איסור מעילה, כלומר האיסור לאכול מבשר הקודש. לפי עיקרון זה גם האוכל את העולה כפיגול או נותר אינו חייב על פיגול אלא רק על מעילה, וחכמים של התוספתא חולקים גם על המשניות הקודמות. אין כאן איסור של לאו נוסף, בניגוד מה למשנת כריתות פ"ג מ"ד<sup class="footnote-marker">7</sup><i class="footnote">אבל ראו פירושנו לכריתות פ"ג מ"ז.</i>.
במשנת זבחים אותה הלכה של חכמים מנוסחת בצורה שונה: "רבי שמעון אומר כל שאינו על מזבח החיצון כשלמים אין חייבין עליו משום פגול" (פ"ד מ"ד) – לדעת רבי שמעון רק שלמים המוקרבים על המזבח מפגלים, וכן כל מה שהוא על המזבח החיצון בלבד. הגדרה זו מוציאה את הפרים הנשרפים, ואולי גם את העולה והחטאת שאינם שלמים, אף שמובאים על מזבח חיצון.
דין פיגול אכן נאמר רק על שלמים: "ואם האכֹל יאכֵל מבשר זבח שלמיו ביום השלישי לא יֵרצה המקריב אֹתו לא יֵחשב לו פגול יהיה והנפש האֹכלת ממנו עֲוֹנה תשא" (ויקרא ז יח). אלא שבדרך כלל למדו משלמים על כלל הקרבנות (בבלי, זבחים יג ע"ב; כח ע"ב; צח ע"ב), וכך הניחו המשניות הקודמות שעסקו בחטאת ועולה. אם הדין חל על שלמים הרי שרק בהם יש אכילת קרבנות, ובעצם פיגול הוא רק באכילת חוץ. ואכן ראינו לעיל שרק פגם של חוץ לזמנו גורר כרת, ואלו חוץ למקומו הוא פסול בלבד ואינו פיגול (ואין בו כרת – זבחים פ"ב מ"ב ומקבילות). לעומת זאת הניסוח שכל מה שקרב על מזבח חיצון יש בו פיגול מרחיב את הגדרת הפיגול מעבר לשלמים, ואם אכן זו הגדרתו של רבי שמעון עצמו היא פחות מצומצמת. בפירושנו לזבחים לפ"ב מ"ה הרחבנו בכך, והסקנו שיש רגליים לחשד שדברי תנאים קדומים נערכו כדי לצמצם מחלוקות ולעמעם אותן. דעתם של רבי שמעון ושל רבי יוסי מצביעה על כך שאפילו בנושא כה מהותי לא הייתה לחז"ל מסורת מוצקה. יתרה מזו, המסורות הקדומות נערכו כך שתיווצר חזית הלכתית כמעט מלוכדת והעמדות החולקות טושטשו.

Mishnah 4

<small>על-פי כתב-יד קופמן</small>
<b>העולה</b> – בהמה, בניגוד למשנה ב המדברת על עולת העוף, <b>מועלין בה משהוקדשה נשחטה הוכשרה להיפסל בטבול יום ובמחוסר כפורין ובלינה ניזרק דמה חייבין עליה משם פיגול נותר וטמא</b> – כל זה כמו משנה ב (עולת העוף). <b>אין מועלין בעורות</b> – בעורות מותר להשתמש, ואכן העור מתחלק לכוהנים כפי ששנינו במשנת זבחים פי"ב מ"ב. כמו כן: "עולה כולה לגבוה ועורה לכהנים" (תוס', זבחים פי"א ה"ז, עמ' 496), וכן: "ומוריד את העור לכהנים וחוזר ומקטיר את הכל" (תוס', פ"ט ה"ט, עמ' 494).
בשאלה מי קיבל את העור, ובהתפתחות ההלכה בעניין, עסקנו בפירושנו לזבחים שם ולתמורה פ"ג מ"ד.
<b>אבל מועלין בבשר עד שיצא לבית הדשן</b> – הנהנה מהבשר מָעַל כרגיל. לכאורה לא היה צריך לנקוט כאן במינוח "עד שיצא לבית הדשן", שכן חטאת ושלמים עולים על המזבח עצמו כפי שראינו לעיל (בפירושנו למשנה ג), והם הדוגמה הרגילה למה שעולה על המזבח. אפשר לתרץ שהכוונה שבשר פיגול נשרף בבית הדשן, אך קשה שהמשנה תזכיר את הדין המיוחד ולא את הדין הרגיל. אפשר גם לומר שהמשפט נגרר מהמשנה הקודמת שעסקה בבית הדשן, וכן במשנה הבאה.

Mishnah 5

<small>על-פי כתב-יד קופמן</small>
<b>חטאת ואשם וזבחי שלמי ציבור מועלין בהן משהוקדשו</b> – ככל קרבן אחר הנזכר בפרק.<b> נישחטו הוכשרו להיפסל בטבול יום ובמחוסר כיפורין ובלינה</b> – כמו במשניות לעיל.<b> ניזרק דמן</b> – זריקת הדם כהזיית הדם הנזכרת במשניות לעיל. <b>חייבין עליהם משם פיגול </b>[<b>ו</b>]<b>נותר וטמא אין מועלין בבשר</b> – הבשר מותר לאכילה, חלקו לכוהנים וחלקו למקריב. החטאת לכוהן (ויקרא ו יט), והשלמים לבעלים. על כן מי שאכל אין עליו דין מעילה, שכן הבשר מותר באכילה.<b> אבל מועלין באמורין</b> – האמורין מועלים (מוקטרים – נשרפים) על המזבח, <b>עד שיצאו לבית הדשן</b> – אם נפסלו בנותר הם מגיעים להשמדה (שרפה) בבית הדשן, ואם לא הם עולים למזבח כרגיל. גם כאן נזכר המקרה המיוחד של פיגול ולא המקרה הרגיל של שרפה על המזבח, כמו במשנה הקודמת. הסברנו זאת בגררה ממשנה ב, אך עדיין ההסבר קשה.

Mishnah 6

<small>על-פי כתב-יד קופמן</small>
<b>שתי הלחם מועלין בהן</b> – שתי הלחם מובאים עם שני כבשים ב"עצרת" (חג השבועות). לאחר העלאתם (הנפתם – משנה, מנחות פ"ח מ"ו) סיימו את תפקידם והם ניתנים לכוהנים למזונם (שם פ"ו מ"ב). "מועלים בהם" הוא לאחר שהוקדשו ולפני שהונפו, כמו במשניות הקודמות.<b> משהוקדשו</b> – יש להניח שגם מילה זו נגררה מכל המשניות הקודמות. הדעת נותנת ששתי הלחם שהוקדשו ונאפו אסור ליהנות מהם אלא לאחר שהונפו, אבל לכל משניות הפרק מבנה אחיד, וראינו שגם המינוח "יצאו (תצא) לבית הדשן" מועבר ממשנה למשנה אף על פי שאינו מתאים לכל המשניות אלא בדוחק. <b>קרמו בתנור</b> – בספרות חז"ל יש חילוקי דעות מתי סיום המלאכה של אפיית הלחם, זאת לעניין הפרשת חלה<sup class="footnote-marker">8</sup><i class="footnote">ראו פירושנו לחלה פ"ג מ"א, ושם הבאנו את הדעות השונות. </i> והקדשת הקרבן. משנתנו סבורה שההתקרמות (התהוות הקרום) היא סיום האפייה. הכבשים והלחם משקרם הם יחידה אחת, כפי שעולה ממשנת מנחות (פ"ז מ"ג). אם כן, העמדה של משנתנו שנויה במחלוקת צדדית מתי סיום המלאכה (סיום האפייה) בחלה. <b>הוכשרו להיפסל בטבול יום ובמחוסר כפורין</b> – ככל קרבן (משנה א ואילך),<b> ולשחוט עליהם את הזבח</b> – ואז מותר וצריך לשחוט עליהם את הזבח.<b> ניזרק דמן שלכבשים</b> – כבשי העצרת הבאים עמהם,<b> חייבין עליהן משם פיגול </b>[<b>ו</b>]<b>נותר וטמא</b> – ככל קרבן,<b> ואין בהן מעילה</b> – שכן הם ניתנים לכוהנים לאכילה.
המינוח במשנה אינו אחיד.

Mishnah 7

<small>על-פי כתב-יד קופמן</small>
<b>לחם הפנים מועלין בו משהוקדש</b> – לחם הפנים הוא שתים עשרה החלות שמניחים על שולחן לחם הפנים. בסוף השבוע הם ניתנים לכוהנים לאכילה (משנה, מנחות פי"א מ"ב). עד סוף השבוע מי שאכל מהם מעל. <b>קרם בתנור</b> – גם במשנה זו כבקודמת הקרימה בתנור היא ההופכת את הקמח לקרבן.<b> הוכשרו להיפסל בטבול יום ובמחוסר כפורין</b> – כמו כל קרבן,<b> ולהסדר על גבי השולחן</b> – הם כשרים להנחתם על השולחנות.<b> קרבו הבזיכים</b> – על השולחן מסדרים שתים עשרה חלות ושני בזיכים (משנה, מנחות פי"א מ"ז ועוד). הבזיכים נזכרים בתורה (ויקרא כד ה-ז), ובהם הונחה קטורת. <b>חייבין עליו משם פיגול נותר וטמא</b> – לאחר הקטרת הבזיך יש לאכול את הלחם בו ביום, ואם לא עשה כן הוא נותר.<b> ואין בהן מעילה</b> – שהרי ניתנו לכוהנים לאכילה.

Mishnah 8

<small>על-פי כתב-יד קופמן</small>
<b>המנחות מועלין בהן משהוקדשו קדשו בכלי הוכשרו להיפסל בטבול יום ובמחוסר כיפורין ובלינה</b> – ככל קרבן,<b> קרב הקומץ</b> – מהמנחה מקריבים קומץ והשאר נועד לאכילה,<b> חייבין עליהו משם פיגול </b>[<b>ו</b>]<b>נותר וטמא</b> – ככל קרבן,<b> ואין מועלין בשירים</b> – שכן הם נועדו לאכילה.<b> אבל מועלין בקומץ עד שיצא לבית הדשן</b> – הקומץ עולה למזבח, ואם נהנה ממנו מעל. קשה מדוע נאמר שהקומץ עולה לבית הדשן, הרי הוא עולה על המזבח. ייתכן שגם כאן המשנה מדברת על מנחה שנפסלה, כמו במשניות הקודמות, או שמא לא דייקה המשנה במונח בהשפעת משניות קודמות.

Mishnah 9

<small>על-פי כתב-יד קופמן</small>
<b>הקומץ והלבונה</b> – קומץ של לבונה או אולי גם קובץ מהמנחה, אבל המנחה הוזכרה לעיל וטבעי לפרש את משנתנו בלבונה.<b> והקטרת</b> – קטורת התמיד,<b> ומנחת כהנים</b> – מנחה שכוהן מביא באופן אישי ועליה נאמר "וכל מנחת כהן כליל תהיה לא תֵאכל" (ויקרא ו טז), <b>ומנחת כהן משיח</b> – הכוהן הגדול (ויקרא ו יג-טו),<b> ומנחת נסכים</b> – בכל אלו:<b> מועלין בהן משהוקדשו</b> – הם רכוש המקדש מרגע ההקדשה, כמו יתר הקרבנות שנמנו לעיל במשניות,<b> קדשו בכלי הוכשרו להיפסל בטבול יום ובמחוסר כפורין ובלינה</b> – כמו במשנה הקודמת,<b> וחייבין עליהן משם נותר</b> – כמו במשנה הקודמת. אבל <b>משם טמא ופיגול אין בהן</b> – בניגוד לקרבנות שבמשניות הקודמות. הסיבה לכך היא הכלל השנוי בהמשך: <b>זה הכלל כל שיש לו מתירין</b> – קרבן הבא כנלווה לקרבן אחר, ומותר אם הקרבן השני אינו מוקרב,<b> אין חייבים עליו משם פיגול </b>[<b>ו</b>]<b>נותר וטמא עד שיקרבו מתיריו</b> – אם קרבו המתירים אותו, אזי הוא הופך לקרבן. כלומר בשר שיש להעלות את אימוריו למזבח הרי המתירים הם האימורים, ועד שעלו האימורים ונרצו (כלומר שנעשו כהלכה) הקרבן אינו מותר באכילה, אבל גם לא חל עליו דין נותר וטמא. ברור שאם נטמא הוא אסור באכילה, אבל אין כאן לאו של איסור לטמא קרבן, ואם קרבו מתיריו יש בו גם איסור טמא ופיגול, ובכך מדברות המשניות הקודמות. <b>וכל שאין לו מתירין</b> – שהוא כשלעצמו אינו נאכל (אינו מותר באכילה) ועולֶה כליל למזבח,<b> כיון שהקדש בכלי חייבין עליו משם נותר</b> – הוא כבר נחשב לקרבן,<b> משם טמא ופיגול אין בו</b> – כיוון שממילא אסור באכילה. המשנה מוסברת ושלמה, אבל סותרת את משנת זבחים פ"ד מ"ה ששם שתי הקבוצות הן פיגול, לעומת נותר וטמא. גם אצלנו ניתן לפסק: "חייבין עליהן משם נותר משם טמא. ופיגול אין בהם", במקום "חייבין עליהן משם נותר – משם טמא ופיגול אין בהם". כך תימנע מחלוקת בין המשניות. כך מוצע גם לפסק את הרישא: "משם נותר, משם טמא. ופיגול אין בו". הבדל נוסף בין משנת זבחים למעילה הוא ששם המינוח הוא "דבר שדרכו להיאכל" ואצלנו "דבר שיש/אין לו מתירין". שני הניסוחים דומים, כפי שראינו בפירושנו לזבחים (פ"ב מ"ד).
בפרק מצויה רשימה ארוכה של קבוצות קרבנות. בכולן חלים אותם דינים, וההבדלים ביניהם קטנים ותלויים בטיבו של כל קרבן. מה שחסר ברשימה הוא אימורי קודשים קלים, ואת אלה משלימה התוספתא: "אימורי קדשים קלים שיצאו לפני זריקת דמים ונזרק את הדם עליהן, רבי אליעזר אומר אין מועלין בהן ואין חייבין עליהן משום פגול נותר וטמא. רבי עקיבא אומר הורצה הציץ על היוצא, מועלין בהם וחייבין עליהם משום פגול נותר וטמא" (פ"א ה"ו, עמ' 557). לדעת רבי אליעזר כיוון שיצא נפסל וכל העברות הנוספות הן עברות על חולין, ולדעת רבי עקיבא הקרבן עדיין כשר, עוון היציאה כופר, וממילא חלים על הבשר כל דיני קרבנות.
התפיסה שמנחות ונסכים קדשו משהוקדשו אינה פשוטה. במשנת שקלים נדונה השאלה של מותר נסכים ומותר הקטורת. מתברר שיש להשתמש בהם לקודש, אבל מותר למכרם. כלומר הם שייכים לקודש אך ניתן לפדותם, או להמירם במצרכים אחרים: "רבי עקיבא אומר מותר התרומה לקיץ המזבח ומותר נסכים לכלי שרת. רבי חנניה סגן הכהנים אומר מותר נסכים לקיץ המזבח ומותר התרומה לכלי שרת, זה וזה לא היו מודים בפירות" (משנה, שקלים פ"ד מ"ד). רבי עקיבא סבור שמוכרים את הנסכים ובכסף קונים כלי שרת, ורבי חנניה סגן הכוהנים, שעוד זכר עדויות חיות מהמקדש, קבע שמקריבים אותם למזבח. משנתנו קרובה יותר לדברי רבי חנניה, ועולה מכך שרבי עקיבא סובר שהנסכים קדושים, אך הקדושה אינה חלה על גופם אלא על ערכם (הבבלי מגדיר זאת בדרכו המשפטית כ"קדושת דמים"). אשר לקטורת, "מותר הקטרת מה היו עושין בה? מפרישין ממנה שכר האומנין ומחללין אותה על שכר האומנין, ונותנין אותה לאומנין בשכרן, וחוזרין ולוקחין אותה מתרומה חדשה..." (שם מ"ה). אם כן הקטורת קדושה, אבל מותר לחללה. הבבלי רואה גם בכך סתירה למשנתנו (שבועות יא ע"א), ולפי דרכנו היא דברי רבי עקיבא, ומשנתנו אכן חלוקה על תפיסה זו. עם זאת, ההשוואה אולי מופרזת. מותר נסכים ניתן להעלאה למזבח, לא כן מותר הקטורת, שכן לפי תפיסתם של חכמים זו נקנתה מדמי מחצית השקל, ואין להעביר עודפי מחצית השקל של שנה זו לקופת השנה הבאה. על כן צריך היה למצוא פתרון טכני אחר לפדיון הקטורת היקרה. זאת ועוד, הקטורת כללה מרכיב של שכר האומנים עושי הקטורת, וגם השכר היה חלק מצורכי המקדש, לכן נמצא לכך פתרון מיוחד. משנתנו לא התייחסה לבעיה המיוחדת של הקטורת, היא כנראה כללית ומשפטית יותר, ואילו משנת שקלים רֵאלית יותר מבחינה היסטורית ומוסרת את פרטי המעשה כפי שהיו.
הקדשת פרק שלם לנושא שלפנינו היא אריכות יתר. בעצם העיקרון הוא אחד, והוא פשוט. מה שנאכל אין בו מעילה, ומה שנשרף יש בו מעילה. ניתן היה לסכם זאת במשנה אחת. לפנינו אותה תופעה שזיהינו במסכתות אחרות מסדר קודשים, של אריכות יתר. מעבר לכך מתברר שהפרק אינו עוסק בדקויות אלא רק בעיקרון. אין בו ביטוי למחלוקות מתי התקדשה המנחה ומתי התקדש הלחם, מה דין מותר וכו'. ריבוי המחלוקות שאינן נרמזות בפרק מעיד על עריכה המתמקדת רק במשותף ובשונה בכל הקרבנות. ריבוי המחלוקות (שאינן נזכרות בפרק) גם מלמד שאין כאן מסורת אלא מבנה משפטי שנוצר בבית המדרש, ובמקביל המבנה המשפטי הארוך והאחיד מלמד על תורה שנוצקה בבית המדרש התנאי, מתוך ההיגיון ההלכתי, ולא ממסורת.
חשוב להדגיש פעם נוספת שבכל הפרק יש חזרות רבות, הוא מסודר וסידור זה משמעו חזרה על אותם משפטים, ודומה מאוד לסידור המיוחד של מסכת נגעים. זאת ועוד. לא רק שהוא מסודר באריכות עם חזרות פנימיות, אלא שבעצם הדין מצוין כבר במשנת זבחים.

Chapter 3



Mishnah 1

<small>על-פי כתב-יד קופמן</small>
<b>וולד חטאת ותמורת חטאת</b> – במשנת תמורה (פ"ג מ"ה) נקבע שוולד הוא בדרך כלל כאמו. אמנם בפרק ג שם לא דובר על חטאת, אך כבר בתורה נאמר שחטאת היא כאשם (ויקרא ז ז) ותמורת אשם כאשם (פ"ג מ"ג).<b> וחטאת שמתו בעליה</b> – חטאת שמתו בעליה לא תוקרב כחטאת משום שהחטאת יוחדה למקריב פלוני ולחטא פלוני. דינה הוא כאשם שבעליו כיפרו או מתו. כל השלישייה מופיעה גם במסכת תמורה (פ"ב מ"ב; פ"ד מ"א).<b> ימותו</b> – וכן בתמורה פ"ב מ"ב לפי פירוש הבבלי, תמורה פ"ד מ"א ועוד). בפרק הקודם בתמורה (פ"ג מ"ג) נדון מקרה זהה באשם שמתו בעליו, והוצעו שלוש דעות: ימותו, יובאו נדבה, יובאו כעולות. משנתנו כרבי אליעזר במשנה הקובע שימותו. המשנה נמנעת מלהטיל את חובת ההקרבה על הבן, שכן הוא יורש את אביו אך לא את חובותיו הדתיות, וכן מדגישה משנת כריתות (פ"ו מ"א). אם כן, כמו בפרק הקודם משנתנו כמקבילות במסכתות אחרות, אך היא אינה מדווחת על דעות אחרות בנושא. מה שמוצג כעמדה אחידה הוא בעצם דעה אחת במחלוקת (במקרה זה כרבי אליעזר<sup class="footnote-marker">1</sup><i class="footnote"> בפ"ב מ"ב הייתה אפשרות שמשנתנו כרבי אליעזר, אך הדבר תלוי בחילופי הנוסח, ראו שם.</i>). <b>ושעיברה שנתה</b> – המשנה מבליעה את ההלכה שאת החטאת יש להביא תוך שנה, ואם לא עשה כן עבר זמנה. להלכה זו מקבילות רבות<sup class="footnote-marker">2</sup><i class="footnote">משנה, תמורה פ"ד מ"א; תוס', זבחים פי"ב מי"א, עמ' 498; ירו', פסחים פ"ט ה"ו, לז ע"א; בבלי, זבחים ט ע"א ועוד.</i>. בהמשך תסויג הלכה זו. <b>ושאבדה</b> – והפרישו הבעלים בהמה אחרת תחתיה,<b> ונימצאת בעלת מום</b> – או נפל בה מום,<b> אם משכיפרו הבעלים תמות</b> – אי אפשר להביאה כחטאת מחמת הפסול שנפל בה; הפסול הוא שעבר זמנה, או נפל בה מום, או הפרישו תחתיה בהמה אחרת בהיתר,<b> אינה עושה תמורה</b> – אם המיר אותה בבהמה אחרת אין התמורה תופסת, שכן תמורה תופסת רק בקודש. כאמור משנתנו מצויה גם במסכת תמורה (פ"ד מ"א), כולל ההמשך, ובסוף משנה ב נברר זאת.
<b>ולא נהנין</b> – תמורה אסורה בהנאה. אבל גם<b> ולא מועלין</b> – אם נהנה אין כאן מעילה. "אין מועלים" משמעו כמו "אין ממירים"; המעילה אינה נחשבת מעילה, וההמרה אינה יוצרת "תמורה".<b> אם עד שלא כיפרו הבעלים</b> – לא הביאו למקדש חטאת אחרת,<b> תרעה עד שתיסתאב</b> – החטאת נשארת מוקדשת לחטאת אך המקדש חסום בפניה, ואין ברירה אלא שתרעה עד שתסתאב. לאחר שתסתאב<b> ותימכר ויביא בדמיה אחרת</b> – אפשר לפדותה. שיטה זו כונתה בפירושנו לתמורה "הקדש דמים לאחר מום" (תמורה פ"ג מ"ב; "הקדש דמים" הוא המינוח בירושלמי, שקלים פ"ד ה"ד, מח ע"ב<sup class="footnote-marker">3</sup><i class="footnote">בבבלי המונח המקובל הוא "קדושת דמים" (יבמות פח ע"א; תמורה י ע"א ועוד), אבל מדרש ארץ-ישראלי משתמש פעם אחת במונח הבבלי (ויקרא רבה, לז ע"ד, עמ' תתסח [כך בכל הנוסחאות]). בשקלים שבתלמוד הבבלי נשמר המינוח הבבלי, אף שהטקסט של "בבלי" שקלים הוא למעשה ירושלמי.</i>), וזו אחת השיטות בתמורת אשם. משנתנו מהלכת בדרך זו שהיא כאמור אחת הדרכים במשנה הקודמת בתמורה. יתר על כן, במשנה הקודמת הייתה מחלוקת אם בדמים יש לקנות נדבה או עולה, ומשנתנו מציעה רק את אחת הדעות. <b>ועושה תמורה ומועלין בה</b> – בבהמה השנייה שנועדה לנדבה. ההלכה שבמשנה חוזרת בסדרת מקבילות שבכולן אותה רשימה.
בתוספתא שנינו: "ולד חטאת ותמורת חטאת שמתו בעליה עושה תמורה, ושאבדה ושנמצאת עד שלא כפרו הבעלים עושה תמורה, משכפרו בעלים אין עושה תמורה. רבי שמעון אומר אף שכיפרו הבעלים, ושעיברו שנתה יהו מיתות. ובציבור מצינו בולד חטאת, ובתמורת חטאת, ובחטאתו שמתו בעליה ביחיד דברים אמורין, ולא בצבור. אף אלו ביחיד דברים אמורין ולא בצבור" (תמורה פ"א הכ"ג, עמ' 553). בספרא הרשימה כבר מיוחסת לרבי שמעון עצמו, זאת אף על פי שמהתוספתא ברור שרבי שמעון רק מגיב עליה (דבורא דחובה, פרשה ו ה"ט, כ ע"ד; בבלי, טז ע"א), וכן הסקנו מהמשנה (תמורה פ"ב מ"ב) שבה רבי שמעון מוסיף הגבלה נוספת על הרשימה שכל האמור על תמורה עוסק רק ביחיד, שכן בציבור אין תמורה כלל (וראו תמורה פ"ב מ"א)<sup class="footnote-marker">4</sup><i class="footnote">רשימת ההלכות של רבי שמעון גזורה ונגררת מהרשימה שבמשנתנו. ואכן התלמוד מעיר שבציבור אין כלל חטאת, שכן אין הציבור מביא קרבן נקבה (ירו', פסחים פ"ט ה"ו, לז ע"א).</i>. בתוספתא זבחים הרשימה שלנו חוזרת כמות שהיא (פי"ב הי"א, עמ' 498), וכן במשנת תמורה (פ"ד מ"א). כן מצוטטת הרשימה, כנראה ממשנתנו או ממשנת תמורה, בבבלי (יומא נ ע"ב; הוריות ו ע"ב).
במסכת תמורה יש פרק שלם העוסק בתמורת קרבנות ובוולדות (פ"ד); להלן בסוף משנה ב ננסה לברר את היחס בין מסכת תמורה למסכת שלנו.
מהמשנה בתמורה (פ"ד מ"ב) עולה בבירור מה אפשר היה להשלים מההיגיון המשפטי, שכל האמור במשנה הוא במקרה שהבעל ייעד בהמה מוגדרת לחטאת ("מפריש בהמה"). שכן אם מוטלת עליו חובת חטאת, ואבדה בהמה כלשהי, עליו להביא בהמה אחרת, אבל בראשונה אין כל קדושה.
הבבלי שואל: "מאי שנא רישא דלא קא מיפלגי, ומאי שנא סיפא דקא מיפלגי? רישא – פסיקא ליה, סיפא – לא פסיקא ליה. הא תנא ליה גבי תמורה! תנא התם – משום תמורה, תנא הכא – משום מעילה" (יא ע"א). אמנם בדפוסים המשפט אמור בפרק הקודם, אך נראה שהוא מתייחס למשנתנו. "פליג" אינו בא במשמעות הרגילה של מחלוקת, אלא במשמעות של "מחלק" או מבחין. מדוע רק משנתנו מבחינה בין מצב שכיפרו הבעלים ובין מצב שלא כיפרו, ובמשניות א ו-ה בפרק הקודם אבחנה זו אינה מופיעה במפורש<sup class="footnote-marker">5</sup><i class="footnote">כפי שהסקנו בפירושנו, בעקבות הבבלי, אכן הבחנה זו קיימת גם בפרק הקודם, אך היא לא נאמרה בשנית. </i>? מעבר לשאלה ההלכתית, השאלה היא סגנונית. משנתנו עוסקת במצב של בהמה שאבדה, ויתר המשניות בקרבן שלא אבד. לפי הסברנו ניחא, משנתנו מקורה בדיני תמורה ועיקר עניינה בתמורה, ושם הבחנה זו מתאימה. להערכתנו להסבר זה התכוונה גם הסוגיה שציטטנו.
השאלה השנייה בבבלי היא למה הוכפלה משנתנו, והתשובה שפעם היא נועדה לתמורה ופעם למעילה היא תשובה "מודרנית". בלשוננו, העורכים של שתי המשניות בחרו לצרף את המשנה למסכת שלהם משום שהיא עוסקת בנושא המסכת. בדרך כלל אם הבבלי מעיר על כפילות הוא מוצא צריכותא חשובה ומשמעותית ביותר, אבל במקרים רבים אין הוא מעיר על כפילות של משניות. בתלמוד הבבלי אין מדיניות אחידה בנושא; אם היה להם מה ללמוד מהכפילות שאלו על כך וענו, ואם לא היה להם לימוד חשוב לא העירו על הכפילות. עסקנו בכך והערנו על כך בקצרה במבוא הכללי לפירוש המשניות.

Mishnah 2

<small>על-פי כתב-יד קופמן</small>
מכאן המשנה מונה את שאין נהנים מהם, אבל אין בהם דין מעילה. מדובר במצב ביניים: החפץ קדוש, אך לא לחלוטין: הוא אסור בהנאה, אך אין בכך דין מעילה. ייתכן שמצב כזה הוא מלכתחילה מצב של פשרה, אחרת קשה להבין כיצד נוצר בהלכה מצב ביניים כזה. אנו כדרכנו משערים שתהליך המיסוד המשפטי השפיע על עיצוב הנוסח. הייתה מסורת על מה חל דין מעילה, אבל הדין אינו שיטתי באופן מלא. יש דברי קדושה שאין בהם דין מעילה. כדי ליצור אחידות משפטית נוצרה קטגוריה נוספת של מצב ביניים. נחזור לכך בפירושנו למשנה ו. לפי פירושנו עולה שלפנינו דיון המבוסס על מסורת. חכמים ידעו במסורת מימי המקדש מה הדין, ועתה ניסו להכליל את הפרטים השונים.
<b>המפריש מעות לנזירותו לא נהנין</b> – אסור להשתמש בהן,<b> ולא מועלין</b> – אבל אין בהן דין מעילה,<b> מפני שהן ראויין לבוא כולם שלמים</b> – הנזיר מביא קרבנות מספר, מהם קרבן שלמים. בשלמים אין מועלים שהרי הם נועדו לאכילה, אם כן לא חל עליהם איסור הנאה גורף כמו בקרבנות עולה. <b>מת היו סתומין</b> – הנזיר לא ציין איזה כסף מיועד לאיזה קרבן,<b> יפלו לנדבה</b> – "נדבה" הוא קרבן שהאדם בוחר, והוא יכול לייעדו למה שירצה. אבל כנראה גם בהקשר זה "נדבה" היא נדבת עולה, כמו שמפורש במשנה (תמורה פ"ג מ"ד). מהדין שלפנינו עולה שכסף שנאסף לשם קרבן כבר יש עליו קדושה, אף שאין זו קדושה ספציפית כמו בבהמה שיועדה לקרבן מסוים. אם הנזיר מת אין הוא זקוק עוד לקרבנות, והרי זה בבחינת מותר נזיר, ואכן "מותר נזיר לנדבה" (משנה, שקלים פ"ב מ"ה). אם נאסף כסף לנזיר מסוים ונותר בקופה עודף – אי אפשר לתת אותו לאותו נזיר, שהרי זה כבר השתחרר מנזירותו, לכן ייקנה בכסף קרבן נדבה (עולה). במשנת שקלים (פ"ג מ"ב) יש מחלוקת בדבר מותר שקלים, ושם בית הלל אומרים שמותרם חולין. ייתכן שהם יחלקו גם על מותר נזיר, אך אין לכך הד במקורות.
מן המקורות עולה בבירור שקרבן נזיר הוא עול כלכלי כבד, ועסקנו בכך במבוא למסכת נזיר. אי לכך צריך היה לאסוף במשך תקופה ארוכה את דמי הקרבנות, כמו כן היה מקובל שקרבן הנזיר נתרם על ידי הציבור, או על ידי יחידים נדבנים<sup class="footnote-marker">6</sup><i class="footnote">ראו, למשל, ירו', ברכות פ"ז ה"ב, יא ע"ב; נזיר פ"ה ה"ד, נד ע"ב; בראשית רבה, צא ד, עמ' 1115. שם מסופר על שמעון בן שטח ששיכנע את ינאי לתרום כמות גדולה של קרבנות נזיר, כדי שנזירים יסיימו את תקופת נזירותם. ברור שחלק ממרכיבי הסיפור אגדיים, אבל המציאות העולה מן הסיפור היא שהיה מקובל שנדיבים פרטיים תרמו את קרבנות הנזירים. רעיון זה חוזר במקורות מימי בית שני כגון קד', יט 294; מעשי השליחים, כא 24; חשמ', א מט. ההנחה היא שהציבור אמור לקנות עבור הנזיר את הקרבנות. הנחה זו מופיעה כבר בדברי בית שמאי ובית הלל; ראו ספרי זוטא, ו יג, עמ' 244, וראו המבוא לפירושנו למסכת נדרים.</i>. לכן, כסף שנאסף בשביל קרבנות הנזירים ילך לנזירים אחרים שעוד יבואו בעתיד.
<b>היו מפורשין</b> – הנזיר לפני מותו ייעד את הכספים, זה לחטאת וזה לעולה וזה לשלמים,<b> דמי חטאת ילכו לים המלח</b> – יושמדו,<b> לא נהנין</b> – "ילכו לים המלח" הוא הביצוע של "לא נהנים",<b> ולא מועלין</b> – אסור ליהנות מהם, אך לא חל עליהם דין מעילה. משפט זה נאמר ברישא, והוא מוכפל.<b> דמי עולה יביא עולה</b> – עולת נדבה,<b> ומועלין בהם</b> – כך בכתבי היד, אבל ב-<b>מנ </b>המשפט חסר.<b> דמי שלמים יביאו שלמים ונאכלין ליום אחד ואינן טעונין לחם</b> – זהו פירוט של דין שלמים ושל תחליף שלמים, ואין בו חידוש. ההלכה חוזרת בתוספתא בקצרה: "דמי עולה ודמי שלמים יקרבו" (פ"א ה"ט, עמ' 557).
ההלכה של משנתנו מופיעה במסכת נזיר, או ליתר דיוק במסכת נזיר מופיעות שתי דוגמאות להלכה העקרונית-למחצה שבמשנתנו. שם מדובר במקרה אחר של נזירות שבטלה. שם היא בטלה כי הבעל הפר לאישה את הנדר, או שנדר שבנו יהיה נזיר והבן מתנגד לכך: "1. ...ואם שלה היתה בהמתה החטאת תמות, ועולה תקרב עולה, והשלמים תקרב שלמים ונאכלין ליום אחד ואינן טעונין לחם. 2. היו לה מעות סתומים, יפלו לנדבה. 3. מעות מפורשים: דמי חטאת ילכו לים המלח, לא נהנים ולא מועלים בהן, דמי עולה יביאו עולה ומועלים בהן. דמי שלמים יביאו שלמים ונאכלין ליום אחד ואינן טעונין לחם" (משנה, נזיר פ"ד מ"ד ומ"ו). ההלכה הראשונה (בבהמה מיועדת) אינה מקבילה למשנתנו, אבל מקבילה למשנת תמורה שתידון להלן, אבל הלכות 3-2 הן כמשנתנו. אגב כך אנו לומדים שנוסח כתבי היד מקורי, ומקביל למשנת נזיר.
ההקבלה החשובה יותר היא במשנת תמורה, מיד לאחר המשנה המקבילה למשנה א אצלנו. בתמורה מדובר רק על מצב שהבהמה יועדה ואבדה: "המפריש חטאתו ואבדה, והקריב אחרת תחתיה, ואחר כך נמצאת הראשונה, תמות. המפריש מעות לחטאתו ואבדו, והקריב חטאות תחתיהן, ואחר כך נמצאו המעות, ילכו לים המלח" (פ"ד מ"ב). הלכה זו מופיעה בתוספתא לגבי מקרה דומה (פ"ב הי"א, עמ' 554).
כל המשנה חוזרת על אחת ההלכות מהמשנה הקודמת, וכל שהיא מוסיפה הוא את דין המעות, וכן את ההדגשה שמדובר במפריש בהמה. נמצאנו למדים שגם במשנה הקודמת המשנה אינה מקפידה על הניסוח המדוקדק וקובעת סתם "וולד חטאת..." מבלי לפרש שמדובר במפריש בהמתו.
המקרה שבמשנה דומה למקרה של מי שהפריש קרבן וכיפרו הבעלים, כלומר נודע לו שלא חטא, או שהקרבן אבד והפריש בהמה אחת תחתיה והקריבה ונמצאה הבהמה הראשונה. על המקרה השני המשנה קובעת ש"אחת מהן תקרב חטאת והשנייה תמות דברי רבי<sup class="footnote-marker">7</sup><i class="footnote">בכתב יד פרמא "רבי מאיר". להופעותיו המסופקות של רבי במשנה ראו פירושנו לתמורה פ"ד מ"ג. </i> וחכמים אומרים אין חטאת מיתה אלא שנימצאת מאחר שכיפרו הבעלים, ואין המעות הולכות לים המלח אלא שנימצאו מאחר שכיפרו הבעלים" (תמורה פ"ד מ"ג). במשנה א שם (תמורה פ"ד) מובא מקרה כזה שבו כיפרו הבעלים ואזי אין ויכוח שהבהמה תמות, אבל המקרה שהנזיר מת אינו כזה, וחכמים יחלקו על משנתנו.
ההלכה עצמה מופיעה גם בספרא, והיא נסמכת על דרשה (דבורא דחובה, פרק יא ה"א-ה"ב, כב ע"ב). בתוספתא ההלכה מסוכמת בלשון קצרה, ובפירושנו לתמורה עסקנו בכך.
ממשנת תמורה ומהדיון עליה בפירושנו לה אנו למדים שני היגדים החשובים לענייננו. האחד הוא שדין מעות כדין בהמה, והשני שרק לדעת רבי המעות ילכו לים המלח (החטאת תמות) ודעת חכמים אינה נאמרת, אך הם מתנגדים לרבי.
ההלכה שיש להוביל את המעות לים המלח היא ניסוח קיצוני להשמדת המעות. בפועל קשה להניח שבכל מקרה שהיו מעות שאסורות בהנאה הובילו אותן לים המלח. בצפון ים המלח, בשטח הנתון לשינויים בגובה פני הים, נמצאו מאות מטבעות פרוטה חשמונאיות. יפה שיערו החוקרים שאלו הם מטבעות שהושמדו מפני שהיו אסורים בהנאה<sup class="footnote-marker">8</sup><i class="footnote">אשל וזיסו, מטבעות.</i>.
מעתה אנו יכולים לחזור לשאלת היחס בין עריכת מעילה לעריכת מסכת תמורה. במסכת תמורה מצויות ארבע משניות העוסקות בעקרונות. <u>הראשונה</u> בוולד חטאת (ותמורת חטאת) שמתו בעליה, <u>השנייה</u> בחטאת שאבדה והקריבו את תמורתה, <u>השלישית</u> במעות הקדש <u>והרביעית</u> בתמורה מותרת. הקשר למסכת תמורה מבוסס על המשנה הראשונה, אבל היחידה כולה עוסקת באותו נושא על כל חלקיו. יש להניח שהמשנה הקדומה שבה השתמש עורך מסכת תמורה כללה את ארבע ההלכות, אבל נושא התמורה היה משני ודחוק אי שם בסוף הקטע. את הסדר המקורי של המשניות איננו יכולים לשחזר, אבל ברור שעניין התמורה לא היה במרכזה של היחידה, לא בראשה אלא בסוף ההלכה הרביעית (המתירה לעשות תמורה לחטאת שאבדה), ולשם התאמת היחידה למסכת תמורה הועלה עניין תמורת חטאת לכותרת המשנה הראשונה. במסכת מעילה מופיעה המשנה הראשונה בדיוק כמו במסכת תמורה. המשך הדיון בחטאת שאבדה חסר, אבל מופיעה דוגמה מנזיר לכללים שבמשנת תמורה.
אם מחבר מסכת מעילה השתמש בעריכה של מסכת תמורה, מדוע לא העביר למשנה שלו את כל המשניות העקרוניות שבמסכת תמורה? נראה לנו שלפנינו חלוקת תפקידים ותכנים בין מסכת מעילה למסכת תמורה. במשנה הקדומה נכללו ארבע המשניות של מסכת תמורה פרק ד, וכן הדוגמה בנזיר המופיעה במסכת מעילה, ועוד שתי הדוגמאות המיישמות את ההלכה של נזיר במקרים פרטיים. המשנה במסכת תמורה היא כלל משני, והמשניות בנזיר עוסקות פרטים נקודתיים. העורך הראשי של כלל המשניות (או לפחות של שלוש המסכתות הללו) חילק את המשנה הקדומה בין מסכתות תמורה, נזיר ומעילה, אך בשביל הרצף התיר לעצמו לשבץ אותה משנה פעמיים, גם במסכת תמורה וגם במסכת מעילה.
תופעה זו של עדויות לעריכת על מצאנו במקומות נוספים במשנה<sup class="footnote-marker">9</sup><i class="footnote">ראו פירושנו לתמורה פ"ז מ"ג.</i>.

Mishnah 3

<small>על-פי כתב-יד קופמן</small>
<b>רבי שמעון</b> – כך גם ב-<b>פ</b>; ברוב עדי הנוסח "רבי ישמעאל". <b>אומר הדם קל בתחילתו וחומר בסופו</b> – אין לפרש את דברי רבי ישמעאל כהצהרה כללית, אלא בהקשר של דיני מעילה. בתחילת זרימת הדם יש בו הלכה מקלה, ובסופו הלכה מחמירה. סופו הוא לפי רוח משנתנו דרכי הביעור של המותר. <b>הנסכים חומר בתחלתן וקל בסופן</b> – המצב הפוך יחסית לדם.<b> הדם כתחילה אין מועלין בו</b> – דם שיצא מבהמה שהוקדשה, מותר בהנאה. ההנאה עשויה להיות שימוש בו לזבל, או לתתו לשתייה לכלב<sup class="footnote-marker">10</sup><i class="footnote">ראו משנה, מכשירין פ"ו מ"ה, ונראה שהיה נוהג להקיז דם מבהמה לשתייה. עוד יותר תדיר היה להקיז דם בהמה או אדם לרפואה, ומכיוון שהדם היה, נתנוהו לכלב או לחתול. </i>. זו ההקלה ב"תחילה". <b>יצא לנחל קדרון</b> –בסוף השחיטה יוצא מהקרבנות דם רב והוא זורם לרצפה. את הרצפה הדיחו בעזרת מים שבאו מאמת המים, ובהצפה ניקו את המקדש. הדם והמים המעורבים זרמו לאמת הניקוז שעברה מתחת למקדש ויצאה לנחל קדרון (איור 2). <b>ומועלים בו</b> – מי שמשתמש במים אלו שהם פסולת המקדש להשקאת השדה, מועל במים ובדם (או רק בדם).<b> הנסכים כתחילה מועלין בהן</b> – אין ליהנות מהם ברגע שהוקדשו.<b> יצאו לשית</b> – חלקה העליון של אמת המים,<b> אין מועלין בהם</b> – מותר למעול בהם, כלומר הם מתערבים במים והמים מותרים בהנאה.
האבחנה מעניינת וחשובה, אך נראית כבלתי מעשית. בפועל זרמו באמה מים שיש בהם שרידי נסכים, שרידי דם, שרידי דם שנזרק, לכלוך וסתם מים של המקדש. אין משמעות לשאלה מה אוסר את השימוש במים. אם יש בו דין הקדש בחלקו – המים אסורים. להלן נשוב לכך.
בתוספתא שנינו: "רבי שמעון אומר הדם קל בתחלתו חמור בסופו. מתערב באמה מתגלגל ויורד לנחל קדרון ונמכרין לגנין לזבל, ומועלין בהן דברי רבי מאיר. רבי שמעון וחכמים אומרים אין מעילה בדמים. וכן היה רבי שמעון אומר המקדש דמים לבדק הבית מועלין בהן, ונסכין חומר בתחלתן וקל בסופן. רבי אלעזר ברבי צדוק אומר לול קטן היה בין האולם למזבח למערבו של כבש. אחד לששים ושבעים שנה פרחי כהונה יורדין לשם ומלקטין משם יין קרוש כעגולי דבלה, מעלין ושורפין אותן בקדושה. שנאמר 'בקדש הסך נסך שכר לה' ', כשם שנסיכתו בקדושה כך שרפתו בקדושה. ואומר 'ויבן מגדל בתוכו וגם יקב חצב בו', 'ויבן מגדל' זה היכל, 'יקב חצב בו' זה מזבח, 'וגם יקב חצב בו' זה השית" (פ"א הט"ז, עמ' 558).
משנתנו היא משנת דור יבנה, והדובר בה (רבי ישמעאל) הוא חכם שעוד ראה את הבית בתפארתו. רבי ישמעאל סבור כנראה שאין להשתמש במי המקדש המכילים את דם שאריות הקרבנות. לכאורה היה אפשר להבין שכוונתו שהגננים צריכים לשלם תמורתו, וכמו במעילה הם משלמים את מחיר המים ועוד תוספת של 20%. אבל בכל העיסוק בדיני מעילה "מועלין בו" משמעו שהמשתמש עבר על איסור תורה, ולא רק שצריך לשלם קנס אלא האיסור עומד במקומו. אמנם ניתן לטעון כי לפנינו שימוש חריג והפוך במונח "מועלין בו", אבל אם כך מה ההבדל בין דם בתחילתו ובסופו, ובכלל כיצד מבחינים בין דם ומים של תחילת זבח לבין דם ומים שלאחר הזבח? אפשר לשער בדוחק שבמקדש היו שתי אמות ניקוז, אך הדבר קשה. על כל פנים, רבי מאיר סבור שמותר להשתמש בדם תמורת תשלום.
את התוספתא עלינו לפרש כך (בסוגריים רבועים ההסבר שלנו):
רבי שמעון אומר הדם<sup class="footnote-marker">11</sup><i class="footnote">מילה זו חסרה בכתב יד וינה. </i> קל בתחלתו חמור בסופו [עד כאן דברי רבי שמעון המקבילים לדברי רבי ישמעאל במשנה]. מתערב באמה מתגלגל ויורד לנחל קדרון ונמכרין לגנין לזבל, ומועלין בהן דברי רבי מאיר [מועלין בהן משמעו הפוך מיתר אזכורי המונח, כלומר מותר "למעול" בהם, כלומר להשתמש בהם]. רבי שמעון וחכמים אומרים אין מעילה בדמים [אין כאן דין מעילה ומותר להשתמש במים]<sup class="footnote-marker">12</sup><i class="footnote">אין בין דברי רבי מאיר ודברי רבי שמעון אלא ניסוח בלבד. רבי שמעון זה איננו רבי שמעון של הרישא.</i>. וכן<sup class="footnote-marker">13</sup><i class="footnote">המימרה הזאת והמימרה הקודמת מדברות על "דמים", אבל הרישא עוסקת בריבוי של המילה "דם" והסיפא בכסף, ואין כאן כל דמיון.</i> היה רבי שמעון אומר המקדש דמים [כסף] לבדק הבית מועלין בהן, ונסכין חומר בתחלתן וקל בסופן" [בתחילתם אסור להשתמש בהם והמשתמש מועל]".
אין לנו ספק שהמים שזרמו מהמקדש הופנו להשקיה; בתנאים הטופוגרפיים במקדש כמעט אי אפשר היה להימנע מכך. מעבר לכך, בהרי יהודה המים הם מצרך מבוקש ולא ייתכן שלא השתמשו בו. יתר על כן, אמת המקדש התערבה באמת הניקוז של ירושלים ושל מי גשמים, ואי אפשר היה להפריד בין המים. גם משנת יומא מציעה אותה מסקנה. על נקבי הניקוז הללו אנו שומעים ממקורות נוספים: "הזה על טהרו של מזבח שבע פעמים, ושירי הדם היה שופך על יסוד מערבי של מזבח החיצון, ושל מזבח החיצון היה שופך על יסוד דרומי. אלו ואלו מתערבין באמה ויוצאין לנחל קדרון ונמכרין לגננין לזבל ומועלין בהן<sup class="footnote-marker">14</sup><i class="footnote">"מועלין" במשמעות מותר למעול, וכאמור זה שימוש חריג.</i>" (משנה, יומא פ"ה מ"ו). גם לניסוך היין היו שני ספלים שהיו מנוקבים. לא נאמר להיכן הגיעו הנקבים, אך מן הסתם התנקזו לאמת המים המנקזת את מי המקדש (משנה, סוכה פ"ד מ"ט; מידות פ"ג מ"ב ועוד). דברי התוספתא שלנו (מחלוקת רבי מאיר וחכמים) חוזרים בתוספתא זבחים (פ"ו ה"ט, עמ' 488). עוד אנו שומעים: "כיצד קוברין חטאת העוף? היו נותנין אותה על גבי אמת המים והיה מתגלגלת ויורדת לנחל קדרון. רבי ישמעאל ברבי יוחנן בן ברוקה אומר חלון היתה שם למערבו של כבש אמה על אמה רבוכה היתה נקראת ששם נותנין חטאת העוף תעבר צורתה ותצא לבית השרפה" (תוס', תמורה פ"ד הט"ז, עמ' 556). יש עוד דעות אחרות על דרכי הביעור של חטאת העוף, אבל המסורת על שימוש באמת הניקוז כמעין אשפה ברורה.
המים שהיו מעורבים בהם שרידי הדם הם זבל אורגני טוב, ונמכרו בתשלום שגובהו לא נאמר לבעלי החלקות שלאורך הנחל. "גינה" בלשון חכמים היא חלקה קטנה ומושקית המעובדת באופן אינטנסיבי<sup class="footnote-marker">15</sup><i class="footnote">פליקס, החקלאות, עמ' 287-288.</i>. סביר לטעון שעבור הגננים היה למים אלו ערך מיוחד, שכן הם היו בבחינת מי קודש. ברם גם מעבר לכך היה זה מקור מים חשוב וקבוע, שכן המקדש נוקה כל יום, ואולי אף פעמים מספר במשך היום, וכמויות המים היו בלתי מבוטלות. הקביעה העיקרית וההלכתית היא אפוא שמי המקדש אינם קודש בגופם, אם כי הם רכוש המקדש, לפיכך ניתן למכרם או לחלקם חינם. ההחלטה למכור את המים הייתה כלכלית, ומעידה על עירנות אנשי הכלכלה של המקדש.
אם כן, לפנינו זיכרון רֵאלי מהמקדש. לעומת זאת לגבי ניקוז הנסכים אנו רואים בתוספתא מחלוקת, ואפשר ששתי הדרכים נהגו במקביל.
מאחר דאתינו להכא ייתכן שדברי רבי ישמעאל (ורבי שמעון בתוספתא) לא כללו את ההסבר לתחילת דמים וסופם וההסבר שונה. תחילת דמים הם כל דמי החיטה שנשטפים לנחל קדרון ומשמשים להשקאה, וסופם הוא כאשר הבשר נאכל שאז הדם נחשב כבר כאוכל ובעולה שאריות הדם שנותרו בגוף הבהמה מועלים בהן, שכן נאסרו לאכילה. הסבר כזה אומר למעשה שדברי המסורת הקדומה לא הובנו ולכן נפלה טעות בהצגתם, וכך צריך לקרוא את הדברים: דם קל בתחילתו (בשטיפה ובניקוז) הוא מותר, יצא לנחל קדרון אין מועלין בו (מותר בשימוש). "בסופו" הוא השלב שבו הדם שנותר בגוף הבהמה עולה על המזבח, ואז אכילתו היא מעילה לכל דבר.
מהמקבילות ברור שמשנתנו היא כדעת רבי מאיר, ברם חכמים סוברים שאין מוכרים את המים, והם מלכתחילה חולין: "אין מעילה בדמים" (תוס', פ"א הט"ז, עמ' 558; יומא פ"ג ה"ב; זבחים פ"ו ה"ט, עמ' 448). קרוב לוודאי שהכוונה היא שמאפשרים למים לזרום בנחל קדרון, וכל הקודם זוכה בהם. אין להבחין בין ה"מים" לבין ה"דמים" המעורבים בהם, שהרי הדם והמים התערבבו לבלי הפרד, ודינם חד הוא. גם רבי שמעון מעורב במחלוקת. בחלק מהמקורות הוא חובר לרבי מאיר (תוס', יומא פ"ג [ד] ה"ב), ובחלקם הוא סובר כחכמים<sup class="footnote-marker">16</sup><i class="footnote">תוס', פ"א הט"ז, עמ' 558; זבחים פ"ו ה"ח, עמ' 488. בירושלמי, יומא פ"ה ה"ו, מב ע"ד, רבי שמעון כרבי מאיר, אבל את גרסת הגמרא יש לתקן כמו שמציע בעל קרבן העדה. </i>. מכל מקום, בתנאים אלו ניתנת כמובן עדיפות לבעלי הגינות הסמוכות להר הבית, או שהייתה מערכת פנימית שנועדה לחלק את המים בין הצרכנים בצורה הוגנת כמו בכל מעיין של מים זורמים בארץ.
האיסור להשתמש במים של המקדש או בעצים מחורשות השייכות לו, ומנהגים דומים, רווחו במקדשים במזרח הקדום. המסורת היהודית שונה מעט באופי המשפטי הנוקשה והמדוקדק של האיסורים: בספרותנו הניסוחים משפטיים הרבה יותר ויש בהם תחכום ואבחנות שאין במקדשים אחרים, ובמקרה זה דווקא ספרות חז"ל מקלה יותר, ומסתייגת ממתן קדושה למים שכבר יצאו מבית המקדש. עם זאת, טיב העיסוק וטיב האיסורים במקדשנו ובמקדשי הגויים דומה מבחינה משפטית, אך שונה ברוחו, והרחבנו בכך במבוא.

Mishnah 4

<small>על-פי כתב-יד קופמן</small>
<b>דישון המזבח הפנימי</b> – המזבח הפנימי הוא מזבח הזהב הניצב בתוך האולם ומשמש להעלאת קטורת בלבד. כל בוקר ניקו אותו משאריות הקטורת והלבונה של היום שעבר. הפעולה נקראת "דישון" בלשון סגי נהור. דישון הוא נתינת חומרים טובים, ואילו כאן מדובר בהסרת שאריות. <b>והמנורה</b> – גם את הנרות שעל המנורה מנקים משאריות השמן של היום שעבר.<b> לא נהנין ולא מועלין</b> – המדובר בשאריות ולכן אין כאן הנאה במובן מלא. מה אפוא עשו בהן? ייתכן שהכוהן המדשן ניקה את ידיו המשומנות והמפויחות בשער ראשו, וכך היה מבושם. יתר על כן, ייתכן שראו בכך סגולה וברכה. <b>המקדיש דישון כתחילה</b> – מי שדישן את המזבח או את המנורה, הקדיש את הדישון. לא ברור לשם מה נעשה הדבר, הרי הדישון אינו בעל ערך. שתי אפשרויות לפנינו, האחת שכל הדיון במשנה תאורטי, והאחרת שלפנינו מערכת סמלים פנימית של הכוהנים. בשבילם הדישון עצמו הוא בעל ערך דתי, והחומר שמילא תפקיד בקודש נחשב ליקר ערך ומשתמשים בו כמזכרות או כסגולה. קל לדמיין כיצד מתפתחת תרבות כזאת, וקל גם להבין מדוע חכמים מסתייגים מסמלים כאלה שאבק עבודה זרה נודף מהם. אבל אם אוכל שנגע בו איש קדוש נחשב לקדוש (בחברות מסוימות) הרי ששאריות של המזבח ודאי עלולות להיתפס ככאלה. אם אכן היו תפיסות כאלה מקובלות הרי שאפשר להבין שחכמים התעלמו מהן, כשם שהתעלמו מפרשנויות אחרות של סממני קדושה שניתן היה לייחס להיכל, ועסקנו בכך במבוא. <b>מועלין בו</b> – אם אדם הקדיש את הדישון הרי זה סימן שבשבילו הוא בעל ערך, והנהנה ממנו מעל.<b> תרין שלא הגיע זמנן ובני יונה שעיבר זמנן לא נהנים ולא מועלין</b> – הם במצב ביניים.<b> רבי<u> </u>שמעון אומר תרין שלא הגיע זמנן מועלין בהן – </b>הם קודש. <b>ובני יונה ש</b>[<b>ה</b>]<b>עביר זמנן לא נהנין ולא מועלין</b> – לפי התורה קרבן עוף הוא שני תורים או שני בני יונה. חז"ל פירשו שבני יונה הם גוזלים, ותורים הם יונים גדולות. המשנה מניחה שהגבול בין תורים לבין בני יונה הוא חד משמעי, ולכן "כשר בתורין פסול בבני יונה, כשר בבני יונה פסול בתורין. תחלת הציהוב בזה ובזה פסול" (משנה, חולין פ"א מ"ה). אם כן בן יונה הוא גוזל קטן עד שיצהיבו כנפיו, ותור הוא מאותו תאריך ואילך. המעבר מבן יונה לתור מתואר בתוספתא ביתר בירור: "בני יונה מששלעלו או עד שיצהיבו. תורין משיפריחו, אפילו הן זקנים. נמצאת אומר כשר בתורין פסול בבני יונה, כשר בבני יונה פסול בתורין" (חולין פ"א הט"ו, עמ' 501). אם כן בן יונה הוא מרגע שהתמלא בדם (בבלי, חולין כב ע"ב) עד שיצהיב, ותור הוא מהזמן שבו היונה מתחילה לעוף. כן משמע מהספרא (ויקרא, דבורא דנדבה, פרק ח ה"ה, ח ע"ג). אין במקורות הגדרת גיל "משפטית" יותר, ואף לא הגדרת מקסימום לגיל התורים, אך המשניות מניחות שתור "זקן" פסול לקרבן. ההגדרות עד מתי התור כשר וממתי בן היונה פסול שנויות במסכת חולין (פ"א מ"ה), וביררנו אותן במקומן.
תור ובן יונה
לכן התור שלא הגיע זמנו פסול, ואין בו דין קדושה וממילא גם לא דין מעילה, וכן בן היונה שעבר זמנו. הוא הדין לכל דבר שבקדושה, כגון דיני שחיטת קודשין החלים רק על הכשר לקודש שהייתה לו שעת היתר (משנה, כאן וזבחים פ"ז מ"ו, וכן שם פי"ד מ"ו).

Mishnah 5

<small>על-פי כתב-יד קופמן</small>
<b>חלב מוקדשין</b> – חלב של בהמה מוקדשת שהוולד יונק ממנה,<b> וביצי תורין</b> – ביצים שהתור הטיל, לא נהנין ולא מועלין – הלכה זו חריגה, ולכאורה קשה למה לא ייחשבו החלב והביצים כקודש, הרי הם לפחות כמו ולד בהמה מוקדשת שהוא כאמו. <b>במי דברים אמורים</b> – לא ברור האם משפט זה חולק על התנא הראשון או מפרש אותו, והדבר תלוי בהבנתו של המונח "במה (במי) דברים אמורים", האם הוא בא לפרש ולסייג או לחלוק. המפרשים מעדיפים בדרך כלל את ההסבר הראשון, וזאת בעקבות התלמוד הבבלי המציג זאת כשאלה סגנונית המאפיינת את רבי יהודה: "והאמר רבי יהושע בן לוי: כל מקום שאמר רבי יהודה אימתי ובמה במשנתנו – אינו אלא לפרש דברי חכמים" (עירובין פא ע"ב; פב ע"א). המקבילה בסנהדרין מוסיפה: "רבי יוחנן אמר: אימתי – לפרש, ובמה – לחלוק" (כה ע"א). במהלך פירושנו עסקנו במונחים אלו במשניות השונות, וראינו כי יש שהם מתארים מחלוקת ויש שהם בוודאי פרשנות (כגון פאה פ"ז מ"א), או שינוי הלכתי מוסכם (כגון מגילה פ"א מ"ג), ולעתים הם מחלוקת. כך, למשל, במסכת שבועות פ"ז מ"ו יש מחלוקת במשנה; בתוספתא שם (פ"ו ה"ד) מנוסחים דברי רבי יהודה בלשון "במה דברים אמורים", ובתלמודים בלשון "אימתי" (ירו', שם, לח ע"א; בבלי, שם מח ע"א), וברור שזו מחלוקת לכל דבר. הוא הדין במשנת עירובין (פ"ז מי"א), "במה דברים אמורים" בא לציין מחלוקת. במשנת קידושין (פ"א מ"ה ובמקבילותיה בשביעית פ"י מ"ט ובבבא בתרא פ"ח מ"ז) נקבע שמטלטלין נקנים במשיכה. בתוספתא הברייתא מסייגת בלשון "במה דברים אמורים..." (בבא בתרא פ"ה ה"א וה"ב וקידושין פ"א ה"ה), כלומר כמימרה מסייגת ולאו דווקא חולקת. גם הבבלי מצטט את הברייתא (של תוספתא בבא בתרא – בבלי, בבא בתרא פה ע"א), ומשמע שם שאינו רואה בה סתירה למשנה אלא פרשנות בלבד. אבל בירושלמי מובאת הברייתא בלשון "תני רבי חייה ופליג"<sup class="footnote-marker">17</sup><i class="footnote">ירו', קידושין פ"א ה"ד, ס ע"ב; שביעית פ"י ה"ט, לט ע"ד (בשמות אחרים); גיטין פ"ח ה"א, מט ע"ב; בבלי, בבא בתרא פה ע"א, והשוו שם עו ע"ב.</i>, ומשמע שהתלמוד ראה בסייגים הללו מחלוקת של תנאים (רבי מאיר ורבי אלעזר) על המשנה. במקומות אחרים שהמשפטים משובצים בהם עדיף לעתים לפרשם כמחלוקת ולעתים הם באמת פירוש. לא מצינו הבדל שיטתי בין משמעות שימוש המונח בדברי רבי יהודה לבין שימושו בפי חכמים אחרים.
מכל מקום, הבבלי מדגיש את שימושו של רבי יהודה במונחים אלו, ואכן המונח "אימתי" מופיע במשנה כ-55 פעמים, שליש מהן קשור לרבי יהודה. הווה אומר שחכם זה הרבה להשתמש במונח, אם כי הוא לא ייחודי לו. לעומת זאת המונח "במה (במי) דברים אמורים" מופיע מספר פעמים קרוב, אך רק כשלושים פעם בשמו של רבי יהודה, מתוך קרוב ל- 550 הופעות, ודומה שאין זה מונח ייחודי לו.
במשנה הבאה נראה שאכן יש מחלוקת בנושא המעילה בקודשי בדק הבית, כך שברור שכאן "במה דברים אמורים" – לחלוק.
<b>בקדשי המזבח</b> – כשאדם הקריב בהמה לקרבן,<b> אבל בקדשי בדק הבית</b> – אדם הקדיש חפץ לבדק הבית וכוונתו שהגזברים יחליטו האם להשתמש בחפץ או למכרו, לכן אין גופו קדוש אלא רק ערכו, ולכן בקודשי בדק הבית אין עושים תמורה (תמורה פ"ז מ"ב).<b> הקדיש תרנגולת</b> – לבדק הבית,<b> מועלין בה ובביצתה</b> – אמנם מותר ליהנות מקודשי בדק הבית, אבל ההקדש חל על הערך הכספי ולא על המוצר עצמו. בזמן שהקדיש הייתה הביצה בבטן התרנגולת, ולכן ההקדש חל גם עליה. הגזבר במקדש ימכור את התרנגולת והביצה (או את האפרוח שבקע בינתיים), והערך הכספי יהיה של המקדש, שהוא בעל התרנגולת.<b> חמור</b> – נקבה,<b> מועלין בה ובחלבה – </b>זו דוגמה נוספת לאותה הלכה.
כמו בכל ההלכות מעין זו שבמשנה. ההחלטה האם מועלים תלויה בשאלה פשוטה: אם החפץ קדוש – הרי ששימוש בו מהווה מעילה. לפיכך הדיון הראשוני הוא האם החפץ קדוש. מסכת תמורה עוסקת, בראש ובראשונה, בשאלה זו; אם החפץ קדוש הוא עושה תמורה (כלומר אסור להמירו, ואם המירו התמורה והחפץ המקורי קדושים). גם במשנתנו הדיון העיקרי הוא האם הביצה או החלב קדושים, ואכן ההלכה העקרונית מצויה כאמור במסכת תמורה (פ"ז מ"ב) והפירוט המצוי לפנינו מצוי בספרא לגבי עצם קדושתה של הביצה: "מנין לרבות קדשי בדק הבית למעילה, תלמוד לומר 'קדשי ה' ', ריבה. אין לי אלא בזמן שהקדיש למזבח דברים הראוים למזבח, לבדק הבית דברים הראוים לבדק הבית. הקדיש לבדק הבית דברים הראוים למזבח, הקדיש למזבח דברים הראוים לבדק הבית, הקדיש לזה ולזה דברים שאינן ראוים לזה ולזה, כגון ציר, וחומץ, דגים, וחגבים מנין? תלמוד לומר 'קדשי ה' ', ריבה. הקדיש תרנגולת למזבח מועלים בה ובביצתה, חמורתא<sup class="footnote-marker">18</sup><i class="footnote">כלומר חמור נקבה.</i> למזבח, מועלים בה ובחלבה. תורים לבדק הבית, מועלים בהם ובביציהם. בור מלא מים, אשפה, מליאה זבל, שובך מלא יונים, אילן מלא פירות, שדה מליאה זרעים, ומניין שמועלים במה שבתוכו? תלמוד לומר 'קדשי ה' ', ריבה" (ספרא, ויקרא דבורא דחובה, פרק כ ה"ג, כו ע"א). אם כן ההלכה בספרא היא הבסיס להלכה שלנו, ולפי רשימת הדוגמאות משנתנו תלויה במקרה זה בספרא<sup class="footnote-marker">19</sup><i class="footnote">למחלוקת עקרונית זו (האם הקדש בדק הבית קדוש בגופו או שרק ערכו הכספי הוקדש) השלכות אחדות בתחומים אחרים. כך למשל היא משפיעה בתחום הלכתי תאורטי נוסף, והוא עיר נידחת. כל רכוש העיר הנידחת נשרף להוציא הקדשים, והשאלה היא אם הקדש כזה שנועד לבדק הבית נשרף או לא. "קדשי מזבח ימותו, קדשי בדק הבית יפדו. רבי שמעון אומר 'בהמתה', פרט לבכורות ולמעשרות, 'שללה', פרט לכסף הקדש ולכסף מעשר שיני. במחובר לקרקע בין כך ובין כך מותר, שנאמר 'תקבץ', פרט למחוברין. בעיר אחרת בין כך ובין כך אסור" (תוס', סנהדרין פי"ד ה"ה, עמ' 436; בבלי, שם קיב ע"ב). תחום נוסף הוא הקדש בדק הבית של נכרי. נכרי אסור לו לנדב קרבן חובה אישי, אך מותר לו לתרום כסף (כלומר מקבלים ממנו את התרומה), והשאלה היא האם בדק הבית הוא תרומת חפץ ואין לקבלה ממנו, או תרומת כסף וניתן לקבלה ממנו: "אין מקבלין מהן נדבה להקדיש בדק הבית, ואם הקדישו הקדישן הקדש" (תוס', שקלים פ"א ה"ז, וכן תוס', זבחים פ"ה ה"ו, עמ' 487), שם הברייתא מדגישה שיש קשר בין דיני המרה ומעילה לשאלה האם מקבלים את תרומת הנכרי. מעניין שהאמורא הבבלי רבא קובע שאלו הטוענים שהקדש לבדק הבית של נכרי מתקבל (ואולי רצוי) מנמקים את דעתם בטעם חברתי, כנראה כדי לרכך את התנגדות הנכרים לבניית בית המקדש "מפני רפיון ידיים" (בבלי, ערכין ה ע"ב - ו ע"א). השאלה אפוא איננה רק הלכתית (האם ההקדש הוא הקדש חפץ) אלא חברתית. חשוב שהנימוק של טובת המזבח אינו מועלה, אף שמן הסתם היה זה שיקול נכבד לקבל כספים מהנכרי. מן הסתם כל הדיון הוא לאחר שהמקדש חרב, והאינטרס החברתי-כלכלי של המקדש כבר היה בלתי משמעותי. כל שאלת קבלת הקרבנות ומתנות מנכרים היא שאלה רחבה, ולא הבאנו אותה אלא רק את הקשרה לבדק הבית. את דעתנו על השאלה הכללית ועל השלכותיה הכלכליות חיווינו בפירושנו לשקלים פ"א מ"ה. </i>.
לגופה של הלכה, בפירושנו לתמורה פ"א מ"ו ופ"ז מ"ב ראינו שיש בנושא מחלוקת. המחלוקת היא סביב השאלה האם הקדשת חפצים הראויים למזבח עושים תמורה, ומי שסובר שעושים תמורה אומר גם שהשימוש בהם הוא מעילה<sup class="footnote-marker">20</sup><i class="footnote">כנראה זו גם מחלוקת אמוראית בבבלי, חולין קלט ע"א.</i>.

Mishnah 6

<small>על-פי כתב-יד קופמן</small>
<b>כל הראוי למזבח לא לבדק הבית</b> – אדם שהקדיש בהמה, למשל, הרי היא ראויה למזבח, ואין בה שימוש ישיר לבדק הבית.<b> לבדק הבית לא למזבח</b> – כלי או אבן שאינם ראויים למזבח, אך ראויים לבדק הבית.<b> לא למזבח לא לבדק הבית</b> – ההקדש אינו ראוי לשימוש ישיר, כגון שהקדיש שדה,<b> מועלין בו</b> – בכל אלו מועלים. המשנה כתובה בסגנון ריבועי שחסרה בו צלע. הצלע של "ראוי לזה ולזה" לא נכתבה משום שהיא פשוטה וברורה, ונכללת כבר בצלעות האחרות. אם כן, דין מעילה חל על קודשי מזבח וקודשי בדק הבית כאחד. <b>כיצד</b> – המשנה מדגימה את הדין האחרון. הפתיחה "כיצד..." לעתים מאוחרת למשפט הקודם ומסבירה אותו, ברם במקרה שלנו, כמו בחלק מהמקרים, ה"כיצד" אינו הסבר אלא דוגמה, והוא המשך ישיר של המשפט הקודם. ליתר דיוק, אנו מעריכים שהמקרה קדם לכלל המופשט, כלומר קודם נוסח המקרה ואחר כך נוסח הכלל והוסבר לפי המקרה. <b>הקדיש בור מלא מים</b> – אפשר שהמים הוקדשו לעולי רגל, כמו בסיפור על נקדימון בן גוריון (בבלי, תענית כ ע"א) שקנה ברֵכות מים עבור עולי הרגל. אפשר גם שהבעל הקדיש את הבור, וכוונתו למכור את המים ואת התמורה להעניק לבדק הבית. הבור והמים אינם ראויים למזבח ולא ישירות לבדק הבית, ואף על פי כן מועלים בהם, כלומר אסור לשתות מהמים ללא תשלום לגזברים ומכירה מסודרת. כמו כן: <b>אשפ</b>[<b>ו</b>]<b>ת</b> – אשפה היא מצבור זבל, <b>מליאה זבל</b> – הזבל היה מצרך יקר וחשוב. זו הייתה הדרך היחידה של קדמונינו לשפר את היבולים, ומנגד כמות הזבל שניתן לצבור מוגבלת. האשפה היא מצבור של זבל מעופות הבית ומן הבהמות שבחצר, או מן הרפת שבחצר. את הזבל היו צוברים באשפות שבחצר או בשדה, עד שתהליך הריקבון התקדם (ראו פירושנו לשביעית פ"ג מ"א-מ"ד). מן האשפות שבשדה היו מזבלים את השדות. <b>שובך מלא יונים</b> – היונים היו גידול תרבות חשוב. הדברים אמורים במיוחד ביונים שגידלו בימי בית שני וחז"ל כינוי אותן "הרדיסאיות" או "הרדוסיאות" (בכתיב זה או בכתיב דומה, ורבו חילופי הנוסח למונחים אלו) . בכל רחבי הארץ, ובעיקר בשפלת יהודה, נתגלו אלפי מערות ובהן כוכים שכנראה שימשו לגידול יונים, ואלו הן יוני "הרדיסאיות" או "הרדוסיאות" הנזכרות במשנה<sup class="footnote-marker">21</sup><i class="footnote">משנה, שבת פכ"ד מ"ג; פי"ד מ"ד; טפר, יונים.</i> (איור 3) . יונים אלו מיוחדות בכך שמזונן מוטל על האדם, כלומר אין הן עפות ומלקטות גרגרים בשדות אלא מואבסות בצורה מסודרת. לא נאמר במשנתנו במפורש שמדובר בשובך תת-קרקעי, אבל כפי שנראה להלן רגליים לדבר שמדובר בשובך שהוא כמעין מערה.
<b>איור 3ב. </b>קולמברים בנוי בחורבת חוף, צילמה טלילה ליפשיץ.
<b>אילן מלא פירות</b> – או<b> שדה מלאה עשבים</b> – אם השדה מלא חיטים ברור שחל עליהן דין מעילה, אבל אפילו על העשבים חל דין מעילה. <b>מועלין בהם ובמה שבתוכן</b> – כל הדוגמאות הללו הן דוגמאות למקדיש דבר שאינו עולה למזבח ואינו משרת ישירות את בדק הבית. לכאורה ניתן להביא דוגמאות רבות נוספות להקדש כזה, ובעיקר די היה אם התנא היה שונה המקדיש בור, אילן, פֵרות, שדה וכיוצא באלו, אלא שמגמתו של התנא לשנות בעיקר דין אחר שעיקרו בהמשך המשנה.
<b>אבל אם הקדיש בור ואחר כך ניתמלא מים</b> – או<b> אשפות ואחר כך ניתמלאת זבל</b> – או<b> שובך ואחר כך ניתמלא יונים</b> – או<b> אילן ואחר כך נשא פירות</b> – או<b> שדה ואחר כך נתמלא עשבים מועלין – </b>ברוב עדי הנוסח (כגון <b>מפ</b>, <b>מל</b>, <b>מנ</b>) נוסף "בהן ואין",<b> מועלין במה שבתוכן</b> – החידוש הוא שאם הפֵרות הגיעו אחרי ההקדשה אין ההקדשה חלה עליהם. האדם הקדיש את הבור, ואם הבור התמלא מים הרי שהם הגיעו מההפקר ואינם שייכים להקדש. הוא הדין בפרות, אף שברור שאילן שהוקדש בתחילת השנה יתמלא בפֵרות לקראת סוף העונה, אף על פי כן אין ההקדש חל אלא על מה שהיה שייך לבעלים והוקדש.
<b>רבי יוסה אומר – </b>כך גם ב-<b>מפ</b>; ב- <b>מל</b> וב-<b>מנ</b>: "דברי רבי שמעון", ומעליו תוקן "יהודה",<b> המקדיש שדה ואת האילן מועלין בהם ובגידוליהן מפני שהן גידולי הקדש</b> – זבל ומים אינם גידולים של הבור אלא באו מההפקר, וההקדש לא זכה בהם, אבל על גידולי הקדש יש מחלוקת האם הם קודש או לא. בתוספתא שנינו: "אשפה מועלין בה ובזיבלה. בור מועלין בו ובמימיו. שובך מועלין בו וביוניו. הקדישן ריקנין ואחר כך נתמלא מועלין בהן, ואין מועלין במה שבתוכן, דברי רבי מאיר. רבי אלעזר ברבי שמעון אומר אף מועלין במה שבתוכו" (פ"א הי"ט, עמ' 558). המחלוקת היא אותה מחלוקת כמו במשנה, אבל שמות החולקים שונים, והמחלוקת מיוחסת לחכמים אחרים, בני אותו דור. על מחלוקת זו שבתוספתא נוסף: "אמר רבי יוסי רואה אני בכולן דברי רבי מאיר חוץ מן השדה ומן האילן מפני שדרכו להתמלאות" (פ"א ה"כ, עמ' 558). רבי יוסי מתנגד להכללה המשפטית ופוסק בכל מקרה אחרת. בבבלי יוחסה גישה דומה לרבי (בבא בתרא עט ע"א-ע"ב).
<b>ולד מעושרת</b> – שתי אפשרויות יש ל"ולד מעושרת". האחת שהוולד עצמו נבחר להיות עשירי ולעלות כמעשר בהמה, והאחרת שאמו היא מעשר בהמה, ולכן גם הוא מעשר בהמה מכיוון שאמו היא מעשר בהמה. זאת לפי ההלכה שגידולי קודש הם קודש. <b>לא יינק</b>[<b>ו</b>]<b> מן המעושרת</b> – אסור להם לינוק מבהמה מעושרת. אמנם שתי הבהמות (האם והוולד) הן קודש, אבל הבעל חייב לטפל בהן מרכושו, הווה אומר שעליו להאכיל את הוולד המעושר עד שיביאנו לירושלים. כנגד זה אסור לו להשתמש (ליהנות) מחלב בהמה שהיא קודש (מעשר בהמה). לפנינו תמונה מציאותית: הבעל מקיים את מצוות מעשר בהמה כל שנה ומפריש את הבהמה, אבל אינו עולה לרגל אלא אחת לכמה שנים. בינתיים הבהמה המעושרת רועה יחד עם כל העדר, ממליטה ולדות ונותנת חלב. אשר לחלב של הבהמה אנו שונים במשנה מחלוקת האם פֵרות הקדש הם הקדש או אינם הקדש. אם "ולד מעושרת" הוא ולד של בהמה מעושרת הכול אתי שפיר: משנתנו סבורה שגידולי הקדש הם הקדש, לכן הוולד מעושר ואסור לו ליהנות מחלב אמו משום שבכך הבעלים נהנים מההקדש (מעשר הבהמה). אם ולד מעושרת הוא ולד חולין שהוקדש למעשר בהמה, הרי קשה: אם החלב קודש גם הוולד צריך היה להיות קודש, ואם הוולד חולין (עד הספירה והפרשת מעשר בהמה) הרי שאין איסור הנאה גם על חלב בהמה. אמנם ספק אם הכללים המשפטיים הם אכן אחידים, כפי שנראה להלן, אבל אפשר להעמיד את המשנה לפי מאן דאמר שגידולי הקדש הם הקדש.
<b>ואחרין מתנדבין כן – </b>ברוב עדי הנוסח הטובים נוסף: "וולד מוקדשין לא יינק מן המוקדשין ואחרים מתנדבים כן". בין אם ולד המוקדשין נזכר במפורש ובין אם לאו הרי שניסוח המשנה קשה: האם האחרים עושין "כן" ברצון חכמים או לא. ומה הם עושים בדיוק? אפשר להציע הצעות מספר, אך העניין ברור מלשון המכילתא: "מה בכור קדש אינו יונק אלא מן החולין, אף כולן לא יינקו אלא מן החולין. מכאן אמרו, כל הקדשים לא יניקו את בניהם, ומעושרת קלה לא תניק את בנה. וכולן אין למדין אלא מן הבכור, מה בכור הקדש אינו יונק אלא מן החולין, אף כלן לא יניקו אלא מן החולין. כיצד הן עושין נוטלין מעות מן ההקדש, ולוקחין בהן בהמה מן החולין ומתרחמות עליהן ומניקות אותן, אף על פי שאמרו אחרים מתנדבין היו על מנת כן" (מכילתא דרבי ישמעאל, משפטים, מסכתא דכספא יט, עמ' 329-319).
אם כן, קיים כלל שוולד הקדש לא יינק מבהמת הקדש אלא מן החולין. האיסור עומד בפני עצמו, כדי להתרחק מהנאה מבהמת הקדש, ואינו שייך ישירות להלכה שהבעל צריך לפרנס את ולד ההקדש מרכושו. אם כן מה הפתרון, כיצד יינק ולד קודש חלב? ממעות של הקדש שוכרים בהמת הנקה, ולעתים היו "אחרים" מנדבים את בהמתם שתניק את הבכור או את ההקדש. אם כן הבעלים אינם חייבים להאכיל את הוולד מכספם. אין כלל דרישה כזאת. אלא זו הלכה בפני עצמה, שאין משתמשים בחלב בהמת הקדש, אף על פי שמשתמשים במעות הקדש כדי להאכיל ולד הקדש.
בפועל קשה להבין כיצד התנהלה המערכת. האם בכל יישוב היה נציג של המקדש שהיה בידו ממון לדאוג לוולדות ההקדש? זו נראית כהלכה תאורטית הקובעת גבולות משפטיים ואינה מעשית. מה שאירע בפועל הוא שהבעל התנדב לפרנס את ולד ההקדש, או שאחרים סייעו לו בהתנדבות, מכל מקום הוולד רשאי לינוק מהקדש, אך לא מאמו. מכיוון שלא תמיד הועלה ההקדש מידית למקדש, הרי שביישוב היו בהמות הקדש שבפועל היו בידי אנשים פרטיים, או שמא ההקדש ניהל עדר צאן קטן? עסקנו בכך במבוא.
אם כן ייתכן מצב שהוולד יהיה הקדש, והחלב הקדש גם הוא, אבל אסור לוולד לינוק מאמו, אלא הוא צריך לעשות כן מרכוש הקדש אחר. לדעת מי שאומר שהוולד אינו הקדש גם החלב אינו הקדש, והוא חולק על משנתנו. הטעם להלכה זו לא נאמר, אך ניתן להבינו מדעתנו. רכוש הקדש מופעל על ידי גזבר המקדש, ולא ייתכן שאדם מדעתו ישתמש בהקדש, גם למטרות שהן מותרות כשלעצמן. מי שעושה כן מפגין שלמעשה הוא רואה בבהמה נכס פרטי (שיש עליו מגבלות הלכתיות), אבל הוא משתמש בו לפי החלטתו במסגרת ההלכה. אבל למעשה לא רק שיש על הבהמה מגבלות של הקדש, אלא שהיא קודם כול ברשות גבוה, ואדם אינו רשאי להשתמש בה, אלא אם כן החליט לנדב מרכושו לשם כך.
<b>הפועלים לא יאכלו מגרוגרות של הקדש</b> – הפועלים עובדים בשדה של הקדש. הם זכאים למזונות, ומדין "לא תחסום שור בדישו" הם רשאים לאכול מהפרי שהם מעבדים. אבל אסור להם ליהנות מהקדש, ואיסור זה גובר על האיסור למנוע מהם לאכול מהפרות. <b>וכן פרה</b> – הדשה כרשינים,<b> לא תאכל מכרשני הקדש</b> – למרות איסור "לא תחסום שור בדישו". הלכות אכילה של פועלים נידונות בבבא מציעא פ"ז מ"ב-מ"ה. שם נקבע שפועל העובד בשלב שיש בו מזון מותר לו ליהנות ממנו תוך כדי עבודה, אך לא פועל העובד בהקדש.
בתוספתא שנינו: "פועלין שעושין בהקדש לא יאכלו מגרוגרת של הקדש, אבל אחרים מתנדבין להן. וכן פרה שהיה עושה בהקדש לא תאכל מכרשני הקדש, אבל אחרים מתנדבין להן" (פ"א הכ"א, עמ' 558). ההלכה היא כמו במשנה, אבל בתוספתא ניתן פתרון מעשי לבעיה, התנדבות של השכנים לסייע להקדש. איננו יודעים אם זה פתרון משפטי של בית המדרש כדי לפתור התנגשות בין שתי מצוות (ההיתר לפועלים ואיסור הנאה מהקדש), או פתרון מעשי שבו נקטו שכנים של רכוש הקדש.
בהמשך התוספתא: "הקדיש את הפרה ואת הכרשינין ואת העמיר, אין אומרין תאכל פרה זו את הכרשינין ואת העמיר, אבל אחרים מתנדבין לה" (פ"א הכ"ב, עמ' 558). היחיד אינו עושה הסדרים עם ההקדש, והציבור נדרש לסייע להקדש.
במבוא אספנו הלכות אלו והראינו שבפועל ניתן להסיק שלמקדש היה רכוש קרקעי, מטעים, שדות וכמובן גם שובכים ועדרי צאן. הרכוש הופעל בידי ההקדש, אבל בסיועם של שכנים שהתנדבו לסייע להקדש כחלק ממעשה הקודש. יש להניח שההקדש לא הפעיל מנגנון מסודר שעשוי היה להתמודד עם הפעלת השדות ושמירת הרכוש, וציפו מהציבור לסייע לכך לשם שמים.
משנתנו חולקת על המשניות הקודמות בסעיפים מספר:
1. במשנתנו דין קודשי בדק הבית כדין קודשי מזבח, לפחות לגבי מעילה, בעוד שבמשנה ה דין קודשי מזבח הוא שאין מועלים.
2. במשנתנו מועלים בגידולי הקדש אבל אין מועלים בגידולים שבאו אחר שהקדיש, ואילו במשנה ה גידולי הקדש (חלב, ביצים) הם הקדש ומועלים בו, ללא אבחנה מתי צמחו גידולי ההקדש. לכאורה קשה לפרש ששתי משניות רצופות חולקות זו על זו, אבל מחלוקת זו יוצאת במפורש מהספרא (ויקרא, דיבורא דחובה, פרק כ ה"ד-ה"ה, כו ע"א) הגורס את משנתנו לפי ההלכה של משנה ה, כלומר שכל המקרים במשניות ה-ו יש בהם דין מעילה.
3. במשנתנו שתי אפשרויות בלבד, או "מועלים", כלומר הבהמה (החפץ) הוא הקדש, או "אין מועלים", כלומר איננו הקדש. האפשרות שהחפץ אסור בהנאה אבל אין בו דין מעילה אינה עולה. זאת בניגוד למשניות הראשונות שבפרק שבהן עולה האפשרות של "נהנים ולא מועלים". כפי שטענו במשנה ב אפשרות פשרה זו היא מלאכותית ונראית כתחכום משפטי מאוחר. משנתנו, שאיננו יודעים לתארך אותה, אינה מכירה באפשרות זו.
4. במשנתנו מובא דין מחודש שאין לינוק מבהמת הקדש, אפילו לצורכי הקדש.
לכל אחד מהסעיפים הללו מקבילות. נפתח במשנת תמורה: "יש בקדשי המזבח מה שאין בקודשי בדק הבית, יש בקדשי בדק הבית מה שאין בקדשי המזבח, שקדשי המזבח עושין תמורה וחייבין עליהן משם פיגול נותר וטמא, וולדן וחלבן אסור לאחר פידיונן והשוחטן בחוץ חייב, אין נותנין מהן לאומנים בשכרן [מה שאין כן בקדשי בדק הבית]<sup class="footnote-marker">22</sup><i class="footnote">המשפט המוסגר איננו בכתב יד קופמן.</i>" (פ"ז מ"א). אם כן יש הבדל בין קודשי מזבח לקודשי בדק הבית, אבל בקודשי מזבח אין נהנים (כמו במשנה ה), ומשמע שבקודשי בדק הבית נהנים ואין מועלים, והרי זה ההפך ממשנתנו. כן משמע ממשנת חולין פ"י מ"ב שגידולי "הקדש מזבח" (הראויים לקרבן על המזבח) הם קודש, אם כי שם אין דיון בקודשי בדק הבית. במשנה ב בתמורה שם נאמר שמועלים גם בהקדש בדק הבית<sup class="footnote-marker">23</sup><i class="footnote">הירושלמי, שקלים פ"ד ה"ד, מח ע"ב, מצטט משנה זו.</i>, והרי נמצא שמשנה ב חולקת על משנה א בתמורה (משנה א כמשנה ה אצלנו, ומשנה ב בתמורה כמשנה ו שלנו). במשנת תרומות (פ"ד מ"ט; תוס', שם פ"ח ה"ב) נקבע שגידולי הקדש הם חולין, אך יש לפדותם במחיר הזרע. כלומר הזרעים עצמם הם קודש משום שהם חלק מהפרי שהוקדש, אבל מה שגדל מהם הוא חולין. המשנה שם אינה מבחינה בין קודשי מזבח לקודשי בדק הבית. מכיוון שמדובר בפרות הרי שלמעשה יוצא שאלו קודשי בדק הבית ויש בהם מעילה, כמשנתנו ובניגוד למשנה ה אצלנו. עם זאת, מבחינה ספרותית במשנת תמורה יש שתי תופעות הראויות לציון. הראשונה שהמינוח "קודשי בדק הבית" אינו נזכר והדיון הוא בסתם "הקדש", כלומר המילה "הקדש" מכילה את שני סוגי ההקדש; השנייה היא הביטוי "גידולי הקדש" המחליף את "ולדה" ו"חלבה" שבמשניות סדר קודשים. האבחנה בין קודשי מזבח לקודשי בדק הבית אופיינית להלכות בסדר קודשים. גם אם אין הבדל הלכתי בין השניים ידגישו במקרה כזה המקורות "אחד קודשי מזבח ואחד קודשי בדק הבית", או שיש הבדל בין שני ההקדשים. אבחנות אלו מופיעות במשנתנו, במשנת תמורה, כריתות ומעט גם במשניות אחרות ובתוספתא לסדר (כגון תוס', זבחים פ"ה ה"ו, עמ' 487) ועוד. הביטוי מופיע גם במשנת שקלים (פ"ד מ"ז-מ"ח; פ"ה מ"ו). ההשלכות של נתונים אלו יידונו בהמשך.
דין "גידולי הקדש" בקודשי מזבח
באותיות נטויות השלמה הגיונית שאינה כתוב במפורש
סוגי ההקדש השונים עולים בבירור מהסיפור בבני יריחו. במשנת פסחים מסופר על מנהגיהם של בני יריחו, וכן שנינו: "...ואלו שמיחו [חכמים] בידם, מתירין גמזיות של הקדש" (פ"ד מ"ח). גמזיות הן הפרי של השקמים. השקמה הייתה עץ סרק ששימש בעיקר לבנייה. פרותיו קטנים ובדרך כלל אינם ראויים לאכילה, אך בצעירותם יש בהם מתיקות קלה, ונהגו לאכלם בשעת הדחק. תנאי לכך הוא "בליסת" השקמים, כלומר חיתוך הפרי בטרם הבשלתו, דבר הגורם להפרשת אתילן שהוא חומר הבחלה, וזה גורם להבשלה מהירה של הפרי ולטעם מתקתק. כזכור, הנביא עמוס מציג את עצמו כ"בולס שקמים" (עמוס ז יד), וטכניקה זו מוכרת עדיין בכפר המסורתי בארצות הים התיכון<sup class="footnote-marker">24</sup><i class="footnote">פליקס, עצי פרי, עמ' 167-161.</i>. הגמזיות אינן פרי רגיל אלא תוצר שולי, לכן הן נמנות עם "קלים שבדמאי", דהיינו פרות שחייבים אמנם להפריש מהם מעשרות אך החובה אינה מוחלטת, שכן רק פרות של ממש חייבים במעשר. כך גם הכוהנים אינם מקפידים על תרומתן מאותה סיבה<sup class="footnote-marker">25</sup><i class="footnote">פליקס, שם, עמ' 164.</i>. בספרות הפרשנית מצויים פירושים שונים אחרים לגמזיות, ואף נוסח שונה: "גואזיות" או "גיאזיות"<sup class="footnote-marker">26</sup><i class="footnote">אוצר הגאונים, עמ' 78. </i>, ולפיהם הכוונה לענפים דקים, וכן פירושים אחרים שנבעו מאי הכרת המציאות הארץ-ישראלית<sup class="footnote-marker">27</sup><i class="footnote">ראו אצל פליקס, שם.</i>. סיפור המעשה בגמזיות שיובא להלן, והרקע ההלכתי ההיסטורי שלו, מחייבים הרחבה. הסיפור המלא מופיע במקומות מספר בתוספתא ובקיצור גם בתלמודים<sup class="footnote-marker">28</sup><i class="footnote">תוס', מנחות פ"יג הי"ח-הכ"א; זבחים פי"א הט"ז-הי"ז; ירו', פסחים פ"ד ה"ט, לא ע"ב; בבלי, שם נו ע"ב.</i>, וכדי להבינו יש להציעו במלואו.
בראשונה היו מכניסין עורות קדשים ללשכה בית הפרוה והיו מחלקין אותן בערבין לכל בית אב שבאותו היום והיו גדולי כהונה באין ונוטלין אותן בזרוע, התקינו שיהו מחלקין אותן בערבי שבתות לכל משמר ומשמר, ועדיין היו גדולי כהונה באין ונוטלין אותן בזרוע, עמדו הבעלים והקדישום לשמים. אבא שאול אומר קורות שיקמה היו ביריחו והיו בעלי אגרוף באין ונוטלין אותן בזרוע, עמדו בעלים והקדישום לשמים, אמרו לא הקדישו בעלים לשמים אלא קורות שקמה בלבד (תוס', זבחים פי"א הט"ז-הי"ז, עמ' 467)<sup class="footnote-marker">29</sup><i class="footnote">וכן מנחות פי"ג הי"ח-הי"ט, עמ' 533, ומקבילות.</i>. הסיפור חושף טפח מהמאבקים הפנימיים בין הכוהנים התקיפים, סגל הקבע של המקדש וראשי הכהונה, לבין ציבור הכוהנים שבאו מהפריפריה לעבוד שבוע במקדש. הציבור הרחב שנא את ראשי הכהונה העשירים, או לפחות הזדהה עם הכוהנים שבאו מן הכפרים והקהילות, לכן הקדישו המקריבים את העורות למקדש, בבחינת "גם לי גם לך לא יהיה". הסיפור על העורות אינו קשור לענייננו, ונסתפק בביאור הסיפור השני העוסק במטע של שקמים באזור יריחו: "קורות של שקמה היו ביריחו ובעלי אגרוף נוטלין אותן (בזרוע), עמדו בעלים והקדישום לשמים" (שם, הי"ז, עמ' 467). לפי ההמשך, בעלי האגרוף הללו הם הם אותם גדולי כהונה. לא נאמר כיצד היו אותם בעלי אגרוף נוטלים את עצי השקמה, הרי אין זה סביר כי הם גזלו בפשטות את רכושם של אנשים פשוטים מאזור יריחו.
על כן נראה שיש לראות בכל הסיפורים מקשה אחת. באזור יריחו היו מטעים שבעליהם הקדישו את פרותיהם למקדש, או שמא היו אלו אחוזות של המקדש. עצי הפרי נחשבו לרכוש של המקדש, ואיש לא העז לגזלם. אבל השקמים הם עצי סרק, ולכן העזו כוהנים אלימים להפקיע את הפרות בטענה שאינם חלק מהמקדש או מהקרבן. כתגובה וכהתגוננות עמדו הבעלים והקדישו את השקמים למקדש. אין מדובר בעצים כרותים אלא במטע פעיל שעציו מניבים פרות, כפי שרואים ממשנתנו.
משנת פסחים חושפת פרק נוסף בהשתלשלות האירועים. עצי השקמה נחשבו לרכוש המקדש ושימשו לבנייה. בלשון ההלכה של משנתנו, אלו שימשו לבדק הבית. אבל אנשי יריחו טענו שהפרות של השקמים אינם חלק ממעשה ההקדשה, שכן הם מוצר לוואי של העץ ולא התוצרת העיקרית שלו. טענתם הייתה שהאבות הקדישו את הגזעים ולא את הפרי חסר הערך. חכמים התנגדו להיתר זה של אנשי יריחו, אך לא הצליחו לכפות את מרותם. אם כן, אנשי יריחו נאבקו גם מול גדולי הכהונה וגם מול חכמים והלכותיהם.
כבר התוספתא מפנה את הבעיה לעבר השאלה ההלכתית של גידולי הקדש: "כיצד מתירין גזוזיות של הקדש? אמרו להם אי אתם מודים לנו שגידולי הקדש אסורין. אמרו להם אבותינו כשהקדישו לא הקדישו אלא קורות עצמן, מפני שבעלי אגרוף באין ונוטלין אותן בזרוע" (פסחים פ"ג הכ"ב). אין זה סביר שהוויכוח עם חכמים היה "הלכתי", האם גידולי הקדש הם הקדש או לא, שכן אנשי יריחו אינם מוצגים כאנשי הלכה אלא כבעלי מנהגים מיוחדים, חלקם מחמירים, חלקם מקלים וחלקם מעט שונים מדברי חכמים<sup class="footnote-marker">30</sup><i class="footnote">ראו פירושנו לפסחים פ"ד מ"ו.</i>. אם כן על כולם מוסכם שגידולי הקדש אסורים, ואנשי יריחו טוענים שהיה כאן הקדש מיוחד שבו הוקדשו רק העצים ולא הפרות. הסיפור עדיין אינו נהיר עד הסוף, אבל הצד ההלכתי ברור, שמועלים בגידולי הקדש. גם מקור זה אינו מדגיש את בדק הבית אלא משתמש במינוח הכללי "הקדש".
לא הבאנו את כל המקורות, וברור שבספרות חז"ל שתי דעות מרכזיות בדבר דין "גידולי הקדש". הבבלי מנסה לעצב פתרונות ביניים, או בדרך של פסיקת הלכה ("נראים דברי רבי פלוני בבור ושובך ודברי אלמוני בשדה ואילן" – בבא בתרא עט ע"א-ע"ב), או על ידי התערבות ישירה בנוסח המשנה והסברתה, "במה נחלקו". ייתכן שהמסורת ההלכתית המבדילה בין הקדש מזבח להקדש בדק הבית היא, כבר בעצמה, הצעת פשרה בין שתי הדעות.
מעבר למחלוקת ההלכתית אנו עדים לשינויים בשפה ההלכתית. המינוח והחלוקה הקבועים להקדש בדק הבית מול הקדש מזבח שוררים במשניות קודשים ושקלים ואינם במקבילות (חולין, פסחים ועוד). גם האפשרות של "אסור בהנאה" אבל "אין מועלין בו" אינה עולה במשנתנו, והיא קיימת במשניות הקודמות. כנגד זה המונח "גידולי הקדש" מצוי רק במשנת תרומה ובמשנתנו ולא ביתר המקורות, ובמיוחד לא במשנה ה. מבחינה ספרותית הבדלי המינוח מעידים על בתי מדרש שונים, וברור שמשניות ב-ה ומשנה ו לא יצאו מיד עורך אחד.
משנתנו עוסקת ב"גידולי הקדש", והם הוולדות והחלב. מבחינה משפטית יש מקום לטעון שדין ולד הקדש כדין ולד חטאת או שלמים. דינם של אלו נדון במסכת תמורה בכמה משניות (פ"ג מ"א; מ"ב-מ"ה; פ"ד מ"א). המחלוקת הבסיסית היא בין רבי אליעזר שאומר שוולד שלמים לא יקרב שלמים לבין רבי יהושע ורבי פפיס האומרים שיקרב שלמים בהזדמנות כלשהי. רבי פפיס אף מביא עדות שנהגו כך בוולד פסח (תמורה פ"ג מ"א). אנו התחבטנו מה דעתו של רבי אליעזר. בדרך כלל המקורות (הבבלי) מבינים שלדעתו הוולד קדוש, אך לא יקרב אלא ימות<sup class="footnote-marker">31</sup><i class="footnote">סיוע לעמדה זו יש במשנה, תמורה פ"ד מ"א, בעניין קרוב. </i>, ברם ייתכן שלדעתו הוולד חולין, כמו משנתנו הסבורה שגידולי הקדש אין בהם דין מעילה ואינם קודש. הדעה השוררת במסכת תמורה היא שהוולד הוא קודש, אבל מאחר שכבר יש מי שחולק נקל לפרש שגם רבי אליעזר מצטרף לחולקים. זאת ועוד, הדיון בתמורה פ"ג הוא בכל קרבן בנפרד. אמנם תמיד הוולד מקודש, אבל התנאים אינם מציעים כלל כזה אלא כל מקרה נדון לגופו. אין כאן אפוא תפיסה כוללת בדבר דינם של "גידולי הקדש" אלא דיון פרטני בכל מקרה, דיון שהוליד מאוחר יותר את הכלל בניסוחו המופשט.
כאמור, ממשנתנו מתברר שהמוסכמה שוולד חטאת כחטאת וגידולי הקדש כהקדש שנויה במחלוקת, וכן האבחנה בין הקדש בדק הבית להקדש מזבח.
בתוספתא מובאת סדרה שלמה של הלכות: "ביצת תורין ומוראת העוף וקרבנות גויים לא נהנין ולא מועלין. המקדיש תורין לבדק הבית מועלין בביציהן" (פ"א הי"ח, עמ' 558). יש להניח שהרישא היא בהקדש מזבח, והסיפא בהקדש בדק הבית. התוספתא היא אפוא כמשנה ה, אבל המונחים המפרידים בין ההלכות אינם מופיעים ומשמע שסתם הקדש הוא הקדש מזבח.
משנתנו ומקבילותיה משקפות שפות שונות של הקדשים. דוגמה אחרת לשפות שונות של הקדשים היא משנת נדרים (פ"ב מ"ד) שבה מדובר על הבדלים בין יהודה והגליל. קשה דעת מה הרקע להבדל שלפנינו: האם שני ההקדשים נהגו בזמן שהמקדש קיים או שמא אחד מהם (בדק הבית) הוא יצירה מדרשית בהשפעת הפסוק (מלכים ב יב ו ואילך), או אולי תרומה לבדק הבית הייתה תופעה שהחלה להיות רווחת רק מימיו של הורדוס שבהם שיפצו את בדק הבית בצורה יסודית? אנו חשים ששינוי המינוח מבטא תופעה היסטורית, או הלכתית, אבל איננו יודעים לפענח את ההבדל.

Mishnah 7

<small>על-פי כתב-יד קופמן</small>
<b>שורשי אילן שלהדיוט באין בשלהקדש</b> – הרקע הרֵאלי להלכה הוא השדות הצפופים בארץ ישראל. לא אחת קורה ששורשיו של עץ המצוי בשדהו של אדם אחד מתפשטים מתחת לפני הקרקע לשדה אחר. במקרה זה שורשיו של עץ פרטי משתרעים מתחת לשדה הקדש ויונקים מאדמתה<sup class="footnote-marker">32</sup><i class="footnote">שאלת השורשים יש לה השלכות הלכתיות בתחומים מספר. אם יזכנו החונן לאדם דעת נעסוק בכך בפירושנו לבבא בתרא פ"ב מי"ב, וראו תוס', בבא בתרא פ"א הי"ד; ירו', ערלה פ"א ה"א, ס ע"ד ועוד.</i>. <b>ושלהקדש באים בשלהדיוט</b> – אילן של הקדש, בשדה הקדש, ששורשיו משתרעים מתחת לשטח פרטי, <b>לא נהנין ולא מועלין</b> – אין הם ממש רכוש הקדש, אבל הם אסורים בהנאה. המשנה מניחה שסתם פרות הקדש אסורים, אך אין עליהם דין מעילה, כמו משנה ה. אלא שמשנה ה מוגבלת להקדש מזבח, וכאן מדובר בהקדש סתם, ולפי טיב העניין אין זה הקדש מזבח. יתר על כן, האבחנה שבמשנה ו בין פרות שהיו בזמן ההקדשה לפרות שצמחו אחר כך אינה מופיעה, וכפשוטה המשנה מדברת על פרות שצמחו אחרי ההקדשה, והמצב סטטי: יש שדה הקדש, עם אילן, ולידו שדה פרטי. עם זאת דין מעילה אינו חל על הפרות, כלומר אין הם ממש הקדש, כמו שפירשנו במשנה ה.
הבבלי מעיר שאין במשנה אחידות משפטית בשאלה האם ההלכה נקבעת לפי מיקום השורשים או לפי מיקום הנוף. יתר על כן, ההלכה שאין נהנים ואין מועלין מטיבה מותירה פתוחה את השאלה האם הפרות הם הקדש או לא (בבלי, בבא בתרא כו ע"ב). הניתוח המשפטי של התלמוד מביא למסקנה שאין במשנה אחידות, ואכן אין כאן אחידות. הדין עצמו ("לא נהנין ולא מועלין") הוא פשרה, ולדעת המשנה יד הקדש על העליונה, אף על פי שאין כאן אחידות משפטית.
<b>מעין שהוא יוצא מתוך שדה הקדש לא נהנין ולא מועלין</b> – גם הוא נחשב לפרות של השדה. <b>יצא חוץ לשדה נהנין ממנו</b> – אבל כאשר המים זורמים מחוץ לשדה הם מי הפקר. זאת לפי תפיסתם של חכמים שמי מעין הם רכוש הכלל, ושייכים לבני העיר, ולא לאדם פרטי.
<u>הבעלות על המים</u>
שאלת הבעלות על המים היא חשובה יותר וחורגת ממסגרת דיני הקדש. מעמד ההקדש הוא כמעמד בעל בית פרטי, אבל מעמדו של הפרט בתחום הזכויות על המים מחייב בירור לגופו. כאן נסתפק בסיכום הנקודות החשובות לבירור המשנה. התוספתא קובעת בפשטות: "הנהרות והמעינות שמושכין הרי הן של כל אדם" (בבא קמא פ"ו הט"ו). כל זאת כמובן בניגוד לבור מים השייך לבעליו. נהרות ומעיינות נחשבו לרכוש הפקר, וכל אחד יכול להשתמש בהם. הנהר מופיע במקורות נוספים כרכוש הפקר שאיש אינו יכול לתבוע עליו בעלות (למשל תוס', בבא קמא פ"ב הי"ב, ורבים אחרים). אין ספק שגם בפועל הנהר נחשב להפקר, ולמעשה איש לא יכול היה לתבוע עליו בעלות או לממשה בתנאי ימי קדם. לעומת זאת, המונח "מעיינות מושכין" בעייתי יותר. המונח בא להבחין בין מעיין גדול וזורם למעיין קטן, וברור שעצם ההבחנה בעייתית, והגדרתה קשה. הלכה אחרת קובעת:
מעיין של בני העיר, הן ואחרים – הן קודמים לאחרים. אחרים ובהמתן – חיי אחרים, הן קודמין לבהמתן. רבי יוסי אומר בהמתן קודמת לחיי אחרים... בהמת אחרים וכביסתן – בהמת אחרים קודמת לכביסתן, בית השלחין שלהן ובהמת אחרים – בית השלחין שלהן קודמת לבהמת אחרים, וכולן עולין לחשבון באחרונה (תוס', בבא מציעא פי"א הל"ג-הל"ז ומקבילות). אם כן, ההלכה מורכבת במקצת: באופן עקרוני המעיין נתפס כשייך לבני העיר, אבל אלה חייבים לאפשר ל"אחרים", תושבי ערים אחרות, להשתמש במים. מכיוון שכמויות המים מוגבלות, הרי שיש צורך לקבוע עדיפויות בשימוש. תמיד יש לבני העיר זכות שימוש ראשונה, אך אם ה"אחרים" זקוקים למים לשימוש חיוני יותר ייתכן שהדבר יעניק להם עדיפות, אך לכך אין כלל קבוע. הביטוי "עולין לחשבון באחרונה" מלמד לא רק על החובה של ה"אחרים" לשלם, אלא שהתשלום יהיה "באחרונה". נראה שהכוונה לסוף הקיץ. ייתכן שהתשלום בסוף העונה נועד לברר כמה מים היו במעיין. בשנה טובה יקל הדבר על ה"אחרים", ובשנה שחונה ישלמו הרבה יותר.
הלכה זו מלמדת על שני עקרונות משפטיים. הראשון קובע שהמים שייכים ליישוב, אך מאחורי קביעה זו אף נרמזת הנחה הפוכה, שהמים אינם שייכים לאיש, מעין הקביעה הקודמת ש"הנהרות והמעינות שמושכין הרי הן של כל אדם" (תוס', בבא קמא פ"ו הט"ו). לולא הייתה הבעלות על המים מפוקפקת לא הייתה כל הצדקה לחייב את בני העיר למכור אותם לאחרים, ולו גם ביוקר.
הקביעה שהמעיינות הזורמים ("המושכים") הם הפקר עומדת בניגוד מה להלכה שלפיה מעיינות השלחין שייכים לבני העיר. אין זו סתירה, שכן ניתן להסביר שמעיין גדול הוא הפקר ורק מעיין קטן יותר שייך לעיר. אך אם סתירה אין כאן – ניגודי גישות בוודאי יש כאן, שהרי מעיין שמשקים ממנו שטחי שלחין ודאי גם הוא בחזקת "מעיין מושך". יש להעריך שבפועל היו נהרות ונחלים זורמים הפקר, אך ברגע שניתנו לשליטה, וניתן היה להזרימם במערכת חקלאית, נחשבו כשייכים לבני העיר.
למעשה הצליחו איכרים חזקים, ובעיקר "בעלי הזרוע", להשתלט על חלק ממקורות המים, ממש כפי שהשתלטו על שטחי העידית בכפרים רבים. במבוא הבאנו לכך ראיות מספר, כולל העדות הארכאולוגית מאחוזת עין יעל שליד ירושלים. בירושלמי אנו אף שומעים: "חולק בים ובנהר – אית תניי תני (יש שונים) מכורין ואית תניי תני אינן מכורין אמר רב חסדא מאן דמר מכורין את שהן בתחומה ומאן דמר אינן מכורין את שאינן בתחומה" (בבא בתרא פ"ד ה"ז, יד ע"ג). המדובר במכירת "עיר", כלומר בית אחוזה, ומתברר שבתחום האחוזה נכללות זכויות שימוש ודייג בנהר ובים, זאת אף שכפי שראינו לעיל הים והנהר שייכים לכול. לפחות לפי פירושו של רב חסדא ההלכה מכירה בזכויות אלו רק בים ובנהר שבתחום האחוזה, ברם מבין השיטין אנו שומעים שיש לאחוזה תביעות גם על נהר וחוף מרוחקים. מן הסתם היה השלטון הרומי מוכן לגבות תביעות אלו של מקורביו, לעומת זאת ההלכה לא נשאה פנים לעשיר ולא העניקה לו זכויות יתר.
בעלי הקרקעות העשירים הצליחו אפוא להשתלט על זכויות נוספות מעבר לאלו של חקלאי רגיל, בניגוד להלכה היהודית ואולי גם בניגוד מה לחוק התאורטי, אך בהסכמתו, ולו בדיעבד.
לעומת כל זאת מי המעין במשנתנו נחשבים למי הקדש, כלומר שייכים לבעל השדה, אבל המים הזורמים מחוץ לשדה אינם קודש. ההקדש אינו משתלט על מקור המים, אך גם איננו כבעל שדה פרטי. מעמדו הוא מעמד ביניים, בין האדם הפרטי ובין התקיף "בעל הזרוע" שהשתלט על המים בכוח. לעיל שנינו שמי הניקוז של המקדש שייכים למקדש, וגננים שילמו עבורם כסף, ואף ראינו שאולי היה מי שסבר שהמים אסורים בשימוש. מדובר במי ניקוז, מי גשמים, ומי אמות מים שנבנו לעיר ולמקדש על ידי כלל הציבור (השלטונות?). ההחלטה שהמים שייכים למקדש, ואולי גם לקודש, אינה מובנת מאליה. ייתכן שנעשתה אבחנה משפטית בין מעיין לניקוז, ואולי השפיע יותר על ההחלטה מעמדו של המקדש וההערצה אליו.
<b>המים שבכד שלזהב</b> – מים שנמזגו לניסוך המים והם בכד. כפי שאמרנו לעיל, רק מרגע שקרבן הונח בכלי השרת הוא נחשב כקדוש לכל דבר<sup class="footnote-marker">33</sup><i class="footnote">משנה, לעיל פ"ב מ"ח; מנחות פ"ב מ"ד; פ"ז מ"ד, ועוד.</i>. את המים מנסכים מצלוחית, וכל עוד הם בכד אין הם קדושים אלא הם במעמד ביניים, כמו לעיל פ"ב מח. אלא שבפרק ב מדובר רק על המצב של המים משקדשו בכלי, ולא נאמר במפורש מה דינם לפני שקדשו בכלי.<b> לא נהנין ולא מועלין</b> – כי הם במעמד ביניים ועדיין אינם קרבן מלא. דינם כמו במשנה ה לעיל.<b> נתנו בצלוחית מועלין בהם</b> – מלשון המשנה ברור שהצלוחית היא כלי השרת שבו מנסכים את המים, ואכן במשנת סוכה המתארת את ניסוך המים שנינו: "ניסוך המים כיצד, צלוחית של זהב מחזקת שלשת לוגים היה ממלא מן השילוח, הגיעו לשער המים תקעו והריעו ותקעו" (פ"ד מ"ט). במשנת סוכה משתמע שאת המים שאבו ממעיין השילוח והביאום למקדש בצלוחית. זאת בניגוד מה למשנתנו שממנה משתמע שהמים הובאו בכד וממנו נמזגו לצלוחית.
אפילו בנושא ציבורי כזה לא הייתה כנראה מסורת אחידה בפרטים, אם כי המהלך הכללי של המעמד ברור.
צלוחית היא כלי בינוני. כאן מדובר על צלוחית המחזיקה שלושה לוגים שהם 0.8 ליטר<sup class="footnote-marker">34</sup><i class="footnote">לפי חישוב שנפח הסאה הוא כ-10 ליטר. בסאה 6 קבים, כלומר כל קב הוא כ-1.6 ליטר. בקב 6 לוגים ו-3 לוגים הם מחצית הקב, כלומר 0.8 ליטר.</i>, 4-3 כוסות מים המקובלות היום. הצלוחית מופיעה רבות בספרות חז"ל, בדרך כלל ככלי שיש לו פתח צר במיוחד. מידת המינימום של נייר שיש לו שימוש כלשהו היא: "נייר... כדי לכרוך על פי צלוחית קטנה"<sup class="footnote-marker">35</sup><i class="footnote">משנה, שבת פ"ח מ"ב; תוס', שם פ"ח הי"ב ומקבילות; ברנד, כלי חרס, עמ' תנג-תסב.</i>, וכן "צלוחית שפיה צר..."<sup class="footnote-marker">36</sup><i class="footnote">משנה, פרה פי"ב מ"ב; תוס', שם פי"ב ה"ו, עמ' 640, ועוד.</i>. על כן הייתה טבילת הצלוחית בעיה, שכן היה חשש שהמים לא יחדרו לגוף הכלי (תוס', מקוואות פ"ו הכ"ב, עמ' 659). אגב דין זה אנו שומעים שכתפותיה של הצלוחית גבוהות מצוואר (אוגן) הכלי. לדעת ברנד הייתה לצלוחית קרקעית ישרה שעליה עמד הכלי, ודפנות מאונכות וישרות. בצלוחית נשמרו משקאות יקרים במיוחד, וכך למשל החזיקו את מי החטאת בצלוחית. במקרה שלנו נבחרה הצלוחית משום שרצו לנסך את המים באטיות על המזבח. לעבודת המקדש נבחר כלי מזהב, כמו גם להשריית הערבות, להוד ולתפארת, כמקובל במקדש. כמו רבים מכלי המקדש גם הצלוחית והכד היו של זהב לכבוד ולתפארת (משנה, סוכה פ"ד מ"ו; שקלים פ"ו מ"ד ועוד).
<b>ערבה לא נהנין ולא מועלין</b> – הערבה משמשת להקפת המזבח בערבות, אבל להוציא שימוש זה אין לה ערך כלכלי. המדובר בערבות שגדלו בשדה הקדש, ואין כאן מעילה משום שאין כאן חפץ בעל ערך, אבל בגלל ערכו בימי הסוכות אין כאן גם היתר סוחף לשימוש.<b> רבי לעזר ברבי צדוק אומר נהנים</b> – ב<b>- מפ</b>, <b>מל </b>"נותנין",<b> היו ממנה זקנים בלולביהם</b> – רבי אליעזר בר צדוק מדבר על מנהג מוכר שבו ה"זקנים" המכובדים קיבלו את אספקת הערבות מאותן ערבות הקדש. הערבות גדלות על יד מים, ומן הסתם מדובר כאן בשטחי קרקע ליד מעיינות או נחלים, והמקדש מצטייר כבעל קרקעות, ומה שיותר חשוב, ל"זקנים" זכויות יתר של כבוד באדמות אלו.
החלק האחרון שבמשנה עוסק בבעיות של הקדש הנוגעות לחג הסוכות, וייתכן שמקור ההלכות בקובץ שעסק בהלכות סוכה והקדש.

Mishnah 8

<small>על-פי כתב-יד קופמן</small>
<b>קן שבראש האילן שלהקדש</b> – להקדש יש עץ או מטע עצים. לא נאמר האם אלו עצי פרי או עצי מאכל. מכל מקום יש להעיר שחורשות קודש היו נפוצות בעולם הקדום, ופילון מדגיש שבמקדש ירושלים אין חורשת קודש<sup class="footnote-marker">37</sup><i class="footnote">ראו על כך במבוא למסכת.</i>, עם זאת ייתכן שהיו למקדש חורשות קודש במקומות אחרים. בתלמוד מסופר: "אעין דשיטין הוו במגדל צבעייה אתון ושאלון לרבי חנניה חברהון דרבנין מהו מיעבד בהן עבודה אמר להן מכיון שנהגו בהן אבותיכם באיסור אל תשנו מנהג אבותיכם נוחי נפש" (עצי שיטים היו במגדל צבעייה [מגדל הצבעים – שם מקום] באו ושאלו את רבי חנניה חברם של חכמים, מהו [האם מותר] לעשות בהם מלאכה? אמר להן מכיוון שנהגו אבותיכם בהם איסור אל תשנו את מנהג אבותיכם המתים – ירו', פסחים פ"ד ה"א, ל ע"ד). אם כן ליד היישוב הייתה חורשה של עצי בר שנחשבה לחורשה קדושה. איננו יודעים האם חורשה זו הייתה רכוש המקדש (הקדש פורמלי), מעין זה שבו אנו עוסקים, או "סתם" מקום קדוש ללא מעמד פורמלי של רכוש הקדש. כמו כן איננו יודעים האם הקרקע הייתה הקדש או העצים, כך או כך למעשה נהג בה איסור הנאה כמו הקדש. זאת אף לאחר החורבן, ולאחר שדיני הקדש בטלו בפועל<sup class="footnote-marker">38</sup><i class="footnote">בבלי, יומא סו ע"א ומקבילות, וראו המבוא למסכת ערכין.</i>. לפי הפירוש הראשון היה זה רכוש הקדש, ובני המקום שאלו האם יש לנהוג בדיני הקדש גם מאתיים שנה אחרי החורבן, ולפי הפירוש השני אכן אין כאן הקדש פורמלי אך נהגו במקום ביראת קודש, שלא במובן ההלכתי. מכל מקום ריש לקיש מדגיש שאין כאן הלכה אלא נוהג, כלומר אין כאן איסור רגיל של הקדש. גם עורך הירושלמי שיבץ את הסיפור במסגרת מנהגים מקומיים, ואין כאן הלכה. נוסיף עוד שתופעה זו של חורשת קודש מוכרת מהעולם הפגאני, והיא חלק מתופעת אתרי הקודש. במרחב היהודי הייתה התופעה מצומצמת יותר, היחס לאתרי קודש מחוץ לירושלים היה מעורב, וכמובן לא בכך עִסקנו<sup class="footnote-marker">39</sup><i class="footnote">ספראי, מקומות הקודש, וראו הנספח למסכת ברכות.</i>. אם כן התופעה מוכרת, אם כי אולי לא הייתה תדירה במרחב היהודי כפי שהייתה במרחב הפגאני.
<b>לא נהנין ולא מועלין</b> – נראה שהמשנה סבורה שפֵרות הם גידולי הקדש ואסורים, אך הקן איננו חלק מהעץ.<b> שבאשירה</b> – קן שבראש עץ המשמש לאשֵרה. לפי ההלכה אין ליהנות מעבודה זרה, והציפורים המקננות בעץ המשמש לאשֵרה גדלות בתוך האילן והן כחלק ממנו, ואסורות בהנאה. <b>יתיז בקנה</b> – לא ברור מה משמעות ההלכה; האם לאחר ההתזה הציפור מותרת באכילה? הבבלי (עבודה זרה מב ע"ב) מתחבט בשאלה ומציע שתי הצעות: או שההתזה היא כדי להוריד את הקן מבלי לטפס על העץ ולהשתמש בו, ומדובר במקרה שהקן איננו מענפי העץ, כלומר העץ הוא רק תשתית לקן ואין כאן קן של עבודה זרה (וכך הרמב"ם)<sup class="footnote-marker">40</sup><i class="footnote">הראשונים מדגישים שהאיסור אינו האפרוחים עצמם אלא הטיפוס על העץ שיש בו הנאת עבודה זרה. אנו פירשנו שהבעיה באפרוח עצמו, ולפי פירוש זה ההתזה מרחיקה את האפרוח מהעץ האסור, ועתה האפרוח עומד בפני עצמו ומותר בהנאה. </i>, או שיתיז את האפרוחים ולא ייהנה מהם (רש"י). לאחר מכן מוצע גם שלכל הדעות האפרוחים מותרים והביצים אסורות. <b>המקדיש את החורש מועלין בכולו</b> – מי שהקדיש חורשה שלמה, הרי העצים הם קודש לכל דבר. לעיל הבאנו דוגמה אפשרית להלכה זו מהחורשה במגדל הצבעים.
<b>הגזברים שלקחו את העצים</b> – קנו עצים לצורכי בנייה ("בדק הבית"), כפי שעולה להלן.<b> מועלין בעצים</b> – העצים עצמם הם קודש,<b> ואין מועלין לא בשפוי</b> – לשם בנייה שייפו את העצים, החומר שגולף או הנסורת כבר אינם קודש אלא אשפה,<b> ולא בגבייה </b>– ב-<b>מפ </b>"נבייא", ב-<b>מל</b>, <b>מנ</b> "בנויה". המילה אינה ברורה. בתוספתא: "הקדיש חרש לקורות מועלין בקורות ומועלין בשפוי ובנמיא. אבל גזברין שלקחן חרש לעצים מועלין בעצים ואין מועלין לא בשפוי ולא בנמיא" (פ"א הכ"ה, עמ' 558).
אפשר שהכוונה לנוי העץ, כלומר לעלים ולפרחים. בעץ להסקה או לבעירת המזבח הם חלק מהעץ, אך בעץ לבנייה, החלק הראשון בתהליך העיבוד הוא הסרת העלים וענפי המשנה. ברם אילו היה כתוב ולא בנויָה לא היו סופרים מתקנים את הנוסח הברור למילה שאינה ברורה. ייתכן שהכוונה ל"נברא" שהם סיבי הדקל העשויים כמעין רשת<sup class="footnote-marker">41</sup><i class="footnote">פליקס, עצי פרי, עמ' 121.</i> ואין להם שימוש. "נברא" ניתן גם לכתוב "נוורא" (כמו יבנה – יוונה – ימניאה), ומכאן השתבשה המילה הבלתי ידועה לנָוויה – נָויה-נמיה.
כאמור, האבחנה בין "מועלין" ל"לא נהנים ולא מועלין" איננה חד-משמעית, ואיננה לכל הדעות. הירושלמי מדגיש: "ופליג על ההיא דאמר רבי לעזר: יש מהן שאמרו לא נהנין ולא מועלין, לפיכך אם מכרן אינו תופש את דמיהן. ויש מהן שאמרו לא נהנין ולא מועלין, לפיכך אם מכרן תופש את דמיהן" (יומא פ"ה ה"ז, מג ע"א). מדברי רבי אלעזר משתמעת ההודאה בכך שהחלוקה אינה משפטית אלא פרי תוצאה מקרית של ויכוחי חכמים, ומשמע גם שיש החולקים על האבחנה הזאת כפי שראינו לעיל בפירושנו למשנה ו.
האבחנה מופיעה בעיקר במשניות תמורה ומעילה אך נזכרת גם במקורות אחרים, כגון "מלח שעל גבי הכבש, ושעל גבי המזבח לא נהנין ולא מועלין, ושעל גבי האברים מועלין בכולה" (תוס', מנחות פ"ו ה"ד, עמ' 519). האבחנה בין השניים אין לה הסבר משפטי מלא, וכאמור האבחנה מבוססת יותר על תחושת הקודש מאשר על הגדרה של טיב ההנאה. כמו כן: "גחלת של הקדש מועלין בה, ושלהבת לא נהנין ולא מועלין" (משנה, ביצה פ"ה מ"ה). גם הגחלת וגם האש אין בהן הנאה ממשית. ההנאה מהחום אינה פוגעת בהן, וקשה לקבוע אותה כמעילה. ההבדל בין גחלת לאש הוא בעיקר בקִרבה אל הקודש ולא באבחנה משפטית ברורה.
האיסור ליהנות מהשלהבת הוא חומרה הנובעת מחשיבותו של רכוש ההקדש, ומהחומרה היתרה שננקטה בכל המקרים של חשש שימוש ברכוש הקודש. לעומת זאת מותר להשתמש בשלהבת של עבודה זרה, אף שאסור ליהנות מעבודה זרה<sup class="footnote-marker">42</sup><i class="footnote">תוס', ביצה פ"ד ה"ז; ירו', שם פ"ה ה"ה, סג ע"א; בבלי, שם לט ע"א; ברכות פ"ח ה"ו, יב ע"ג.</i>, זאת משום שבהקדש החמירו הרבה יותר מבעבודה זרה. הבבלי מנמק נימוק נוסף. ברכוש עבודה זרה אין צורך להחמיר כיוון שאנשים בדלים ממנו בעצמם, אך בשימוש ברכוש הקדש יש סיבה מיוחדת להחמיר בגלל חביבותו. יש להניח שחז"ל החמירו משום שהיו רבים שרצו להשתמש ברכוש הקדש כסגולה וברכה, על כן נדרשו הלכות מחמירות במיוחד כדי למנוע את השימוש הבלתי מבוקר בקודש.

Chapter 4



Mishnah 1

כל הפרק עוסק בדיני הצטרפות. הצטרפות היא תוצאה של שיטתם של חז"ל בנושא שיעורים (כמויות). בתורה נאסרו והותרו מעשים, מאכלים, טומאות וכיוצא באלו, אך לא נקבע ממתי חל האיסור, האם על כל שביב פעולה, או רק מכמות מסוימת. ברוב השיטות החוקיות בעולם לא ניתנה הדעת על היבט כמותי זה וקביעת השיעור נחשבה למובנת מאליה. כך במשפט הרומי, למשל, גנֵבה היא גנֵבה, ושאלת הכמות אינה עולה. יש להניח שאם ערך הגנבה זניח המערכת המשפטית לא עסקה בכך, ואם עמד המושל או השופט התקיף על קוצו של יו"ד יכול היה להתייחס לגנבה פעוטה כאל עיקרון מקודש של פגיעה בסמכותו. לעומת זאת ההלכה של תורה שבעל פה קבעה שגנבה נקראת גנבה רק משווי מסוים (פרוטה) ואילך. בתורה שבעל פה ניתן מקום חשוב לדיון על כמויות ושיעורים, וכמעט בכל מצווה או איסור נקבע השיעור. עד כדי כך הדברים משמעותיים שמשנת פאה פותחת בסדרת חריגים והם הדברים ש"אין להם שיעור", ובמשנה הבאה שם (פ"א מ"ב) היא מוסיפה שיעור לפאה אף על פי שבמשנה הראשונה היא נמנית עם אלו שאין להם שיעור. ההלכה של כת בני קומראן כמעט לא הכירה באבחנות כמותיות אלו (להוציא חריגים מספר), ואיננו יודעים מה הייתה עמדת הצדוקים בנושא.
בספרות חז"ל מתקיימים דיונים מה מקור השיעורים השונים, האם הם מהתורה או חידוש של חכמים. כפי שכבר כתבנו במבוא הכללי, המונחים "מן התורה" או "מדברי סופרים" כמו גם "הלכה למשה מסיני" אינם תיאורים היסטוריים, אלא אמת פנימית ועקרונית וביטויים לעצמת ההלכה. מבחינה מעשית ברור שהשיעורים אינם בתורה, ומצד שני גם ברור שראשוני החכמים הידועים לנו חלקו בנושאים אלו. כך, למשל, משנת עדיות (פ"א מ"א-מ"ג) פותחת בסדרת מחלוקות בין בית שמאי ובית הלל בשאלות כמותיות, כגון כמה מים שאובים פוסלים במקווה (משנה, עדיות פ"א מ"ב); רבי אליעזר ורבי יהושע ממשיכים את מחלוקת הבתים וחולקים בשאלה האם המינימום להלכות שונות הוא כזית או כביצה, וכן הלאה. בית שמאי ובית הלל חולקים גם בשאלת שיעור התרומה (משנה, תרומות פ"ד מ"ג) ובשאלות כמותיות נוספות. בעל ספר קדמוניות המקרא (פי"ד ד) מכיר כנראה את המחלוקת או חלק ממנה, וזו העדות הראשונה מחוץ לבית המדרש לתפיסה שיש לקבוע שיעורים.
אם כן, התפיסה שיש לכמת את המצוות קדמה לחכמים המוכרים לנו מסוף ימי בית שני, אבל השיעורים הידועים לנו הם מימי שמאי והלל. שמאי נוקט בעמדה שכלשהו כבר אסור, והלל מציע שיעור, ואולי זו התחלת המאמץ לכמת מצוות כאשר שמאי דוגל בכמות המזערית האפשרית. מכל מקום, לפי עדות חז"ל במקדש נהגו כמויות מדויקות והיו כלים מיוחדים לשער את המידות (מנחות פ"ט מ"א ואילך, ועוד).
ברור שעצם קביעת השיעורים יש בה משום שרירות הלב, אם כי לעתים ניסו חכמים למצוא לכך גם נימוקים מסייעים (משנה, מנחות פי"ב מ"ד). אבל רבי שמעון מדגיש שכל השיעורים "קצובין הן", וכל קביעה היא בסופו של דבר שרירותית (תוס', מנחות פי"ב ה"ט, עמ' 532). בדבריו רבי שמעון מתבטא שהשיעורים הם מהתורה, אבל כאמור לדעתנו אין כאן הגדרה היסטורית. בספרא נדרש פסוק שממנו ניתן ללמוד על הצורך בקביעת שיעורים, אך לא על השיעורים עצמם: "מנין לרבות את הנבילה? תלמוד לומר 'בכל שרץ'. 'אשר יטמא לו', לרבות את השיעורים" (ספרא, אמור פרק ד ה"ד, צו ע"ג). כך יש להבין את הבבלי: "אמר רבי חייא בר אשי אמר רב: שיעורין חציצין ומחיצין הלכה למשה מסיני. שיעורין? דאורייתא הוא! דכתיב ארץ חטה ושעורה וגו', ואמר רב חנן: כל הפסוק הזה לשיעורין נאמר. חטה – לכדתנן: הנכנס לבית המנוגע, וכליו על כתיפיו, וסנדליו וטבעותיו בידיו – הוא והם טמאין מיד. היה לבוש כליו, וסנדליו ברגליו, וטבעותיו באצבעותיו – הוא טמא מיד, והן טהורין עד שישהא בכדי אכילת פרס, פת חיטין ולא פת שעורין, מיסב ואוכל בליפתן (נגעים פי"ג מ"ט). שעורה – דתנן: עצם כשעורה מטמא במגע ובמשא, ואינו מטמא באהל (משנה, נזיר פ"ז מ"ב ועוד). "גפן – כדי רביעית יין לנזיר..." (בבלי, עירובין ד ע"א; סוכה ה ע"ב). הדרשן משלב את הפסוק ומשניות כדי לקשר בין הפסוק לבין השיעורים, ברם גם מי שסבור (מאמין) שהדרשות הן בסיס להלכה יודה שכאן הפסוק הוא לכל היותר אסמכתא, או קישור רעיוני, שכן כל מה שניתן ללמוד מהפסוק הוא שאת השיעור מודדים בחיטים או שעורים, אך לא שהשיעור הוא כדי אכילת פרס חיטים, או שהוא נמדד ביין, אך לאו דווקא ברביעית יין. מסורת בבלית אחרת היא שהשיעורים, או חלק מהם, הם הלכה למשה מסיני<sup class="footnote-marker">1</sup><i class="footnote">במקרה זה השיעור הוא שניים, כלומר אכילת דברים בזוגות אסורה (או נכון יותר מסוכנת), וקביעה זו קשורה כנראה לנוהגים מאגיים. ואין לו בסיס בדרשה לפסוק ארץ חיטה ושעורה וכו'. </i> (פסחים קי ע"ב). כמו כן: "אמר רבי יוחנן: שיעורין ועונשין הלכה למשה מסיני. עונשין? מכתב כתיבי! אלא הכי קאמר: (אמר רבי יוחנן) שיעורים של עונשין הלכה למשה מסיני. תניא נמי הכי: שיעורין של עונשין הלכה למשה מסיני, אחרים אומרים: בית דינו של יעבץ תיקנום<sup class="footnote-marker">2</sup><i class="footnote">יש להניח שמשפט זה חוזר לרישא, לדברי רבי יוחנן. הרישא מצהירה שהדיון הוא בשיעורים, ורק לאחר מכן הסוגיה נסוגה וקובעת שמדובר בשיעור העונשין.</i>, והכתיב 'אלה המצות', שאין נביא רשאי לחדש דבר מעתה! אלא: שכחום וחזרו ויסדום" (יומא פ ע"א). אם כן שיעורי העונשים מיוחסים להלכה למשה מסיני או לנביא (יעבץ) או לשניהם, אבל המסורת הבסיסית היא שהם הלכה למשה מסיני, ומן הסתם גם המסורת שיעבץ ובית דינו תיקנו את השיעורים כוונתה שיש כאן תקנה של בית דין ולא דברי נביא.
בספרא מובא ניסיון אחר של רבי עקיבא ללמוד שיעורים מסוימים מדרשה. על כך מגיב רבי אלעזר בן עזריה: "אמר לו רבי אלעזר בן עזריה: עקיבא, אם אתה מרבה כל היום כולו בשמן בשמן איני שומע לך, אלא, חצי לוג שמן לתודה ורביעית שמן לנזיר ואחד עשר יום שבין נדה לנדה – הלכה למשה מסיני"<sup class="footnote-marker">3</sup><i class="footnote">ספרא, צו פרק יא ה"ו, לד ע"ד; בבלי, מנחות פט ע"א; נידה עב ע"ב. </i>.
כפי שאמרנו לעיל אנו סבורים שהמונח "הלכה למשה מסיני" מראשיתו אינו בא לתאר היסטוריה, אלא אמת דתית<sup class="footnote-marker">4</sup><i class="footnote">ראו במבוא הכללי לפירוש המשניות, מסכת שבת כרך א; ספראי, הלכה למשה מסיני.</i>. ברם גם מי שמקבל הסבר זה מודה שהבבלי ראה ב"הלכה למשה מסיני" מושג היסטורי העומד בניגוד תאורטי לדרשה אפשרית, והדיונים דלעיל מוכיחים זאת. אפשר שגם עורך הספרא הבין כך את המושג, אם כי רק בבבלי הדברים מועמדים בצורה כה חדה.
במקביל הבבלי אומר בפשטות שהשיעורים נקבעו על ידי חכמים, לפעמים בעקבות מגמה הרמוזה בתורה: "כל השיעורין כולן בכזית, חוץ מטומאת אוכלין, ששינה הכתוב במשמען ושינו חכמים בשיעורן" (יומא פ ע"א). מכיוון שבטומאת אוכלים יש שינוי במשמעות המקרא, העניקו לה חכמים שיעור שונה. אך השיעור עצמו הוא מעשה ידיהם.
בירושלמי נשמרה לעתים המשמעות הראשונית של המונח "הלכה למשה מסיני" ולעתים הובנה כבר כאמת היסטורית, כגון "זעור בר חיננא אמר המקיז דם בקדשים מעל, עוד הוא מהלכות קצובות. תני בר קפרא אמר אחד עשר יום שבין נדה לנידה הלכה למשה מסיני" (ירו', ברכות פ"ה ה"א, ח ע"ד). הלכה למשה מסיני היא במשמעות של "הלכות קצובות", כלומר קביעות כמותיות שאין להן הסבר לגופן, ושיעורים אלו הם הלכה למשה מסיני. כאמור גם הבבלי מקבל הגדרה זו, אלא שהעניק למונח "הלכה למשה מסיני" משמעות מפליגה. אי אפשר שלא להעיר שאחד עשר יום בין נידה לנידה, כלומר אחד עשר יום שבהם אם אישה מדממת בוודאי אין היא בעת נידתה אלא נחשבת לזבה, הם פרי של חישוב ותצפית במועדי הווסת המינימליים, כלומר חוק טבע ולא הלכה למשה מסיני. לא אמרנו בכך שאכן התצפית של חכמים מדויקת, בכך נעסוק במבוא למסכת נידה, אבל ברור ש"הלכה למשה מסיני" אינה מסורת אלא ביטוי ספרותי-דתי לאמת מוחלטת.
עמדה שונה מעט יש בסוגיה אחרת: "דרבי יוחנן אמר כל השיעורין הלכה למשה מסיני. דו אמר מעה כסף שתי כסף דבר תורה. רבי הושעיא כדעתיה, דרבי הושעיא אמר האוכל איסור בזמן הזה צריך לרשום עליו את השיעורין, שמא יעמוד בית דין אחר וישנה עליו את השיעורין" (ירו', פאה פ"א ה"א, טו ע"ב; חגיגה פ"א ה"ב, עו ע"ב). שלוש הגדרות לפנינו: הראשונה שהשיעורים הם "הלכה למשה מסיני", השנייה שהם דבר תורה, ודעה זו מתלכדת לדעת הסוגיה עם הסברו של רבי הושעיה שבעצם זו החלטה של חכמים, בית דין קדום כלשהו, והיא פתוחה לשינויים (להחמרות). הירושלמי בחגיגה ממשיך וקובע: "הוי דו (הרי זה) אמר ראייה כל שהיא, חכמים הן שאמרו מעה כסף ושתי כסף. אמרין חזר ביה רבי יוחנן מן הדא" (חגיגה שם). הטענה היא שרבי יוחנן עצמו אמר שדבר תורה הוא שאין שיעור לראייה<sup class="footnote-marker">5</sup><i class="footnote">לפירוש המונח ראו פירושנו לחגיגה פ"א מ"א.</i>, וחכמים קבעו לה שיעור. הסוגיה מסכמת שרבי יוחנן חזר בו מהטענה שהשיעורים הם "הלכה למשה מסיני". הסוגיה מבינה אפוא ש"הלכה למשה מסיני" עומדת בניגוד לדברי חכמים ולדברי תורה, ולכן "מתקנת" את דברי רבי יוחנן. לשיטתנו, לכך התכוון רבי יוחנן באמרו שהשיעורים הם "הלכה למשה מסיני", שהם חידוש של חכמים שתוקפו ועצמתו הם כאילו ניתן מסיני. מכל מקום, ייחוס השיעורים ל"הלכה למשה מסיני" חוזר בירושלמי (כלאים פ"ב ה"א, כז ע"ד), ואיננו מעורער או מאותגר על ידי דעות אחרות.
לסיום, רוב הסוגיות מודות שהשיעורים הם קצובים, כלומר שרירותיים במידת מה. סדר הגודל יש בו היגיון, אך השיעור המדויק הקבוע ככלל לכל המקרים הוא בסופו של דבר שרירותי. לדעתנו ההגדרות השונות ("דבר תורה", "הלכה למשה מסיני" או "חכמים אמרום") כולם מכוונים לאותה אמת היסטורית, ברם בסוגיות התלמודיות וכבר בספרא ראו בכך הגדרות מנוגדות. עם זאת חכמים ניסו כמובן למצוא רמז בתורה לשיעור זה או אחר, או הסבר הגיוני לו, כגון מדוע 85 אותיות פסולות פוסלות ספר תורה<sup class="footnote-marker">6</sup><i class="footnote">ראו למשל ספרי זוטא, י לג, עמ' 266.</i>, או מדוע סוכה בגובה עשרים אמה פסולה (כשערי היכל)<sup class="footnote-marker">7</sup><i class="footnote">ראו פירושנו לסוכה פ"א מ"א.</i>. בפועל יש מחלוקות רבות, רובן קדומות, על גובה השיעור הראוי. באופן כללי תהליך קביעת השיעורים המשיך והתחדד בתקופת האמוראים. דוגמה לכך היא הגדרת "קטן" שבתקופה התנאית הייתה בלתי אחידה ומשתנה בהתאם ליכולתו של הקטן (ראו פירושנו לחגיגה פ"א מ"א; תרומות פ"א מ"א ועוד). אבל בתקופת האמוראים נקבע גיל אחיד, וכל הסוגיות התנאיות הותאמו לקביעה אחידה זו. הקביעה עצמה יש בה היגיון, אך גם שרירותיות, שכן קטנים אינם מתפתחים בצורה אחידה.
במבוא למסכת מקוואות נראה שהמידות הקדומות היו מגוונות ולאט לאט התחולל תהליך של סטנדרטיזציה ונקבעו כמה מידות שרווחו. כך, למשל, שלושה לוגים משמשים בספרות התנאית המאוחרת (מדור יבנה ואילך) כמידה בנושאים רבים, וכן פתח למאור נחשב לפתח לטומאה בטפח (אהלות פי"ג מ"א), ודוגמאות רבות נוספות.
משנתנו עוסקת בקומה השנייה, האם שני חצאי שיעורים מצטרפים. להצטרפות משמעות נוספת, שאם עשה שתי עברות מצטרפות חייב בקרבן אחד, ואם עשה שתי עברות שאינן מצטרפות חייב על כל אחת ואחת (משנה, כריתות פ"ג מ"ב).
<small>על-פי כתב-יד קופמן</small>
<b>קדשי המזבח מצטרפין זה עם זה למעילה</b> – שיעור מעילה הוא שווה פרוטה, כמו בכל דיני גזל (להלן פ"ה מ"א). אם מעל בחצי פרוטה מקרבן אחד ובחצי פרוטה מקרבן אחר הם מצטרפים לחייבו במעילה בשווה פרוטה. <b>ולחייב עליהן משם פיגול [ו]נותר וטמא</b> – גם אכילת פיגול, נותר או טמא היא בכזית (או בכביצה), ואם אכל חצי הכמות בכל אחד משני קרבנות התחייב כרת.<b> קודשי בדק הבית מיצטרפין זה עם זה קודשי המזבח וקדשי בדק הבית מיצטרפין זה עם זה – </b>בדפוסים מאוחרים נוסף "למעילה" – שניהם נחשבים לעברה אחת ומצטרפים.
כללי ההצטרפות נדונו גם במסכת כריתות ובמסכתות נוספות (כגון משנה, שבת פ"ז מ"א ומ"ד). מסכת כריתות מוסיפה מרכיב שאיננו בחלק גדול מהמקבילות וגם איננו במשנתנו, שההצטרפות היא רק אם העברות הן ב"העלם אחד" (רצף אחד). לגבי אכילת קרבנות היא מדגישה שאם האכילה היא מאותו מין שתי האכילות מצטרפות גם לאחר זמן, ואילו באכילת מינים נפרדים אין הצטרפות (משנה, כריתות פ"ג מ"ב ומ"ג). בדיוננו שם התלבטנו, בעקבות המקורות, האם "מין" הוא סוג עברה (פיגול ונותר הם שני מינים למשל) או שמין הוא מעשה שונה. משנתנו אינה מזכירה את מרכיב הרצף, וגם לא את מרכיב המין האחד. אפשר כמובן להעמיד את המשנה במי שאכל שני חצאי פיגול מאותו קרבן, ואז חייב גם לאחר זמן, או שאכל חצי פיגול וחצי נותר ברצף אחד וגם אז חייב לפי משנת כריתות. אבל מאחר שבדיוננו במשניות בכריתות (פ"ג מ"ב, מ"ז ומ"ט) ראינו שלמעשה משניות אחרות אינן מכירות באבחנה של "העלם אחד", קרוב לוודאי שאלו גישות שונות. אנו שיערנו שההלכה הקדומה לא דקדקה בשיעורים ולא בפרטי הצטרפות; חילול הקודש היה פשע כבד בכל שיעור שהוא. רק ההלכה המאוחרת כללה גם פשעים כאלה במערכת הכמותית והמשפטית, ומשנתנו כמשניות אחרות אינה מכירה בחשיבות האבחנה האם העברות נעשו ברצף אחד.
התוספתא חוזרת על ההלכה ומוסיפה שההצטרפות היא כלפי מעלה, כלומר כעברה החמורה יותר, כגון "כחצי פרוטה מקדשי מזבח וכחצי פרוטה מקדשי בדק הבית מצטרפין זה עם זה למעלן. עולה ואימורין מצטרפין זה עם זה למעלן... פגול בקדשי קדשים מצטרפין זה עם זה נותר בין קדשי קדשים ובין קדשים קלים אין מצטרפין זה עם זה" (פ"א הכ"ח, עמ' 559). מעבר לחידוש שההצטרפות היא "למעלן" ברור מהתוספתא ששתי עברות שונות מצטרפות, אפילו שהן לא ממין אחד (עברה אחת). גם זאת בניגוד למשנת כריתות המצרפת רק עברות מאותו מין (או מאותו מין או ברצף אחד).
כפי שנראה להלן, התביעה לרצף כרונולוגי איננה במשנתנו, ומשנתנו אף חולקת עליה (פ"ה מ"ה).

Mishnah 2

<small>על-פי כתב-יד קופמן</small>
<b>חמשה דברים בעולה</b> – המשנה פותחת בפתיחה מספרית. כמוה משניות רבות, בדרך כלל בראשי פרקים או בראשי מסכתות, כגון ארבע שבועות בראשית מסכת שבועות, ארבעה מיני נגעים במסכת נגעים ועוד<sup class="footnote-marker">8</sup><i class="footnote">ראו פתיחת פירושנו (פ"א מ"א) לתרומות, שבועות ונגעים; נדרים פ"א מ"י ועוד.</i>. אנו עסקנו רבות במשניות מספריות, וראינו שבדרך כלל הפתיחה המספרית מאוחרת לפרטים. כלומר קודם נמנו הפרטים, ורק אחר כך נקבע הכלל המצרף אותם. כל זאת כאשר מספר הפרטים הוא מקרי. לעתים המספר עצמו יש לו משמעות סמלית או קדושה, ואז יש מקום לחשוב שהפרטים הותאמו למספר שנקבע מראש. כך, למשל, המספר ארבעה מיני נגעים שבראש מסכת נגעים. במקרה זה דומה שהמספר הוא רֵאלי, כלומר אחרי שנקבעו הפרטים ההלכתיים נוסח משפט המסכם אותם. הניסוח המספרי שייך לתרבות הלימוד בעל פה, ונועד לשמש כעזר בזיכרון. <b>מיצטרפין זה עם זה</b> – עברות בחלקים שונים של העולה מצטרפין. <b>הבשר והחלב והסלת והיין והשמן</b> – אלו חמשת המרכיבים שבעולה. אם אכל עולה מעל ושני החצאים מצטרפים, וכן הלאה. המשנה אינה עוסקת בשאלה מה האוכל חייב, בכך עסקו משניות קודמות (האם מעל, האם חייב בפיגול ונותר וכו', לעיל פ"ב). תהא העברה אשר תהא, שני חלקים מאותה עברה מצטרפים. כפי שעולה מההמשך, הרי שמשנתנו עוסקת בהצטרפות באותה עברה (חצי נותר ועוד חצי נותר), שכן צירוף עברות שונות (נותר ופיגול) יידון במשנה ד. לא נאמר האם העברה היא באותו זבח או בזבחים שונים, וכמובן גם לא האם מדובר ברצף זמן אחד, שאלות אלו נדונו בכריתות (פ"ג מ"ב), ולמעשה אין משנתנו מתמקדת בהצטרפות לקרבן אחד (כמו בכריתות) כלל ועיקר אלא שאגב דין הצטרפות לכזית מנתה את מרכיבי העולה, וזה עיקר עניינה.
<b>ששה</b> – מרכיבים,<b> בתודה</b> – בקרבן תודה, שהוא קרבן שלמים (ויקרא ז יג),<b> הבשר והחלב [ו]הסלת והיין והשמן והלחם</b> – בתודה קיים מרכיב של לחם שאיננו בעולה, ושלמי ציבור. <b>תרומה ותרומת מעשר ותרומת מעשר שלדמי החלה והביכורים</b> – אלה מרכיבי הקדש שאינם הקדש מזבח אלא הקדש המותר לאכילה. כמובן גם בתודה וגם בתרומה אין דין מעילה, שהרי הם מותרים באכילה,<b> מיצטרפין זה עם זה לאסור</b> – לאו דווקא לאסור, שהרי גם חצי כזית אסור באכילה, אלא הכוונה להתחייב באיסור. כך יש לפרש את המשנה בהתאם לדעה הפשוטה שגם חצי שיעור אסור, אבל אינו חייב בעונשין. הבבלי מעמיד שאלה זו כמחלוקת אמוראים (יומא עג ע"ב - עד ע"א; חולין צח ע"ב; כריתות יז ע"א ועוד), ולדעת ריש לקיש חצי שיעור מותר מן התורה. אבל קשה להניח שהכוונה שאכן הוא מותר ממש, אלא שאיסורו איננו מהתורה אלא מדרבנן<sup class="footnote-marker">9</sup><i class="footnote">כפי שפירשנו במשנה א, בעקבות גילת, שיעורים; דה פריס, שיעורים. "מדרבנן" משמעו שהאיסור פחות חמור. </i>. זו הפרשנות הבבלית הפורמלית בלבד. כפשוטם של דברים קשה להניח שהיה מי שסבר שממש מותר לאכול כחצי זית נבלה, אלא שאין כאן איסור משפטי; בניסוחו המשפטי של הבבלי אין כאן עונש או אין כאן איסור מהתורה. עוד נוסיף שבאיסורים שבהם מטבעו של דבר אין כמות גדולה – גם כמות קטנה מכשיעור מטמאת. כך בדם נידה, כך ברוקו של זב וכדומה. <b>ולחייב עליהם את החומש</b> – האוכל מאלה חייב לבעלים קרן וחומש (משנה, תרומות פ"ו מ"א).
אין במשנה התייחסות למשך הזמן שעובר בין איסור אחד למשנהו. זאת בניגוד למסכת כריתות שתבעה שהאיסורים ייעשו ברצף כרונולוגי (כריתות פ"ג מ"ב ואילך). מכך עדיין אי אפשר להסיק שהמשניות חלוקות, אבל להלן פ"ד מ"ב ומ"ה ברור יותר שלא נדרש רצף כרונולוגי.

Mishnah 3

<small>על-פי כתב-יד קופמן</small>
<b>כל הפיגולים מיצטרפין זה עם זה</b> – חצי כזית פיגול של שלמים מצטרף לחצי כזית פיגול של חטאת (עולה).<b> כל הנותרים מיצטרפין זה עם זה</b> – חצי כזית נותר של שלמים מצטרף לחצי כזית נותר של קרבן פסח, או של חטאת.<b> כל הנבילות מיצטרפות זה עם ז</b>ה – חצי כזית של נבלה מצטרף לחצי כזית של נבלה אחרת. <b>כל השרצים מיצטרפין זה עם זה</b> – רשימת השרצים המנויים בתורה: "וזה לכם הטמא בשרץ השֹּׁרץ על הארץ, החֹלד והעכבר והצב למינהו. והאנקה והכח והלטאה, והחֹמט והתנשָׁמת" (ויקרא יא כט-ל). חצי משרץ אחד (חֹלד) מצטרף לחצי כזית משרץ אחר (כגון העכבר), <b>דם השרץ ובשרו מיצטרפין בבעדשה </b>– או אולי יש לקרוא "בכעדשה", להיות יחד שיעור כעדשה. אבל איסורים שונים אינם מצטרפים.<b> כלל אמר רבי יהושע כל שטומאתו שיעורו שווים מיצטרפין זה עם זה</b> – כפשוטו רבי יהושע חולק, שכן הדם נמדד ברביעית ובשר בכזית או בכביצה, והרי טומאתם שווה (שלנוגע בהם דין שווה) אך שיעורם שונה. <b>טומאתו [ו]לא שיעורו שיעורו ולא טומאתו לא טמאתו ולא שיעורו אינן מיצטרפין</b> – למעשה לפנינו משנה ריבועית, אלא שאגב העריכה הריבוע היטשטש. רבי יהושע תובע שני תנאים להצטרפות דין שווה, ודרך מדידה שווה. כך מפרש הבבלי (יומא פא ע"א). לפי הסבר זה גם המשנה ביומא הקובעת שאכילה של חצי כמות ושתייה של חצי כמות ביום הכיפורים אינן מצטרפות (משנה, יומא פ"ח מ"ב) היא לשיטת רבי יהושע (בבלי, יומא פא ע"א)<sup class="footnote-marker">10</sup><i class="footnote">בתוספתא נאמר: "כשם שאכילה בכזית, כך שתייה בכזית" (יומא פ"ד [ה] ה"ג). אם כן, היה מי שקבע שאכילה כזית מחייבת כרת. ליברמן סבור כי משפט זה הועבר מהמקבילה העוסקת באכילת תרומה (תוס', תרומה פ"ז ה"ג). הטענה אפשרית, ברם דומה כי הצעה זו שבויה במוסכמה מוקדמת שאין לה בסיס. ליברמן טוען שהמידה של כזית אינה מתאימה למסכת יומא (ליברמן, תוספתא כפשוטה לתרומות, עמ' 398). ברם טיעון זה אינו הכרחי, ואמנם הגמרא סבורה שלאכילה ושתייה שיעורים שונים, אך לא כן דעת התוספתא.</i>. בפירושנו ליומא הצענו שאכילה ושתייה הן עינויים שונים במהותם מבחינת התחושה, והבדל זה חשוב וקובע יותר מההסבר המשפטי שמציע הבבלי שם. על כן לדעתנו אין הכרח להיצמד להסבר המשפטי של שיעורים שונים, וההסבר התחושתי חזק בהרבה מהם. אין זה גם מפתיע שהבבלי מעדיף, כדרכו, את ההסבר המשפטי המדוקדק.
שאלת ההצטרפות של טומאות סבוכה ביותר. במשנת אהלות (פ"ג מ"א) קיימת מחלוקת רבי דוסא וחכמים לגבי מטמא שנחלק לשניים ובכל חצי אין כשיעור. השאלה שם היא האם טומאת מגע מצטרפת למשא ולאוהל או לא, והדעות השונות תסוכמנה להלן. שם המשנה מסתיימת במשפט "זה הכלל כל שהוא משם אחד טמא, משני שמות טהור" – הכלל חוזר לתחילת המשנה שם, ולדברי חכמים שאפילו נגיעה ואוהל אינם מצטרפים, וכמובן גם הוא רק לשיטת חכמים שמטמאים במקרים של צירוף; לדעת רבי דוסא כל צירוף הוא טהור, אפילו מאותו שם. היו מפרשים שניסו להעמיד את הכלל באהלות כדעת הכול (הרא"ש), וכאילו נגיעה ואוהל הם "שם אחד". הסבר זה בא כדי ש"זה הכלל" יהיה באמת דעת הכול (תפארת ישראל, גולדברג ועוד). ברם בחינה מדוקדקת של הכלל מצביעה על כך שלעתים בא הכלל לאחר מחלוקת, או שיש תנא החולק עליו<sup class="footnote-marker">11</sup><i class="footnote">ראו פירושנו לשבת פי"ב מ"א; פי"ג מ"ה; פסחים פ"ג מ"א; נדרים פ"י מ"ג ופי"א מ"ט ועוד.</i>. לפנינו אפוא מקרה בלתי שגרתי שהמשפט "זה הכלל" אינו סיכום אלא המשך דברי אחד החולקים, אך אין זה מקרה חריג. ברור שהעיקרון שרק איסורים בעלי אותו שם מצטרפים שונה מהניסוח של רבי יהושע במשנתנו "שטומאתו שיעורו שווים". אמנם רשימת הדוגמאות משותפת לבעלי שתי הדעות, אך כל אחד מעדיף כלל אחר. פעם נוספת לפנינו דוגמה למצב שבו קודם כול הוחלט על הפרטים השונים, ולאחר מכן בבית המדרש ניסחו כלל משפטי שיכלול את כל הדוגמאות (ומקרים נוספים). אגב כך הוצעו שני ניסוחים שכמובן יש ביניהם מחלוקת מעשית בכמה מקרים. 
הכלל שאיסור מ"שני שמות" אינו מצטרף הוא כלל מקיף. יש לו ביטוי בסדרת ההלכות בפרקנו (פ"ד מ"ד-מ"ו; כריתות פ"ג מ"ב). עיון ברשימה בפרקנו מוכיח שהמונח "שני שמות" אינו אחיד לגמרי. פיגול ונותר הם שני שמות (מ"ד), שרץ ונבלה הם שני שמות, אב טומאה וולד טומאה הם שני שמות, אבל ערלה וכלאיים נחשבים לשם אחד (כריתות פ"ג מ"ו). בפרק שלנו מצויה עוד הגדרה אלטרנטיבית מתי איסורים מצטרפים: כשהם ראויים לטמא באותה טומאה (להלן מ"ו). אפשר אפוא בדוחק שגם במשנת אהלות מגע ומשא ייחשבו כ"שם אחד", אך להערכתנו הסבר כזה הוא מאולץ, ואין בו צורך. פשוט יותר להניח ש"זה הכלל" של אהלות הוא ניסוח מופשט של אחת הדעות בלבד.
מכל מקום, הכלל של שני שמות הוא ברור וחוזר, אך כאמור איננו על דעת הכול. במשנה שם יש הסתייגויות ממנו, ובתוספתא הדברים מפורשים יותר: "כל המתים מצטרפין זה עם זה לכזית. כחצי זית בשר, וכחצי זית נצל, מצטרפין זה עם זה. ושאר כל הטמאות שבמת אין מצטרפות זו עם זו, מפני שלא שוו בשעורין" (פ"א ה"ל, עמ' 559). אם כן טומאת מגע וטומאת משא אינן מצטרפות לא משום שני שמות, אלא משום שלכל אחת מהן כללים ושיעורים שונים. אם כן, מגע ומשא או מגע ואוהל אינם מצטרפים בכל מצב ומקרה. לדעה זו אין ביטוי במשנתנו.
עד עתה מצינו שתי דעות, ששני שמות (מינים) אינם מצטרפים ושטומאות שיש להן שיעורים שונים אינן מצטרפות. לעומת זאת לפי שיטת רבי יהושע במשנתנו נדרשים שני התנאים כאחד. תנא קמא כאן חולק עליו וסבור שהשיעורים אינם חשובים, ודם ובשר מצטרפים. לא ברור האם תנא קמא דורש לפחות שתי טומאות מאותו סוג טומאה, אך מן הסתם כך הדבר, וכך קובעת המשנה באהלות פ"ג מ"א; כריתות פ"ד מ"ג; פ"ג מ"ב.
דין זה של הצטרפות נדון גם במשנת חולין: "עור שיש עליו כזית בשר... היו עליו כשני חצאי זיתים, מטמא במשא ולא במגע, דברי רבי ישמעאל. רבי עקיבא אומר, לא במגע ולא במשא. ומודה רבי עקיבא בשני חצאי זיתים שתחבן בקיסם והסיטן שהוא טמא. ומפני מה רבי עקיבא מטהר בעור, מפני שהעור מבטלן" (פ"ט מ"ד). על העור יש שני חצאי זיתים. לדעת רבי ישמעאל הם מצטרפים לטמא במשא ולא במגע; העור נחשב צירוף אך רק בטומאת משא, שכן המרים את העור מרים את שני חצאי הזיתים כאחד, אבל הנוגע בעור נוגע רק בחצי כזית. אם כן ה"הצטרפות" נבחנת ומוגדרת בתחום המעשי: אם העבֵרה נעשתה על שני החצאים (כאחד?) הם מצטרפים, ולכן אין הצטרפות על ידי נגיעה. לדעת רבי עקיבא, כפי שהתנא הסבירו, אמנם שני החצאים מצטרפים, אך הם בטלים משום שהעור הוא החפץ הבולט. ברור שרבי עקיבא נתפס כמי שתובע כזית בשר, וגם הוא מודה בצירוף, אולי אף בנגיעה, אך כאן אין זה צירוף. דעת רבי עקיבא אינה קשורה למשנתנו, שכן אין אצלנו אפשרות של ביטול, אבל דעת רבי ישמעאל היא עמדה נוספת במחלוקת המשולשת מתי יש צירוף (שם אחד, שיעור דומה או שני התנאים כאחד). אצלנו לא נזכרת נשיאה של שני חצאי הזיתים, ומשמע שהם מצטרפים (שכן שניהם "שם אחד"). אבל הבבלי (חולין קכד ע"ב) פירש שרבי ישמעאל קרוב יותר לדעת רבי דוסא במשנת אהלות והוא מטהר בנגיעה שכן צירוף אינו מטמא, אבל גם רבי דוסא יודה במשא כשנושא את שניהם על בסיס אחד. מכל מקום הבבלי הבין שמשנת אהלות אינה עוסקת בשני חצאים זרים זה לזה אלא בבשר אחד שנחלק, כפי שהסברנו. בסופו של דבר הבבלי דוחה משוואה זו, אך אין הוא אומר שאינה אפשרית אלא רק שאינה הכרחית.
בהמשך הסוגיה מובא מדרש הלכה לשיטת רבי עקיבא שממנו משתמע שרבי עקיבא סובר את הלכתו לא משום שהעור מבטל את הבשר, אלא משום שאין הבדל בין טומאת משא לטומאת מגע, ומה שאינו מטמא במגע גם לא יטמא במשא. טיעון זה מופיע בהמשך משנת חולין לעניין שונה במקצת (פ"ט מ"ה), והוא אכן טיעונו של רבי עקיבא: "שריבה טומאת מגע מטומאת משא" (ספרי זוטא, יט טז, עמ' 312<sup class="footnote-marker">12</sup><i class="footnote">בניסוח שונה בתוס', אהלות פ"ג ה"ז, עמ' 600.</i>). אם כן לדעת רבי עקיבא אין הצירוף של העור נחשב לצירוף, והוא כדעת המטהרים במשנתנו. עמדה זו של רבי עקיבא היא כמובן בניגוד למסורת שלדעתו אין צורך בכזית בשר כלל ועיקר<sup class="footnote-marker">13</sup><i class="footnote">אין מסורת שרבי עקיבא אינו דורש כזית בשר, אבל יש מסורות שאין הוא דורש רובע עצמות ולא רביעית דם, וראו אהלות פ"ב מ"א.</i>. כפי שראינו גם רבי יוסי, במשנה הקודמת, שמטמא בכל חלוקה, מטמא רק במשא ובאוהל ולא במגע, ושיטתו קרובה לשיטת רבי ישמעאל. רבי עקיבא החולק וסובר שמה שלא מטמא במגע לא יטמא במשא ובאוהל יחלוק גם על רבי יוסי.
כאמור במשנת אהלות פ"ג מ"א אבר מן החי שנחלק לשניים טהור, וזו דעת רבי דוסא וחכמים, והם נחלקו רק אם הם מצטרפים על ידי הבית או האדם הנוגע בהם. אבל לדעת רבי יוסי הם תמיד טמאים (לפחות במשא ובאוהל)<sup class="footnote-marker">14</sup><i class="footnote">אהלות פ"ב מ"ז. רק בדוחק אפשר להעמיד את דברי רבי יוסי באבר מן החי שנחלק וחיברו בשנית (כמו התוספתא שנביאה להלן). </i>. אם כן ההלכה הקדומה הייתה שאבר מן החי שנחלק טהור, וחכמי יבנה הקדומים נחלקו אם החלקים מצטרפים. גם רבי ישמעאל ורבי עקיבא במשנת חולין הילכו בעיקרון בדרך זו, אבל חכם מדור אושא קובע בפשטות שהחלוקה בטלה וגם חצי האבר מטמא. במגמה זו של החמרה והאחדה עסקנו במבוא לאהלות. בסוף משנה ד שם (אהלות פ"ג) מובעת דעה מרחיקת לכת מעט יותר, שכל שני חצאים השרויים תחת אוהל אחד מצטרפים, ודומה שזו הליכה של צעד נוסף מעבר לעמדתו של רבי יוסי. זו עמדה מרחיקת לכת שבעצם האוהל מצרף חצאים שונים, בניגוד לכל מה ששנינו עד עתה.
בפירושנו לאהלות עסקנו בספיחים נוספים של שאלת ההצטרפות וההתחלקות, ואנו מפנים את הלומדים לדיוננו שם.
אם כן, לפנינו סדרת מחלוקות בנושא טומאה שנחלקה. כל אחת מהן מדברת על נושא שונה במקצת; נסדרם לפי סדר היווצרותם (בהתבסס על שמות החכמים הקדומים שמימרות אלו מיוחסות להם):
• אבר משני מתים או אבר מן החי משני אנשים (אהלות פ"ב מ"ו). ברור שאבר כזה הוא אבר שנחלק, שהרי בוודאי אין זה אבר אחד. שם יש מחלוקת, רבי עקיבא מטמא וחכמים מטהרים. הסברנו את המחלוקת במחלוקת בית הלל ובית שמאי על צירוף מתים שונים, ומשמע שאין מחלוקת על עצם הצירוף, וצירוף מטמא ויוצר יחד את השיעור הדרוש.
• משנת אהלות פ"ג מ"א שבה חולקים רבי דוסא וחכמים, מראשוני דור יבנה במטמאים שנחלקו, האם הם מצטרפים, ואם כן באילו מקרים הם מצטרפים. לדעת המצרפים, צירוף אותה טומאה תמיד תקף וצירוף טומאות שונות שנוי במחלוקת שבה שלוש דעות: 1. טומאות שונות תמיד אינן מצטרפות (רבי יהושע במשנת מעילה ובתוספתא); 2. תנא קמא ורבי מאיר במשנתנו סבורים שרק מגע ואוהל מצטרפים, אך לא מגע ומשא ולא מגע ואוהל; 3. מחלוקת נוספת בין תנא קמא במשנתנו ורבי מאיר על צירוף של מגע ואוהל הנעשה על ידי אנשים או גופים אחרים.
• משנתנו (מעילה פ"ד מ"ג) שבה חולקים תנא קמא ורבי יהושע האם יש תנאי אחד להצטרפות (ששתי הטומאות תהיינה מאותו מין), או ששני התנאים נדרשים (שם אחד ושיעורים שווים).
• משנת חולין (פ"ט מ"ד, סוף דור יבנה), חצאי זיתים על עור, מחלוקת רבי ישמעאל ורבי עקיבא, ושתי מסורות על טעמו של רבי עקיבא. כאן ההבדל הוא בין משא לבין מגע ואוהל.
• רבי יוסי וחכמים (אהלות פ"ב מ"א), מחלוקת כללית על אבר מן החי שנחלק לשניים. במשנה המחלוקת כוללת, ובתוספתא "מטמא" הוא רק במשא ובאוהל.
• המשנה באהלות (פ"ג מ"ב), מדור אושא, דנה ברקב שהתפזר והתערבב, ומשמע ממנה שהפיזור עצמו אינו מטהר אלא אם יש עמו גם בליעה וערבוב.
• סוף המשנה באהלות (פ"ג מ"ד), כל שני חצאים המצויים תחת אוהל אחד מטמאים, אפילו אם אין הם תחת אוהל אחד אלא שהאוהל מאהיל על חלק מכל אחד מהם. גם משנה זו היא מדור אושא.
• בסוף פרק ה נציע תפיסה אחרת ונוספת של הצטרפות. יש הצטרפות לאחר זמן, ויש הצטרפות של מינים שונים – אבל רק במעילה.
מעבר למגוון הדעות, אי אפשר להתעלם מכך שהתנאים אינם מדברים על אותם מקרים, ואינם מגדירים מהם הפרמטרים הקובעים את ההלכה. גם הניסוחים אינם מדויקים: האם "טהור" הוא טהור לגמרי או רק מטומאת אוהל, האם "מטמא" הוא במשא ואוהל או גם במגע. לעתים נקבעו אבחנות אלו במפורש.
במצב דומה ניצבנו בעת לימודה ופירושה של משנת כלאים, ובעיקר פרק ג שם. גם שם כל חכם עסק באבחנות משלו, ולא נעשה ניסיון לאחד את האבחנות ולקבוע מהן האבחנות החשובות והקובעות את ההלכה. הרא"ש הקדיש לפרק ג בכלאים פירוש ארוך (בעקבות הר"ש), ומנסח בתסכול: "בתי כלאים החבאו ממני ונסתרו מעיני ונעלמו ממני עקרי יסודותיה היאך מותר לזרוע מיני זרעונים שהם כלאים בגומה אחת..." (פירוש הרא"ש למשנה ד שם). בתשובת גאון אחד למשנה א בפרקנו, הגאון המשיב מסכם: "כי חלוקים אלו (כך צ"ל) פתרוני קדמונים אשר נכונו בזאת השמועה. ואף על פי כי מי שחבט בה כמה חבטין ולא עלה בידו כלום. ואנו יש לנו בה קושיין בעיקרי חוקי כלאים שצריכים להיתרץ דבר דבר על מכונתו" (לוין, אוצר הגאונים לשבת, עמ' 88)<sup class="footnote-marker">15</sup><i class="footnote">משנה א בכלאים פרק ג וקשייה גררו עוד ביטויים מספר לאזלת היד של מפרשים קדמונים, וראו בפירושנו לכלאים. לא באנו למנות את כל הביטויים הציוריים הללו של הספרות הפרשנית. </i>.
הסברנו זאת שהמשנה שבידינו משקפת שלב של עריכה ראשונית, עוד בטרם נקבעו הפרמטרים ההלכתיים, ובעקבותיהם גם הפרמטרים לעיצוב הספרותי של ההלכות.
כפי שאמרנו לעיל ובפירושנו לכריתות, המושג "מין אחד" אינו ברור דיו: האם הכוונה לאיסור הלכתי אחד, או אולי למלאכה אחת. מושג שני שחכמים השתמשו בו כנראה לדיוק יתר הוא "שתי שמות" לעומת "שם אחד". כך, למשל, "הזורע את שדהו מין אחד אף על פי שהוא עושהו שתי גרנות, נותן פאה אחת. זרעה שני מינין, אף על פי שעשאן גורן אחת נותן שתי פאות. הזורע את שדהו שני מיני חטין, עשאן גורן אחת, נותן פאה אחת, שתי גרנות, נותן שתי פאות" (משנה, פאה פ"ב מ"ה). "מין" כאן הוא סוג של צמח, ושני זני משנה מאותה "משפחה" (שני מיני חיטה) נחשבים לשני מינים. יש להדגיש שהמונח "שני זני משנה" גם הוא אינו ברור ומוחלט. שיבולת שועל מופיעה כמין נפרד, אך כל הזיהויים המקובלים כיום מזהים אותה עם סוג של חיטה. כמו כן: "תבלין שנים ושלשה שמות ממין אחד, או משלשה, אסור ומצטרפין. רבי שמעון אומר שנים ושלשה שמות ממין אחד, או שני מינין משם אחד, אינן מצטרפין" (משנה, ערלה פ"ב מ"י) ועוד<sup class="footnote-marker">16</sup><i class="footnote">כגון ספרי דברים, קסו, עמ' 215; משנה, תרומות פ"ב מ"ד ועוד הרבה. </i>. "שם" הוא יחידת משנה של "מין" (זן בלשוננו). עם זאת מיני תבלין שונים מצטרפים (לדעת תנא קמא), ורבי שמעון חולק. איננו יודעים אם דעתו של תנא קמא עקבית מבחינה משפטית; אם כן, הרי שהוא חולק על משנת ערלה. ברם הוא מדבר במיני תבלין, כלומר מינים קרובים זה לזה, ולא במינים רחוקים. לעומת כל זאת, במשנת כריתות (פ"ג מ"ב) "מין" הוא גם סוג אוכל, "חלב" ו"חלב". אבל גם לאווים שונים (כגון נותר ופיגול) הם מינים שונים. הלכה זו חוזרת במשנתנו להלן (מ"ד), אבל הנימוק הוא "מפני שהם שני שמות"; אם כן, "מין" ו"שם" חד הם. במסגרת דיני טהרה שנינו: "זה הכלל כל שהוא משם אחד טמא, משני שמות טהור" (משנה, אהלות פ"ג מ"א; עדיות פ"ג מ"א), ושם גם נביא דוגמאות נוספות לכלל. "שמות" כאן הם המונחים ההלכתיים לדרכי העברת הטומאה: מגע, משא, אוהל, וההצטרפות היא לכזית (חצי זית נטמא במגע, ועוד חצי במשא). בנוסף לכך היו כמובן מחלוקות על פרטים, האם הם מין אחד או שניים (כגון תוס', תרומות פ"ד ה"ז; טבול יום פ"ב ה"ח, עמ' 685).
נמצאנו למדים ש"תורת המינים" וההצטרפות של חכמינו לא הייתה מדוקדקת. המונחים לא היו קבועים (שפה הלכתית שאינה אחידה), ומרחב ההגדרה של המונח "מין" היה רחב מכדי להיות מנחה מעשי בכל בעיה ובעיה. ההלכה בנושא זה הייתה אפוא או בלתי מדוקדקת (כלומר שניסוחה כללי ואינו מבהיר את כל השאלות), ובדרך כלל זהו סימן להלכה שטרם השתכללה מבחינה משפטית, או שעיקרה היה תאורטי. בפועל הדברים היו ברורים, ורק הניסוח המשפטי לא היה מדוקדק. במקרים דומים עולה החשש שההלכה לא הייתה מעשית ולכן לא השתכללה ונוסחה במדויק. ברם במקרה זה אין לפרש כך. הלכות קרבנות אמנם בטלו אך תרומות, מעשרות, ערלה ודיני טהרה לא בטלו, ושאלת ההצטרפות הייתה מעשית וממשית.
למערך המבלבל של מונחים חלוקים יש להוסיף את השאלה של פרשנות המונח "העלם אחד". בפירושנו לכריתות פרק ג (מי"א) עמדנו על כך שמשנת כריתות סברה שהעלם אחד הוא רצף כרונולוגי, ואילו משנת שבת (פ"ז מ"א) פירשה את המונח כאי ידיעה מתמשכת, כלומר שגיאה אחת גרמה לטעויות מספר במרחק זמן רב<sup class="footnote-marker">17</sup><i class="footnote">משנת כריתות, משנתנו והמקבילות שהבאנו עוסקות בשאלת ההצטרפות, ואילו משנת שבת פ"ז מ"א מתמקדת למעשה בשאלה אחרת. המשנה שם מעלה עיקרון מרכזי בתורת העונשין. כל מערכת משפט חייבת לתת את הדעת ליחס שבין המעשה לבין הידיעה והכוונה. במערכות משפט רבות המעשה הוא הקובע, ומי שעבר עברה נענש בלי להתחשב בהניעה (מוטיבציה) או בידיעתו או בכוונתו. אי הידיעה אינה פוטרת מן העונש. לעומת זאת, יש מערכות משפט המתחשבות במידת אחריותו של האדם או בכוונתו או בידיעתו: העושה במזיד ולהכעיס נענש יותר ממי שעושה לתיאבון. השיטה המקובלת במשפט העברי מורכבת מאוד, ואפשר גם שלא הייתה בו מעולם שיטה עקיבה. משנתנו אינה מדגישה את עניין הכוונה, אך הוא נדון במקומות אחרים, ונקבעו בו כללים ברורים: העובר בשוגג חייב חטאת, ובמזיד מיתה בסקילה. קרבן חטאת בא לכפר על העוון אך אינו פוטר מן העונש, והעובר עברה במזיד אין לו כפרה. כנגד זה, משנת שבת פ"ז מ"א מדגישה את הידיעה. הידיעה היא תנאי לכניסה לעול תורה ומצוות ותנאי לאחריות ולעונש ולכפרה. מעשיו של מי שאינו יודע כלום, בין טובים בין רעים, כמעט אינם נחשבים כמעשה. לדעת מונבז (בבלי, שבת סח ע"ב) אדם זה אף פטור מעונש, ואולי לכל היותר חייב חטאת אחת, על עצם אי הידיעה, אך לא על חילול שבת. אבל אם האדם יודע את עיקר הלכות שבת, הוא חייב קרבן אחד על חילול כל שבת ושבת, אך אי הידיעה פוטרת אותו מן האחריות לעברה שעבר וגם מן הכפרה. רק היודע את ההלכה חייב על כל מעשה ומעשה. אין ספק שמדיניות ענישה-כפרה זו משקפת תפיסת עולם למדנית: היחיד חייב ללמוד את ההלכות ולדעת את פרטיהן, שאם לא כן אין הוא נמנה עם עדת מקיימי התורה ואינו נחשב אחראי למעשיו. יחד עם זאת, חכמים גילו יחס של סלחנות לציבור הרחב שאינו יודע הלכה, סלחנות שיש בה גם מידה בלתי מבוטלת של פטרנליזם.</i>, כמשמעות הכתוב "ואם כל עדת ישראל ישגו ונעלם דבר מעיני הקהל" (ויקרא ד יג). גם במשנת שבועות פ"ב מ"א "העלם אחד" הוא אי ידיעה מתמשכת, כמו במשנת שבת. אם כן, משניות שבת ושבועות כתובות בשפה הלכתית אחידה, אך שונה מזו של מסכת כריתות. תופעה דומה אירעה למונח "מועלין", כפי שהראינו במבוא למסכת.
כל שאלת חצי השיעור היא כאמור משפטית ומנותקת ממציאות. לכל הדעות גם חצי איסור אסור באכילה, וירא שמים ירחק ממנו. משמעות ההצטרפות היא האם האדם חייב חטאת, חובה שלפחות מדור יבנה כבר לא הייתה משמעותית. משמעות אחרת היא האם חל עליו כרת, וכמובן גם עונש זה אינו בידי אדם. כך הפכה השאלה למשפטית ותאורטית, ופותחה ושוכללה מבחינה ספרותית רק בשלבים התנאיים המאוחרים.

Mishnah 4

<small>על-פי כתב-יד קופמן</small>
<b>הפיגול והנותר אינן מצטרפין זה עם זה מפני שהן שני שמות</b> – שני שמות אינם מצטרפים, ובפירושנו למשנה הקודמת ראינו כי גם כלל זה מוגבל; במשנת אהלות מוטלות הגבלות שונות, ובמקביל רבי יהושע דורש תנאי נוסף. גם משנת כריתות פ"ג מ"ב מדגישה שחלב ונותר הם מינים נפרדים, אך לשיטתה להצטרפות די באחד משני תנאים: או מין אחד או "העלם אחד". במקביל במשנת כריתות שם מופיעה הדגשה שמין אחד הוא גם מין הלכתי וגם מין מעשי (אכילה או שתייה או נגיעה). <b>השרץ והנבילה וכן הנבילה ובשר המת אין מצטרפין זה עם זה לטמא אפילו [כקל] שבשניהם</b> – כי הם שמות וטומאות שוות.<b> האוכל שנטמא באב הטומאה ושנטמא בולד הטומאה מיצטרפין זה עם זה </b>[<b>לטמא</b>] – מילה זו נוספה בכתב היד בשוליים, היא איננה ב-<b>מפ</b> והיא מיותרת, שכן ברור שבכך מדברים. <b>כקל שבשניהם</b> – אמנם אלו שתי טומאות שונות לחלוטין, ופרטי הלכותיהן שונים, אך יש להן מכנה משותף והוא הטומאה הקלה שבהם (טומאת ולד הטומאה). הלכה זו מדגישה שהשמות השונים אינם מצטרפים לא רק בגלל השם, אלא משום שהלכותיהם שונות. ניסוח זה כבר קרוב מאוד לניסוחו של רבי יהושע, וההבדל בינו לבין הכלל של רבי יהושע הוא בעיקר בשפה, ומעט גם בתוכן.

Mishnah 5

<small>על-פי כתב-יד קופמן</small>
<b>כל האכלים מיצטרפין לפסול את הגוייה בכחצי פרס</b> – האוכל מאכלים שונים שהם יחדיו כמות של חצי פרס (להלן) גופו טמא, כלומר אסור לו לאכול תרומה והוא חייב טבילה. הלכה זו היא המקבילה ל"כזית בבית הבליעה" (טהרות פ"א מ"א, וראו פירושנו לה). בעוף טהור די בכזית כדי לטמאו, או בכביצה (ראו פירושנו לטהרות פ"א מ"א), אבל באוכל שהוא טרף במהותו אין טומאה בבית הבליעה אלא רק באכילה ממש, ונדרשת כמות של חצי פרס. מידה זו של חצי פרס חוזרת בסדרת מקורות: "כל האוכלין מצטרפין לפסול את הגויה בכחצי פרס..." (משנה, מקוואות פ"י מ"ז; תוס', נגעים פ"ז ה"י, עמ' 627 ועוד). בתוספתא מובא הסבר מהו "כדי אכילת פרס": "וכמה הוא פרס? חצי ככר משלש ולקב. ושלשה שיעורין היה רבי שמעון אומר בה: בה שתי ידות מזון שתי סעודות שאמרו חכמים בערובי תחומין, רביעי נקרא חצי פרס לפסול את הגויה, חציו נקרא פרס לאכול בבית המנוגע. מסב ואוכלה בלפתן בבינונית של כל אדם" (פ"ז ה"י, עמ' 627<sup class="footnote-marker">18</sup><i class="footnote">וראו עירובין פ"ח מ"ב ופירושנו לה. </i>). אם כן, "פרס" משמעו חצי. ביוונית משמעו מסביב, ליד, πρỏς (pros), ובהשאלה "בערך" או "לפני". משנתנו משתמשת במונח היווני לא במשמעותו המילונית, אלא במשמעותו בשפת היום יום במזרח<sup class="footnote-marker">19</sup><i class="footnote">לתופעה לשונית זו ראו פירושנו לשבת פ"ו מ"ב; פט"ז מ"ד ועוד.</i>. ה"פרס" הוא חצי כיכר, הכיכר היא שליש קב, הקב הוא שישית הסאה. מידת הסאה נדונה בנספח למסכת פסחים וראינו שהיא 13-10 ליטר; לנוחות החשבון נשתמש במידה של 10 ליטר. המשקל הסגולי של חיטים הוא 0.75, לפיכך הקב הוא 1.66 ליטר, 1.2 ק"ג, ושליש קב הם 400 גרם. הברייתא מוסיפה:
* שתי ידות הן מזון שתי סעודות לצורך דיני עירובין;
* רביעית או חצי פרס היא המידה לטומאה מינימלית;
* פרס הוא זמן השהייה בבית המנוגע.
אנו דנו בנושא בהרחבה במשנת עירובין, במשנת פאה ובמשנת נגעים (פי"ג מ"ט), ולא נרחיב בכך במשנה זו.
<b>במזון שתי סעודות לעירוב</b> – לעירוב חצרות נדרש אוכל בנפח של כביצה, וכל האוכלים מצטרפים להוות שיעור זה. גם שיעור זה ידוע מהמקבילות (עירובין פ"ח מ"ב, ומצוטט בכלים פי"ז מי"א).<b> כביצה לטמא טמאת אכלין</b> – אוכלים מטמאים טומאת אוכלין בכביצה (משנה, טהרות פ"א מ"א).<b> כגרוגרת להוצאת שבת</b> – המוציא בשבת אוכלים כגרוגרת חייב (שבת פ"ז מ"ד).<b> בכותבת ליום הכיפורים</b> – האוכל ככותבת ביום הכיפורים חייב (משנה, יומא פ"ח מ"ב  -  ; כלים פי"ז מי"ב).<b> כל המשקים מיצטרפין לפסול את הגוייה ברביעית</b> – השותה רביעית משקה טמא, גופו נפסל מלאכול תרומה (מקוואות פ"י מ"ז).<b> כמלא לוגמיו ביום הכיפורים</b> – השותה ביום הכיפורים כמות זאת חייב (יומא פ"ח מ"ב). במסכת יומא עסקנו בשאלת הנוסח המדויק של המשנה ("מלוא לוגמיו" או "כמלוא לוגמיו").
במשנה מנויה רשימה של שיעורים שונים הבאים להדגים את שאלת ההצטרפות. במקורותינו מצויות רשימות דומות הבאות כל פעם להדגים תופעה אחרת. ואלו הרשימות העיקריות (המספרים מציינים את סדר ההופעה ברשימה):
כפי שאפשר לראות רק משנתנו מציעה רשימה כוללת ואילו הרשימות האחרות הרבה יותר "תכליתיות". מפתיע שאין בה אזכור למידת הזית.

Mishnah 6

<small>על-פי כתב-יד קופמן</small>
<b>העורלה וכלאי הכרם מיצטרפין זה עם זה</b> – אף על פי שאין אלו אותם "מינים" הם מצטרפים בגלל הדמיון. הערלה היא מצווה כללית החלה על כל העצים, אבל רק בגפן היא משמעותית, שכן עצים אחרים אינם מבשילים בשנותיהם הראשונות. <b>רבי יהושע – </b>ברוב עדי הנוסח "שמעון". בערלה פ"ב מ"א ומ"י מיוחסת לרבי שמעון העמדה שאינם מצטרפים. במשנה א שם מדובר בסוגי פֵרות כבמשנתנו (ערלה וכלאיים). במשנה ו מדובר בשני שמות ממין אחד או שני מינים משם אחד. אם כן לפי רוב עדי הנוסח דברי רבי שמעון בערלה מתאימים לדעת האומר כאן שאין מצטרפים, ומתאים שהאומר הוא רבי שמעון. מאידך גיסא, דווקא נוסחה זו דחויה שכן היא קלה יותר, וקל לטעון שמעתיק מאוחר תיקן את המשנה כמשנת ערלה. לעומת זאת דברי רבי שמעון במשנה י בערלה מתאימים לרבי יהושע במשנה ד בפרקנו (מעילה). <b>אומר אינן מצטרפין</b> – כי הם מינים שונים, או אולי משום שהשיעורים שונים. אם אכן רבי יהושע הוא הדובר כאן, הרי שהוא לשיטתו במשנה ד שצריכים את שני התנאים ורק אלו ששווים במינם ושווים בשמם מצטרפים. ההלכה חוזרת במשנה ערלה: "הערלה וכלאי הכרם עולים באחד ומאתים" (פ"ב מ"א), וכן שונה התוספתא בתרומות פ"ה ה"ט. בספרי במדבר נדרש: "מקום שכפל את האיסור כפל את העלאה... מכאן אמרו תרומה גדולה באחד ומאה, ערלה וכלאי הכרם באחד ומאתים ומצטרפין זה עם זה" (פיסקא קכא, עמ' 149), ובלשון הירושלמי למשנת ערלה: "לפי שכפל הכתוב איסורו שינו חכמים חייובו" (פ"ב ה"א, סב ע"א)<sup class="footnote-marker">20</sup><i class="footnote">וראו את הדרשה לכתוב בספר יחזקאל מה טו שבבבלי פסחים מח רע"א, וברש"י שם.</i>. אם כן, המידה של אחד ממאתיים היא הכפלה של המידה הרגילה (אחד ממאה), והיא נובעת מכך שערלה וכלאיים נתפסים כאיסור חמור יותר, פי שניים מתרומה. הרמב"ם (בפירושו לערלה פ"ב מ"א) אומר שאינו זוכר אסמכתא מדרשית להלכה זו, כלומר אין למידה הנקובה כאן פסוק מהמקרא. לשון מעין זו נדירה בפירוש הרמב"ם.
בירושלמי שנינו: "מאן תנא (אין מצטרפין) זה עם זה רבי מאיר דאמר רבי אבהו בשם רבי יוחנן דברי רבי מאיר כל האסורין מצטרפין ללקות עליהן בכזית משום 'לא תאכל כל תועיבה' (דברים יד ג)" (ערלה פ"ב ה"א, סא סע"ד), והיא ברייתא בבבלי עבודה זרה: "דתניא רבי יהודה אומר משום רבי מאיר מנין לכל איסורין שבתורה שמצטרפין זה עם זה שנאמר לא תאכל כל תועבה" (סו ע"א)<sup class="footnote-marker">21</sup><i class="footnote">הגרסה "אין מצטרפין" גם בכ"י לידן וגם בכ"י רומי ומחקוה מפרשי הירושלמי, ובצדק, לפי העניין, וכן ברש"ס.</i>.
גם במשנת ערלה רבי שמעון חולק, כפי ששנינו גם בהמשך פרק ב בערלה: "תבלין שנים ושלשה שמות ממין אחד או משלשה אסור ומצטרפין. רבי שמעון אומר שנים ושלשה שמות ממין אחד או שני מינין משם אחד, אינן מצטרפין" (מ"י). לעיל הוצעו פירושים שונים למונח "שני שמות"; מי שמסביר ששני שמות הם שני סוגי איסורים מסביר בכך גם את משנתנו, ומי שמסביר אחרת את המונח "שני שמות" יסביר שלא זו הסיבה לדברי רבי שמעון בערלה.
כמו כן שנינו במשנת ערלה: "רבי אליעזר אומר מצטרפין בנותן טעם אבל לא לאסור" (פ"ב מ"א) – רבי אלעזר מהלך בלימודו כרבי שמעון ששני שמות של איסור אינם מצטרפים לאסור, אך מוסיף שהם מצטרפים כשהם בנותן טעם בהיתר, וכמו ששנינו בהמשך הפרק בערלה: "גריסין שנתבשלו עם עדשים ויש בהם בנותן טעם... אסור" (שם מ"ז). אם יש בהצטרפות של פרי הערלה עם כלאי הכרם לתת טעם בהיתר הם מצטרפים, אבל אין הם מצטרפים לחשבון כמותי לאיסור, וכמו הדוגמה שהרמב"ם העלה בפירושו: "שאם נפל דרך משל רוטל יין חציו ערלה וחציו כלאי הכרם לפחות ממאתים רוטל יין של היתר, אין התערובת נאסרת, שאין אנו חושבים שנפל רוטל אלא נחשבו חצי רוטל, לפי שאין אנו אומרים שהם מצטרפין לאיסור". אבל אם התוספת היא ב"נותן טעם" (שטעמה בולט ומורגש), היא פוסלת את כל התבשיל אף בכמות קטנה.
אם כן במשניות מעילה וערלה שלוש דעות, כמבואר בטבלה:
בתוספתא למשנתנו סדרת הצטרפויות נוספות: קודשי מזבח עם קודשי בדק הבית, עולה ואימורים ועוד, והברייתא מסיימת: "נותר בין קדשי קדשים ובין קדשים קלים אין מצטרפין זה עם זה" (פ"א הכ"ח, עמ' 559). גם בהלכה הבאה מופיעה סדרת דוגמאות להצטרפויות.
<b>הבגד והשק השק והעור העור והמפץ מיצטרפין זה עם זה</b> – כל צמד כלים מאלה מצטרף זה עם זה, ולמעשה נראה שכל הארבעה מצטרפים זה עם זה, אף על פי שהם כלים שונים. הבגד הוא כל אריג. השק הוא כשמו, אריג גס שנועד לאכסון חפצים ולהובלתם. העור הוא שק של עור, או עור פרוס, והמפץ, או ברבים "מפצים", הם המצעים שעל המיטה, מעין מזרן שפרשו על המיטה והיה כלי המיועד בעיקר לישיבה (כלים פכ"ד מ"י).
<u>מיטה</u>
המיטה של קדמונינו הייתה מתקן מתפרק המורכב ממסגרת עץ (מלבן הנזכר במשנה הקודמת), ובמסגרת חורים שדרכם הושחלו חבלים ועליהם הונח המצע<sup class="footnote-marker">22</sup><i class="footnote">פינצי, חרושת העץ, עמ' 66-70.</i>. למיטה היו "ארוכות" (משנה, שבת פכ"ג מ"ה; סוכה פ"א מ"ח). ארוכות המיטה הם מוטות המסגרת הארוכים שבהם הושחלו החבלים. אם לא היו בארוכות המיטה חורים להשחלת החבלים הרי שהיו בהם חריצים מתאימים. לעומת זאת על מוטות הרוחב לא נכרכו חבלים והם לא היו משויפים, ומותר לסכך בהם. יש שגרסו "ארובות המיטה", וכך גרס גם הרע"ב שם, והנוסחה נראית משובשת כפי שהעיר בעל תוספות יום טוב, ואין לה תמיכה בעדי הנוסח שבידינו<sup class="footnote-marker">23</sup><i class="footnote">משנה, כלים פי"ח מ"ה; בבלי, עירובין טו ע"ב; סוכה טו ע"ב.</i>. מכל מקום המיטה הייתה רק מסגרת העץ וחבלים כדי להחזיק את המפץ. המשנה בכתובות דורשת שאדם ייתן לאשתו מפץ, ו"אם אין [לו] מפץ, מחצלת" (פ"ה מ"ח). לפי נוסח זה אם אין לו מפץ הוא רשאי להסתפק במחצלת. כך הנוסח בכתב יד קופמן, ונוסח קרוב בסדרת קטעי גניזה, וכן הוגה במשנת רבי יהוסף אשכנזי שהבין כן מנוסח הרא"ש. ברוב עדי הנוסח "נותן לה מפץ ומחצלת", וכנראה כך היה הנוסח גם לפני רבי יהוסף אשכנזי לפני התיקון, וכן לפני בעל מלאכת שלמה. ואכן אין טעם לתת גם מפץ וגם מחצלת, שהרי שניהם נועדו לשכיבה. המחצלת היא אריגה פשוטה של קנים, לעומת זאת המפץ הוא כלי קיבול.
רביעיית כלים אלו נזכרת בסדר זה במשנת כלים: "הבגד מטמא משום שלשה על שלשה למדרס, ומשום שלש על שלש לטמא מת. השק ארבעה על ארבעה, העור חמשה על חמשה, מפץ ששה על ששה, שוין למדרס ולטמא מת. רבי מאיר אומר השק שיריו ארבעה ותחלתו משיגמר. העושה שנים מן הבגד ואחד מן השק, שלשתן מן השק ואחד מן העור, ארבעה מן העור ואחד מן המפץ, טהור. חמשה מן המפץ ואחד מן העור, ארבעה מן העור ואחד מן השק, שלשה מן השק ואחד מן הבגד, טמא. זה הכלל, כל שחבר לו מן החמור ממנו טמא, מן הקל ממנו טהור" (פכ"ז מ"ב-מ"ג). אם כן חומרים או כלים אלו מצטרפים, ואם חיבר טפח מזה ומזה הם מצטרפים למידה המינימלית הקבועה בהלכה, ובתנאי שיתחברו אל הקל מהם. הבגד פחות חמור משק משום שהוא נטמא בגודל פחות, וכן העור קל מהבגד או השק משום שהוא נטמא בגודל 4x4 (טפחים) והשק רק ב-5x5. "מן הקל ממנו טהור" – אם התוספת היא מחומר שנטמא בגודל מופחת הוא נחשב לקל יותר ולכן החיבור אינו משלים את הגודל המינימלי.
הבחירה של רשימתנו להדגים את דין ההצטרפות תלויה בבירור במשנת כלים. שם בפרק העוסק באריגים נידונו כל ההלכות, ואף סדרת הלכות הנוגעת לרשימה כולה, ומשם הועברה הרשימה לכאן, תוך קיצור ההלכה, וכל דין טמא מדרס וטמא מת נעלם מהקטע המועבר. בהקשר של משנתנו רבי יהושע כמובן יחלוק שהרי לדעתו "אין שיעוריהם שווים", ולכן אינם מצטרפים, ורבי שמעון סבור שהם מצטרפים לטומאה מאותו מין, טומאת מדרס.
המינוחים "חמור וקל" מתייחסים לגודל המינימלי שהחפץ מקבל בו טומאה ואינם מתייחסים למשנה הראשונה המדברת על תנאי ההיטמאות. זאת ועוד, כשם שהשיעורים הם שרירותיים כך גם הקביעה של הכלל היא שרירותית, ואין במקורות הסבר מדוע החיבור אינו משלים את החפץ לכלל טומאה.
<b>אמר רבי שמעון מה הטעם מפני שהן ראויין לטמא מושב</b> – במשנת כלים פכ"ז מ"ב המינוח הוא "מדרס" ולא "מושב"; אין הבדל בין הניסוחים, אך הם מעידים על עריכה סגנונית שונה. לדעת רבי שמעון טומאות שוות מצטרפות, אפילו אם שיעוריהן שונים, וכבר ראינו לעיל גם עמדה זו.
משנה זו ממסכת כלים זכתה למה שלא זכו משניות רבות במסכת ארוכה וקשה זו, לדיון תלמודי (בבבלי, שבת עט ע"א). הדיון התלמודי בא משום שבתוספתא נקבע "הבגד השק והעור כשיעור לטמאן, כך שיעור להוציאן" (שבת פ"ט ה"ג), כלומר השיעורים המנויים במשנתנו הם השיעורים לחייב על הוצאה בשבת. התלמוד הבין שהוא הדין גם בסכך, שתוספת סכך מחומרים אלו בשיעורים אלו פוסלת את הסכך (סוכה יז ע"ב). ההשוואה עצמה בעייתית, שכן שיעורי ההוצאה הם מינימליים: "חבל כדי לעשות אזן לקופה" (משנה, שבת פ"ח מ"ב), ועור כדי לעשותו קמע (שם מ"ג). ואכן הבבלי שואל את השאלה לגבי עור ועונה: "ההוא בקורטובלא" (שבת עט ע"א), כלומר רק בעור שנועד לשטיח השיעורים זהים. ההשוואה היא אפוא מוגבלת, והיא תקפה רק אם אין אפשרות שימוש בכמות קטנה יותר מזו הנדרשת במשנתנו. אבל די היה בטיעון זה כדי להביא את התלמודים לדיון במשנתנו.
זאת ועוד, משנת שבת קובעת שכל האוכלים שמוציאים אותם בשבת "מצטרפין זה עם זה מפני ששוו בשיעוריהן", אבל מה שלא שוו בשיעוריהם אינם מצטרפים זה עם זה (משנה, שבת פ"ז מ"ד). כפשוטה לפנינו הגדרה כללית של דברים שאינם מצטרפים זה לזה לעניין השיעורים. במקרה של משנת שבת הטעם לאי הצירוף הוא משום שהתבן אינו מאכל גדיים, משום שהגדי מתקשה לעכלו. התלמודים מביאים גם כלל אחר: "חמור משלים לקל, אין הקל משלים לחמור" (ירו', שבת פ"ז ה"ו, י ע"ד; בבלי, שם עו ע"א; עט ע"א).<sup class="footnote-marker">24</sup><i class="footnote">לתבן כמעט אין ערך תזונתי עצמאי, הוא משמש תוספת לעשב ירוק או לבלילה עם מזון אחר.</i> כלומר, ידוע שהפרה מסוגלת לאכול עשב, ולכן אם הוציא לפרה תבן פחות מכשיעור, והשלימו בעשבים, הוא חייב להביא חטאת, משום שהפרה אכלה בשיעור מלוא פיה. לעומת זאת אם הוציא לגדי פחות מכשיעור, והשלימו בתבן, אינו חייב חטאת, מפני שהגדי אינו מסוגל לאכול תבן (ירו', שם).
שני התלמודים מצרפים לכלל זה את משנת כלים ומסבירים שגם בה חמור משלים לקל, אם כי במשמעות מעט שונה. את משנתנו הירושלמי מסביר בכך שלגבי טומאת מדרס לכל הבגדים טומאה שווה. התלמוד מסתמך על נוסח התוספתא למשנת מעילה: "רבי שמעון אומר הבגד והשק והעור והמפץ מצטרפין זה עם זה מפני ששוה טפח על טפח משם קציע" (פ"א ה"ל, עמ' 559). אם כן הירושלמי מעדיף את נוסח התוספתא על פני נוסח המשנה, או שסבור שרבי שמעון נזקק לשני התנאים.
התלמוד הבבלי מצרף גם הוא לדיון את הטעם ש"כל אלו שווים בשיעוריהם", ומסביר שגם משניות כלים ומעילה חוברות לטעם זה, ורק בבגד ועור הן חורגות משום שיש כאן שימוש זהה. כלומר לכל הדעות די באחד התנאים, או שיעור שווה או שימוש שווה. הכלל של התלמוד הבבלי נובע מכך שהם ראו השלמה בין משנת שבת למשנת כלים וסברו שהצטרפות מותנית בכך ששוו בשיעוריהם לכל הדעות.
אבל במקבילה בסוכה המהלך התלמודי דומה יותר לירושלמי. התלמוד מביא את משנת כלים, ועליה את משנת מעילה בלשון "תני עלה"<sup class="footnote-marker">25</sup><i class="footnote">נראה שהתלמוד הבבלי הכיר את החומר ההלכתי, אך לא הכיר במשנת מעילה כמשנה עצמאית, אלא כברייתא על משנת כלים. כבר הערנו שהבבלי לעתים אינו מכיר את משניות קודשים וטהרות שבידינו או שאינו מכיר בהן כמשניות מתורצות. </i>, ומסביר את דברי רבי שמעון כאילו אמר שבגד ושק מצטרפים משום ששיעוריהם שווים. לשם כך הוא מביא את התוספתא ומסביר: "המקצע מכולן טפח על טפח – טמא<sup class="footnote-marker">26</sup><i class="footnote">זו משנת כלים פכ"ז מ"ד.</i>. טפח על טפח למאי חזי? ואמר רבי שמעון בן לקיש משום רבי ינאי: הואיל וראוי (ליטלו) על גבי החמור. בסורא אמרי להא שמעתא בהאי לישנא..." (בבלי, סוכה יז ע"ב). אם כן בגד או שק מוקצע (חתוך [גזור], מותאם יפה) תמיד טמא, גם אם שיעורו טפח בלבד, שכן הוא מתאים לשמש כטלאי. כך שנו בסורא, ובנהרדעא היה נוסח אחר. אם כן משנת כלים חולקת על משנת מעילה. משנת כלים מציעה שיעורים שונים וכל ההצטרפות נובעת מכך שלעניין אחד כל השיעורים שווים.
ברם לפי פירושנו לפ"ד מ"ג התנאי ש"שוו בשיעוריהן" הוא רק דעת רבי יהושע ויש החולקים עליו, וביניהם רבי שמעון, ודעות שונות בעניין. לפיכך פשוט לפרש שמשנת כלים ומשנתנו הן כדעת רבי שמעון החולק על רבי יהושע. המאמץ לפרש את רבי שמעון כך שיתאים לכלל של רבי יהושע מתחיל כאמור בתוספתא (שאת הסברה מביא הבבלי שציטטנו). אך להערכתנו זה כבר הסבר מאוחר הבא לנסות לגשר על הביטויים השונים בדין הצטרפות.

Chapter 5



Mishnah 1

<small>על-פי כתב-יד קופמן</small>
<b>הנהנה שווה פרוטה מן ההקדש אפ על פי שלא פגם מעל</b> – המשנה מעלה שני תנאים המגדירים מהי מעילה. האחד הוא כמות ההנאה, והאחר הוא פגימה בהקדש. האוכל מההקדש פגם בהקדש, אך המשתמש בבגד הקדש לא פגם, <b>דברי רבי עקיבה</b> – לדעתו אם פגם בהקדש בוודאי מעל, ואם לא פגם כלל חייב על ההנאה. את ההנאה רבי עקיבא מגדיר בשווה פרוטה, ולפגימה אין הוא נותן שיעור. אפשר שהוא מתכוון שפגם בשווה פרוטה, או שפגם בכלשהו.<b> וחכמים אומרים כל דבר שיש בו פגם</b> – אם זה חפץ המתכלה או נפגם,<b> לא מעל עד שיפגום</b> – ולא חשוב האם נהנה מהחפץ. התנאי למעילה הוא שהחפץ נפגם. לכאורה לא ייתכן שחכמים סבורים שאם נהנה ולא פגם לא מעל, הרי נהנה מחפץ הקדש וודאי שזו מעילה. על סמך הנחה זו נמשיך בפירוש המשנה. לאחר מכן, ולאור העמדה במקבילות, נחזור למשנתנו. <b>וכל שאין בו פגם כיון שנהנה מעל – </b>אם זה חפץ שאינו נפגם חייב על המעילה. המחלוקת בין רבי עקיבא וחכמים אינה בהירה. שניהם מסכימים שאם לא פגם הוא מועל רק אם נהנה, ואם יש בו פגם חכמים מגדירים מעילה על ידי הפגימה וחייב, ואילו רבי עקיבא אינו חולק על דבריהם. כך יש להציג את דבריהם:
1. חפץ המקבל פגם
2. חפץ שאינו מקבל פגם
הבבלי מפרש: "תנא: מודה רבי עקיבא לחכמים בדבר שיש בו פגם. במאי קא מיפלגי? אמר רבא בלבוש מציעאה ומלמלא<sup class="footnote-marker">1</sup><i class="footnote">בלבוש אמצעי ומלמלה. מלמלה היא אריג פשתן דק ומעולה (בבלי, גיטין נט ע"א). לבוש אמצעי הוא שכבת ביניים בביגוד שאינה ניזוקת משום שאינה נוגעת בגוף ואינה מהנה שכן אינה נראית בחוץ.</i>" (יח ע"א). הבבלי מסביר שהמחלוקת היא על הגדרת דבר הנפגם. האם בגד מסוים (העשוי מלמלה, שהיא פשתן דק) נחשב כפגיע או כבלתי פגיע. כלומר אין בין התנאים מחלוקת עקרונית, אלא מחלוקת נקודתית בבגד מסוים. ההסבר קשה, שהרי הבגד המיוחד לא נזכר כלל ואינו נושא המשנה. מעתה פתוחות לפנינו דרכים מספר. האחת שאין מחלוקת בין התנאים, אלא כל אחד ניסח את הדברים אחרת. חכמים לא כללו התייחסות לשווה פרוטה, ורבי עקיבא לא התייחס לסוג הבגד אלא לשאלה האם הייתה פגימה או לא הייתה פגימה. כל תנא שנה את הלכתו בבית מדרשו, ובשלב ראשון טרם נקבע ניסוח אחיד. עורך המשנה שנה את שני המונחים כאילו הם מחלוקת, אבל אין כאן מחלוקת אלא כל אחד ניסח את דעתו ב"שפה הלכתית" שונה, והעורך לא רצה לוותר על הניסוח השונה. הר"ש למשנת פרה פ"ב מ"ב, שבה קיימת תופעה דומה, מסביר: "שאדם חייב לומר בלשון רבו", ובשפתנו: העורך לא ערך ואיחד את המשנה אלא הביא את שני הניסוחים המקבילים. אמנם בדרך כלל הסגנון שבו התנא הראשון (ת"ק או "חכמים") אומר ניסוח סתמי ואחר כך נאמר "רבי פלוני אומר..." הוא סגנון של מחלוקת, אך לפעמים אין אלו אלא ניסוחים שונים, כדברי התוספתא למשנה דומה אחרת: "הן הן דברי רבי שמעון הן הן דברי רבי יוסי" (כריתות פ"ב ה"ה, עמ' 565). בדרך זו ביארנו, או הצענו לבאר, משניות וברייתות אחרות שבהן אפשר היה להבין שאכן במחלוקת עסקינן<sup class="footnote-marker">2</sup><i class="footnote">כגון משנה, פרה פ"ז מ"ט; כלים פט"ו מ"א; תוס', פרה פ"ז ה"ג, עמ' 636; משנה, פרה פי"א מ"ז (התוספתא שם פי"ב ה"ח, עמ' 640); סוטה פ"ח מ"ו ומ"ז; גיטין פ"ט מ"ג; כתובות פ"ד מ"ו (לפי פירושנו), ואולי גם ערכין פ"ט מ"ג; תוס', כלים בבא מציעא פ"א ה"ח, עמ' 579 (בניגוד להגהת הגר"א); משנה, כלים פט"ז מ"ו; (תוס', כלים בבא מציעא פ"ז ה"ג, עמ' 586, כפי שפורשה במשנה, כלים פי"ז מי"ב); משנה, כלים פכ"א מ"ג; פכ"ח מ"ז; זבחים י"ב מ"א; תוס', זבחים פי"ג הי"ב, עמ' 499; משנה, מנחות פ"ה מ"ח; טהרות פ"ג מ"ג; מקוואות פ"ה מ"ה; פ"ו מ"י; מכשירין פ"ב מ"ח; טהרות פ"ב מ"ו; עוקצין פ"א מ"א; תמורה פ"ג מ"ד; תוס', בכורות פ"ד ה"ה, עמ' 538 ועוד. רוב הדוגמאות הן מסדר טהרות. </i>. הסבר זה אפשרי, אך לאור המקבילות יש להעדיף על פניו הסבר אחר.
אפשרות שנייה היא להשלים במשבצת החסרה שאם פגם ולא נהנה אין זו מעילה עד שייהנה, שכן המזיק אינו נחשב למועל. אם כך הרי שהמחלוקת טבעית ומובנת, והיא מתאימה לדברי הברייתא: מודה רבי עקיבא לחכמים בדבר שיש בו פגם [והנאה], אבל בדבר שאין בו [אלא] פגם הוא חולק על חכמים. יש להודות שלהסבר זה היה עדיף לו הגרסה הייתה "מודה רבי עקיבא בדבר שאין בו הנאה", נראה אפוא שהתלמוד לא הילך בדרך שהצענו.
המחלוקת חוזרת בספרא בנוסח אחר: " 'כי תמעול מעל מקדשי ה' ', יכול נהנה ולא פגם, או פגם ולא נהנה? במחובר לקרקע, ובשליח שעשה שליחותו, תלמוד לומר 'וחטאה'. נאמר כאן 'חטא', ונאמר 'חטא' בתרומה. מה חטא האמור בתרומה פגם ונהנה, מה שפגם נהנה, בדבר שפגם בו נהנה, פגמו והנאתו כאחד, בתלוש מן הקרקע ובשליח שעשה שליחותו. אף 'חטא' האמור כאן פגם ונהנה מה שפגם הוא נהנה ובדבר שפגם הוא נהנה ופגמו והנאתו כאחד" (ספרא, דבורא דחובה, פרשה יא ה"ב-ה"ד, כה ע"ג). אם כן שני תנאים למעילה, פגם ונהנה כאחד, ואם עשה רק אחד מהם פטור. נראה שזו דעה שלישית. הטבלה נראית אפוא כך:
נוסח הספרא
זו חלוקת דעות רגילה שבה יש שלוש עמדות "קלסיות", ואכן בתוספתא המחלוקת מוצגת בצורה זו. 1 היא דעת הספרא, 2. עמדת רבי עקיבא: "הנהנה והפוגם בשוה פרוטה מן הקדש מועל. 1. נהנה ולא פגם, פגם ולא נהנה, הרי זה לא מעל עד שיהנה, ויתכוין ליהנות. עד שתהא הנאתו ופגמתו כאחד, בדבר שדרכו ליפגם, ובשעה שנהנת פגם. ובשליח שעשה שליחותו. 2. רבי עקיבא אומר אם נהנה אף על פי שלא פגם מעל. מודה רבי עקיבא לחכמים בדברים שאין בהם פגם כגון השירים ונזמים קטלאות וטבאות שאם נהנה אף על פי שלא פגם מעל. מודים חכמים לרבי עקיבא בדברים שיש בהן פגם שאם נהנה ולא פגם שלא מעל" (פ"ב ה"א, עמ' 558). המשפט האחרון קשה: אם חכמים (תנא קמא) מודים לרבי עקיבא, מה נותר מדבריהם ברישא? אין זאת אלא שדעת חכמים אינה מופיעה בתוספתא והיא רק במשנה. המשפט בתוספתא "מודים חכמים לרבי עקיבא בדברים שיש בהן פגם" הוא אפוא צמצום דברי חכמים שבמשנה, ואינו אליבא דתנא קמא שבתוספתא (ובספרא). עוד אנו לומדים שלפי התוספתא הטבלה אינה מדויקת ויש להבחין בין דברים שיש בהם פגם, ששם מעילה מותנית בכך שיש פגימה והנאה כאחת, לבין מה שאין דרכו להיפגם (בגד אמצעי ומלמלה – לפי רבה בבבלי), שאם נהנה מעל גם אם לא פגם. הטבלה תיראה אפוא כך:
נוסח התוספתא
ניתן להסביר את הבבלי כמו התוספתא, ואפשר שזו אכן כוונת האמוראים, אם כי העיקר עדיין חסר מן הספר ויש להשלים את הסבר הבבלי לפי התוספתא. עם זאת אין כל ביטחון שאכן הסבר התוספתא משקף את דעת המשנה. מפשט המשנה משמע שדברי רבי עקיבא חלים גם על דברים שאין בהם פגימה, שהרי הקטלה והכוס הנזכרות להלן הן דוגמאות לעמדתו של רבי עקיבא, ועמדתו שבמשנה היא שבחפצים כאלה מעל אם נהנה. חזרנו אפוא לטבלה שלפי הספרא, ונראה שתנאים מאוחרים עמלו לטשטש את ההבחנה הפשוטה של הספרא שמעילה היא רק בפגימה והנאה ברורים ובו בזמן.
לעיל בפירוש המשנה כתבנו שלא ייתכן שחכמים סבורים שאם נהנה (אף על פי שלא פגם) אין כאן מעילה. אבל מתברר שאכן יש דעות כאלה, ולפי זה יש לתקן את הבנתנו במשנה ולראות בה מחלוקת רגילה.
המחלוקת במשנה – הבנה מחודשת:
1. חפץ המקבל פגם
2. חפץ שאינו מקבל פגם
רבי עקיבא אינו משתמש בתנאי שהחפץ נפגם, מבחינה זו עדיין שפתו ההלכתית שונה משל חכמים. אבל בכל זאת ברור שאם הוא אמר שהחפץ נפגם משמע שהחפץ מקבל פגם, גם אם רבי עקיבא לא השתמש בהגדרה של חכמים. לדעתו התנאי הקובע הוא או הנאה או פגימה, ואין הוא נזקק כלל להגדרה "חפץ שאינו נפגם", וברור שהחפץ הוא כזה אין בו פגימה (ולכן אין גם מעילה אלא אם נהנה).
<b>כיצד – </b>המשנה מסבירה ומדגימה מהי הנאה ללא מעילה. מהתוספתא שציטטנו ברור שזו דוגמה לדברי רבי עקיבא מהם דברים שאין בהם פגימה. <b>נתנה קטלה</b> – שם רווח לשרשרת התלויה סביב הצוואר. התלמוד הבבלי מתרגם את קטלה "מנקטא פארי" (שבת נט ע"ב), ופירשו רש"י בשתי פנים: מעין בד רקום התלוי ברצועה על הצוואר והרקמה נתונה כנגד לב האישה; תכשיט זהב כמין חצי עגול הנתון על הצוואר. אולם בבבלי למשנתנו פירשו רש"י לפי עניינו: "ענק של זהב" (יח ע"א), כלומר תכשיט זהב מלבני התלוי על הצוואר. הבבלי עצמו מציג את התכשיט כאחד מסוגי החבקים שה"אשה חונקת את עצמה" בהם (שבת נז ע"ב), ומשמע מדבריו שמדובר בשרשרת המתוחה על הצוואר<sup class="footnote-marker">3</sup><i class="footnote">כך פירש אף הרמב"ם, הלכות כלים פ"ט ה"ה.</i>. תיאורו המלא של תכשיט זה ידוע לנו ממשנת כלים: "קטלה שחוליות שלה של מתכות בחוט של פשתן או של צמר, נפסק החוט החוליות טמאות, שכל אחת ואחת כלי בפני עצמה. חוט של מתכות וחוליות של אבנים טובות ומרגליות ושל זכוכית, נשתברו החוליות החוט בפני עצמו קיים, טמא. שירי קטלא כמלוא צואר קטנה, רבי אליעזר אומר: אפילו טבעת אחת טמאה, שכן תולין בצואר" (פי"א מ"ח). נמצא שמדובר במחרוזת שהחוט החורז שלה עשוי צמר או פשתן וחוליותיה מתכת, אך לעתים החוט החורז שלה עשוי מתכת, חוט זהב או כסף, וחוליותיה אבנים יקרות. משנת כלים אף אומרת שאם יש בשאריות שרשרת שנקרעה, "שיירי קטלה", כדי להקיף צוואר ילדה קטנה, הן נחשבות לשרשרת. רבי אליעזר מחמיר ואומר שגם חוליה אחת מן השרשרת נחשבת לשרשרת, מפני שהנשים תולות לעתים על צווארן שרשרת בת חוליה אחת נאה.
בתוספתא שנינו: "קטלא שחליות שלה של אילמוג ואוחזות באונקלאות של מתכת, הרי אלו טהורות" (כלים בבא מציעא, פ"א ה"ט, עמ' 579). נמצא שהיו קטלאות שחוליותיהן של אלמוג, הנמנה עם האבנים היקרות הרמוזות במשנת כלים. הקטלה המתוארת בתוספתא מורכבת מחוט וחוליות של אלמוג מחוברות לווי מתכת . <b>בצוארה</b> – הקטלה קשורה לצוואר או תלויה עליו.<b> טבעת בידה</b> – היא מהלכת וטבעת של הקדש מייפה את ידה. ברור שאין כאן פגימה ברכוש הקדש, אבל הנאה יש ויש.<b> שתת בכוס שלזהב</b> – של המקדש, כוס שאינה נשברת ואינה ניזוקה,<b> כיון שנהנה</b> – בכל יתר עדי הנוסח "נהנית",<b> מעלה</b> – אף שאין פגימה, או לפי התוספתא אף שלא תיתכן פגימה. מעניין שכל הדוגמאות במסכת מעילה הן בגברים שמעלו, אך לעניין זה מואשמת דווקא האישה בהתייפות והתייפייפות. רוב עדי הנוסח תיקנו בסוף ללשון זכר הרגילה במשנה, אבל ברור שלפחות שתי הדוגמאות הראשונות הן באישה, ולפיכך יש לראות בנוסח "נהנה" תיקון. ברור שההלכה חלה על גברים ונשים, אך נבחרו דוגמאות מגדריות, ברישא של נשים ובסיפא של גברים, אולי לרמוז לחשש שמעילה מתחוללת גם בגלל נשים וגם בגלל גברים, או אולי כדי להדגיש שגם מעילת נשים נחשבת מעילה, אף על פי שלאישה אין רכוש וממילא ההנאה כביכול אינה "שלה" אלא של בעלה שכן הוא הרוויח בכך שלא היה צריך לקנות לאשתו תכשיטים. מכל מקום, זו עריכה מיוחדת וחריגה. למשל בדיני פיגול ונותר הדוגמאות הן תמיד בלשון זכר (החלה על זכרים ונקבות כאחד), ובדרך כלל אין מדגישים נשים אלא כשהדבר אופייני להן. מן הראוי להעיר שגם במשנת שבת בפרקים הדנים בלבוש ובהוצאתו בשבת המשניות מחולקות לגברים ונשים, אך שם יש לחלוקה משמעות הלכתית<sup class="footnote-marker">4</sup><i class="footnote">דיני טלטול תלויים בנוהגי הסביבה, וראו משנה, שבת פ"ו ואילך.</i>.
<b>לבש בחלוק כיסה בטלית בקע [ב]קורדום לא מעל עד שיפגום</b> – לפי הסברנו לעיל בכל אלו תיתכן פגימה. כך למשל לבישת החלוק יש בה פגימה, שכן החלוק מתרפט ומתלכלך, ולכן גם לדעת חכמים (בתוספתא) ההנאה בלבד אינה תנאי מספיק, זאת אף על פי שהפגימה קטנה בהרבה מהשווי הכספי של ההנאה. הטלית מובאת אגב הדוגמאות, אין להסיק מכאן שבמקדש הייתה טלית של הקדש. <b>תלש מן החטאת כשהיא חיה</b> – מבחינה הלכתית מותר לאכול בשר שנתלש מבהמה חיה, אך כפי שנראה להלן המדובר בתלישת שער בלבד. <b>לא מעל עד שיפגום</b> – כנראה מדובר בתלישת שער בלבד, שהרי אם תלש בשר חטאת בוודאי פגם.<b> כשהיא מתה כיון שנהנה מעל</b> – אין כאן פגם, כיוון שהבשר עולה לקרבן, אך אם אכל נהנה ומעל. ייתכן שתלישת הבשר לא נעשתה להנאה אלא כזיכרון וכלקיחת מזכרת בלבד, אם כן הרי שזה רמז מעניין המצטרף לתלישת השער של השעיר לעזאזל. ודאי שזיכרון מעין זה היה נחשב בעיני חכמים אבק עבודה זרה, אך בהחלט ייתכן שבקרב הציבור היו כאלה שעשו כן, כפי שרומזת (ולועגת) משנת יומא.
בתוספתא מובאת דוגמה נוספת: "נטל קרדום של הקדש וביקע בו, אם נהנה ופגם בשוה פרוטה מעל, אם לאו לא מעל. בא חברו וביקע בו, כולן מעלו. נטלו הראשון ונתנו לשני, הראשון מעל והשני לא מעל" (פ"ב ה"ב, עמ' 558). בתוספתא זו נדרשת גם הנאה וגם פגימה, בניגוד לדעות שראינו לעיל.
למרות כל האמור במשנתנו ומקבילותיה, להלן בפרק יתברר שיש מעילה גם ללא הנאה וללא פגימה (להלן במשנה זו ובמיוחד מ"ג). הכלל המשפטי המורכב והמתוחכם אינו מהווה אפוא מפלט מפני חומרת המעילה. הווה אומר, אף על פי שכל הגדרה של מעילה מצמצמת את חלות האיסור הרי שחומרת החשש גוברת וכל שימוש נאסר.
<u><b>אכילת בשר חי</b></u>
ביומא פ"ו מ"ד מסופר שהבבליים היו תולשים משער השעיר הנשלח לעזאזל. בתוספתא מיוחס המעשה המגונה לאלכסנדריים, אנשי אלכסנדריה: "שהיו מתלשין בשערו" (יומא פ"ג [ד] הי"ג). נראה שאלו נטלו שערות מהשעיר לסגולה ולמזל, או כביטוי לסלידה ממנו וכאילו הם פוגעים בישות העלומה שהשעיר מובל אליה. האמורא הבבלי רבה בר בר חנה מסביר בתלמוד הבבלי: "לא בבליים היו אלא אלכסנדריים היו ומתוך ששונאים את הבבליים היו קורין אותן על שמן. תניא רבי יהודה אומר לא בבליים אלא אלכסנדריים היו..." (יומא סו ע"ב). עיקר המסורת נרמז גם בירושלמי: "אלכסנדריין היו אומרים עד מתי אתם תולין את הקלקלה בנו" (יומא פ"ו ה"ד, מג ע"ד).
במשנת מנחות (פי"א מ"ז) מסופר כי הכוהנים הבבליים היו אוכלים מבשר הקרבנות (המותרים לאכילה) במוצאי יום כיפור שחל בערב שבת ולא המתינו לבישולו במוצאי שבת<sup class="footnote-marker">5</sup><i class="footnote">הרקע הרֵאלי ברור. אין איסור לאכול בשר חי, וחובת המליחה היא דרישה הלכתית שנקבעה רק מאוחר יותר, וראו עוד פירושנו לשבת פ"ז מ"ב. במוצאי יום הכיפורים היו הכוהנים רעבים ביותר, אך אסור היה כמובן לבשל את הבשר. יתר על כן, עבור כוהן שבא מהתפוצות הייתה אכילת בשר הקרבנות הזדמנות נדירה למדי. בימים רגילים הוא היה מנוע מכך שכן את בשר הקרבנות חילקו כוהני המשמרת ובית האב, ולכוהן מהנכר לא היה בכך חלק. בחגים לא עבד בית אב מסוים, וכל כוהן שרצה בכך חלק בעבודה ובבשר. לפיכך החמצת הבשר של מוצאי יום הכיפורים הייתה עבור הכוהן מהתפוצות הפסד מרובה. היו מקרים שזו הייתה ההזדמנות היחידה בחייו לאכילת הקרבן המקודש והנערץ.</i>. גם כאן נאמר בתלמוד הבבלי (מנחות ק ע"א) כי הכוהנים ש"דעתם יפה" הם אלכסנדריים ולא בבליים. אין זה מקרה שהתלמוד הבבלי מגן על הבבליים ומייחס את ההשמצה לאנשי אלכסנדריה, אך דומה שגם המסורת התנאים והארץ-ישראלית הכירה בכך ש"פראי האדם" הללו הם מאלכסנדריה שבמצרים. במקרה זה של אכילת בשר חי במקורות ארץ ישראל הנוהג המגונה מיוחס לבבליים<sup class="footnote-marker">6</sup><i class="footnote">ירו', פאה פ"ח ה"ה, כא ע"א; עירובין פ"ג ה"א, כ ע"ד.</i>. בהקשרים אלו הוא מופיע כנוהג כללי, ולא רק כמנהג כוהנים בהזדמנות מיוחדת. אם כן החילוף בבל-אלכסנדריה אכן מוכח, אם כי ייתכן שהסבר התלמוד הבבלי בדבר המעתק וההשמצה הכרוכה בו הם העברה מסוגיית יומא.

Mishnah 2

<small>על-פי כתב-יד קופמן</small>
<b>נהנה בכחצי פרוטה ופגם בכחצי פרוטה</b> – יש כאן יחד שווה פרוטה, אך הם אינם מצטרפים, שכן כפי שהסברנו במשנה א תנאי המעילה הוא שיש פגימה והנאה באותו חפץ ובאותו זמן. עמדה זו לא הופיעה במשנה א וסביר שמשנתנו היא כדעה זו (הספרא ותנא קמא בתוספתא). אפשר גם לנסות לנתח את המקרה כמשקף את דין ההצטרפות, ואין עברות משני מינים מצטרפות (כך לפי חלק מהדעות, לעיל פ"ד מ"א), אבל לפי רבי יהושע וחכמים אחרים במקרה כזה העברות מצטרפות. ברם לפי ההסבר שהצענו משנתנו כדעת הכול, וכך פירש כנראה גם הרמב"ם. <b>או שנהנה בשווה פרוטה [בדבר אחד] ופגם בשוה פרוטה בדבר אחר</b> – אין זה בבחינת "הנאתו ופגמתו כאחד" בלשון התוספתא (פ"ב ה"א, עמ' 558), <b>הרי זה לא מעל עד – </b>בחלק מעדי הנוסח הטובים (כגון <b>מפ</b>, <b>מנ</b>) נוסף "<u>שיהנה בשוה פרוטה</u>", <b>יפגום<sup class="footnote-marker">7</sup><i class="footnote">בשפתנו: עד שיפגום.</i> בשוה פרוטה בדבר אחד</b> – המילים המודגשות בקו אינן בכתב יד קופמן וב-<b>מל</b>. נראה שלפנינו תיקון של תלמיד חכם (קטן) שלא הכיר את עמדת הספרא והתוספתא וחשב שהתנאי היחיד למעילה הוא שייהנה בשווה פרוטה, לפי הדעה שנהנה ולא פגם תמיד מעל (דעת רבי עקיבא וחכמים במשנתנו), אבל כפי שראינו המשנה מכירה את עמדת הספרא והתוספתא ולפיהן יש לפרש את משנתנו.

Mishnah 3

<small>על-פי כתב-יד קופמן</small>
<b>אין מועל אחר מועל במוקדשים</b> – אם הראשון מעל כל האחריות עליו. החפץ יצא לחולין, וכל הנזקים והעוון על המועל הראשון. נמצא שהמועל השני השתמש בחפץ של חברו ולא בחפץ הקדש. <b>אלא בהמה וכלי שרת</b> – העשויים מטבעם לשימוש ישיר במקדש, כלומר שגוף עצמם קדוש ואין הם בני החלפה או תמורה (להלן).<b> כיצד</b> – מעילה אחר מעילה בבהמה,<b> רכב על גבי בהמה ובא חבירו ורכב – </b>ב-<b>מפ, מנ</b> נוסף: "ובא חבירו ורכב", כלומר מדובר בשלושה אנשים, הראשון חייב והשניים האחרים פטורים, ואילו בכתב יד קופמן וב-<b>מל: "בא חבירו ורכב" פעם אחת בלבד. </b>מבחינה הלכתית אין בכך תוספת משמעותית, אך הוספת האדם השלישי מעניקה למשנה גוון ספרותי ופיוטי. הבדל נוסח דומה יש בקריאה אחר הסוטה "אמן ואמן", או "אמן אמן ואמן"<sup class="footnote-marker">8</sup><i class="footnote">ראו חילופי הנוסח במשנת סוטה פ"ב מ"ה, והדיון שם על קריאות כפולות שנעשו במעמדים ציבוריים לכבוד ולהדר.</i>. <b>שתה בכוס של זהב ובא חבירו ושתה –</b>בשלישית,<b> ובא חבירו ושתה</b> – גם כאן השלישי נוסף לתוספת חגיגית וספרותית בלבד. המדובר בתלישות מבשר חטאת מתה, שכן התולש מחטאת חיה לא מעל (מ"א).<b> תלש מן החטאת</b> – שלוש הדוגמאות הללו נזכרו במשנה הקודמת,<b> ובא חברו ותלש ובא חברו ותלש –</b> גם כאן הפעם השלישית היא לתוספת ההדר הספרותי.
<b>כלם מעלו</b> – כי בבהמה ובכוס יש מעילה אחר מעילה.<b> רבי אומר כל שאין לו פדיון יש בו מועל אחר מועל</b> – רבי מנסח את הכלל המשפטי שבעזרתו הסברנו קודם את הדוגמאות. זה אחד המקרים הבודדים שבהם רבי מופיע במשנה ואין בהם חילוף נוסח. רבי עצמו ערך את המשנה (בעצמו או בדורו), ואילו הוא עצמו כמעט אינו נזכר בה. ברוב המקומות שבהם הוא מופיע יש גרסה המייחסת את דבריו לחכם אחר, כגון במשנת מעשרות פ"ה מ"ה: "רבי אומר" – כך בכל עדי הנוסח, אבל בכתב יד קופמן "רבי מאיר אומר"<sup class="footnote-marker">9</sup><i class="footnote">אפשטיין, מבואות, עמ' 194-196, וראו פירושנו לבכורות פ"ז מ"ו; נדרים פ"ג מי"א; נזיר פ"א מ"ד; מנחות פי"ג מ"ב ועוד.</i>. הדין מופיע גם בתוספתא, פ"ב ה"ג, עמ' 588. בַמיוחד שבדין זה נעסוק בסוף הפרק.

Mishnah 4

<small>על-פי כתב-יד קופמן</small>
<b>נטל אבן או קורה שלהקדש הרי זה לא מעל</b> – הלקיחה (קנייה) עצמה אין בה פגימה ועדיין אין בה הנאה, לכן לא מעל. <b>נתנה לחבירו הוא</b> – הראשון,<b> מעל וחבירו לא מעל</b> – הוא מעל משום שנתינה היא כמכירה, ויש בה כבר הנאה חלקית. כפשוטה הנתינה היא בתשלום, אבל אפילו אם נתן בחינם הרי שמתנה לאחר היא כבר מעין מכירה, שכן על מתנה מגיבים במתנה אחרת, ואולי גם עצם הנאת הנתינה היא בעלת ערך מסוים. הסברנו את המשנה מבלי להיזקק לפורמולה המשפטית, השנויה במחלוקת, האם "מתנה כמכר" (ראו פירושנו לבכורות פ"ח מ"י).<b> בנייה בתוך ביתו הרי זה לא מעל</b> – עצם הבנייה אינה נחשבת לפגם או להנאה.<b> עד שיידור תחתיה בשווה פרוטה</b> – דוגמה זו קשה, שהרי בבנייה יש פגם בעץ. הקורה מצויה עכשיו במצב שאינו בר שימוש להקדש, והיא נתונה ללחצים שוודאי גורמים לירידה בערכה. המשנה שלנו מהלכת אפוא בנתיב שונה במקצת מזה של המשנה הקודמת. היא מגדירה "הנאה" כהנאה של ממש (מגורים). ייתכן שמה שמשפיע על המשנה הוא שההנאה אינה נובעת רק ישירות מרכוש ההקדש אלא גם מפעילות הבעל שבנה את הבית ושיבץ את הקורה.
מעין כך שנינו בתוספתא: "הדר בצלו של שובך, ובצלו של מערה, לא נהנין ולא מועלין. ושבקרקעות מועלין בהן מים שבחבית אין מועלין בהן, נותנין לצלוחית מועלין בהן. אבל חבית וצלוחית עצמה מועלין בהן מפני שגופן הקדש" (פ"א הכ"ד, עמ' 558, וראו תוס', סוכה פ"ג הי"ז). המדובר בשובך שהוא כמערה, כלומר במערת קולומבריום ששימשה לגידול יונים (איור 3 לעיל). הקולומבריום שייך להקדש, אבל קירות הסלע הם טבעיים ואינם הקדש. באופן פרדוקסלי להקדש שייך החלל שנחצב, ולכן אין כאן פגם ולא הנאה. התוספתא מהלכת כנראה בשיטה שהנהנה ולא פגם לא מעל, או שמעל אבל אין כאן הנאה מהקדש. אבל הדר בקרקע של הקדש יש כאן מעילה, והנאה מהקדש, שהרי הקרקע עצמה שייכת להקדש ולא החלל, וכן המים המוחזקים בחבית הקדש אין מועלים בהם, שכן המים אינם הקדש, ועצם החזקת המים בחבית אין בה שווה פרוטה.
בתוספתא שנינו: "נטל אבן של הקדש ובנאה בתוך ביתו, קורה וקורה בתוך ביתו, הרי זה לא מעל עד שידור תחתיה בשוה פרוטה" (פ"ב ה"ד, עמ' 559). מעניין שבניית הבית והשלמתו איננה מקור הנאה, רק השימוש הממשי בו נחשב להנאה משפטית. זאת אף על פי שההנאה מרכוש (בית) כשלעצמה (עוד לפני השימוש במבנה) איינה נחשבת להנאה, לעומת זאת נתינת מתנה היא הנאה.
<b>נטל פרוטה של הקדש הרי זה לא מעל</b> – הנטילה עצמה יש בה משום גנבה, אך אין בה עדיין הנאה, וודאי שלא פגימה.<b> נתנה לחבירו הוא מעל וחבירו לא מעל</b> – כמקודם. הנתינה לאחר היא סוג מסוים של הנאה.<b> נתנה לבלן</b> – לבלן המפעיל את בית המרחץ (המכונה ביוונית ולטינית "בלנאום" [balaneum]) שילמו דמי כניסה.<b> אפ על פי שלא רחץ מעל</b> – משום:<b> שהוא</b> – הבלן<b> אומר לו הרי מרחץ פתוחה [ה]יכנס [ו]רחוץ</b> – בתשלום הוא קנה את זכות הכניסה. לזכות עצמה ערך כספי שיש בו משום הנאה בשווה פרוטה, גם אם טרם מומשה מלוא הזכות. התפיסה היא שכסף כבר איננו חפץ שימושי ממשי אלא חפץ סמלי המסמל אישור. זו הייתה התפיסה בארץ ישראל הרומית, אבל בתקופה הקדומה לא היה המטבע אלא חפץ רגיל ששוויו לפי ערך המתכת שבו<sup class="footnote-marker">10</sup><i class="footnote">שפרבר, מחירים, עמ' 97-89, ובעיקר עמ' 88-85. </i>. המשנה משקפת אפוא יותר את המאה השנייה והשלישית מאשר את ימי הבית. בתוספתא שנינו: "נטל פרוטה של הקדש ואמר הרי היא שלו, לא אמר כלום, עד שיוציאנה לחולין. נתנו לספר אף על פי שלא ספר מעל, ובעולה נתנו לחברו וחברו לחברו כולן מעלו" (פ"ב ה"ה, עמ' 559). עולה היא הבהמה שנדונה לעיל, ומטבע אינו חפץ ולכן גם כשהוא יוצא לחולין אין בו מעילה, עד שישתמש בו.
<b>ההבדל בין אפשרות בכוח לגור בבית (שאינה נחשבת מעילה עד שייהנה בפועל) ואפשרות בכוח לרחוץ, שנחשבת להנאה ומעילה מיד – אינה נהירה.</b>

Mishnah 5

<small>על-פי כתב-יד קופמן</small>
<b>אכילתו ואכילת חבירו</b> – כל אחד אכל ונהנה בחצי שווה פרוטה. לא מדובר כנראה במעשים נפרדים אלא בשניים שרצו למעול יחד, או שהוא נתן לחברו.<b> הנייתו והניית חבירו</b> – מצטרפת.<b> אכילתו והניית חברו הנייתו ואכילת חבירו מצטרפין זה עם זה ואפילו לזמן המרובה</b> – המשנה מדגישה שההצטרפות היא גם לאחר זמן, בניגוד למשנת כריתות (פ"ג מ"ב ומ"ז) שתבעה שהצטרפות תחול רק במקרה של רצף כרונולוגי. בפירושנו לכריתות פ"ג (מ"ב; מ"ז; מ"ט) עמדנו על כך שלפנינו תפיסה ייחודית ומשפטית (מאוחרת יחסית) שרצף כרונולוגי הוא תנאי להצטרפות. משנתנו לא רק מתעלמת מתנאי זה אלא אף קובעת במפורש שאיננו נחוץ<sup class="footnote-marker">11</sup><i class="footnote">וראו לעיל פ"ד מ"ב.</i>.
הפרק עוסק לכאורה בהצטרפות ובשווה פרוטה. המונחים מוכרים מפרקים קודמים, וכל שאלת ההצטרפות נדונה בפירושנו לעיל לפ"ד מ"ג-מ"ד ולמקבילות שהעלינו שם (כגון כריתות פ"ג מ"ב; אהלות פ"ג מ"א ועוד). ברם תכניו של הפרק במעילה שונים. אין לפרק כמעט מקבילות בספרות התנאית, להוציא את משנה א שמקבילותיה בספרא ובתוספתא מסבירות את המשניות הבאות. ההצטרפות אינה הצטרפות רגילה, משום שיש כאן תנאי שהפגימה וההנאה תהיינה בדבר אחד. הכלל שבהמה וכלי שרת יש בהם מעילה אחר מעילה מוסבר על ידי כך שגופם קדוש ואין בהם פדיון, אך נראה שלשני חפצים אלו הייתה גישה נפרדת. אנו לומדים זאת משום שהתולש שער חטאת יש בו לכאורה פגימה והנאה, ואף על פי כן התולש לא מעל עד שיפגום. אבל בהמשך במשנה ג נקבע שיש בכך מעילה אחר מעילה, ולכאורה הרי זו פשיטא, שכן מדובר במי שתלש כשהחטאת כבר מתה, וכל אחד תולש משהו אחר, הרי ברור שאין זה למעשה תלישה אחר תלישה אלא תלישות שונות. נראה אפוא שהמסורת התייחסה לשלוש מעילות אלו בדרך שונה ממעילות רגילות, ובא רבי וניסח כלל המתאים מבחינה הלכתית רק לרכיבה על בהמה ולשתייה מכוס שרת ולא לתולש שער. אבל ברשימת התקדימים החריגים הקדומה היה סעיף נוסף שלו יש הסבר אחר. עוד נוסיף שבניגוד למשניות אחרות במסכת מעילה הרי שבנושא מעילה הצטרפות היא גם לאחר זמן מרובה, ומצטרפות עברות ממין שונה. כפי שכבר אמרנו בסיכום דיני הצטרפות (פ"ד מ"ג ומ"ד) בהלכות אלו השפה ההלכתית נקבעה רק בשלב מאוחר מאוד, וההלכה לא הייתה מגובשת. בימי הבית עדיין לא היו התפיסות מחודדות, וטרם נקבעה השפה ההלכתית. בדור יבנה הוצעה סדרת עמדות שונות שסוכמו בטבלאות שם (פ"ד מ"ג), אך ניכרת מגמה של התכנסות והסכמה על חלק מהפרטים (בברייתות שבתלמוד). גם ההנחה הכלכלית שבראשית המשנה שכסף אינו חפץ אלא מטבע מלמדת על מציאות תנאית מאוחרת, מהמאה השלישית או מסוף המאה השנייה לכל המוקדם.

Chapter 6



Mishnah 1

הפרק עוסק בשליח, אבל נעשה בו שימוש בכלל שאין מועל אחר מועל, כלל זה הוצע בפרק הקודם (מ"ג).
<small>על-פי כתב-יד קופמן</small>
<b>השליח שעשה שליחותו</b> – בעל הבית שלח אותו להביא לו חפץ, והחפץ הוא הקדש.<b> בעל הבית מעל</b> – אם השליח פעל לפי הוראות השולח האחריות היא על השולח. המשנה אינה מבחינה בין מקרה שהשליח ידע שיש כאן מעילה ושיתף פעולה עם בעל הבית לבין מקרה שהשליח היה תמים והביא חפץ שהוא הקדש, וחשב שהוא חולין. מכל מקום יש להניח שהכול נעשה בשוגג, שכן רק משנה ב מעלה את האפשרות של מזיד. המועל במזיד פטור מקרבן ונחלקו חכמים האם חייב מיתה, או שזהו לאו רגיל. במבוא הרחבנו בכך ועמדנו על כך שחילול קודש בעזות מצח הוא עניין חמור ביותר, וגרר תגובות שבעינינו היום היו נראות בלתי מידתיות. לא נרחיב בכך כאן, אבל נראה בבירור שמשנתנו עוסקת בשוגג, ואינה מעלה אפשרות של ידיעה שהבשר הוא בשר קודש.
<b>לא עשה שליחותו</b> – אם השליח לא מילא את שליחותו במדויק,<b> השליח מעל</b> – בין אם ידע ובין אם לא ידע שהחפץ הוא הקדש, והמשנה אינה מבחינה בין המקרים.<b> כיצד</b> – המשנה מדגימה מהו המקרה שבו "לא עשה שליחותו",<b> אמר לו</b> – בעל הבית לשליח,<b> תן בשר לאורחים ונתן להם כבד</b> – השליח נתן להם בשר כבד, של הקדש. השליח מעל, שכן בעל הבית אמר לו להביא בשר רגיל, והכבד הוא בשר גרוע במיוחד שאינו נחשב בשר כלל (להלן). השליח פעל מיזמתו, ולכן אחראי על מעשיו. <b>ונתן להם בשר</b> – ביתר עדי הנוסח <b>"כבד, ונתן להם בשר"</b> – בעל הבית שלח אותו להביא מהכבד השמור במזווה, והשליח הביא במקומו בשר של הקדש,<b> השליח מעל</b> – שכן השליח סטה משליחותו. לא נאמר שהכבד היה חולין, אבל השליח מעל כי הוא השתמש בשל הקדש, ונתן לאורחים. האורחים עצמם לא ידעו כמובן שהבשר הוא הקדש, אבל גם אילו ידעו היו פטורים כי אין מעילה אחר מעילה (סוף הפרק הקודם).
<b>ערכו של הכבד</b>
בתוספתא נדרים שנינו: "הנודר מן הבשר אסור בכל מין בשר, אסור בראש וברגלים בקנה" (פ"ג ה"ה). ההדגשה מוכיחה שהראש, הרגליים והקנה לא נחשבו לחלק מהבהמה. בברייתא המקבילה בתלמוד הירושלמי הנוסח הפוך: "דתני הנודר מן הבשר אסור בכל מין בשר, ומותר בראש ובכרעים ובקנה ובלב ובכבד. ומותר בבשר דגים וחגבים, וכן היה רבן שמעון בן גמליאל אומר קרבייא לאו בשר ואכליהון לאו אינש" (נדרים פ"ז ה"א, מ ע"ב). מנהגי האכילה של הקדמונים עשויים להיראות בעינינו מוזרים, אך לא בכך עסקנו<sup class="footnote-marker">1</sup><i class="footnote">הראש באמת קשה לאכילה, אך הכבד הוא מאכל תאווה, וכן הקנה (גרוגרות בלשוננו) שאמנם קשה לאכילה אך מתאים לבישול. רגלי בהמה הם שוב חלק מהחלקים הנאכלים היום לתיאבון.</i>. הירושלמי מצרף את הכבד לקנה ורואה בכולם חלק נפרד מ"בשר", חלקים שאינם ראויים לאכילה אלא בדוחק. בבבלי הנוסח הוא "אסור בראש וברגלים ובקנה ובכבד" (נדרים נד ע"ב; מעילה כ ע"ב); לדעת הבבלי אברים אלו אסורים באכילה (כי אינם בשר), זאת כמו המימרה בתוספתא הקובעת שהם אינם נכללים בנדר בשר.
אמור מעתה, בשפת העם "בשר" לא כלל ראש, רגל, קנה וכבד, ואולי גם את יתר האברים הפנימיים. בשאלה האם הם כשרים נחלקו תנאים, אך מבחינתנו חשוב שהם נחשבו לחלקים נפרדים מגוף הבהמה, ולכן עולה ההצעה שהם נמכרים ביחד. הרישא כמובן באה לנגד את הסיפא.
<b>אמר לו</b> – בעל הבית לשליח,<b> תן להם חתיכה חתיכה – </b>כלומר בעל הבית אמר לשליח "תן לאורחים חתיכה חתיכה" והדגיש בכך שלכל אחד חתיכה אחת של בשר, או שהתכוון לתת להם חתיכה אחת, ואחר כך ובנפרד חתיכה נוספת,<b> והוא אמר</b> – השליח חרג מההוראה ואמר לאורחים,<b> טולו שתים</b> – השליח מעל. <b>שתים</b> – בעל הבית אמר לשליח "תן להם שתי חתיכות בשר",<b> והם נטלו שלש שלש</b> – האורחים והשליח נטלו שלוש חתיכות. אפשר גם לקרוא "<u>טלו שתים שתים, והם נטלו שלש שלש</u>", כלומר בעל הבית אמר שיקחו כל אחד שתי חתיכות, והם נטלו שלוש. כאן ברור שגם שתי החתיכות הן מההקדש, אבל השימוש בהן הוא על אחריות הבעל (הבעל מעל), אבל אם חרגו מההוראה, מדעת או שלא מדעת, מעלו. הבבלי בכתובות צח ע"ב פירש שהבעל אמר לשליח שייתן חתיכה, השליח אמר לאורחים שיטלו שתי חתיכות והאורחים נטלו שלוש חתיכות. כאן כל הצדדים עשו מעשה מדעתם ומעלו. אנו הצענו פיסוק אחר למשנה, וגם הבבלי דן בכך. <b>כולם</b> – הבעל, השליח והאורחים,<b> מעלו</b> – משום שהאורחים חרגו מדברי השליח, וגם השליח חרג בכך שהביא יותר חתיכות. <b>אמר לו הבא מן החולים</b> – מבשר חולין, כך לפי גרסתנו. אבל ברוב עדי הנוסח: "מן החלון". החלון הנזכר הוא מטיפוס חלונות כורזין; אלו היו חללים בשטח הקיר שאפשרו מעבר, או מעבר אוויר, בין חדר לחדר. לעתים הם שימשו גם לאכסון חפצים (מעין ארון קיר). הבשר מונח בארון זה, או מונח ישירות על מדף החלון. <b>או מקלוסקמא</b> – גלוסקמא היא מילה יוונית שמשמעה קופסת אבן גדולה (Γλωσόοκομοω – Glosokomo). השתמשו בה לשמירת חפצים, כולל אוכל, וגם לטמינת גופות. המילה מופיע גם בצורה "דלוסקוס" (משנה, גיטין פ"ג מ"ג<sup class="footnote-marker">2</sup><i class="footnote">ובגיטין שם בכתב יד קופמן "גלוסקמא".</i>). <b>מקלוסקמא – </b>ביתר עדי הנוסח המילה חסרה (מופיעה רק פעם אחת). ההופעה של המילה פעם שנייה היא גרירה מראשית המשנה. בעל הבית אמר להביא לו מאחד משני מקומות אלו,<b> והביא לו</b> – השליח מאחד מהמקומות,<b> אפ על פי שאמר בעל בית לא היה בלבי אלא מזה</b> – התכוונתי לאחד מהם שהוא בשר חולין ולא לשני שהוא הקדש, <b>והביא מזה</b> – והשליח הביא מזה שבעל הבית התכוון בלבו שיישאר קודש,<b> בעל הבית מעל</b> – שכן האחריות על הטעות מוטלת עליו. <b>אבל אם אמר לו</b> – בעל הבית,<b> הבא לי מן החולין והביא לו מקלוסקמא</b> – השליח שינה בשליחותו. או שאמר לו בעל הבית: הבא לי מהבשר<b> מקלוסקמא והביא לו</b> – השליח<b> מן החולין השליח מעל</b> – שכן שינה משליחותו. לכאורה דוגמה זו היא תת מקרה של הרישא ששינה השליח. מן הראוי לציין שאולי היה נוהג קדום לשמור בשר הקדש דווקא בגלוסקמא, שכן היא עשויה מאבן ואינה מקבלת טומאה, לכן עצם האפשרות שיביא לו בשר מגלוסקמא כבר מטילה על הבעל הבית אחריות מסוימת למעילה. כך נבין מדוע מודגשת הדוגמה של הגלוסקמא. מכל מקום, בירושלים נמצאה גלוסקמא ועליה חרותה "קרבן" (איור 4). זו אפוא גלוסקמא מאבן לאכסון חפצי הקדש, ואולי בשר קרבן או בשר המוקדש למקדש. מציאות זו משתקפת במעשה המסופר בתוספתא שביעית: "מעשה ברבן שמעון בן גמליאל ורבי יהודה ורבי יוסי שנכנסו אצל בעל הבית לכזיב, אמרו לא נדע היאך בעל הבית זה מתקין את פירותיו. כיון שהרגיש בהן הלך והביא לפניהן דלוסקיס מלא דינרי זהב..." (פ"ג הי"ח)<sup class="footnote-marker">3</sup><i class="footnote">חכמים שם מבקרים קשות את המעשה, ולא ברור מה הפגם במעשה ההחלפה. ראו פירושו של ליברמן על אתר, ואולי החלפה למטבע זהב היא מלכתחילה החלפה כשער הזול, ועל כך הביקורת.</i>. אמנם מדובר בשני ממצאים בלבד, אך בצירוף המשנה שלנו יש בהם עדות לדגש הפרשני המוצע.
<b>   איור מס 4א. גלוסקמא ועליה חרות 'קרבן'. מזר, הר הבית.</b>
כל המקרים הבאת בשר הקדש לאורחים היא מעילה (של האחראי למעשה). לכאורה יש מקום לשאול: הרי עד האכילה אין כאן פגימה, ולכל היותר יש ספק הנאה (ההנאה שבעצם הנתינה), אם כן המשנה מבטאת אי הקפדה על הכלל שההנאה והפגימה יהיו כאחד! אפשר כמובן לתרץ בדרך האופיינית לבבלי שמדובר במקרה שהשליח כבר אכל, או שהפשיר בשר או חתך ובישל אותו ובכך פגם, וכן הלאה. אבל כפשוטה משנתנו אינה עוסקת בדקדוקים המשפטיים הללו ומבינה את המעילה כפשוטה: כל שימוש בהקדש הוא מעילה, גם אם אנו מתחבטים מתי חל בדיוק הרגע של המעילה.
משנתנו מעלה את השאלה המנוסחת בתלמוד הבבלי, פעמים רבות, כ"אין שליח לדבר עבירה". כלומר האם ייתכן שאדם יחטא ויתחייב בחטא, אף על פי שאת המעשה עשה אחר בשמו? הבבלי מניח שבדרך כלל "אין שליח לדבר עבירה" (בבא קמא עט ע"א), אך מודה שיש מקרה חריג שבו יש שליח לדבר עברה. משנתנו מניחה בפשטות שאם השליח מילא את שליחותו חייב בכך את בעל הבית. השליח עצמו לא מעל. אם עשה את שליחותו בדיוק, לא פשע כלפי שמים. המשנה אינה מחלקת בין מצב שבו ידע השליח שהבשר הוא הקדש לבין מצב שבו נעשתה העברה בשוגג; הידיעה משפיעה על הקביעה האם המעילה נעשתה בשוגג או במזיד, אך לא על עצם החיוב.
עוד בטרם דיון יש להדגיש שבמקורות התנאיים לא נדונה השאלה המשפטית בצורה סדורה. אמנם עולים כמה מקרים, אך אין ניסוח של הכלל "אין שליח לדבר עבירה" או של מגבלותיו. גם הירושלמי אינו עוסק בכך בצורה שיטתית. אבל התלמוד הבבלי, שבו שוכללה והתפתחה המחשבה השיטתית, דן בנושא באופן עקרוני, ומשנתנו משולבת בדיונים, אם כי לעתים לא הכיר אותה התלמוד כמשנה אלא הכיר רק את תוכנה, וכדברי אמוראים. כבר הערנו פעמים מספר שהבבלי הכיר לעתים את התכנים של משניות קודשים וטהרות אך לא הכיר את המשנה, או שלא הכירה בה כמשנה מתורצת אלא כברייתות פזורות (לעיל סוף פ"ד ובמבוא).
במקורות התנאיים מצוי הכלל "שלוחו של אדם כמותו" (משנה, ברכות פ"ה מ"ה). הכלל נאמר ככלל משפטי בעל תוקף הלכתי במסגרת דיני ממונות (בבלי, קידושין מב ע"א; ירו', שם פ"ב ה"א, סב ע"א, וכן "אין שליח לדבר עבירה"), אבל הופעותיו הראשונות התנאיות הן בתחום הדתי. הכוהן שוחט את הקרבן בשמו של ישראל משום ששלוחו של אדם כמותו, וכן דוגמאות נוספות<sup class="footnote-marker">4</sup><i class="footnote">תוס', תענית פ"ג ה"ב; ספרי זוטא, יד לד, עמ' 279; מכילתא בא, מסכתא דפסחא, ג, עמ' 11; ה, עמ' 17; ספרי במדבר, קנג, עמ' 203, ועוד. </i>. במצוות רבות אדם רשאי להיות שליח ולהוציא אחרים ידי חובה. בהקשרים רבים אנו מוצאים אדם המקריא ברכה או הלל לחברו ומוציא אותו ידי חובה. בלידשטיין אסף לכך דוגמאות רבות ומגוונות<sup class="footnote-marker">5</sup><i class="footnote">בלידשטיין, שליח ציבור. </i>. אף נקבעו לכך כללים מגבילים, כגון שרק מי שחייב במצווה יכול להוציא אחרים ידי חובה. במשנת ברכות הכלל מופיע בהקשר אחר: "המתפלל וטעה סימן רע לו, ואם שליח צבור הוא סימן רע לשולחיו, מפני ששלוחו של אדם כמותו" (פ"ה מ"ה). שליח ציבור רגיל מוציא אחרים ידי חובה, זאת לפי בקשתם ומרצונם, ברם במשנה שלנו מדובר על שליח שיחייב את הציבור נגד רצונו. יתר על כן, הרי אין מדובר כאן במעשה או במחדל ששליח הציבור מעוניין בו, אלא במזלו הרע של השליח. הסימן הרע של השליח חל על שולחיו, והכלל חורג מכל הידוע לנו. מכל מקום, משפט זה מנוסח כמשפט הלכתי מקובל, אבל למעשה הוא אמירה בתחום המוסר והאגדה. סימן רע אינו חיוב משפטי אלא אות משמים, ואי אפשר לראות במשנה שם אלא שיח בנושא דתי, אך בשפה כאילו הלכתית.
משנת עירובין שונה: "השולח ערובו ביד חרש, שוטה וקטן או ביד מי שאינו מודה בערוב אינו ערוב, ואם אמר לאחר לקבלו ממנו הרי זה ערוב" (פ"ג מ"ב). שליח רגיל מזכה את בעל הבית, אך חרש, שוטה וקטן אינם בעלי מעמד משפטי, כמו במשנה ב להלן<sup class="footnote-marker">6</sup><i class="footnote">ראו פירושנו לחגיגה פ"א מ"א; תרומות פ"א מ"א, ושם סייגנו כללים אלו.</i>. כן שנינו: "השולח את הבערה ביד חרש, שוטה וקטן פטור בדיני אדם, וחייב בדיני שמים. שלח ביד פקח, הפקח חייב" (משנה, בבא קמא פ"ו מ"ד). כאן ברור שכאשר השליח הוא אישיות משפטית הרי הוא אחראי למעשיו ולא השולח. השולח חייב בדיני שמים (במקרה המדובר במשנה), אך האחריות הפלילית היא על השליח, ולא על בעל הבית. זאת בניגוד למשתמע ממשנתנו שבה האחריות היא על השולח, אלא אם כן לא ביצע השליח את שליחותו במדויק. כן משמע מהמקבילות שאין "שליח לדבר עבירה" כניסוחו המשפטי של הבבלי. כמו כן: "ושלח את בעירו. מכאן אמרו מסר צאנו לבנו לשלוחו ולעבדו פטור, לחרש שוטה וקטן חייב" (מכילתא דרבי ישמעאל, נזיקין יד, עמ' 296, וכן מכילתא דרבי שמעון בר יוחאי, כב ה, עמ' 198). הבעל חייב רק אם השליח אינו בעל אחריות פלילית. אם נדקדק במקורות אלו הרי שהשולח מצטייר בהם כמי שאחראי קצת על שלוחיו. אבל אם השליחים הם בעלי אחריות משפטית אישיותם דוחקת את השולח, ואם אין להם אחריות משפטית השולח נשאר חייב לפחות בדיני שמים, ויש אומרים (המכילתא) גם בדיני אדם, כלומר מבחינה משפטית.
עדיין נשאלת השאלה, הצדדית מבחינתנו, מדוע בעירוב שלושת הפסולים אינם נחשבים כידו הארוכה של השולח, כמו בבעירה ובנזק שהם גורמים? ברם ההסבר ברור. בהנחת עירוב יש מרכיב של מצווה, והם פטורים מעשיית מצווה. יתר על כן, חכמים ראו בעירוב לא רק הסדר טכני המאפשר תנועה בשבת וטלטול בחצר אלא מעמד דתי כשלעצמו, וכדברי המדרש: "בושה לאדם שהוא משלח שוטה בשליחותו אצל המלך, עליו נאמר (משלי כו) מקצה רגלים חמס שותה שולח דברים ביד כסיל" (תנחומא כי תשא כה).
דין מעילה שונה אפוא משליחות רגילה. הבבלי תולה זאת בדרשה ומדמה את המעילה לתרומה (בבלי, קידושין מב ע"א; חגיגה י ע"ב ועוד). מעניין שהבבלי רואה בכך את יישומה של ההגדרה שדיני מעילה הם בבחינת הררים התלויים בשערה, כלומר שזו דרשה "עדינה" ויחידאית, ומערכת הלכות מעילה מבוססת על דרשות דקות כאלה. איננו יודעים האם ביטוי תנאי זה שהמעילות כהררים התלויים בשערה נאמר בהתפעלות או בביקורת.
אם כן לדעתנו שתי מסורות לפנינו, האחת שאין שליח לדבר עברה והאחרת שיש שליח לעברה במעילה<sup class="footnote-marker">7</sup><i class="footnote">הבבלי בנדרים נד ע"א מציע שרבי עקיבא חולק על משנתנו. את ראיית הבבלי אפשר אולי להסיט לכיוון אחר, אך כאמור גם אנו סבורים שכפשוטן שתי עמדות לפנינו. </i>. אין זו בהכרח מחלוקת, אלא שכל מקרה לגופו. בעל הבית אינו חייב מבחינה משפטית על נזקים שגרמו שליחיו, אבל על מעילה הוא חייב, מתוך היחס המיוחד לרכוש המקדש, ואולי משום שהשליח לא ידע על מחשבת המעילה.
שאלה הקרובה לענייננו היא המקרה הנדון במסכת גיטין באדם שטימא או פיגל קרבן של חברו. במשנת גיטין שנינו: "המטמא והמדמע והמנסך בשוגג פטור במזיד חייב. הכהנים שפגלו במקדש מזידין חייבין" (פ"ה מ"ד)<sup class="footnote-marker">8</sup><i class="footnote">בתוספתא שנינו: "בראשונה היו אומרים המטמא והמדמע, חזרו לומר אף המנסך, בשוגג פטור במזיד חייב, מפני תיקון העולם" (גיטין פ"ג ה"ז). מכל אלה רק המנסך הוא שליח, כמו הכוהנים במשנה. </i>. הכוהנים הם שליחים של המקריב, והם פשעו ולא ביצעו את עבודתם כהלכה. ברם במסכת גיטין מדובר על הנזק שנגרם לאחר; ברור שכאן השליח עצמו חטא, וחייב בדיני שמים (כרת). במשנתנו מדובר לא בשליח שפשע אלא שביצע בדיוק, או שלא בדיוק, את הוראת הבעלים, ו"חייב" כאן הוא רק חובתו כמועל ולא במסגרת דיני נזיקין.
הדוגמה האחרונה שבמשנה שלנו (מעילה) מוסברת בכך שדברים שבלב אינם דברים (בבלי, כא ע"א). גם זה הוא כלל משפטי רחב המצוי רק בתלמוד הבבלי (נדרים כח ע"א; קידושין מט ע"ב). את המשנה ניתן להסביר גם ללא כלל זה, וודאי שאין ללמוד מהמשנה שהכלל חל בצורה גורפת במקרים רבים<sup class="footnote-marker">9</sup><i class="footnote">הבבלי (קידושין מב ע"א; בבא מציעא מד ע"ב) מציג מחלוקת בית שמאי ובית הלל האם מחשבה היא כמעשה. לדעתנו במקורות התנאיים לא הועמדו שתי הברירות בצורה חדה זו מול זו, וראו פירושנו לכלים פכ"ה מ"ט ותוס', זבחים פ"א ה"ח, עמ' 480.</i>.

Mishnah 2

<small>על-פי כתב-יד קופמן</small>
<b>שלח ביד חרש שוטה וקטן</b> – כפי שאמרנו בפירוש המשנה הקודמת, שלושה אלו אינם שליחים בעלי תוקף. אף על פי כן, <b>אם עשו שליחותן בעל הבית מעל</b> – אם עשו מה שאמר להם בעל הבית האחריות הפלילית היא של בעל הבית, קל וחומר משליח בר דעת שאף על פי שהוא בר דעת עצמאי האחריות לשליחות היא על השולח. לעומת זאת אם שלח אותם לשרוף שדה או להתקין עירוב אין השולח חייב באחריותם<sup class="footnote-marker">10</sup><i class="footnote">ראו הציטוטים במשנה הקודמת.</i>, והחמירו במעילה משום שהיא רכוש שמים, כפי שהסברנו במשנה הקודמת. <b>לא עשו שליחותן החנוני מעל</b> – מדובר במקרה שבו נטלו כסף של הקדש וקנו בו בחנות מצרכים לסעודה. הם אינם אחראים למעשיהם. הבעל גם הוא אינו אחראי, משום שהם לא עשו את שליחותו. לכאורה החנווני אשם רק באופן פסיבי, שלא מנע את העברה, אך כאן העיקרון הפוך מעיקרון משפטי רגיל. במצב משפטי רגיל עבריין הוא רק מי שהוכחה עבֵרתו, והתכוון לה, ואילו בהקדש ברור שההקדש זכאי לפיצוי, ומישהו חייב לשאת בעול האחריות על התקלה של שימוש בהקדש. לחנווני יש הכי פחות סיבות להגנתו.
לכאורה ההלכה האחרונה אינה עומדת ברף שנקבע במשנה א בפרק הקודם. החנווני לא פגם בפרוטה, וספק אם הספיק ליהנות ממנה. עצם העובדה שקיבל את הפרוטה עדיין אין בה הנאה, כפי שעולה מהמשנה הבאה. נמצאנו למדים שההתאמה המשפטית בין המשניות מוטלת בספק, אבל הגישה שהמשנה משקפת אינה משפטית. למעילה חומרות מפליגות וברור שיש מי שישלם, והסיבות הפורמליות שאדם פרטי עשוי להסתתר מאחוריהן ולחמוק מעונש לא יעזרו בתחום ההקדש. אם לא נקבל פרשנות זו נסתבך בסתירות משפטיות בין המשניות, סתירות שעל חלקן עמדנו כבר במשנה זו.
<b>שלח ביד פיקח ונזכר עד שלא היגיע אצל חנוני</b> – ועתה המעילה היא במזיד. הבעל פטור מקרבן שוגג משום שהמעילה נעשתה במזיד, ובמשנה הקודמת כבר הסברנו שאין דין מעילה (הבאת קרבן) במזיד. השליח פטור כי עשה את שליחות בעל הבית, וכמו במשנה הקודמת שליח שעשה שליחות של בעל הבית מעל.<b> החנוני מעל כשיוציא</b> – כאשר ישתמש החנווני בכסף תהיה זו מעילה. החנווני מועל כמו ברישא, אלא שברישא המעילה הותנתה בקבלת הכסף ואילו כאן מודגש "כשיוציא". ההלכה קשה, שהרי ברישא לא נקבע סייג זה של "כשיוציא". ניתן כמובן לפרש שהסיפא חולקת על הרישא, אבל אולי ניתן גם ליישב את שתי הקביעות באופן זה: אם המעשה נעשה בשוגג הרי שנטילת המעות נחשבת כהנאה, ואם המעשה נעשה במזיד הרי שנטילת המעות על ידי החנווני אינה מעילה, והאחריות עדיין מוטלת על השולח המזיד. אבל אם החנווני החליט להשתמש בכסף, אף שידע שהוא כסף הקדש (ואולי גם בשוגג), הרי שהוא חייב בפני עצמו. אין הוא יכול עוד לתלות את מעשיו בבעל הבית המזיד. הסברנו את המשנה על בסיס בלתי משפטי של חיפוש אחר מי שהוא בעל האחריות הגדול יותר, כמו שהסברנו לעיל. עם זאת ההסבר עדיין קשה, והשוני בין משנה א למשנתנו בולט ותמוה.
ניתן גם לפרש שהבעל נזכר והתחרט, והרי זה כאילו ביטל את שליחותו. הוא לא מעל, משום שביטל את שליחותו; השליח לא מעל, משום שעשה מה שבעל הבית הורה לו, והשליח לא ידע על ביטול השליחות; החנווני מעל, כמו ברישא. פירוש זה אפשרי, אך מהתוספתא (פ"ב ה"ז, עמ' 559) עולה שלדעתה המשנה מדברת על מעילה במזיד, ומי שמעל במזיד פטור. כך גם החנווני שנזכר לא מעל, כי הוא מזיד. "נזכר" הוא אפוא מזיד, ולא מתחרט.
ייתכן שההבדל בין השליח התולה את חטאו בבעל הבית לבין החנווני הוא בכך שהשליח לא נהנה בעצמו, ובעצם לא חטא חטא שלם (לא פגם ולא נהנה), אבל החנווני נהנה, ובפועל הוא מצא את עצמו מועל, אם כי לא בכוונה. הסבר זה קושר את משנתנו לדעתו של מי שקבע שרק הנהנה נחשב למועל, וקשה, שהרי במשנה א השליח בוודאי לא נהנה, וחייב במקרים מסוימים. אם כן שוב חזרנו להצעה שמשנה א סותרת את משנתנו (חולקת עליה).
לפנינו אפוא מקרה מובהק שבו הנתיב המשפטי מוביל לסתירות. ההסבר שהצענו (על מי האחריות גדולה יותר, ועל בסיס הטיעון שלא תיתכן תקלה חמורה של מעילה בלי שיהיה מישהו חייב בכך) פותר את הסתירות, אם כי לא בדרך משפטית.
<b>כיצד יעשה</b> – בעל הבית שנזכר שהפרוטות הן רכוש הקדש, ורוצה למנוע עברה מהחנווני או מהשליח?<b> נוטל פרוטה או כלי ואומר פרוטה של הקדש בכל מקום שהיא מחוללת על זו</b> – הוא פודה או מחלל את ההקדש בכסף אחר,<b> שהקדש נפדה בכסף ובשווה כסף</b> – הכלל הוא שהקדש נפדה, ולכן המרה זו פוטרת את השליח ואת החנווני כאחד. המשפט מצוי כלשונו גם במשנת ערכין פ"ח מ"א, וקשה להכריע מה מקורו. פעולה כזאת של החנווני מתאימה יותר למי שנזכר שהכסף הקדש והתחרט, שכן אם הוא מזיד מדוע שיטרח להגן על שותפיו?
משנתנו מעלה תמונה מחיי היום יום של יחסי שכנים ומסחר. האב או האם שולחים את התינוק לחנות השכונתית, וכולם מכירים את כולם. מציאות דומה עולה<b> ממשנת בבא בתרא: </b>"השולח את בנו אצל חנוני ופונדיון בידו<sup class="footnote-marker">11</sup><i class="footnote">שתי מילים אלו אינן בכתבי היד למשנה ומופיעות רק בדפוס וילנא ובמשנה שבבבלי, והמשך המשנה מדבר על איסר. בבירור המשמעות ההלכתית האפשרית של תוספת כזו נדון, אם יזכנו החונן לאדם דעת, בפירוש בבא בתרא.</i> ומדד לו באיסר שמן ונתן לו את האיסר שבר את הצלוחית ואבד את האיסר חנוני חייב רבי יהודה פוטר שעל מנת כן שלחו ומודים חכמים לרבי יהודה בזמן שהצלוחית ביד התינוק ומדד חנוני לתוכה חנוני פטור" (<b>פ"ה מ"ט</b>). משנתנו קרובה יותר לדברי רבי יהודה, שהתינוק הקטן ידו כיד אביו, והחנווני אמור למכור לתינוק את הסחורה אף על פי שמבחינה משפטית אין לקטן זכות קניין. החנווני מצדו עושה מאמץ להפוך את החנות שלו למושכת ילדים, מציאות הבאה לביטוי במשנה אחרת ממסכת "נזיקין": "רבי יהודה אומר לא יחלק החנוני קליות ואגוזין לתינוקות מפני שהוא מרגילן לבא אצלו, וחכמים מתירין" (בבא מציעא פ"ד מי"ב).

Mishnah 3

<small>על-פי כתב-יד קופמן</small>
<b>נתן לו</b> – בעל הבית לשליח,<b> פרוטה</b> – של הקדש,<b> אמר לו הבא לי בחצייה נירות ובחצייה פתילות והלך והביא לו בכולה נרות או בכולה פתילות</b> – כלומר השליח ביצע את שליחותו באופן חלקי. בחלק שבו לא ביצע את שליחותו מעל, וזו מעילה בחצי פרוטה שאינה מחייבת קרבן.<b> או שאמר לו הבא לי בכולה נרות או בכולה פתילות והלך והביא לו בחצייה נרות ובחצייה פתילות שניהם לא מעלו</b> – בעל הבית לא מעל כי לא עשה בעצמו מעשה (כמו במשנה א); השליח לא מעל כי הוא נחשב למועל בחצי פרוטה בלבד, כדברי התוספתא: "בעל הבית שלא נעשה שליחותו ושליח שלא שינה שליחתו בשוה פרוטה" (פ"ב ה"ט, עמ' 560). פרוטה מצטיירת במקורות כסכום קטן ומינימלי, וכנראה גם בסכום כזה ניתן לקנות נרות ועוד פתילות. <b>אבל אם אמר לו הבא לי בחצייה נירות ממקום פלוני ובחציה פתילות ממקום פלוני</b> – בעל הבית הורה לו לחלק את הפרוטה לשתי המטרות, וגם הורה לו היכן לקנות כל מוצר,<b> והלך והביא לו נירות מבית הפתילות</b> – השליח קנה את הנרות במקום שהבעל הורה לו לקנות לו ממנו פתילות,<b> ופתילות מבית הנירות</b> – השליח קנה פתילות מהמקום שהבעל הורה לו לקנות לו ממנו נרות,<b> השליח מעל</b> – כי השליח לא ביצע את שליחותו, ושליח שלא ביצע את שליחותו מעל, כאמור במשנה א. אמנם הסטייה מההוראות היא זעירה, ולמעשה בעל הבית קיבל את שלו, ועוד, המעילה לא נבעה מטעותו של השליח אלא מעצם ההוראה הפסולה שנתן בעל הבית, אבל מבחינה פורמלית השליח סטה, והרי זו מעילה. שוב אין כאן הנאה ואין כאן פגימה, ואף על פי כן השליח חייב בניגוד למשנה קודמת (פ"ד מ"א), אך כמו במשניות האחרות בפרקנו.
התוספתא מדגישה שהוראת הבעל השולח צריכה להיות מפורטת ומדויקת (פ"ב ה"ז, עמ' 559), ומדגימה את ההלכה האחרונה: "אבל אמר לו הביא לי מיוסף והביא לו משמעון, משיחין והביא מציפורי, השליח מעל" (פ"ב ה"ט, עמ' 560). דרך אגב למדנו ששיחין סמוכה לציפורי<sup class="footnote-marker">12</sup><i class="footnote">לזיהוי שיחין ראו אדן ואחרים, כפר שיחין.</i>.

Mishnah 4

<small>על-פי כתב-יד קופמן</small>
<b>נתן לו שתי פרוטות אמר לו הבא לי אתרוג והלך והביא לו בפרוטה אתרוג ובפרוטה רימון שניהם מעלו</b> – בעל הבית מעל כי השליח עשה את שליחותו והשתמש בשווה פרוטה של הקדש, והשליח מעל כי סטה משליחותו והשתמש על דעתו בשווה פרוטה של הקדש. <b>רבי יהודה אומר בעל הבית לא מעל שהוא אומר לו אתרוג [גדול] הייתי מבקש והבאת לי קטן ורע</b> – רבי יהודה מציע פתח מילוט לבעל הבית. בעל הבית תמיד יכול "להאשים" את השליח שלא ביצע את שליחותו במדויק. לא ברור האם הערתו-הצעתו של רבי יהודה חלה על כל משניות הפרק, ולא ברור האם תנא קמא חולק עליו.
הצעתו של רבי יהודה נועדה לחלץ את בעל הבית מהמצוקה. השאלה היא כמה רחוק הוא מוכן ללכת בכיוון זה. במקרה זה אכן השליח קנה אתרוג בזול יותר, וניתן להאשימו באי מילוי תפקידו, אבל ייתכן שניתן להאשימו באשמה דומה גם במקרים שבמשניות הקודמות, ואולי רבי יהודה מציע פתח מילוט לכל הבעלים השולחים, לתפוס את השליח בזוטות ולהאשימו בסטייה, כגון "הבאת בשר לא טוב מספיק", "לא בכמות מספקת" וכדומה.
<b>נתן לו דינר זהב אמר לו הבא לי חלוק</b> – עד כאן דבר השליחות,<b> והלך והביא לו בשלשה חלוק</b> – השליח קנה חלוק יקר יותר בשלושה דינרים, או <b>ובשלש טלית</b> – הביא לו טלית בנוסף לחלוק. החלוק היה עשוי שני מלבנים של בד, "שני דפין" בלשון הירושלמי (שבת פט"ו ה"ב, טו ע"א), קדמי ואחורי, והיו מחברים אותם בעזרת שרוכים בקשרים על כתף ימין ועל כתף שמאל. קשרים אלו הותר לעשותם בשבת, בין לדעת רבי מאיר, המתיר קשר שיכול להתירו ביד אחת, בין לדעת רבי יהודה, שהרי אינו קשר של קיימה (משנה, שבת פט"ו מ"א). הטלית היא מלבן בד גדול שבו ליפפו את הגוף, והוא הטוגה הרומית (איור 5). הסכום של שלושה דינרי זהב, לחלוק או לטלית או לשניהם, מופרז בעליל; דינר זהב היה סכום גדול (25 דינרי כסף) . הדוגמה הכספית אינה רֵאלית אלא סכמתית. לדעתנו כך הם רוב המחירים הנקובים במקורות חז"ל, ומקרה זה אינו חריג, אם כי כאן ההפרזה בולטת ביותר<sup class="footnote-marker">13</sup><i class="footnote">זו מסקנתנו מעיון ברשימות מחירים רבות והצלבתן זו בזו. אבל לדעת שפרבר המחירים רֵאליים (לפחות בדרך כלל), ראו שפרבר, מחירים, עמ' 186-101.</i>.
<b>שניהם מעלו</b> – השליח הוציא את הכסף שניתן לו על ידי בעל הבית, ובחלק זה מילא את שליחותו. אבל השליח הוציא עוד שני דינרים מדעתו, ועל כך הוא נחשב מועל בעצמו. <b>רבי יהודה אומר בעל הבית לא מעל שהוא אומר לו חלוק גדול הייתי מבקש והבאת לי קטון ורע</b> – בעל הבית יכול חמוק מאחריות. מעילה היא עוון בין אדם ובוראו, וקשה להניח שהייתה מערכת כפייה שיכולה הייתה לכפות על עברייני הקדש להביא קרבן. בסופו של דבר, אם בעל הבית רוצה לרמות הוא מרמה את עצמו בלבד. רבי יהודה מדבר אפוא במישור משפטי, בעוד שהבעיה האמִתית היא בתחום של המוסר האישי ויראת שמים. האדם יכול לרמות את החברה, ואולי גם את עצמו, אך לא את בורא עולם. דבריו של רבי יהודה מהווים אפוא מעין נסיגה מההתייחסות למעילה כחילול קודש איום לעבר בעיה הלכתית פורמלית של חיוב כספי כזה או אחר.

Mishnah 5

<small>על-פי כתב-יד קופמן</small>
<b>המפקיד מעות אצל השולחני</b> – השולחני הוא למעשה הבנקאי הקדום. בעולם ההלניסטי-רומי הוא כונה "טרפזיס", ומכאן נגזר המונח המתמטי "טרפז", כצורת השולחן האופיינית לשולחני. השולחני, ביוונית τραπεζιτής (טרפזיטס – trapezites), היה שילוב של חלפן כספים ובנקאי בזעיר אנפין. הוא אשר סיפק שירותי מידע בדבר ערך המטבעות השונים ואִפשר מסחר בינלאומי במטבעות השונים. תפקידו העיקרי היה "לפרוט" ו"לצרף", כלומר להחליף מטבעות בערכים שונים (משנה, מעשר שני פ"ד מ"ב). בהמשך התקופה הרומית הושגה אחידות מוניטרית, ובכל רחבי האימפריה הילכו אותם מטבעות. בתקופה זו לא היה עוד צורך בשירותי המידע, אך עלה ערכו של השולחני כבנק המאפשר קיום עסקאות שלא בכסף מזומן. הטרפזיס הרומי אפשר המחאות ופעולות סחר בינלאומיות, הוא גם סיפק מימון ביניים לעסקאות גדולות, וקלט עודפי כסף מזומן שהיו בשוק. במרחב היהודי הוגבלה פעולת השולחני בגלל איסור הריבית, ברם השולחנים פעלו בעיקר בערי הפוליס הלא יהודיות ולא במרחב היהודי. מכל מקום, השולחני מופיע במקורות חז"ל כמוסד לגיטימי. אמנם אין לו היתר מפורש לקחת ריבית, אך קשה להניח שהשולחני היהודי היה יכול להתמודד עם כלכלת השוק הרומי בלי לקחת ריבית מנכרים או גם מיהודים. יתר על כן, נראה שחכמים מצאו דרכים לאפשר את פעולת השולחני היהודי. לצורך זה הותר ללוות ולהלוות לנכרי, ובתנאים מסוימים מצאו גם דרך להתיר תחליפי ריבית גם בעסקאות בין יהודים<sup class="footnote-marker">14</sup><i class="footnote">גולאק, שולחני; ספראי, הכלכלה, עמ' 293-294; לפין, בבא מציעא, עמ' 155-147. ראו, למשל, ההסדר המופיע בתוספתא, בבא מציעא פ"ב הי"ב, ונרחיב כך אם יזכנו החונן לאדם דעת בפירושנו לבבא מציעא פ"ה מ"א. </i>. יש אף לזכור שריבית הייתה אחד האיסורים שרבו בו עוברי העברה, ויש לכך הד בספרות חז"ל<sup class="footnote-marker">15</sup><i class="footnote">ראו פירושנו לשקלים פ"א מ"ה.</i>. השולחנים גובים את כספי מחצית השקל (משנה, שקלים פ"א מ"ג). המאירי ומפרשים אחרים למשנה זו פירשו שהשולחני נועד רק להחליף את המטבעות, ברם אין סיבה לפרש שהם לא גבו את הכספים בעצמם. ואכן בעל מלאכת שלמה לשקלים מפרש שהשולחנים תובעים את הכסף, ומוסיף "בנחת", כפירוש הרמב"ם. פירוש זה אינו משקף בהכרח את המציאות הקדומה, אלא את השקפתם של חכמים חשובים על סדרי זמנם. הגובים הקדומים היו אסרטיביים יותר, ואף מִשכנו את מי שלא שילם במועד, ולפחות לגבי מחצית השקל אנו שומעים על גבייה בלחץ מסוים, מִשכון חייבים וכדומה<sup class="footnote-marker">16</sup><i class="footnote">ראו מבואנו למסכת שקלים, ובמשנה שקלים פ"א מ"ג בהמשך המשנה.</i>, כפי שנראה להלן.
<b>אם צרורין לא ישתמש בהן</b> – אם המטבעות סגורים בצרור הרי שהם לא נועדו להלוואה לשולחני אלא לפיקדון של חפץ.<b> לפיכך אם הוציא מעל</b> – אסור לשולחני להשתמש בהם, ולכן אם הוציאם סטה מהנחיותיו של בעל הבית. זאת אף שהנחיות אלו לא נאמרו במפורש, אך הן דרכו של עולם. <b>אם מותרין ישתמש בהן</b> – אם השולחני קיבל את המעות שלא בצרור הרי הם הפקדה על מנת שישתמש בהם, עד שבעל הבית יבקשם חזרה. כלומר המטבעות חדלו להיות חפץ והפכו כסף נזיל, ולפנינו הלוואה בכסף מזומן.<b> לפיכך אם הוציא לא מעל</b> – שכן הוא שליח שמילא את שליחותו, ומן הסתם בעל הבית מעל, או אולי גם הלקוחות. היחס לשולחני מקל בהשוואה לחנווני שנזכר במ"ב לעיל. השולחני פעל כאן בתום לב מוחלט, כספים שניתנים לו נועדו להוצאה, ברם תום לב אינו מספיק (הוא לכל היותר עילה להגדרת המעשה כשוגג). גם החנווני במשנה ב פעל בתום לב, אבל לפי הסברנו במשנה ב אי אפשר להאשים אף אחד חוץ מהחנווני, ואילו כאן ברור שהבעל מעל בכך שנתן את הכסף לשולחני שלא בצרור סגור. <b>אצל בעל הבית בין כך ובין כך לא ישתמש בהן</b> – מי שנותן מעות לשמירה לאדם פרטי מתייחס למטבעות כאל חפץ, כלומר השומר אמור לשמור עליהם בצרור ולא להשתמש בהם.<b> לפיכך אם הוציא</b> – השומר את הכסף,<b> מעל. </b>
<b>החנווני</b> – החנווני נמצא במעמד ביניים. אין לו כסף מזומן רב כמו לשולחני, אך יותר מכפי שיש לבעל הבית. ביישובים כפריים הוא מילא למעשה את תפקיד השולחני בקנה מידה קטן יותר. הוא זה שבדק את טיב הכסף (משנה, בבא מציעא פ"ד מ"ו כפי שנפרשה במקומה), הוא מעניק אשראי מקומי (משנה, עירובין פ"ז מי"א; ביצה פ"ג מ"ח; בבא מציעא פ"ט מי"ב ועוד), וכן "פודים מעשר שני בשער הזול כמות שהחנווני לוקח לא כמות שהוא מוכר כמות שהשולחני פורט" (מעשר שני פ"ד מ"ב). כמו כן הוא מופיע כמקביל לשולחני בהלכות אחרות (משנה, בבא מציעא פ"ב מ"ד ועוד).<b> כבעל הבית דברי רבי מאיר</b> – לדעת רבי מאיר אם החנווני השתמש בכסף פעל שלא ברשות ולא בסמכות בעל הבית.<b> רבי יהודה אומר כשולחני</b> – החנווני נמצא במעמד ביניים בין בעל הבית לשולחני. משנתנו מסוגננת כמבנה של משנה מקבילה במסכת בבא מציעא (פ"ג מי"א) העוסקת בדיני שמירה של מטבעות שנמסרו לשולחני. מסתבר שרבי מאיר ורבי יהודה חלקו באחד הנושאים, ואיננו יודעים מהו הנושא המקורי. יש להניח שמקור המשנה בבבא מציעא שבה מרוכזים דיני השולחני, אך אפשר גם שמשנתנו היא המקור. על כל פנים, העורך של המשנה השנייה (כנראה משנתנו) סבר שמחלוקתם עקרונית וכללית. ההלכה חוזרת בתוספתא למעילה ללא שינוי (פ"ב הי"א, עמ' 560).
המחלוקת משקפת את היחס לכסף. ברמה של השולחני הכסף אינו חפץ אלא מוצר סמלי המסמל ערך כלכלי, ומחירו נקבע לפי הערך הנקוב של המטבעות. לפיכך, כאשר יבקש בעל הבית את "כספו" יקבל את "כספו", אבל במטבעות אחרים המצויים אצל השולחני. אפילו אם ירצה השולחני לא יוכל להחזיר את המטבעות שקיבל, שכן אלו אינם מסומנים. ברמה של החנווני הדברים שונים. החנווני פעל בכפר הקטן יותר, וכאן הכסף הוא במצב ביניים, בין מוצר סמלי (הליך המסמל ערך כלכלי שנקבע בצורה כלשהי) לבין חפצים עשויים מהמתכת כסף או מהמתכת זהב.
<b>הדמיון בין משנת מעילה למשנת בבא מציעא</b>
<b>נראה אפוא ששתי המשניות הן בעצם משנה אחת והעורכים של שתי המשניות (או העורך של שתי המשניות) ליקטו את המשנה ממקור קדום והיסבו אותה כל אחת לעניינה של המסכת. דין מעילה בדיוק כדין שימוש רגיל, </b>אם מותר לשומר להשתמש במטבעות – בעל הבית מעל, ואם אסור לו להשתמש בהם – השומר מעל, והדברים פשוטים.

Mishnah 6

<small>על-פי כתב-יד קופמן</small>
<b>פרוטה של הקדש שנפלה לתוך הכיס</b> – והתערבבה, ואי אפשר לזהותה, <b>או שאמר פרוטה בכיס זה הקדש</b> – ועתה פרוטת הקדש מעורבת בפרוטות רבות של חול. שאלה זו של תערובת חוזרת הרבה במקורות: תרומה שנתערבה בחולין, טבל שהתערב במעושר או בתרומה, אוכל טרף שהתערב בכשר וכן הלאה. בדרך כלל חכמים בוחרים באחת משתי התייחסויות. האחת שהמיעוט יתבטל, ואחוז הביטול שונה מתחום לתחום, כגון "התרומה ותרומת מעשר של דמאי, החלה והבכורים עולים באחד ומאה, ומצטרפין זה עם זה. וצריך להרים. הערלה וכלאי הכרם עולים באחד ומאתים, ומצטרפין זה עם זה, ואין צריך להרים" (משנה, ערלה פ"ב מ"א). "עולים" הוא הביטוי לכך שהמיעוט בטל והכול חולין. כמו כן: "לעלותן במאה ואחד רבי שמעון אומר במאה מקל וחומר" (תוס', תרומות פ"ה ה"ח) ומקורות רבים נוספים. אחוז ההעלאה שונה מחומר לחומר ומצינו גם כמויות אחדות, כגון "דג טמא שכבשו עם דג טהור כל גרב שהוא מחזיק סאתים, אם יש בו משקל עשרה זוז ביהודה, שהן חמש סלעים בגליל, דג טמא צירו אסור. רבי יהודה אומר רביעית בסאתים, ורבי יוסי אומר אחד מששה עשר בו" (משנה, תרומות פ"י מ"ח)<sup class="footnote-marker">17</sup><i class="footnote">המשקלות ביהודה היו פי שניים מהמשקל המקובל בגליל, על כן עשרה זוז ביהודה הם עשרים זוז בגליל, שהם חמישה סלעים (בכל סלע ארבעה זוזים). על ההבדל במידות ומשקלות בין גליל ויהודה אנו שומעים גם ממקורות אחרים, והרי זה רגיל שאותם מונחי משקל או אורך משמשים בעמים שונים אך המידה עצמה שונה מאזור לאזור. כך, למשל, אפיפניוס מספר על מידת נפח בשם "שפיתא" שבעזה, אשקלון ואזוטוס (אשדוד) יש לה מידות שונות (אפיפניוס, על המשקלות ועל המידות, סעיף 41).</i>. הירושלמי שם מסביר את החשבון, והוא אחד לתשע מאות ושישים, כלומר קרוב לאחד לאלף (ירו', תרומות פ"י ה"ח, מז ע"ב). על בסיס זה הורה רבי בון (שם) שהדג הטמא עולה באחד חלקי אלף. זו אותה תפיסה אלא שהאמורא עיגל את החשבון, והרחבנו בכך בפירושנו לתרומות.
לא נאריך כאן בבירור השיעורים של הביטול, אך המגמה הכמותית ברורה. דרך אחרת שבה הילכו חכמים בחלק מהמקרים היא לקבוע שהקודש (או הטמא) אינו מתבטל לעולם, כגון "מי פירות שנפלו לתוכן טיפת מים כל שהן טמאין, דברי רבי מאיר, וחכמים אומרים הולכין אחר הרוב. רבי אלעזר בן יעקב אומר, אפילו קורצד שנפל לתוכו טיפת מים כל שהוא טמא. נפל לתוכו דבש וחלב הולכין אחר הרוב" (תוס', מכשירין פ"א ה"ז, עמ' 674-673)<sup class="footnote-marker">18</sup><i class="footnote">בכתב יד וינה "קורצוד"; ליברמן הציע לתקן "בור-צוד" = "בור סוד" כגרסת הר"ש, ואולי עדיף לתקן "כור-סוד" = "כור-סיד". גם בראנד קיבל כנראה הסבר זה, שכן הוא אינו מונה כלי חרס בשם כזה.</i>. לפנינו שתי דעות, הראשונה שהכשרה במים היא כמו הזיה, ומספיקה טיפה אחת של משקין שנגעה בערמת הפרות כדי להכשיר את כל הפרות שבערמה לקבל טומאה (רבי מאיר), וחכמים אומרים שהכול לפי הרוב. כאן אין מדובר בביטול, אך הנושאים קרובים.
משנת מכשירין פ"ב אוספת סדרת מקרים ודעות שונות של עירוב וביטול. לא כל הנושאים זהים לזה שלפנינו. לעתים הדיון הוא במצב של ספק שבו איננו יודעים בוודאות שלפנינו תערובת, אלא סתם פֵרות שהגיעו ממקור לא ידוע. ההלכה מניחה שמצבם של הפרות או החפצים הוא כמצב של אותם חפצים בשוק. גם כאן מדובר בביטול המיעוט, אך המצב הבסיסי אינו דומה. מכל מקום משנת מכשירין אינה מבחינה בין שני המקרים, והאבחנה המשפטית הדקה המוצעת (בין ספק כשהמצב בלתי ידוע לבין ספק הנוצר מתערובת), המופיעה בספרות הפרשנית והלמדנית, אין לה ביטוי במשנת מכשירין.
עד עתה הצגנו שתי דעות: ביטול ברוב כלשהו, או שאחד כבר יוצר מצב של ספק, כלומר שאין ביטול, אבל נוצר ספק, ובמקום שספק להחמיר למעשה אין ביטול.
כאשר פירשנו את משנת מכשירין ודנו בדיני רוב ומיעוט עמדנו על כך שקיימת גם עמדה שלישית שאינה מופיעה בפרק במכשירין, כגון "הנבלות ושחוטות בעיר הולכין אחר הרוב. רבן שמעון בן גמליאל אומר אפילו נבלה אחת נמכרת בעיר, כל הנמצא בעיר הרי הוא של נבלה, מפני שהנבלות מצויות. דמין טמאין וטהורין בתוך הבית, הולכין אחר הרוב. מעשה שנמצאו דמים על גבי ככרות של תרומה ובא מעשה לפני חכמים וטהרו, שאינו אלא דם שרצים החיין" (תוס', טהרות פ"ו ה"א, עמ' 666-665). אם כן בתוספתא יש מחלוקת האם הולכים אחר הרוב או שהוא יוצר ספק, והמעשה מציע דרך שלישית. הוא (המעשה) בבחינת "מעשה לסתור", הוא אינו מדגים את ההלכה אלא גישה למקרה בודד. במקרה זה התחשבו בתנאים ובסבירויות האפשריות, ולפנינו אפוא גישה שלישית.
אם כן, בתוספתא שלוש גישות חולקות:
1. לפי הרוב
2. לפי היחיד (יחיד יוצר ספק)
3. לפי שיקול הדעת, בהתאם לטיב המקרה.
ההלכה הממסדית דחקה את שיקול הדעת מספר החוקים, משום ששיקול הדעת איננו חוק. אבל החכם בבואו לפסוק מתחשב בו, תהא ההלכה אשר תהא.
עד כאן לפנינו שאלה אחת מרכזית, מספר רב של עמדות ו"פסיקה" שאינה אחידה. המסקנה הפשוטה היא שהשאלה רווחה בבית המדרש, אך התגבשו עמדות שונות שלא תמיד עלו בקנה אחד. לעתים היו אלו הבדלים עקרוניים, ולעתים מקרים שונים שזכו להתייחסויות שונות. משנתנו אינה מהלכת בקו העיסוק והדיון שהוזכר. אין אצלנו דיון בביטול ההקדש, וגם לא מועלה הפתרון הנזכר לעיל של פדיון ההקדש (משנה ב), וכל השאלה היא מתי מעל בעל הבית. אפשר שלמשנה כבר ברור שהקדש אינו בטל ברוב (גם כלשהו יוצר ספק, וספק לחומרה), ואינה חוזרת להיעזר בדין פדיון שאותו מיצתה במשנה ב, אלא מדברת על בעיה אחרת. עם זאת גם אם אין כאן הבדל הלכתי, ודאי שיש כאן "שפה הלכתית" אחרת, ופן חדש שאינו מוכר בדיונים האחרים של ביטול והעלאה ברוב. אי השימוש בפתרון של פדיון מפתיע. האם לפנינו מחלוקת הלכתית (האם ניתן לפדות הקדש), או שמא רצתה המשנה לעסוק בבעיה העקרונית, ולא העלתה את פתרון הפדיון כדי שלא "יפריע" לדיון התאורטי?
<b>כיון שהוציא את הראשונה מעל דברי רבי עקיבה</b> – מכיוון שבכיס הרבה פרוטות וכל אחת היא ספק הקדש, וספק הקדש לחומרה, הרי המעילה היא ברגע שהוציא אחת מהן מהכיס. "הוציא" כאן הוא כמו "אם הוציא" במשנה הקודמת, וכמו "החנוני מעל כשיוציא" (משנה ב). אבל במשנה ב "כשיוציא" משמעו רק כשישתמש במטבע, ואילו שתי המשניות האחרונות אינן מדקדקות, וברגע שהוציא מהכיס מעל. מבחינה משפטית יש כאן אי אחידות, אבל רק משנה ב ערה לכך. במשנתנו ובמשנה ה אין הכוונה לעסוק בפרטים הטכניים אלא רק בעיקרון. במונחי המשניות האחרות, פרוטת ההקדש אינה בטלה וכל הצרור נחשב להקדש. <b>וחכמים אומרים עד שיוציא את כל הכיס</b> – כל פרוטה ופרוטה כשלעצמה היא ספק רחוק של הקדש, ונחשבת לחולין. במונחים של המשניות האחרות הרי הרוב גובר, והמטבע נחשב לחולין. עד המטבע האחרון, שהוא חייב להיות הקדש, שהרי אחד המטבעות הוא ודאי הקדש. אפשר שצריך להסביר את המחלוקת על רקע שונה. רבי עקיבא רואה במטבע חפץ לכל דבר. אחד המטבעות הוא הקדש, לכן עד שיפריש כל אחד מהם הוא הקדש מספק. לעומת זאת חכמים סבורים שכל המטבעות הם אותו דבר, כלומר הם אינם חפץ מוגדר אלא ערך סמלי מוניטרי, על כן כל פרוטה יכולה להחליף את פרוטת ההקדש. הווה אומר שהמחלוקת אינה על בסיס משפטי כזה או אחר אלא מבטאת את התפיסה הכלכלית האם מטבעות הם הליך סמלי המייצג ערך כספי, או חפץ כשלעצמו. אין צריך לומר שבכלכלה מפותחת (כלכת שוק, המבוססת על הליך מוניטרי) הכסף אינו חפץ, הוא מוצר סמלי המייצג ערך כספי, וערכו אינו זהה לערך המתכת שבו. בכלכלה פרימיטיבית (שאינה כלכלת שוק – non market economy ) המטבע היה חפץ, וככל שהכלכלה התפתחה כך אימצה לעצמה סמלים כתחליף לסחר חליפין בסחורות. מעבר זה ניכר גם בהלכות אחרות. כך הסברנו את משנה ה לעיל, וכן את משנת מעשר שני (פ"ב מ"ז). יחס דומה לזהב יש גם במשנה אחרת (בבא מציעא פ"ד מ"א)<sup class="footnote-marker">19</sup><i class="footnote">ראו אפשטיין, מבוא, עמ' 19-21.</i>. שם הכסף נתפס כמטבע עובר לסוחר, ואילו הזהב כמתכת יקרה שאינה מטבע מסחרי<sup class="footnote-marker">20</sup><i class="footnote">ראו עוד בבלי, בבא מציעא מד ע"א ואילך. בלשון הבבלי, האם "כסף" הוא מטבע או פרי (חפץ). לדעת הבבלי רבי שינה את דעתו בעניין זה, ולדעת שפרבר השינוי הוא בעקבות פיתוח המסחר וסוף תקופת האינפלציה בראשית המאה השלישית (שפרבר, מחירים, עמ' 88-85). לדעתנו, כאמור, רבי יוחנן וריש לקיש נחלקים על כך (בבלי, חולין קלט ע"א).</i>.
המשניות במעשר שני ובבבא מציעא משקפות את התחושה שהזהב אינו מטבע עובר לסוחר. מן הסתם עשירי רומא לא ראו את הדברים באותו אופן; עבורם היה הזהב הליך פשוט ויום יומי. אבל ארץ ישראל איננה רומא. בחפירות ארכאולוגיות בארץ ישראל של התקופה הרומית כמעט לא נמצאו מטבעות זהב, ואלו מופיעים כמעט רק בממצאים המתוארכים לתקופה הביזנטית. ספראי ווינר עסקו בכך וקישרו את התופעה לתהליך של שינוי כלכלי שהתחולל בארץ ישראל בתקופה הביזנטית<sup class="footnote-marker">21</sup><i class="footnote">וינר וספראי, מטמונים.</i>.
ריבוי הזהב במטמונים אינו תופעה ארץ-ישראלית. ג'ירוס ריכז את כל מכלול המטמונים מהתקופה הביזנטית והצביע על ריבוי הזהב בהם, יחסית למטמוני התקופה הקודמת<sup class="footnote-marker">22</sup><i class="footnote">ג'ירוס, מטמונים, עמ' 116-54; הנ"ל, היסטוריה אגררית.</i>. לדעתו השינוי באופי הטמנת המטבעות אינו נובע רק מהשינויים המוניטריים, אלא בעיקר משינוי כלכלי שחל במזרח. המעמד הבינוני הצטמצם, ונוצר ריבוד חברתי קיצוני יותר. כלומר, רבים מבני המעמד הבינוני הפכו לעניים, וחלקם הקטן התעשר והפך לבעלי אחוזה גדולים. כתוצאה מכך הפך הזהב להליך נפוץ הרבה יותר. ג'ירוס מתבסס בעיקר על המצב החקלאי במצרים, ומדגיש את ריבוי העדויות על אחוזות גדולות. תופעת האחוזות הגדולות במצרים ידועה זה מכבר, והחידוש הוא בקביעה שחל גידול דרסטי במספר האחוזות הגדולות, ובמקביל גם גידול במעמד הנמוך של אריסים ופועלים חקלאיים<sup class="footnote-marker">23</sup><i class="footnote">ג'ירוס, שם ושם.</i>. ג'ירוס מתבסס גם על עדויות ספרותיות המעידות על גידול בתופעת האריסות והאחוזות הגדולות בסוריה, אם כי מפרובינציה זו אין בידינו נתונים כמותיים כמו ממצרים, אלא שרידי סיפורים. אלו מעידים אכן על תופעה של אריסות ועושר, אך לדעתנו מכך עדיין אי אפשר להסיק דבר על התהליך הכלכלי.
במקום אחר נבחנה החקלאות בפרובינציית פלשתינה. מתברר כי גם בפרובינציה זו חל שינוי אגררי-כלכלי מהותי. עד לסוף התקופה הרומית התבסס המשק החקלאי על בעלי נחלות זעירות שיצרו מעמד בינוני-נמוך רחב. אמנם היו בארץ עשירים, אך תופעת העשירים הגדולים הייתה מצומצמת למדי. בתקופה הביזנטית השתנה המבנה הכלכלי והמשק התבסס מעתה על אחוזות גדולות<sup class="footnote-marker">24</sup><i class="footnote">ספראי, המאה שנעלמה, עמ' 49-37.</i>. הטענה מתבססת על ריבוי העדויות על אריסים ובעלי אחוזות בתקופה הביזנטית. עדות נוספת היא הריבוי היחסי במספר בתי האחוזה שנסקרו ונחפרו בארץ<sup class="footnote-marker">25</sup><i class="footnote">ספראי, מבני השדה.</i>, וגידול במספר המתקנים החקלאיים הגדולים, והם בעיקר גתות הענק, ואולי גם בתי הבד הגדולים<sup class="footnote-marker">26</sup><i class="footnote">בתי הבד משרתים קהילה, ועל כן בתי בד גדולים עשויים לייצג פיתוח כלכלי ולאו דווקא בעלי אחוזות. לעומת זאת הגת היא מתקן פרטי, וגת ענקית מייצגת אפוא בעל קרקעות עשיר. עם זאת קיימת האפשרות הנדירה שהגת הענקית שירתה התארגנות של חקלאים זעירים. </i>.
כל אלו הן עדויות למצב הכלכלי-חברתי בתקופה הרומית. בתקופה הרומית היה עמוד השדרה החברתי שכבת החקלאים הזעירים שהיוו מעמד ביניים מבחינה כלכלית. רובם לא היו עשירים ולא אמידים, אך מצבם היה איתן. לעומת זאת בתקופה הביזנטית הצטמצם מעמד חברתי זה, מספר העשירים גדל ומספר העניים גדל בהתאם. העושר התרכז בידי בודדים, ורבים הפכו לעניים.
הסברנו את המחלוקות במשניות כאן ובבבא מציעא כנסובות סביב שאלה הלכתית של אפשרויות ההמרה. מי שמתיר להמיר זהב בכסף פוסק כך משום שהוא מקל בדיני המרה, אבל כל הצדדים מסכימים שזהב אינו מטבע. ברם התלמוד הבבלי הסביר שהמחלוקת היא על הערכת הזהב, האם הוא נחשב כמטבע עובר לסוחר או כחפץ<sup class="footnote-marker">27</sup><i class="footnote">בבלי, בבא מציעא מד ע"ב; אפשטיין, מבוא, עמ' 19-21. שפרבר דן במשנה בהרחבה, ראו שפרבר, מחירים, עמ' 83-69.</i>. הירושלמי למשנת מעשר שני (פ"ב ה"ז, נג ע"ג) מסביר שבית שמאי אוסרים להמיר כסף לזהב שמא ישכח ויצא לחולין. יש בכך ביטוי לעובדה שהזהב יקר מאוד, אך לא שהוא אינו עובר לסוחר. ייתכן שהתלמוד רק מחפש הגדרה משפטית הלכתית, ברם דומה שהוא משקף את ההתפתחות הכלכלית-חברתית שעמדנו עליה. בזמן התלמוד כבר הפך הזהב למטבע עובר לסוחר, והיה יותר ויותר נפוץ בשווקים. על כן ההסבר שזהב אינו בבחינת מטבע מסחרי אלא מוצר ממתכת יקרה כבר לא היה מספק, שכן הזהב הפך להיות הליך רגיל ויום יומי. על כן התלמוד מדגיש היבט אחר ומשלים של אותה הלכה.
מחלוקת דומה על ערכם של הכסף והזהב מצויה במשנת בבא מציעא פ"ד מ"א כפי שהסבירה שפרבר, ובהסברו נשתמש, עת יזכנו החונן לאדם דעת, בפירושנו למסכת בבא מציעא<sup class="footnote-marker">28</sup><i class="footnote">שפרבר, שם שם.</i>.
נחזור למשנתנו. לדעתנו המחלוקת במשנה אינה נעה סביב ציר המשמעות של המטבעות, אלא סביב השאלה ההלכתית של ביטול ברוב. אבל ניתן גם להסבירה כמחלוקת "עובדתית" על משמעותו של "מטבע", האם הוא חפץ או סמל.
<b>מודה רבי עקיבה באומר פרוטה מן הכיס זה הקדש שהוא מוציא והולך עד שיוציא את כל הכיס</b> – בניסוח זה אחד מהמטבעות הוא הקדש, והוא יכול לדחות את מימוש התחייבותו עד שיכלו כמעט כל המטבעות שבכיס. ברוח ההסבר הקודם הרי שבאמירת "פרוטה מכיס זה הקדש" הקדיש האדם לא חפץ אלא ערך כספי, ולכן כאן יודה רבי עקיבא לחכמים. הסברנו את המשנה בפשטות, אבל הבבלי מסביר: "סיפא – באומר לא יפטור כיס זה מן ההקדש" (כא ע"ב), כלומר נוסח ההקדשה היה שאת הפרוטה להקדש ייתן בסוף הכיס. הסבר שני המובא שם מקיש כספים לשוורים. נראה שהבבלי התקשה בעמדת חכמים. היה ברור לו שפרוטה היא חפץ לכל דבר, שכן הכלכלה בבבל הייתה מפותחת פחות מבחינה מוניטרית. על כן הבבלי משווה את המקדיש פרוטה למקדיש שור, ואם כך אין הבדל בין כיס לשור, ובין הרישא שבמשנה לסיפא, אלא אם כן נוסח ההקדשה עצמה שונה, "באומר לא יפטור כיס זה מן ההקדש".
השאלה של הבנת המערכת הכלכלית בבבל לעומת זו שבארץ ישראל אינה פשוטה ויש ראיות שהאימפריה הרומית הייתה מפותחת בהרבה, לעומת זאת יש גם ראיות שהתלמוד הבבלי משקף מערכת כלכלית פתוחה יותר. לא כאן המקום לברר זאת, מכל מקום הסוגיה במעילה משקפת כלכלה שהיא במצב של טרום כלכלת שוק. לפחות זו התמונה שמשקפת הסוגיה שלנו, ושאלת השוואתה לסוגיות בבליות אחרות מחייבת כמובן דיון.

ביבליוגרפיה

<i>אבות דרבי נתן, מהדורת שכטר, ש"ז, וינה, תרמ"ז.</i>
<i>אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.</i>
<i>אגדת בראשית, מהדורת ווארשה, תרל"ו.</i>
אדיקט המחירים של דיוקלטינוס – Lauffer, S., 1971, <i>Diokletians Preisedikt, Text und Kommentar</i>, Berlin<i>.</i>
אדן, כלים – אדן-ביוביץ, ד', תש"ן, "ארכיאולוגיה תלמודית: גישה ארכיאולוגית-ארכיאומטרית", <i><b>דברי הקונגרס העולמי העשירי למדעי היהדות</b></i>, חטיבה ב, 1, תולדות עם ישראל, עמ' 43-37.
אדן, רוכלים – אדן-ביוביץ, ד', תשמ"ה, "הרוכל בארץ-ישראל: המאה ה-2 עד המאה ה-4 לספירה", בתוך: גרוס, נ' (עורך), יהודים בכלכלה, ירושלים, עמ' 85-67‬.
אדן ואחרים, שיחין – Adan-Bayewitz, D. et al., 1995, "Excavations at Sepphoris: The Location and Identification of Shikhnin", II, <I>IEJ</I> 45, pp. 171-187.
אדן ווידר, כלי חרס – Adan-Bayewitz, D. and Wieder, M., 1992, "Ceramics from Roman Galilee: a comparison of several techniques for fabric characterization", <i>Journal of Field Archaeology</i> 19, pp. 189-205.
אדן ופרלמן, שיחין – Adan-Bayewitz, D. and Perlman, I., 1990, "The local trade of Sepphoris in the Roman period", <i>Israel Exploration Journal</i> 40, pp. 153-172.
אווסביוס, היסטוריה כנסייתית – Eusebius, 1949, <i>Ecclesiastical History</i>,<i> </i>Lake, K. (ed. and tr.), London (Loeb).
אונא, ויו שין<i> – </i>אונא, א', תש"מ, "ויו שין מתחלפין במשנה", סיני פז, עמ' קה-קיח.
אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.
איזגר וסקידגרד, חקלאות יוון – Isager, S. and Skydgaard, J.E., 1992, <i>Ancient Greek Agriculture</i>, London.
<i>איכה רבה, מהדורת באבער, ש', וילנא, תרנ"ט.</i>
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, עריכת המשנה – Albeck, Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
<i>אסתר רבה, קושטא, רע"ד או ר"פ.</i>
אפיפניוס, על המשקלות ועל המידות –Dean, J.E. (tr.), 1937, <i>Epiphanius Treatise on Weights and Measures</i>, Chicago.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
אשל וזיסו, מטבעות – אשל, ח' וזיסו, ב', תשס"ג, "הערה לביטוי 'יוליכם לים המלח' בספרות חז"ל", מחקרי יהודה ושומרון יב, עמ' 96-91.  -
ביכלר, בית שמאי – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), 1905, <i>Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch</i>, Budapest, pp. 21-30.
ביכלר, הכוהנים – ביכלר, א', תשכ"ו, הכוהנים ועבודתם במקדש ירושלים בעשור השנים האחרון שלפני חורבן בית שני, ירושלים.
ביליג, קרבן – ביליג, י', תשס"א, "גלוסקמאות מירושלים הנושאות כתובות קרבן", קתדרה 98, עמ' 60-49.
בלידשטיין, בית הכנסת – בלידשטיין, י', 2011, "מהבית לבית הכנסת: מחידושי בית הכנסת הבתר תלמודי", בתוך: ריינר, א' ואחרים (עורכים), מחקרים במדעי היהדות לזכרו של ישראל מ' תא-שמע, א-ב, אלון שבות, עמ' 134-105.
בלידשטיין, שליח ציבור – בלידשטיין, י', תשנ"ט, "שליח ציבור: טיבו, תפקידיו, תולדותיו", בתוך: תבורי, י' (עורך), מקומרן עד קהיר, ירושלים, עמ' לט-עד.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
בראשית רבה, מהדורת טהעאדאר-אלבק, הוצאת צילום, ירושלים, 1965.
ברודי, רב נטרונאי – ראו תשובות רב נטרונאי.
גולאק, שולחני – גולאק, ש', תרצ"א, "עיסקי השולחני לפי דיני התלמוד", תרביץ<i> </i>ב ב, עמ' 171-154.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
<i>גיאוניקה – </i>Ginzberg, L., 1968, <i>Geonika</i>, New york (Second edition)<i>.</i>
גילת, המושגים – גילת, י"ד, תשכ"ט, "מדאורייתא לדרבנן", בתוך: מלמד, ע"צ (עורך), ספר זכרון לבנימין דה פריס, ירושלים, עמ' 93-84.
גילת, פרקים – גילת, י"ד, תשנ"ב, פרקים בתולדות ההלכה, רמת גן.
גילת, שיעורים – גילת, י"ד, תשנ"ב, " 'וכל השיעורים לא חכמים הם שנתנו?' ", פרקים בתולדות ההלכה, עמ' 71-63.
גינצבורג, פירושים – גינצבורג, ל', תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
ג'ירוס, היסטוריה אגררית – Jairus, B., 1999, "Agrarian History and the Labor Organization of Byzantine Large Estates", in: Bowman, A.K. and Rugan, E. (eds.), <i>Agriculture in Egypt from Pharaonic to Modern Times</i>, Oxford, pp. 193-216.
ג'ירוס, מטמונים – Jairus, B., 1992, Rural Communities in the Late Empire A.D. 300-700, Monetary and Economy Aspects, Oxford.
דה פריס, המושגים – דה פריס, ב', תשכ"ב, "המושגים דאורייתא ודרבנן בהתפתחותם", תולדות ההלכה התלמודית, תל אביב, עמ' 95-69.
דה פריס, יצירת מושגים – דה פריס, ב', תשכ"ב, "יצירת מושגים והשפעתם", תולדות ההלכה התלמודית, תל אביב, עמ' 156-142.
דה פריס, תולדות ההלכה – דה פריס, ב', תשכ"ב, תולדות ההלכה התלמודית, תל אביב.
דורן, קרבן – Doran, G., 1914, "Melanges", <I>RB</I> 23, pp. 238-240.
דקדוקי סופרים – ראו רבינוביץ.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות, מילר, י', הלכות פסוקות מן הגאונים, קראקא, תרנ"ג.
הלכות קצובות, מרגליות, מ', ירושלים, תש"ך.
הלפרין, קברי כלבים – Halpern, B., 2000, "The Canine Conundrum of Ashkelon: A Classical Connection?", in: Stager, L. et al. (eds.), <i>Studies in the Archaeology and History of the Levant, The Archaeology of Jordan and Beyond: Essays in Honor of James A. Sauer</i>, Winona Lake, pp. 133-144.
וינר וספראי, מטמונים – Waner, M. and Safrai, Z., 2001, "Shelf Life of Coins in Palestine Hoards during the Roman and Byzantine Periods", <i>Liber Annuus</i> 51, pp. 305-336.
וינר וספראי, מטמונים ומרידות – ספראי, ז' ווינר, מ', תשס"ב, "מטמונים ומרידות: התפלגות מועדי ההטמנה של מטמוני המטבעות בארץ-ישראל בתקופה הרומית-הביזנטית", קתדרה 101, עמ' 90-71.
ופניש והסה, כלבים – Wapnish, P. and Hesse, B., 2008, "The Ashkelon Dog Burials: Data and Interpretation", in: Stager, L. et al. (eds.), <i>Ashkelon I: Introduction and Overview (1985–2006)</i>, Winona Lake, pp. 41-64.
ז'ובין ופורטן, דושנה – Szubin, H.Z. and Porten, B., 1987, "Royal Grants in Egypt: A New Interpretation of Driver 2", <I>JNES</I> 46, pp. 39-48.
זוסמן, סוגיות – זוסמן, י', תשכ"ט, סוגיות בבליות לסדרים זרעים וטהרות, עבודת דוקטור, האוניברסיטה העברית, ירושלים.
זיסו, קרבן א – זיסו, ב', תשס"ז, "כתובת 'קרבן' על גלוסקמה מירושלים", קתדרה 123, עמ' 12-5.
זיסו, קרבן ב – Zisso, B., 2010, "A Qorbān-vow Inscription on an Ossuary from Jerusalem", <i>Maarav</i> 17, pp. 21-29; 89-96.
חילופי מנהגים – מהדורת לוין, ב"מ, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, מ', החילוקים שבין אנשי ארץ-ישראל ואנשי בבל, ירושלים, תרצ"ח.
חמדה גנוזה, מהדורת שניאורזאהן, ש"ז, ירושלים, תרכ"ג.
טפר, יונים – טפר, י', תשמ"ו, "עלייתו ושקיעתו של ענף גידול היונים בארץ", בתוך: אופנהיימר, א' ואחרים (עורכים), אדם ואדמה בארץ-ישראל הקדומה, ירושלים, עמ' 196-170.
<i>ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.</i>
<i>ילקוט המכירי, תהילים, מהדורת בובר, ש', ירושלים, תשכ"ד.</i>
<i>ילקוט המכירי, תרי עשר, מהדורת גראינוף, א', לונדון, 1909.</i>
<i>ילקוט שמעוני, מהדורת שילוני, י', ירושלים, תשל"ג ואילך.</i>
כשר, תורה שלמה – כשר, מ"מ, תש"ט-תשנ"ב, חומש תורה שלמה, א-מג, ירושלים - ניו יורק.
לאו, צמחים – Loew, I., 1928, <i>Die Flora der Juden</i>, Hildesheim.
לוי, מילון – Levy, J., 1924, <i>Woerterbuch ueber die Talmudim und Midrashim</i>, Vienna.
לוקיאנוס – Lightfoot, J.L., 2004, <i>Lucian: On the Syrian Goddess, Edited with Introduction, Translation and Commentary</i>, Oxford.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung zur judisch-Hellenistechen Gesschichte", <I>HUCA</I> VIII-IX, pp. 257-351.
לינדרס ואלרות, כלכלת מקדשים – Linders, T. and Alroth, B. (eds.), 1992, <i>Economics of Cult in the Ancient Greek World</i>,<i> </i>Uppsala.
לפין, בבא מציעא – Lapin, H., 1995, "Early Rabbinic Law and the Social History of Roman Galiliee: A Study of Mishna Tractate Baba Masi’a",<i> Brown Judaic Studies </i>307, Atlanta.
לפין, חקלאות – Lapin, H., 2001, Economy, Geography and Provincial History in Later Roman Palestine, Tuebingen.
מגילות מדבר יהודה – <i>DJD Discoveries in the Judean Desert</i>, 1953-1995, in: Balliet, M. et al. (eds.), Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכטנשטיין, מגילת תענית; נעם, מגילת תענית.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
<i>מילון בן יהודה – בן יהודה, א', 1959, מילון הלשון העברית, ירושלים - תל אביב. </i>
<i>מכילתא דרבי ישמעאל, האראוויטץ, ח"ש ורבין, י"א, ד"צ, ירושלים, תש"ל.</i>
<i>מכילתא דרבי שמעון בר יוחאי, אפשטיין, י"נ ומלמד, ע"צ, ירושלים, תשט"ו. </i>
<i>מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.</i>
<i>מסכת סופרים, מהדורת היגער, מ', ניו יורק, תרצ"ד.</i>
<i>מסכתות זעירות, מהדורת היגער, מ', ירושלים, תש"ל.</i>
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
משנה שלמה, מהדורת ורטהימר, ש"א, ירושלים, תשנ"ב.
ניומן, מעשים – ניומן, ה', 2011, המעשים לבני ארץ-ישראל ורקעם ההיסטורי, ירושלים.
נעם, מגילת תענית – נעם, ו', תשס"ד, <i>מגילת תענית – הנוסחים, פשרם ותולדותיהם</i>,<i> </i>ירושלים.
סדר עולם רבה, מהדורת רטנר, ב', ניו יורק, תשכ"ו.
סטגר, כלבים – Stager, L.E., 2008, "Dogs and Healing in Phoenician Ashkelon", in: Stager, L. et al. (eds.),<i> Ashkelon</i> <i>I: Introduction and Overview (1985–2006)</i>, Winona Lake, pp. 565-568.
סלר, משפחה – Saller, R.P., 1996, <i>Patriarchy, Property and Death in the Roman Family</i>, Cambridge.
סנדרס, ההלכה עד למשנה – Sanders, E.P., 1990, <i>Jewish Law from Jesus to Mishna</i>, London and Philadelphia.
סנדרס, ישו ויהדותו – Sanders, E.P., 1965, <i>Jesus and Judaism</i>, London and Philadelphia.
ספראי, הכלכלה – Safrai, Z., 1994, <i>The Economy of Roman Palestine</i>, London.
ספראי, הכפר – ספראי, ז', תשנ"ז, "הכפר ביהודה", בתוך: דר, ש' וספראי, ז' (עורכים), <i>הכפר הקדום בארץ-ישראל</i>, תל אביב, עמ' 74-11.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: ספראי, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 (= בימי הבית, ב, עמ' 578-548).
ספראי, המאה שנעלמה – Safrai, Z., 1998, <i>The Missing Century</i>, Leuven.
ספראי, מבני השדה – ספראי, ז', תשנ"ט, "מבני השדה הקדומים – הכפר בארץ-ישראל הרומית", קתדרה 89, עמ' 40-7.
ספראי, מקומות הקודש – ספראי, ז', תשמ"ז, "קברי צדיקים ומקומות קדושים במסורת היהודית", בתוך: זאבי, ר' (עורך), <i>ספר זאב וילנאי</i> ב, עמ' 313-303.
ספראי, קהילא קדישא – ספראי, ש', תשנ"ד, "קהילא קדישא דבירושלם", בתוך: ספראי, בימי הבית, א, עמ' 186-185.
<i>ספרי במדבר, מהדורת האראוויטץ, ח"ש, לייפציג, תרע"ז.</i>
<i>ספרי דברים, מהדורת פינקלשטין, א"א, ברלין, ת"ש.</i>
<i>ספרי זוטא לדברים, מהדורת כהנא, מ"י, ירושלים, תשס"ג.</i>
<i>ספרי זוטא, מהדורת האראוויטץ, ח"ש, לייפציג, תרע"ז.</i>
<i>ספרים חיצוניים, מהדורת כהנא, א', ירושלים, תש"ל.</i>
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
פילון, כתבים – דניאל-נטף, ס' ועמיר, י' (עורכים ומתרגמים), תשמ"ו-תשנ"ז, כתבי פילון האלכסנדרוני, א-ד, ירושלים.
פינצי, חרושת העץ – פינצי, י', תשמ"ה, חרושת העץ בתנ"ך לאור המימצא בארצות המקרא ובספרות חז"ל, עבודת דוקטור בשכפול, רמת גן.
פירוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פליקס, החקלאות – פליקס, י', תש"ן, החקלאות בארץ-ישראל בימי המקרא המשנה והתלמוד, ירושלים.
פליקס, עצי פרי – פליקס, י', תשנ"ד, עצי פרי למיניהם, ירושלים.
<i>פסיקתא דרב כהנא, מהדורת מנדלבוים, ד', ניו יורק, תשכ"ב.</i>
<i>פסיקתא זוטרתי (לקח טוב), מהדורת בובר, ש', וילנא, תרמ"ד. </i>
<i>פסיקתא רבתי, מהדורת איש שלום, מ', וינה, תר"מ.</i>
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קודקס יוסטינינוס – <i>Codex Iustinianus</i>, 1929, Kruger, P. (ed.), Berlin (being the second part of the Corpus Iuris Civilis).
קלונר וזיסו, עיר הקברים – קלונר, ע' וזיסו, ב', תשס"ג, עיר הקברים של ירושלים בימי הבית השני, ירושלים.
קראוס, ארכאולוגיה תלמודית –Krauss, S., 1966, <i>Talmudische Archaeologie</i>, Hildesheim, 3 vols..
קראוס, מילון – Krauss, S., 1899, <i>Griechische und Latiniusche Lehnwörter Talmud, Midrash und Targum</i>, Budapest.
רוולנדסון, בעלי קרקע – Rowlandson, J., 1996, <i>Landowners and Tenants in the Roman Egypt</i>, Oxford.
רוזנטל, מסורת – רוזנטל, א"ש, 1994, "מסורת-הלכה וחידושי-הלכות במשנת חכמים", תרביץ סג, עמ' 374-321.
<i>רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.</i>
<i>ריטב"א, חדושים למסכת שבת, מהדורת גולדשטיין, מ', ירושלים, תש"ן.</i>
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שובה, כתובות – שובה, מ', 1967, "טבריה לאור הכתובות", בתוך: הירשברג, ח"ש (עורך), כל ארץ נפתלי, ירושלים, עמ' 191-180.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח.
שפרבר, הקרקע – Sperber, D., 1978, Roman Palestine 200-400, The Land: Crisis and Change in Agrarian Society as Reflected in Rabbinic Sources, Ramat Gan.
שפרבר, מחירים – Sperber, D., 1974, <i>Roman Palestine 200-400: Money and Prices</i>, Ramat Gan.
שרידי ירושלמי – ראו גינצבורג, שרידי ירושלמי.
שרמר, חכמים ושלטון – שרמר, ע', תשס"ז, "מדרש והיסטוריה: כוח האל ותקוות גאולה בעולמם של התנאים בצל האימפריה הרומית", ציון עב, עמ' 36-5.
תוספות יום טוב, נדפס במשניות דפוס ווילנא, דפוס צילום, תשל"ד ומהדורות רבות נוספות.
<i>תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.</i>
<i>תנא דבי אליהו, מהדורת איש שלום, מ', וינה, 1904.</i>
תרגום השבעים – Rahlfs, H. (ed.), 1935, <i>Septuaginta</i>, Stuttgart.
<i>תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב. </i>
<i>תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.</i>
תרגום ניאופיטי – Dies-Macho, A., 1968-1979, <i>Targum Palestinese</i> I-IV, Madrid.
<i>תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.</i>
<i>תשובות גאונים מזרח ומערב, מילר, י', ברלין, תרמ"ח.</i>
<i>תשובות גאונים קדמונים, קאסעל, ד', ברלין, תר"ח.</i>
<i>תשובות הגאונים אסף – אסף, ש', תרפ"ט, תשובות הגאונים, ירושלים.</i>
<i>תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.</i>
<i>תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.</i>
<i>תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.</i>
<i>תשובות הגאונים מוסאפיה – מוסאפיה, י', תרכ"ד, תשובות הגאונים, ליק.</i>
<i>תשובות הגאונים קורונל – קורונל, נ"נ, תרל"א, תשובות הגאונים, וויען.</i>
<i>תשובות הגאונים שערי צדק – ראו שערי צדק.</i>
<i>תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.</i>
<i>תשובות מהרי"ץ גיאת, הוצאת באמבערגער, פירטה, תרכ"א-תרכ"ה.</i>
<i>תשובות רב נטרונאי בר הילאי גאון, מהדורת ברודי, י', ירושלים, תשנ"ד.</i>
תשובות רב שר שלום, מהדורת וינברג, ר"ש, ירושלים, תשל"ו.