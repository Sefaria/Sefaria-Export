Mishnat Eretz Yisrael on Mishnah Bekhorot
משנת ארץ ישראל על משנה בכורות
Kvutsat Yavne, 2020-2021
https://www.nli.org.il/he/books/NNL_ALEPH997010480071005171/NLI

משנת ארץ ישראל על משנה בכורות

פתח דבר

<b>מקראות</b>
בשלושה בכורות הכתוב מדבר:
1. בכור אדם
2. בכור בהמה טמאה
3. בכור בהמה טהורה
<b>בכור אדם</b>
שמות פרק יג
(א) וידבר ה' אל משה לאמר:
(ב) קדש לי כל בכור פטר כל רחם בבני ישראל באדם ובבהמה לי הוא:
(יא) והיה כי יבאך ה' אל ארץ הכנעני כאשר נשבע לך ולאבתיך ונתנה לך:
(יב) והעברת כל פטר רחם לה' וכל פטר שגר בהמה אשר יהיה לך הזכרים לה':
(יג) וכל פטר חמֹר תפדה בשה ואם לא תפדה וערפתו וכל בכור אדם בבניך תפדה:
(יד) והיה כי ישאלך בנך מחר לאמר מה זאת ואמרת אליו בחֹזק יד הוציאנו ה' ממצרים מבית עבדים:
(טו) ויהי כי הקשה פרעה לשלחנו ויהרג ה' כל בכור בארץ מצרים מבכֹר אדם ועד בכור בהמה על כן אני זֹבח לה' כל פטר רחם הזכרים וכל בכור בני אפדה:
שמות פרק כב
(כח) מלאתך ודמעך לא תאחר בכור בניך תתן לי:
(כט) כן תעשה לשֹרך לצֹאנך שבעת ימים יהיה עם אמו ביום השמיני תתנו לי:
ויקרא פרק כז
(כו) אך בכור אשר יבֻכר לה' בבהמה לא יקדיש איש אֹתו אם שור אם שה לה' הוא:
(כז) ואם בבהמה הטמאה ופדה בערכך ויסף חמִשִתו עליו ואם לא יגאֵל ונמכר בערכך:
במדבר פרק יח
(טו) כל פטר רחם לכל בשר אשר יקריבו לה' באדם ובבהמה יהיה לך אך פדֹה תפדה את בכור האדם ואת בכור הבהמה הטמאה תפדה:
(טז) ופדויו מבן חֹדש תפדה בערכך כסף חמשת שקלים בשקל הקֹדש עשרים גרה הוא:
(יז) אך בכור שור או בכור כשב או בכור עז לא תפדה קֹדש הם את דמם תזרֹק על המזבח ואת חלבם תקטיר אשה לריח ניחֹח לה':
(יח) ובשרם יהיה לך כחזה התנופה וכשוק הימין לך יהיה:
במדבר פרק ג
(יא) וידבר ה' אל משה לאמר:
(יב) ואני הנה לקחתי את הלוים מתוך בני ישראל תחת כל בכור פטר רחם מבני ישראל והיו לי הלוים:
(יג) כי לי כל בכור ביום הכֹתי כל בכור בארץ מצרים הקדשתי לי כל בכור בישראל מאדם עד בהמה לי יהיו אני ה':
(מד) וידבר ה' אל משה לאמר:
(מה) קח את הלוים תחת כל בכור בבני ישראל ואת בהמת הלוים תחת בהמתם והיו לי הלוים אני ה':
(מו) ואת פדויי השלשה והשבעים והמאתים העֹדפים על הלוים מבכור בני ישראל:
(מז) ולקחת חמשת חמשת שקלים לגֻלגֹלת בשקל הקֹדש תקח עשרים גרה השקל:
(מח) ונתתה הכסף לאהרן ולבניו פדויי העֹדפים בהם:
<b>בכור בהמה</b>
שמות פרק יג
(א) וידבר ה' אל משה לאמר:
(ב) קדש לי כל בכור פטר כל רחם בבני ישראל באדם ובבהמה לי הוא:
(יא) והיה כי יבאך ה' אל ארץ הכנעני כאשר נשבע לך ולאבתיך ונתנה לך:
(יב) והעברת כל פטר רחם לה' וכל פטר שגר בהמה אשר יהיה לך הזכרים לה':
(יג) וכל פטר חמֹר תפדה בשה ואם לא תפדה וערפתו וכל בכור אדם בבניך תפדה:
(יד) והיה כי ישאלך בנך מחר לאמר מה זאת ואמרת אליו בחֹזק יד הוציאנו ה' ממצרים מבית עבדים:
(טו) ויהי כי הקשה פרעה לשלחנו ויהרֹג ה' כל בכור בארץ מצרים מבכֹר אדם ועד בכור בהמה על כן אני זֹבח לה' כל פטר רחם הזכרים וכל בכור בני אפדה:
שמות פרק לד
(יט) כל פטר רחם לי וכל מקנך תִזָכָר פטר שור ושה:
(כ) ופטר חמור תפדה בשה ואם לא תפדה וערפתו כל בכור בניך תפדה ולא יראו פני ריקם:
שמות פרק כב
(כח) מלאתך ודמעך לא תאחר בכור בניך תתן לי:
(כט) כן תעשה לשֹרך לצֹאנך שבעת ימים יהיה עם אמו ביום השמיני תתנו לי:
במדבר פרק יח
(טו) כל פטר רחם לכל בשר אשר יקריבו לה' באדם ובבהמה יהיה לך אך פדה תפדה את בכור האדם ואת בכור הבהמה הטמאה תפדה:
(טז) ופדויו מבן חֹדש תפדה בערכך כסף חמשת שקלים בשקל הקֹדש עשרים גרה הוא:
(יז) אך בכור שור או בכור כשב או בכור עז לא תפדה קֹדש הם את דמם תזרֹק על המזבח ואת חלבם תקטיר אשה לריח ניחֹח לה':
(יח) ובשרם יהיה לך כחזה התנופה וכשוק הימין לך יהיה:
דברים פרק טו
(יט) כל הבכור אשר יולד בבקרך ובצאנך הזכר תקדיש לה' אלהיך לא תעבֹד בבכֹר שורך ולא תגֹז בכור צאנך:
(כ) לפני ה' אלהיך תאכלנו שנה בשנה במקום אשר יבחר ה' אתה וביתך:
(כא) וכי יהיה בו מום פסח או עִור כל מום רע לא תזבחנו לה' אלהיך:
(כב) בשעריך תאכלנו הטמא והטהור יחדו כצבי וכאיל:
דברים פרק יד
(כג) ואכלת לפני ה' אלהיך במקום אשר יבחר לשכן שמו שם מעשר דגנך תירֹשך ויצהרך ובכֹרֹת בקרך וצאנך למען תלמד ליראה את ה' אלהיך כל הימים:
<b>מעשר בהמה</b>
ויקרא פרק כז
(ל) וכל מעשר הארץ מזרע הארץ מפרי העץ לה' הוא קֹדש לה':
(לא) ואם גאֹל יגאל איש ממעשרו חמִשיתו יֹסף עליו:
(לב) וכל מעשר בקר וצאן כל אשר יעבֹר תחת השבט העשירי יהיה קֹדש לה':
(לג) לא יבקר בין טוב לרע ולא ימירנו ואם המר ימירנו והיה הוא ותמורתו יהיה קֹדש לא יגאל:
<b>תוכן המסכת </b>
המסכת עוסקת בכל הבכורות: בכור אדם (פ"ח), בכור בהמה טהורה (פ"ב) ובכור בהמה טמאה (פ"א). הפרק האחרון עוסק במעשר בהמה; הנושא נכלל במסכת משום הדמיון בין בכור בהמה טהורה ומעשר בהמה. לכל אחד מהבכורות דין שונה.
<b>בכור אדם</b>
בכור אדם נפדה בחמש סלעים, שהן תחליף לחמשת השקלים הנזכרים במקרא. לאחר הפדיון הילד הופך לילד רגיל, וחמש הסלעים שייכות לכוהן. בתורה (במדבר ג יג ואילך) נמצא סיפור מרתק על ייסודה של המצווה וכיצד נועדו הבכורים מלכתחילה לשמש ככוהנים, ועתה הם נפדים על ידי הכוהנים הממלאים במקומם את תפקידי הקודש. לא נעסוק בפרטי המסורת, בפועל אין לה כל חשיבות הלכתית. מבחינתם של חכמים המצווה מתחילה ונגמרת בכך שהכוהן פודה את הילד הקטן. המצווה מוטלת על האב, ובהיעדרו היא מוטלת על הבן עצמו. להסבר שבתורה כיצד נוצרה המצווה אין השפעה על פרטיה, והוא איננו חלק מההלכה עצמה.
האם התקיימה המצווה הלכה למעשה? בספרות ההלכה נזכר פדיון הבן לעתים קרובות, אבל כמעט כל האזכורים הם ברמה העקרונית. כך, למשל, במשנה בקידושין פ"א מ"ז נקבע שהאב חייב לפדות את בנו, ולהלכה זו מקבילות רבות. ברם עדיין ניתן לטעון שהמצווה לא זכתה להתקיים. פדיון הבן נזכר גם דרך אגב, אך בספרות התנאית אין עדויות לפדיון בן הלכה למעשה. עם זאת אין גם כל סיבה להניח שהמצווה לא קוימה, וגם איננו שומעים שום מקור המרמז שבני ישראל נכשלים במצווה זו<sup class="footnote-marker">1</sup><i class="footnote">העיסוק בשאלה תלוי בהערכה הכללית האם שמרו בני ישראל מצוות הלכה למעשה. מספרות חז"ל משתמע שבדרך כלל נשמע הציבור להלכה, ולחכמים. אבל במחקר קיים זרם גדול של חוקרים הסבורים שאמנם תמונה זו מצטיירת מספרות חז"ל אבל בתחום רגיש זה עדותם של חז"ל אינה מהימנה. הם מעוניינים להציג את הציבור כשומע לדבריהם, שכן רק על בסיס שמירת מצוות יש מקום לתחושת השליטה וההנהגה שלהם. יתר על כן, הם מתארים בעיקר את חברתם ושם אכן נשמרו המצוות, אך לא בציבור הרחב. הוויכוח המתודולוגי מסובך, ובמידה מסוימת הוא משתק את המחקר ההיסטורי של התקופה. אנו סבורים שבאופן כללי ספרות חז"ל מייצגת את המציאות והציבור שמר על ההלכה, עם זאת אין בכך תשובה לתחומים הלכתיים מוגדרים. היו תחומים שעליהם הייתה השמירה חלקית יותר. זאת ועוד. שמירת מצוות או אי שמירתן הן שתי חלופות קיצוניות. בחברה דתית שומרת חוק תמיד מצויים אנשים שמקפידים פחות, ותחומים שזוכים לפחות תשומת לב ושמירה (שרמר, חכמים ושלטון). על כן איננו שואלים כאן את השאלה הכללית, אלא מה אנו יודעים על שמירתה של כל מצווה לחוד. כך שאלנו גם במשניות אחרות, וריכזנו את העדויות הרלוונטיות בכל משנה ומשנה.</i>. אמנם במקורות מצינו גם את השאלה האם אדם חייב לפדות את עצמו (להלן פ"ח מ"ו), כלומר שלא נפדה בילדותו, ברם זו איננה בהכרח שאלה מעשית, היא לא יותר רֵאלית מההלכות האחרות העוסקות במצב הרגיל שהאב פודה את בנו. יתר על כן, השאלה עלולה להיות מעשית אך לא נפוצה. היו יתומים, והיו מן הסתם גם סרבנים. עדיין אין בכך ראיה שהתופעה של סרבנות בפדיון הבן הייתה נפוצה.
פילון מזכיר את המצווה ומנמקה בנימוק של שוויון (כולם משלמים מחיר שווה)<sup class="footnote-marker">2</sup><i class="footnote">על החוקים א, 140.</i>. יש להניח שהכיר את ביצועה של המצווה, אך שוב ניתן להידחק ולטעון שהוא מביא את דברי התורה בלבד. לעומת זאת יוספוס אינו מזכיר את המצווה, אבל יש לזכור שבפועל חשיבותה הכלכלית והחברתית של מצוות פדיון הבן לא הייתה גדולה. דווקא במקור חוץ רבני נרמזת המצווה ומודגש שהיא נעשית במקדש, ברם האזכור בלתי ברור ובעייתי בפני עצמו<sup class="footnote-marker">3</sup><i class="footnote">לוקס ב 23-22. נאמר שם שבמלאות ימי טהרה של האישה, 40 יום לפי התורה, העמידו אותו לפני ה' (במקדש) "ככתוב בתורת ה' כל פטר זכר רחם יקרא קדש לה' ". הכוונה לפסוקים בשמות יג ב; יב. אלא ששם אין רמז לכך שהמונח "והעברת" (שמות יג יב) מחייב התייצבות במקדש. יתר על כן, המצווה היא רק בישראל ולא בכוהנים, ולפי התיאור המוצג שם מדובר בכוהן פעוט, בנו של זכריה, כוהן כשר ומכובד. מקורו של השיבוש אינו ברור; הוא הולם את הפולמיקה הנוצרית אך לא את ההלכה המוכרת לנו.</i>.
בפירושנו לפרק ח (מ"ד ואילך) עמדנו על בעיות הלכתיות שהתעוררו בזמן השהייה במערות המסתור לאחר מרד בר כוכבא. אמנם אין אלו סיפורי מעשה, אבל ברור שהרקע הוא רֵאלי. בפירושנו שם נביא מקרה שבו הנשים מבצעות את פדיון הבן. אמנם ההלכה פטרה אותן ממצווה זו, אבל בתנאי הסכנה, כמתואר שם, ובהיעדר הבעלים, אפשר שהאישה תבצע את הפדיון, אף שזו מצוות הגבר ולא מצוות האישה. מעבר לכך אין בידינו עדויות תנאיות על שמירת מצווה זו.
בתלמוד הבבלי מובאים סיפורים מספר על קיומה של המצווה הלכה למעשה, כגון על נוהגו של רב כהנא (קידושין ח ע"א), וכן אנו שומעים שם על אמורא נוסף העוסק כנראה במצווה זו הלכה למעשה. סיפור אחר הוא על רבי שמלאי שהגיע למקום אחד ונשאל על סדרי הברכות (בבלי, פסחים קכא ע"ב). בתלמוד למשנתנו (נ ע"א) מובא סיפור על רב אשי שפדה את בנו. דיון מעניין הוא על ערכם של חמשת השקלים (בבלי, מט ע"ב - נ ע"א). הדיון הוא מעשי ואינו מסתפק בתיאור המטבע ההלכתי (מנה צורי), אלא גם בתחליף המעשי לכך בימיהם של חכמים. בהקשר זה נזכר דינר ערבא<sup class="footnote-marker">4</sup><i class="footnote">שפרבר, כסף, עמ' 230-229, סבור שהוא דינר כסף נבטי. הקושי הוא שרבי אמי (מאה שלישית) מתייחס לכסף נבטי שהפסיק להיות הליך חוקי עם סיפוח נבטיאה לאימפריה, ב-106 לספירה. אפשר שהכוונה לדינר של תדמור שפרחה עד אמצע המאה השלישית, ובבבל הילכו מטבעות שלה. </i>, איסתרא סרסיא (בבלי, מט ע"ב)<sup class="footnote-marker">5</sup><i class="footnote">סטטר סורי? ראו שפרבר, כסף, עמ' 86.</i>, והחשוב ביותר לענייננו הוא דינר "הדריינא טריינא שיפא"<sup class="footnote-marker">6</sup><i class="footnote">שפרבר, בהערה ארוכה שם, דן בנוסח ומדגיש שאין לגרוס טרָיָאָנה והאדרינא, כלומר שמדובר בשם אחד. לדעתנו אין ספק בצדקתו, ולא בגלל בירור הנוסח אלא משום שלפי ניסיוננו האות וי"ו במקרים רבים איננה וי"ו החיבור אלא באה להסבר או להדגשה. שיפא, או שייפה, פירושו שהמטבע משופשף משום שימושו הרב. יש לדחות את הנוסח טוֹריאָנא הדריאנא, כלומר מטבע צורי של האדרינוס, משום שבימיו כבר נסגרה מטבעת צור. על שוויו של הכסף ראו דיונו של שפרבר. לדעתנו הדגש הוא על דינרא שייפא, כלומר שאיננו תקני אלא משומש ומשויף ולכן ערכו פחות, בהשוואה לשקל הקודש שהוא מטבע כסף צורי.</i>, כלומר מטבע של הדריאנוס שכינה עצמו גם על שם הקיסר הקודם טריאנוס (135-117), ושמו הרשמי היה "טריאנוס הדריאנוס". יש ללמוד מכאן שבאמת הייתה התחבטות מה שוויו של המנה הצורי ההיסטורי, התחבטות שחוזרת בדורות נוספים ועד לימינו. אפשר גם לבתר את הסוגיה ולפרש שהדיון הוא עקרוני ולאו דווקא על פדיון הבן, אבל כפשוטו הדיון הוא על פדיון הבן, ובמיוחד המימרה האחרונה היא מארץ ישראל. היא מופיעה בבבלי, וכל החכמים הנזכרים בה הם מארץ ישראל. המטבע הראשון הילך מן הסתם גם בבבל (או בעיקר בבבל), לא כן המטבע האחרון שהוא מטבע אימפריאלי רומי. השימוש במטבע קדום יחסית מוסבר על רקע האינפלציה שהתחוללה במאה השלישית; המטבעות איבדו את ערכם המוניטרי ולכן השתמשו במטבעות ישנים. להערכתנו ניתן אף להניח שלאחר דיכוי מרד בר כוכבא, והאיסור על שימוש במטבעות הכסף שטבע, נדרש היה מטבע חילופי מכסף או מזהב, ומטבע הדריאני מילא את התפקיד.
בסוף הסוגיה בבבלי שם (נ ע"א) מובא סיפור מעשה על רב אשי ששלח את פדיון בכורו והתווכח על מחירו. אם כן אין סיבה להניח שהמצווה לא נשמרה במידה רבה בציבור היהודי, אם כי רוב הסיפורים לכך הם מבבל (עם השראה ארץ-ישראלית), וכמובן עוסקים בחכמים.
בספרות ההלכתית מארץ ישראל משלהי התקופה הביזנטית מופיע שטר פדיון בכורות<sup class="footnote-marker">7</sup><i class="footnote">מרגליות, הלכות ארץ ישראל, עמ' טו-יח; ל. שטרות דומים שרדו מאירופה ומן הגניזה. </i>. ניכר שהשטר הוא רֵאלי, שכן ניכרת בו אותה התחבטות מהו ערכם של חמישה מנה צורי.
<b>בכור בהמה טמאה</b>
כאמור בתורה, את בכור החמור יש לפדות בשה או לערוף את החמור. חז"ל העדיפו את הפתרון הראשון (פ"א מ"ז). מעבר להעדפה פורמלית זו, כל המסכת עוסקת בפדיון. הפתרון של עריפה מופיע ונזכר בקצרה אבל נדחה מההלכה כפי שהיא מתבטאת במשנה. האם גם בפועל נדחה פתרון זה? מסתבר שכן, משום שקשה להבין למה יעדיף אדם לערוף חמור יקר ולקבור אותו ולא לתת שה שהוא זול יותר. אמנם ייתכן שאיננו יודעים את מחירי הבהמות, וודאי שייתכן שיש לאדם חשבונות נסתרים. אין פרטים על טיב השה שצריך להעניק לכוהן, בן כמה הוא, מה צריך להיות מצבו ומה דין הצמר שלו (האם מותר לגזוז אותו לפני נתינתו כפדיון?). כל הנושא אינו נדון במפורש<sup class="footnote-marker">8</sup><i class="footnote">במשנה פ"א מ"ב מדובר על חמור, "היולד חמור והנולד חמור", אבל אפשר היה לפרש שהחמור כאן הוא דוגמה והכוונה ששניהם (הוולד והמוליד) מאותו מין.</i>, והדבר חשוד. התורה דיברה על חמור, וגם חז"ל מדברים רק על חמור. האם המצווה חלה גם על בהמות אחרות או שמא החמור הוא דוגמה? אין ספק שחמור הוא הבהמה הטמאה הנפוצה ביותר, אבל במשק החקלאי היו גם בהמות נדירות אחרות, בלתי טהורות, כגון סוס. בספרות ההלכתית התנאית יש בכך דיון ישיר רק בתוספתא, "בכל בהמה טמאה אין לך שחייב בבכורה אלא חמור בלבד" (פ"א ה"ג, עמ' 534), ובמדרש: "ועוד אמר רבי חנינא שאלתי את רבי אלעזר מה ראו ישראל לפדות פטרי חמורים ולא פטרי סוסים וגמלים? אמר לי גזרת מלך היא. שלא היה בידן באותה שעה אלא חמורים בלבד, שאין כל אחד ואחד מישראל שלא העלה עמו תשעים חמורים טעונין כסף וזהב ושמלות" (מכילתא דרבי ישמעאל, בשלח, מסכתא דעמלק, א, עמ' 177). אם כן ברור שאין פודים ולד סוס, וההסבר "היסטורי", שרק על חמור צוו ישראל. כמו כן: "ופטר חמור ולא פטר גמל ולא פטר סוס" (מכילתא דרבי שמעון בר יוחאי, יג יג, עמ' 43)<sup class="footnote-marker">9</sup><i class="footnote">ודרשה דומה מפסוק אחר בספרי במדבר, קיח, עמ' 138. בהמשך המדרש חוזר בו הדרשן מדרשה זו ודורש את הפסוק באופן שונה. הדיון הדרשני אפוא חריג. גם בבבלי הדיון הדרשני חריג, ונראה שיש הסתייגות מחלק מהדרשות. היה מתאים לפרש שיש מי שחלק על ההלכה, אבל אין רמז במקורות לדעה חולקת.</i>.
גם בבבלי מובאת דרשה שרק בכור חמור חייב בפדיון: "רבי יוסי הגלילי אומר: מתוך שנאמר 'אך פדה תפדה את בכור האדם ואת בכור הבהמה הטמאה תפדה', שומע אני אפילו פטרי סוסים וגמלים? תלמוד לומר פטר חמור – פטר חמור אמרתי לך, ולא פטרי סוסים וגמלים. ועדיין אני אומר: פטרי חמור – בשה, פטרי סוסים וגמלים – בכל דבר?..." (ה ע"ב). בהמשך הסוגיה מועלות שתי הצעות דרשה אחרות (שם ו ע"א); אין בכך כדי להוות בסיס לטענה שהייתה קיימת דעה חולקת.
עם זאת, פילון קובע במפורש שגם בכורי סוסים וגמלים חייבים במצווה<sup class="footnote-marker">10</sup><i class="footnote">על החוקים א 136.</i>, והוא מדגיש כי זו הכנסה גדולה כיוון ש"בני אומתנו הם בעיקר מגדלי צאן ובקר". אינני בטוח שתיאור זה רֵאלי. הוא חוזר בכך על דברי יוסף לפרעה, וספק אם יש כאן תיאור של ארץ ישראל בימיו (סוף ימי בית שני) כאשר הארץ הייתה מיושבת בצפיפות. אם כן, עדיין אין בתיאור הוכחה שאכן נהגה המצווה למעשה בציבור הרחב. ייתכן שפילון משקף את ההלכה הצדוקית שהאינטרס הכלכלי שלה גלוי, להגדיל את הכנסות הכוהנים. מכל מקום, הדרשות הרבות מעידות שחכמים רצו לשרש את העמדה ההלכתית המשתקפת בדברי פילון. הלכה דומה (שאין פודים אלא בכור חמור) מבצבצת מתוך המשנה בפ"ד מ"ד, כפי שנראה בפירושנו.
האם התקיימה המצווה הלכה למעשה? יוספוס אינו מזכיר את המצווה, אף על פי שהוא עוסק הרבה במעשרות האחרים ובזכויות הכוהנים. בספרות ההלכה נזכר פדיון הבהמה לעתים קרובות, אבל כמעט כל האזכורים הם ברמה העקרונית. בספרי מובא סיפור על שאלה שבאה לפי חכמי יבנה: "אך פדה תפדה, זו היא שאלה שנשאלה לפני חכמים בכרם ביבנה בכור שמת מהן בעלים לפדותו ולהאכילו לכלבים. דרש רבי טרפון, 'אך פדה תפדה' פודה אתה את החיה ואי אתה פודה את המתה. פודה אתה את הטמאה, ואי אתה פודה את הטהורה" (ספרי במדבר, קיח, עמ' 138). ברם עדיין אין בכך הוכחה שהשאלה הייתה מעשית. להלן נביא שאלה אחרת המוצגת באותו סגנון, והיא על ימי הבית, בבחינת להגדיל תורה ולהאדירה בלבד.
לאחר החורבן המשיכה ההלכה להתקיים. הבכור ניתן לכוהן והיה רכושו לכל דבר. לאחר החורבן לא היה לכוהן תפקיד חברתי מוגדר<sup class="footnote-marker">11</sup><i class="footnote">ראו על כך דיוננו בנספח למסכת שקלים. </i>, ונתינת בכור הייתה אפוא קרבן כלכלי גדול ללא תמורה. אמנם ברצף חיי משפחה עלות נתינת הבכור מתפרסת על פני שנים ארוכות, אבל בפועל בשנה שבה הבכור נולד זה היה קרבן משמעותי. כבשה ופרה ממליטות במשך 8-6 שנים, ומתנה זו החלה על 50%מהוולדות (זכרים בלבד) משמעה נתינה של כ-6-8%  מהוולדות לכוהן. לאדם שעיסוקו גידול צאן זה עול כבד. היעדר עדויות על הפרשת פטר חמור ופדיונו בשה גורמות לחידוד השאלה האם נהגה המצווה הלכה למעשה, ואין לנו תשובה מוכחת על כך<sup class="footnote-marker">12</sup><i class="footnote">בבבלי: "רב מרי בר רחל הויא ליה ההיא חיותא, הוה מקנה לאודנייהו לגויים, ואסר להו בגיזה ועבודה, ויהיב להו לכהנים, וכלאי חיותא דרב מרי בר רחל" (רב מרי בר רחל היו לו חיות, היה מקנה אוזניהן לגויים. ואסר עליהם בגיזה ובעבודה, ונתן אותם לכוהנים – בכורות ג ע"ב). אם כן רב מרי מצא דרך לחמוק מהמצווה, ומכאן שהמצווה נהגה בבבל, אך חכם מתיר לעצמו לחמוק ממנה בהערמה. לא ברור במה מדובר (בכור טמאה או בכור טהורה), אך הסוגיה היא סביב המשנה העוסקת בבכור בהמה טמאה.</i>. בתוספתא שנינו: "היה רבי מאיר אומר כל המקיים מצות פטר חמור מעלין עליו כאילו קיים מצות בהמה טמאה כולה. כל המבטל מצות פטר חמור מעלין עליו כאילו ביטל מצות בהמה טמאה כולה" (פ"א ה"ד, עמ' 534). דברי הטפה אלו מלמדים אולי על קשיים בביצוע המצווה ועל חולשה באכיפתה.
מצוות הבכור נוהגת גם בחוץ לארץ, אם כי מצאנו רמז אפשרי לכך שהיא נוהגת רק בארץ (להלן פירושנו לפ"ח מ"א, וראו דיוננו להלן בבכור בהמה טהורה). השה שבו פדו את הבכור הטמא ניתן כפדיון והוא חולין ורכוש כוהן.
המושג "פדיון בהמה טמאה" מעורפל. האם צריך לתת לכוהן שה גדול או קטן, האם די לתת לו ולד בן יומו? בתוספתא שנינו: "מכמה לא יפחות רבי יוסי ברבי יהודה אומר לא יפחות משוה שקל" (פ"א הט"ו, עמ' 535), ובמכילתא: " 'אך פדה תפדה' מיד תפדה בכל שהוא. רבי יוסי ברבי יהודה אומר אין פחות משקל בשה" (מכילתא דרבי שמעון בר יוחאי, יג ב, עמ' 38; בבלי, בכורות י ע"ב). אם כן, הפדיון הוא בכסף ויכול להיות בכל סכום שהוא. כנגד זה בבבלי יומא מט ע"ב נדרש שהפדיון יהיה בשה בן שנה בלבד<sup class="footnote-marker">13</sup><i class="footnote">ראו עוד בבלי, חולין עד ע"ב; בכורות יב ע"ב.</i>. אם כן בספרות התנאית מסתפקים בפדיון כסף ויש מחלוקת על ערכו, והבבלי מוסיף ודורש פדיון בשה חי בן שנה שערכו הרבה למעלה משקל.
<b>בכור בהמה טהורה</b>
לפי דין תורה בכור בהמה טהורה הוא קרבן (שלמים) של הבעלים, ובמדרשים מתנהלים דיונים כמה ימים מותר לאכלו ומה מעמדו כקרבן. הדיונים הללו ממשיכים אחרי החורבן, ובקריאה שטחית הם נראים כדיונים מעשיים אף על פי שבפועל אי אפשר היה לקיימם, כגון: "וזו שאלה נשאלה לחכמים בכרם ביבנה. בכור לכמה נאכל? דרש רבי טרפון לשני ימים ולילה אחד]. אמרו לו תלמידיו רבינו! למדנו!<sup class="footnote-marker">14</sup><i class="footnote">כלומר הבא מדרש לשיטתך.</i> אמר להם בכור קדשים קלים ושלמים קדשים קלים. מה שלמים נאכלים לשני ימים ולילה אחד, אף הבכור יהא נאכל" (ספרי במדבר, קיח, עמ' 114; מדרש תנאים לדברים, טו כ, עמ' 88). בוויכוח המדרשי משתתף רבי יוסי הגלילי. אמנם הדיון נראה מעשי אך כולו תאורטי, שכן מדובר בו במצב שאחרי החורבן, בהיעדר מקדש. דומה שההלכה בו ידועה (ממסורת המקדש? – משנה, זבחים פ"ה מ"ח), והדיון הוא רק על מקור מדרשי לה.
מכל מקום, בזמן שבית המקדש היה קיים הובא הבכור למקדש ונאכל על ידי הכוהנים (משנה, זבחים שם). סביר שהבעלים צריך היה להביא את הבכור למקדש ולמסרו לכוהנים. בפועל לא הכול עלו, לפיכך יכול היה הבעל לטפל בבכור ולתת אותו לכוהן, ואחריותו של הכוהן הייתה להביא את הבכור למקדש. אין על כך עדות מפורשת, אך הדבר מסתבר.
לאחר החורבן נקבע הסדר מעניין: הבכור ניתן לכוהן והוא (הכוהן) מתייחס אליו כאל הקדש, כלומר מטפל בו ואסור לו ליהנות ממנו. על כך הוחל הכלל "ירעה עד שיסתאב", כלומר הכבש (או הפרה) ירעה ואסור בהנאה עד שייפול בו מום, ואז יהיה מותר לאכילה, כדין כל קרבן שהוקדש ואי אפשר להעלותו. הפתרון הזה נקבע לשלל מקרים שבהם אי אפשר להעלות את הקרבן, כגון פסח שהוקדש, ברח ונמצא (משנה, פסחים פ"ט מ"ו), או פסח שהוקדש שלא כהלכה אך עדיין נחשב כהקדש (שם מ"ז), וכן במקרים דומים (להלן פ"ב מ"ו ועוד הרבה). בדרך כלל בזמן הבית לאחר שהסתאב (נפל בו מום) נמכר ודמיו נחשבו להקדש מזבח (קנו בהם קרבן שלמים תמים). אחרי החורבן, ובמקרה שלנו, מותר לאכלו. כרגיל לא נאמר במשנה במפורש ובמחודד מה דינו של בכור בהמה טהורה לאחר החורבן; רק בעקיפין אנו שומעים על כך שבמקרה של ספק כוהן<sup class="footnote-marker">15</sup><i class="footnote">ראו משנת יבמות פי"א מ"ה-מ"ז, שנתערבבו הוולדות, ולד כוהנת וולד ישראלית או שפחת כוהנת. מקרים דומים נדונו להלן בפרק ח, אך אצלנו הנושא הוא קביעת הבכור (בכור אדם), ושם האִם הוולד כוהן.</i> מטילים עליהם חומרי כוהן וחומרי ישראל, לכן בכורם "ירעה עד שיסתאב", כי כוהן פטור ממצוות בכור בהמה טהורה ובכור ישראל ירעה עד שיסתאב. לאחר שנפל בו מום הוא מותר בהנאה לכוהן. לבעליו הכוהן רצוי היה כמובן שהמום ייפול בצעירותו. אם הוא זכר יישחט וייאכל, ועדיף לשחוט צאן צעיר (עד שנה) כי בשרו טעים ורך יותר מחד גיסא, ועלויות הטיפול בו נמוכות מאידך גיסא. אם המדובר בנקבה, הרי היא פטורה ממצוות בכור ולכן אינה עניין לכאן.
זו ההלכה הפסוקה, אם כי צריך להעיר שברוב המשניות מדובר על מישהו שנהנה מבכור בעל מום, ובדרך כלל לא נאמר שהוא הכוהן. ניתן להתרשם שהנאת הבכור (בשרו, צמרו וכו'), שייכים לבעליו. הלשון הסתמית מעוררת את השאלה האם באמת ניתן הבכור לכוהן או שהיו ששמרו עליו בביתם, וכאשר הסתאב וכבר לא הייתה בו קדושה נהנו ממנו מבלי לשתף את הכוהן. אין לכך ראיה, אך הלשון הסתומה מעוררת חשד. כך, למשל, המשנה בפ"ה מ"ז מדברת על השוחט את הבכור ומכרו מבלי שמומחה יאשר את המום. לכאורה מדובר בסתם אדם, כוהן או ישראל, אך כאמור לפי דברינו מן הסתם מדובר רק על כוהן, שהרי מדובר במי שנהג כהלכה, ולא בחשוד על בכורות. לפני חורבן הבית מדובר בישראל, אחרי החורבן מדובר רק בכוהן, והדבר לא נאמר. לאור הצגת תמיהה זו ברצוננו להציג עדות מעניינת שתחייב אותנו לסטות מהדיון.
בספר הלכות ארץ-ישראלי מסוף התקופה הביזנטית<sup class="footnote-marker">16</sup><i class="footnote">מרגליות, הלכות ארץ ישראל, עמ' כז-כח. </i> מוקדשים שני גזרי כתבי יד (שונים) לדיני בכורות. הדף הראשון נושא את הכותרת [....]ות, כלומר "עסק בכורות" או סתם "בכורות". הדף מתחיל: "...יהב לאנהר בית מדרשה ד קסטין דמשח ול[חברי]ן<sup class="footnote-marker">17</sup><i class="footnote">השערת השלמה שלנו.</i>. דתמן ולחברה דמעמידין א קירט. וכן הוא [או]מר<sup class="footnote-marker">18</sup><i class="footnote">זו הצעת הקריאה שלנו. בדרך כלל העתקנו את הנוסח של מרגליות, אך במקרה זה בדקנו את צילום כתב היד המצורף.</i> עמוד פלוני בן פלוני שמעיר פלונית שבגליל או שביהודה...". מרגליות השלים "כהן יהב", מתוך שהניח שנשמרת ההלכה המסורתית שהבכור בידי כוהן, אבל כפי שנראה בהמשך הנחת עבודה זו מעורערת. הבעל מתחייב לשלם סכומים ניכרים להאיר את בית המדרש, ולאנשים מסוימים (אנו השלמנו חברין = חברים)<sup class="footnote-marker">19</sup><i class="footnote">כלומר שמן להאיר בבית המדרש, בשביל החברים הלומדים שם, או שמן לחברים העומדים (כלומר לחבריםעצמם, כמעין שכר מטעם הקהילה ללימוד התורה שלהם) אחד קירט (מידת נפח קטנה) . </i>, ולעוד קבוצה הנקראים "מעמידין" (מעמידים), אולי על שם הפסוק "העֹמדים שם" (דברים יח ז), והכוונה שם לכוהנים או לקבוצה אחרת. התשלום הוא הרבה יותר משכר בדיקה, והוא למעשה מס קהילתי על הזכות לאכול את הבכור. לאחר מכן מתואר טקס שבו הבעל שואל והעונים בודקים את מומי הבהמה (או הצאן) המוצגת. הבדיקה נעשית אפוא בידי מי שנעשית, אבל היא טקס לכל דבר.
בהמשך הקטע מוצגות בקצרה הלכות מומים (נמנים עשרה מומים)<sup class="footnote-marker">20</sup><i class="footnote">המספר עשרה איננו ברשימה ואי אפשר לדעת כיצד חילקוה, אבל בהמשך נזכרים עשרה מומים. </i>, ובהמשכו מצוטט הסיפור על מינוי של רב כחכם בבבל (להלן). לדעתנו אין כאן מעמד של בדיקת בכורות; הדבר העיקרי חסר: הצגת הבכור לבדיקה. גם לא סביר שעל כל בדיקה צריך היה לשלם לציבור סכום ניכר. לדעתנו לפנינו שטר של מינוי מומחה המתמנה לבדוק בכורות. ואכן, בהמשך הקטע ההתייחסות היא להיקפו של המינוי: "...] אין לך רשות להיות רואה בחוצה לארץ אלא בארץ. אין לך רשות", מרגליות משלים: [בכורה] "למנות זקן להתיר בכורות אלא בארץ", ובהמשך הקטע חזרה על עיקרי דיני בכור, שאין לשחטו אלא לאחר שנראה בו מום.
בהמשך הקטע יש עוד התייחסויות שונות למצוות בכורה: "...1. דלית בה מום חד מן עשרתיה דכתיבין. 2. ולא בכל [אתר] אכל יתה אלא בירושלים בקידושא ובדכיו בלא מומוי. 3. ואין דהווה בי מום שרי יתאכל בכל אתר מן רשות כהנא דהוא משתכח מקום. ... 4. והיכמא דאין אית בו מום בלא ליפון הוא משתרי למתאכלה למנויה 5. ומתאכל בתר דחמא יתא אלא דבכורה מתאכל לכהנא". הקטע כפי שהוא כתוב כאן כולל את השלמותיו המסופקות של המפרסם. לדעתנו כך יש לתרגם את הקטע:
1. אם אין בו מום אחד מעשרת הכתובים – אם לכבש או לעז אין אחד מעשרת המומים המנויים ברשימה זו – מותר לאכלו.
2. ולא בכל אתר מותר לאכלו אלא בירושלים בקדושה ובטהרה בלא מומים. זהו חידוש גדול: . אם הבכור תמים, מותר לאכלו. אין הכוונה לזמן הבית, שהרי בזמן הבית הוא מובא כקרבן שלמים, אלא לאחר החורבן, והקטע מעיד על צדיקים וחסידים שנהגו במצוות בכור גם לאחר החורבן, עלו לירושלים, שמרו על טהרת קודש ואכלו שם בכורות. ההלכה מתנגדת לכך במפורש ומנוסחת בשמו של רבי ישמעאל: "יכול יהא אדם מעלה מעשר שיני בירושלם בזמן הזה ואכלו?... אף מעשר שיני אינו נאכל אלא בפני הבית" (תוס', סנהדרין פ"ג ה"ו, עמ' 419; ספרי דברים, קו, עמ' 166).
במבוא למסכת מעשר שני כתבנו שההלכה הרווחת לאחר החורבן הייתה לפדות את פֵרות מעשר שני בשוויים, אבל רבי יהושע בן חנניה מציע: "אמר רבי יהושע שמעתי שמקריבין אף על פי שאין בית ואוכלים קדשי קדשים אף על פי שאין קלעים, קדשים קלים ומעשר שני אף על פי שאין חומה, שקדושה ראשונה קדשה לשעתה וקדשה לעתיד לבא" (משנה, עדיות פ"ח מ"ו). לכאורה ניתן להבין שלדעתו אוכלים מעשר שני בירושלים גם לאחר החורבן. כך גם מפרש בפשטות התלמוד הירושלמי (מעשר שני, פ"ג ה"ו, נד ע"ב), ולדעתו היו אמוראים שנהגו כרבי יהושע. למרות פירוש הירושלמי המימרה קשה. ניתן בדוחק להבין שאוכלים מעשר שני גם בהיעדר המקדש, אבל האם התכוון החכם שמותר להקריב קרבנות בזמן הזה, בהיעדר מקדש? נראה שיש להבין את מימרתו של רבי יהושע בצורה מצומצמת יותר. בתחילת המשנה אומר רבי אליעזר: "שמעתי כשהיו בונים בהיכל עושים קלעים להיכל וקלעים לעזרות..." (עדיות שם). אם כן מדובר בזמן בניית המקדש, כנראה בימי הורדוס, כאשר המבנה היה בשיפוץ יסודי אבל עבודת הקודש המשיכה. רבי אליעזר מביא מסורת שבמהלך השיפוץ התקינו מעין קודש זמני מקלעים, ורבי יהושע אומר (זוכר) שאין בכך צורך. אם כן, מימרתו אינה מעידה על הזמן הזה (על ימיו) אלא על מצב מיוחד בעבר. ברם, ייתכן שהתלמוד הכיר נוהג לאכול מעשר שני בירושלים גם בזמן הזה, ומפרש כך את נוהגם של גדולי האמוראים<sup class="footnote-marker">21</sup><i class="footnote">ראו פירושנו למעשר שני פ"ג מ"ו.</i>. מכל מקום, גם אם הירושלמי משקף נוהג הלכה למעשה בימי האמוראים אין ספק שהיה זה נוהג חריג. הדעה הרווחת שהובאה לעיל היא שאין לקיים את מצוות המקדש וירושלים ללא מקדש בנוי, והיא זו הנוהגת עד היום.
3. ואם התהווה בו מום ייאכל בכל אתר ברשות הכוהן שהוא נמצא [ב]מקום – גם כאן חידוש גדול שבגללו הבאנו את כל הקטע החשוב. מתברר שהבכור אינו שייך לכוהן וההחלטה היא של ישראל; הבכור נאכל ברשות הכוהן, כלומר הוא צריך להסכים, ומן הסתם הוא שותף לסעודה, אך הבכור אינו שייך לו.
4. ובמקום שיש בו מום, בלי לימוד[?]<sup class="footnote-marker">22</sup><i class="footnote">בלא אליפון, כלומר בלי לימוד, הווה אומר מום גלוי. </i> (כלומר מום גלוי?) הוא מותר להיאכל למנויו – אין כאן אזכור של מומחה, ואולי כבר לא היה מומחה כזה בכפרים.
עתה, לאחר שזכינו לבאר את הקטע מהלכות ארץ ישראל הבתר-אמוראי, אנו רואים שאכן היה נוהג חסידי, בניגוד להלכה הפסוקה, שהמשיך את העלאת הקודשים לירושלים החרבה.
מבחינה הלכתית ניתן היה להמשיך את מנהגי המקדש גם בחורבות המבנה הקיים, או באתר חילופי סמוך. כך התאספו רבים בימי הגאונים לעלייה לרגל להר הזיתים וקיימו שם טקסי הושענות. ניתן היה לקיים מנהגים נוספים, כגון להקריב קרבן פסח או לשרוף פרה אדומה. במקביל ניתן היה להעביר רבים ממעמדות הציבור המקדשיים לבית הכנסת<sup class="footnote-marker">23</sup><i class="footnote">כפי שהונהגו סדרים נוספים בבית הכנסת בימי הביניים: נר חנוכה, אמירת הבדלה (כבר בתקופת האמוראים), בניית סוכה ועוד.</i>, ואכן חלק ממצוות המקדש הועברו ואת חלקן נמנעו מלהעביר. ההחלטה מה להעביר ומה לא הייתה החלטה ערכית של חכמים, ודנו בכך חוקרים מספר<sup class="footnote-marker">24</sup><i class="footnote">ספראי, בית כנסת והמקדש; ספראי, ממקדש מעט; שפיגל, ברכת כהנים; תא-שמע, מקדש מעט; בלידשטיין, בית הכנסת, ועוד. לספרות נוספת ראו בלידשטיין, שם.</i>.
כהדגמה וכבסיס להשוואה ישמש עבורנו מעמד בדיקת נידה. בספרות האמוראית, במיוחד בבבל, רואים בכך נוהג שגרתי. אבל ב"ברייתא דנידה", שהיא מסמך בתר-אמוראי מחמיר ביותר, חוזר המחבר ומדגיש: "ומה היא בדיקתו בעיר שאין בה חכם הכהנים, מה נעשה לבנות ישראל?"<sup class="footnote-marker">25</sup><i class="footnote">ברייתא דנידה, מהדורת הורביץ, עמ' 26.</i>. כן נאמר שם על המפלת סנדל: "היאך תעשה? והרי אין חכם שהוא מנהיגה:"<sup class="footnote-marker">26</sup><i class="footnote">שם, עמ' 11. עבור החכם הבדיקה היא לטובת האישה והיא זקוקה לה. מבט פמיניסטי היה אולי מגדיר אחרת את הבדיקה, ונעסוק בכך במבוא למסכת נידה.</i>, וכן: "בראשונה כיון שהייתה אשה אותו מביאה אותו לפני חכמים ואם היה בקי ויכול לעמוד עליו לבדקו"<sup class="footnote-marker">27</sup><i class="footnote">שם, עמ' 22.</i>. אם כן בראשונה היה חכם, עכשיו אין חכמים היודעים לבדוק. ייתכן שמצבן של בדיקות המומים היה דומה.
לאור תחילת הקטע, שהיא מינוי של מישהו כרואה בכורות, נראה שצריך להשלים את המילה הבעייתית החסרה 'יהב כהן' להפך 'יהב חכם', כך שהיא רומזת ללימוד ובדיקה ומתארת את טקס הבדיקה. לפי הכתוב בקטע נראה שכל הטקס נערך לפני ה"חברים", מחליפיו של התלמיד החכם שלא בכל כפר היה קיים.
על כל פנים, הבכור נאכל למנויו ולא לכוהן בלבד. המנויים הם אלו הנמנים על סעודה. בסעודת זבח, ובמיוחד בסעודת הפסח, המינוי יש לו משמעות של קדושה, מי שאינו מנוי אינו רשאי להשתתף. בסעודת חולין המינוי הוא כספי, ומשמעו קניית הזכות להשתתף בסעודה<sup class="footnote-marker">28</sup><i class="footnote">ראו המבוא למסכת ברכות. </i>. לסעודת הבכור "נמנים", כלומר זו סעודה ציבורית, שותפים בה רבים ולא רק כוהנים, ונראה שהבעל אינו דווקא כוהן. רמז לסעודת חבורה שבה סועדים מבשר הבכור מצוי כבר בתוספתא: "רבן שמעון בן גמליאל אומר מפייס אדם את עצמו בליטרה בבכור לידע מה הגיעו" (פ"ג הי"ד, עמ' 537). לא נעסוק בבירור משפט תמוה זה<sup class="footnote-marker">29</sup><i class="footnote">הירושלמי מפרש שמותר לעשות גורל על חלקו בבשר הבכור בשבת. ראו ירו', ביצה פ"ג ה"ו, סב ע"א.</i>, על כל פנים מדובר בו בגורל שבו נקבע איזה חלק מקבל כל שותף בסעודת הבכור. החלוקה היא בגורל, ומותר לבצעה בשבת (כך מתבצעת החלוקה)<sup class="footnote-marker">30</sup><i class="footnote">ראו משנה, שבת פכ"ג מ"ב ופירושנו לה. שם נקבע שמותר להטיל פיס כזה בשבת ואין כאן מכר, וראו עוד תוס', שבת פי"ז ה"ד.</i>. אמנם ניתן לפרש שרבן שמעון בן גמליאל מדבר על סעודת זבח הבכור בימי הבית, שכן גם בהמשך התוספתא מדובר על נוהגי ירושלים. בהמשך שם (הט"ו, עמ' 538) מנויה מחלוקת, שכבר הבאנו, בין בית שמאי לבית הלל האם מותר לישראל להימנות על סעודת קרבן הבכור (להלן פ"ה מ"ב). אבל בתוספתא יש לקרוא כל הלכה לחוד, ואולי לפנינו רמז שכבר בימי התנאים נאכל הבכור שהסתאב בסעודה קהילתית חגיגית שבה השתתף כוהן כאחד המוזמנים, אך הבכור אינו של הכוהן.
5. "ומתאכל בתר דחמא יתא אלא דבכורה מתאכל לכהנא" – ונאכל לאחר שראה אותו, אלא שבכור נאכל לכוהן. המשפט האחרון "נאכל לכוהן" הוא השלמה מסורתית של מרגליות שלא חש בחידוש של השורות הקודמות והניח שהבכור שייך לכוהן. השורה רומזת על תהליך של בדיקה, "ראה אותו". לא נאמר למי הראה את הבכור, אך מן הסתם הכוונה למומחה.
מכל מקום, ההחלטה ה"קנונית" הייתה שהבכור שייך לכוהן, והוא רשאי ליהנות ממנו לאחר שנפל בו מום. במשנה יש מחלוקת אם מותר לישראל להשתתף באכילתו בהזמנת הכוהן (פ"ה מ"ב). זו הלכה של בית שמאי ובית הלל, ואפשר שהיא הגבלה החלה על ימי הבית בלבד. הרוב המכריע של מחלוקות שני הבתים הוא מימי הבית. קשה להניח שהלכה כזאת היא מימי הבית, שכן אז היה הבכור קודש לכל דבר, וקשה להניח שהתירו לישראל להשתתף באכילה.
מכל מקום, אם זו הלכה מאוחרת לימי הבית, הרי שזו חריגה מהתיארוך המקובל להלכות בית שמאי ובית הלל<sup class="footnote-marker">31</sup><i class="footnote">דוגמה נוספת למחלוקת בית שמאי ובית הלל לאחר ימי בית שני היא מעשר שני פ"ה מ"ז, וראו פירושנו שם.</i>. הלכה זו היא החלטה מוזרה של מעין פשרה. לכאורה, אם הבכור מנוע מלהיות קרבן (בגלל היעדר המקדש) הרי הוא חולין; ובכלל למה לתת אותו לכוהן? ואם הוא ניתן לכוהן – מדוע הוא אסור בהנאה, הרי בפועל הוא לא יוכל לעלות למזבח? הטיעון שיש להמתין שמא ייבנה המקדש בינתיים אינו מועלה בהקשר זה. שאלה דומה תהיה לגבי מעשר בהמה ולגבי בכור בהמה טמאה, ונדון בדבר בסוף המבוא. המשנה בפ"ד מ"א עוסקת בשאלה מתי צריך להעביר את הבכור לכוהן. יש לזכור ששני הצדדים מעדיפים שהבכור יהיה בידי השני, שכן חייבים לטפל בו, יש לכך עלות מסוימת ויש בכך טרדה מסוימת, והוא אסור בהנאה. בשאלה האם המשנה עוסקת בימי הבית או בזמן הזה נדון בפירוש המשנה.
<b>קיום מצוות בכורות הלכה למעשה</b>
אם ההלכה נשמרה עלינו לצפות לכך שבעדרם של כוהנים שומרי מצוות, או אפילו של סתם יהודים טובים, יימצא בן צאן זקן הממתין בקוצר רוח (של בעליו) שייפול בו מום. ואכן, נזכרים בפועל בהמות ובני צאן שרעו והמתינו שיסתאבו. מקרים כאלה מתוארים במשנה להלן (פ"ה מ"ג): "מעשה בזכר שלרחלים זקן ושערו מדולדל". במשנה זו ובמשנה שאחריה בא תיאור מעשה נוסף בבכור שהזדקן. בפירושנו נַראה שהתופעה רווחה, וחכמים נאלצו לנקוט צעדים שימנעו פגיעה מכוונת, מוזמנת או מכוונת למחצה (התרשלות תורמת), ואף שינו את ההנחיות שלהם עקב תגובת הציבור. בפ"ו מ"ו מובא סיפור מעשה נוסף שבא לפני חכמים לבדיקה, וכן בפ"ו מ"ט. כל אלו ראיות לכך שהתופעה, ושמירת המצווה, היו נפוצות, למרות המחיר הכלכלי הכבד, ואף על פי שהבכור בעצם הלך לאיבוד ואיש לא הפיק ממנו רווח. הוא אפילו לא הוקרב בשמחה ובתודה לריבון העולמים.
עדות נוספת לקיום המצווה בפועל היא סיפור על רבי צדוק שהיה לו בכור ושאל את רבי יהושע ואת רבן גמליאל מה ההלכה במקרה מסוים שבו הכוהן (הוא) התרשל מעט בתפקידו. המקרה גרם לסכסוך עמוק בין ראשי החכמים ביבנה, ולענייננו הוא מצטרף לעדויות על קיום המצווה למעשה (בבלי, לו ע"ב; ברכות כז ע"ב). אמנם העדות לכך היא רק בתלמוד הבבלי, אבל היא קשורה להתנגשויות בין רבי יהושע בן חנניה ורבן גמליאל, התנגשויות שיש להן מקבילות ארץ-ישראליות ותנאיות<sup class="footnote-marker">32</sup><i class="footnote">ראו פירושנו לברכות פ"ד מ"א; ביצה פ"ג מ"ד, בעקבות מחקרים רבים קודמים. אלון סבר שתגובתו התקיפה של רבן גמליאל נבעה מכך שראיית מומי בכורות הייתה מונופול של בית הנשיא. דומה שאין לכך ראיות, והדבר אף אינו סביר: וכי יכול הנשיא להשגיח על כל מומי הבכורות?</i>.
סיפור נוסף הוא על רבי יהודה נשיאה ששלח בכור לבדיקה ביום טוב (בבלי, ביצה כז ע"א) ועל אמי ורדינאה שהיה המומחה של בית הנשיא לבכורות (שם). כל הסיפורים הללו הם מהתלמוד הבבלי, ומספרים על חכמי ארץ ישראל. ברם אי אפשר לטעון שהם כולם נכתבו על רקע המציאות הבבלית, שכן כפי שנראה כל שמירת מצוות בכורות בבבל הייתה מנהג צדקנות מיוחד. חשוב לציין שהסיפורים שהבאנו מהבבלי מצויים במסכתות שאין להן ירושלמי. יש להניח שהיעדר תלמוד ירושלמי למסכת תורם גם הוא למיעוט הסיפורים הלכה למעשה.
עוד אנו שומעים על חכם, רבי שמעון בן לקוניא, שהיה מומחה מיוחד לבדיקת מומים, ואין מומחה אלא אם צבר ניסיון מה. כן שנינו: "תא שמא דאמר רבה בר בר חנה סח לי רבי יוחנן בן אלעזר: זקן אחד היה בשכונתינו ורבי שמעון בן יוסי לקוניא שמו, ומימי לא עברתי לפניו, פעם אחת עברתי לפניו, אמר לי, שב בני, שב! חלזון זה – מום קבוע לשחוט עליו, וזהו נחש שאמרו חכמים; ואף על פי שאמרו, אין אדם רואה מומין לעצמו – אבל מורה הלכה לתלמידים, ותלמידים מורין לו" (בבלי, לח ע"ב). רבה בר בר חנה ירד מבבל לארץ ישראל וחזר לבבל, רבי שמעון בן לקוניא היה חכם ארץ ישראלי,<sup class="footnote-marker">33</sup><i class="footnote">מעתה עלינו לברר האם המעשה הוא ארץ-ישראלי או בבלי. בבבלי פסחים מובאים שני מעשים שבהם נהג רבה בר בר חנה כמנהג חכמים שדעתם נדחתה. שני המעשים הם בהלכות שחיטה, והאחד נמסר בשם רבי יוחנן בן אלעזר שמסר בשם רבי שמעון בן רבי יוסי בן לקוניא. מדיון הגמרא שם (בבלי, פסחים נא ע"א) משמע שהבבלי הבין שלפחות המעשה הראשון אירע בבבל. אמנם שמענו על קיום מצוות מעשרות ותרומות בבבל, אך לא על קיום מצוות שביעית שם . נראה שלפחות המעשה השני, הדומה לענייננו (רבי יוחנן בן אלעזר בשם רבי שמעון בן רבי יוסי בן לקוניא) הוא מארץ ישראל. רבי שמעון זה מופיע בזיקה חברתית לרבי אלעזר ברבי שמעון בסדרת מסורות, ומסופר שהיה חמיו (אבי אשתו) של רבי אלעזר ברבי יוסי (ירו', מעשרות פ"ג ה"ד, נ ע"ד; בבלי, פסחים נו ע"א), ובסיפור אחד מתואר כיצד רבי יהודה הנשיא "מחלץ" את בנו של רבי אלעזר ברבי שמעון מחטאיו ומפקיד אותו בידי רבי יוסי בר לקוניא "אחות אמו", כלומר רבי יוסי היה כנראה אחי אמו של הבן (אחי אשתו של רבי אלעזר ברבי שמעון) (בבלי, בבא מציעא פה ע"א). לפי מסורת הירושלמי רבי שמעון זה נפטר בארץ ישראל, ובלווייתו השתתפו רבי חייא רובא ורבי יונתן (ירו', ברכות פ"ב ה"ג, ד ע"ג; קהלת רבה, ט א ומקבילות). אין אפוא כל עדות שרבי שמעון בן רבי יוסי בן לקוניא היה בבבל.</i> המעשה הוא אפוא ארץ-ישראלי. רבי משעון בן לקוניא מסביר שני מומי בהמה הנזכרים במשנה בכורות (להלן פ"ו מ"ב). מהסיפור עולה שסתם חכם כרבה בר בר חנא , וכנראה כלל החכמים לא מכירים.מצטייר שדיני הבכורות נראים כדינים שאינם שגורים בפי חכמים ואין הם מכירים את המונחים של מומי בהמה. .
בירושלמי ביצה (פ"ג ה"ד, סב ע"א) מופיע סיפור על רבי אמי שבא לפניו מקרה של בכור, ושם יש גם עדות על פסיקה בנושא של חכמי הדרום הלכה למעשה. באותו הקשר במשנה מדובר על פסק מעשי של רבי טרפון בחלה שנטמאה ביום טוב, ובירושלמי למקום (שם) יש תיקון המיוחס לרב מתנא שהמעשה היה בבכור. אמנם אפשר שאין זו מסורת אלא תירוץ כדי שלא להעמיד את רבי טרפון כטועה, ברם כפשוטה זו מסורת, ואפילו אם המסורת שגויה עצם התירוץ מעיד שרב מתנא סבר שאפשר שרבי טרפון יפסוק במעשה שאירע בבכור. מעשה אחר בצמר בכור שעורבב בצמר רגיל הובא לפני חכמי ציפורי (ירו', כתובות פ"ו ה"ז, לא ע"א).
בסוגיה אחרת מתלונן רבי בא בר ממל: "אמר רבי בא בר ממל. אילו היה לי מי שיימנה עמי, היתרתי בשר בכור להישקל בליטרא. והיתרתי שיהו עושין מלאכה בחולו שלמועד. כלום אסרו בשר בכור להישקל בליטרא לא כדי שיהו מוכרין אותו בזול? והן מערימין עליו ומוכרין אותו ביוקר" (ירו', מועד קטן פ"ב ה"ג, פא ע"ב). החכם מתלונן שהציבור שומר על מצוות בכורות אך לא על רוחה. המגמה הייתה שהבשר יהיה זול ולכן סייגו את המסחר בו, אבל הציבור מוכר אותו ביוקר. לו הייתה רווחת ההתעלמות מהמצווה לא היינו שומעים טענה כזאת. דרך אגב אנו שומעים גם כאן שהכוונה של חכמים הייתה לעודד את אכילת הבכור בסעודות חגיגיות מרובות משתתפים, ולא להפכו למוצר של מסחר<sup class="footnote-marker">34</sup><i class="footnote">בסעודת הבכור הציבורית עסקנו לעיל.</i>. כן מופיע הבכור כשאלה או כפרט בסוגיות נוספות, חלקן גם עוסק במעשים.
להלן נדון במומחה ובעדויות מעשיות לגביו. המומחה הראשון הוא איילה מיבנה, ואחריו דורות של מומחים אחרים. כל המוסד לא היה מתפתח אילו לא נהג דין בכורות הלכה למעשה. השטר מספר ההלכה שפרסם מרגליות (ונדון לעיל) מצטרף לעדויות על שמירת המצווה גם בתקופה הבתר-תלמודית.
אם כן לסיכום אין ספק שדיני בכורות נשמרו בציבור. בעקבותיהם בחינה של מומי בהמות הייתה תופעה שבשגרה.
זמנה של מסכת בכורות
משנת בכורות שלפנינו, ומרבית הלכות בכורות שגם מחוץ למסכת, נערכו וגובשו לאחר שהמקדש חרב. כל הדיון במומי בהמות מצוי במסכת שלנו (פרקים ו-ז), ולמעשה היה צריך להיות משובץ באחת המסכתות העוסקות בקרבנות, כגון מסכת זבחים. הדיון בהם במסגרת דיני בכורות מצביע על כך שכל החשיבה של המערכת ההלכתית היא חשיבה שלאחר החורבן. המשקל של זכרון העבר, הרווח במסכתות הקודמות בסדר קודשים, מצויה פחות במסכת בכורות
הכרותם של חכמים את תחום מומי בהמות
למרות האמור לעיל, בידינו עדויות מספר המטות לכך שחכמים כנראה לא הכירו את נושא מומי הבהמות והצאן לפרטיהן. כבר הסיפור על רבי שמעון בן רבי יוסי בן לקוניא מעיד על כך. עמדנו על כך גם בפירושנו לפ"ו מ"ו. על רקע זה התפתח תפקידו של המומחה. בזמן הבית הביא הכוהן את הבכור למקדש, וכמובן אם נפל בו מום רשאי היה הכוהן ליהנות ממנו. לא נזכר שום פיקוח על המצווה, כשם שלא היה פיקוח על מצוות אחרות. רק בבוא הקרבן לפני ה' (לקראת העלייה לקרבן) נבדק על ידי כוהני המזבח האם יש בו מום. לעומת זאת לאחר ימי הבית הכלל ההלכתי ברור, הכוהנים אינם נאמנים על מומי הבהמות (פ"ה מ"ד), על כן התפתח מוסד המומחה. כפי שנראה במהלך פירושנו, תפקיד זה התפתח. מהמשנה אנו שומעים שבתחילה היה זה מומחה איש מקצוע, ולאו דווקא תלמיד חכם. חכמים אסרו עליו לקבל שכר, והתירו זאת במקרים מיוחדים. ייתכן שהמומחה הקדום היה כוהן (ראו פירושנו לפ"ו מ"ה). מאוחר יותר לפי המשנה (פ"ד מ"ג-מ"ה) חכמים מינו אותו, ולפי מסורות אחרות בית הדין מינה אותו (ראו פירושנו שם). בית הדין עשוי להיות גם בית הדין הקהילתי (האזרחי) של טובי העיר. מאוחר יותר גלש המינוי לידיהם של חכמים (פ"ו מ"ט), והמעשים המסופרים בפ"ו מ"ה הם למעשה הטפה לפנות לחכם ולא ל"סתם" מומחה. כך, למשל, בתוספתא (פ"ג ה"ב, עמ' 537) מדובר בבדיקת מומחה, וכן בירושלמי המקביל (ראש השנה פ"א ה"א, נו ע"ג), אך בבבלי: "עד שלא נראה להראותו <b>לחכם</b>" (כח ע"א). להלן נדון במסורת על מינויו של רב, ושאלת ההחלפה של המומחה בחכם תעלה שם. רוב המקורות שהבאנו הם בבליים, אך הבדיקה בידי החכם נזכרת גם בירושלמי במסורת על מינויו של רב לחכם (להלן). במקביל אנו שומעים מהמשנה מחלוקת האם בית הדין הקהילתי (לא חכמים) רשאי להחליף את המומחה; זהו שלב ביניים שבו נעשה ניסיון למזער את כוחם של המומחים, אך חכמים עדיין אינם רואים עצמם כמסוגלים למלא את התפקיד.
שלב נוסף שאנו מתקשים לתארך אותו הוא המשנה בפ"ה מ"ג המדברת על מום גלוי ושלושה מבני הכנסת רשאים להתירו. האם הם מילאו את התפקיד לפני המומחה או במקביל לו? על כך אין בידנו לענות (פ"ה מ"ו).
אם כן פנינו תהליך בו 'זורמת' בדיקת הבכורות לידיהם של חכמים, אף שבפועך מתברר שהם לא היו תמיד ברי הכי. מעתה עלינו לבחון את התהליך ממקודת מבט של חקר חברות עילית.
התהוות עילית חברתית הוא תחום מחקר בסוציולוגיה. העוסק בתהליכי התבססות העילית החברתית. בתהליך זה מרחיבה העילית החברתית את תפקידיה ומשתלטת על עוד ועוד תפקידי ציבור<sup class="footnote-marker">35</sup><i class="footnote">ספראי וספראי, תפקידי ציבור.</i>. במאמר בו יישמנו את ה.. הזו על מעמדם של החכמים עמדנו על כך שהמינוח "משתלטת" הוא קיצוני מדי. העילית אינה מבצעת השתלטות מכוונת אלא התהליך הוא בלתי מודע, אך משקף את עליית כוחה של כל עילית בכל חברה היררכית. גם אם התהליך בלתי מודע הרי שיש לו תוצאות, ואותן באנו לתאר. הנחת היסוד היא שחז"ל היו אחת משכבות העילית בעם ישראל לאחר חורבן הבית השני. בימי הבית השני עצמם היה תפקידם החברתי של חכמים משני, וממילא עלינו לצפות לתהליך אטי של התקדמות לעמדות שליטה על הציבור, ומעבר מקבוצה ייחודית בלתי מנהיגותית, אחת מיני כמה, למעמד של קבוצת עילית או העילית. זהו תהליך שראשיתו בחלוקת תפקידים בין הקבוצות החברתיות ובמהלכו חברת העילית מבססת את מעמדה.
על פי התפיסה הסוציולוגית בין העילית לבין הציבור יש הסכם בלתי חתום, אך מקודש. העילית מעניקה לציבור סל שירותים שבעיני הציבור נחשבים לשירותים רלוונטיים וחיוניים<sup class="footnote-marker">36</sup><i class="footnote">פרטו, עליית העילית; איזנשטאדט ,תמורה; איזנשטאדט ,עילית.</i>, והציבור מתגמל את העילית באחת או בכמה מדרכי התגמול המקובלות (כוח, כסף או כבוד, וכיום אפשר לדבר על מרכיב רביעי של פרסום). תפקיד העילית לשכנע את הציבור:
1. שהשירות שיש להם הוא חיוני (אף שמתבונן מן הצד עשוי לטעון אחרת);
2. שלעילית נגישות או מונופול על שירות זה;
3. שאין למישהו אחר אפשרות למונופול מתחרה.
אם כל אלה יתמלאו באופן חלקי או מלא יהפוך אותו שירות למשאב הכוח שבזכותו ובאמצעותו שולטת העילית בחברה. במקום אחר טענו שעבור חכמים היה לימוד התורה משאב כוח כזה, והצטרפה אליו האמונה שהנתיב העיקרי לעבודת ה' הוא דרך לימוד התורה ושמירת המצוות הנורמטיבית לפרטי פרטיהן, ושלימוד התורה הוא תנאי הכרחי לשמירת מצוות בדרך הנכונה<sup class="footnote-marker">37</sup><i class="footnote">ספראי וספראי, משאב.</i>. לאחר שתנאי תשתית זה הופך למציאות בחברה, מתפנה חברת העילית להתייחס ליתר השירותים שהציבור משתמש בהם ולנסות לנכס אותם לעצמה. שכבת עילית, במהותה, פועלת על מנת לשמור על כוחה ועל זכויותיה ולהגדילם. לכן היא נוטה להשתלט על התפקידים האחרים, לפחות כל זמן שאינם סותרים את מטרותיה. ניתן לנסח צורך קיומי זה ניסוח רעיוני-אידֵאי: הרס חברתי של שכבה שלטת משמעו חוסר אפשרות להגן וליישם את עולם הערכים אשר העילית מייצגת ומטפחת. חיסול העילית ודיכויה ימנע מן החברה אותו מכלול שירותים אשר, לפחות לדעתם של בני השכבה השלטת, הוא חיוני לחברה כולה.
רק טבעי, אפוא, ששכבת העילית תילחם למען הסדר החברתי הקיים והצודק, ואין זה מקרי שבאותו סדר חברתי שמור לה מקום מרכזי. בבדיקה אמפירית ותאורטית כאחת מסתבר שלשכבות עילית בחברות שונות טכניקות מאבק דומות שמטרתן לשמור בידי אנשי העילית את מקור כוחם<sup class="footnote-marker">38</sup><i class="footnote">לדיון תאורטי ראו איזנשטאט, עלית, עמ' 46-50.</i>. העילית במהותה שולטת על משאב המוגדר כחיוני ומרכזי בחברה; בני העילית ייאבקו, אפוא, כדי לשמר את חיוניותו של משאב זה, כשם שישמרו על שליטתם הייחודית והבלעדית בו. שיטות שונות מונעות או מקשות על נגישותם של בני חברות ושכבות אחרות למשאב המרכזי, ומגִנות על ה"מונופול" של העילית עליו<sup class="footnote-marker">39</sup><i class="footnote">איזנשטאדט, עילית, עמ' 48 ואילך.</i>. הטכניקות המופעלות גמישות; יש הנעזרים במערכת חוקים, אחרים מפתחים ומיישמים מגבלות מיסטיות, חברתיות וכלכליות, ובחברות אחרות משתמשת העילית בהפחדה. באופן זה נוצרת נדירות של המשאב המרכזי, ובכך הוא הופך למשאב ייחודי ובסיס כוח.
מעבר לתפקיד המרכזי תחתור שכבת העילית להשליט את עמדותיה ואת דעותיה על מכלול תפקידים נוספים, וכך להשיג מטרה כפולה. מבחינה אידֵאית היא תעצב את החברה לפי מטרותיה ותמצב את חבריה בעמדות השפעה ויוקרה רלוונטיות ויום יומיות. מבחינה חברתית התוצאה של שליטה על תפקידים נוספים תהיה גם צמצום כוחם של בני קבוצות הנהגה אלטרנטיביות. בני שכבת העילית ישאפו להשתלט על תפקידים חברתיים ומשאבים נוספים ולהגיש לחברה מכלול רחב ככל האפשר של שירותים חיוניים. בכך ידגישו, כמובן, את נחיצותם וחיוניותם לחברה ("אין קיום לחברה בלעדינו"), יעצימו ויאדירו את כוחם ובנוסף לכך ימנעו את התבססותן של שכבות מתחרות בכוח. קיומם של שירותים חשובים וחיוניים הפתוחים לכל הרוצה ומוכן לבצעם הוא בבחינת "ביקוש", ביקוש לנותני שירותים, והביקוש בהכרח מוביל להיצע הולם. אם בני שכבת העילית יתמהמהו יבוצע השירות על ידי מתחרה בכוח אשר יבצר בכך את מעמדו כעילית מתחרה.
כאשר העילית אינה יכולה או אינה רוצה להשתלט על התפקידים הנוספים ניתן לצפות לאחת משתי דרכי פעולה:
א. התפקיד יוטל על בודדים או יבוזר שוויונית בין כל מרכיבי האוכלוסייה, בניסיון למנוע משכבה אחרת להשתלט על התפקיד;
ב. ייעשה ניסיון להמעיט בחשיבותו של התפקיד, וכך למנוע את היווצרותו של החלל המסוכן. לניסיון מעין זה סיכוי להצליח כאשר מדובר בתפקיד שאינו חיוני באמת, ברם המושג "חיוני באמת" אף הוא סובייקטיבי, וכמעט כל תפקיד חיוני רק במבנה חברתי מסוים<sup class="footnote-marker">40</sup><i class="footnote">פילד, עיליתנות, עמ' 17-10.</i>.
בהתאם לעקרונות כלליים אלו היה עלינו לצפות להתנהגות דומה של שכבת החכמים. בהתחשב בתנאי התקופה ובטיבה הדתי-חברתי של שכבת החכמים, היה עלינו לצפות להשתלטותם של חכמים על תחומים נוספים של חיי הדת, כשליטה על בית הכנסת וטקסי דת נוספים ציבוריים ופרטיים. לאחר מכן היה מקום לצפות לחדירה לתחומים נוספים. כוהני האלילה דימטר<sup class="footnote-marker">41</sup><i class="footnote">להבדיל.</i>, למשל, "העניקו" שירות פולחני חיוני בעת הזריעה, שבלעדיו הייתה הזריעה כולה חסרת סיכוי ומסוכנת. אנשי דת אחרים בעולם הקדום עסקו בריפוי. ניתן היה ליישם תפיסות אלו גם בחברה היהודית, וכפי שנראה להלן היה הדבר טבעי וכמעט מתבקש מעצמו. במאמר זה הוזכר הבכור אך נותר ללא דיון משמעותי, ונרחיב בכך כאן.
מסתבר שחז"ל נהגו בדרך האופיינית למרבית שכבות העילית. הווה אומר חכמים מצאו עוד ועוד תחומים שבהם הם הגישו שירותים לציבור. שירותים החיוניים לאדם (יהודי) שומר מצוות. במאמר העוסק בכך<sup class="footnote-marker">42</sup><i class="footnote">ספראי וספראי, חכמים ותפקידי ציבור</i> אופיין התהליך וניתנו לכך מספר דוגמאות. כך למשל כתיבת הגט הייתה בראשיתה פעולה פרטית והפכה למעמד טיקסי שבו החכם הוא זה המאשר את הגט ומשגיח על כתיבתו.<sup class="footnote-marker">43</sup><i class="footnote">ראו המבוא למסכת גיטין. </i> הזכות להתרת נדרים הייתה תפקידם של המנהגים האזרחיים אוו הכהנים והפכו לתפקיד של חכמים.<sup class="footnote-marker">44</sup><i class="footnote">ראו המבוא למסכת נדרים</i> המאורגן על ידי בית הדין. השחיטה הייתה מעמד פרטי והפכה למעמד טיקסי בו החכם נקרא לבדוק את הבהמה ובבבל גם לבדוק ולאשר את הסכין.<sup class="footnote-marker">45</sup><i class="footnote">ראו המבוא למסכת חולין. </i> חכמים הופכים לבודקי הכתמים של אשה, כהליך קבוע ולא רק במקרה של בעיה, וכן הלאה.
התהליך של קבלת האחריות על הבכור מדגים היטב  את השלבים המאפיינים התבססות מעמד החכמים כעילית חברתית. בשלב ראשון עסקו הכוהנים בבכורות, וטבעי היה שימשיכו להיות השולטים על פעילות (שירות) זו וימשיכו להיות מבקרי המומים כפי שהיו במקדש. בשלב שני ערערו חכמים על סמכותה ויוקרתה של שכבת העילית הוותיקה של הכוהנים. חכמים לא ניסו למנוע את ההכנסות הכלכליות של הקבוצה, שכן אלו מעוגנות בדיני תורה. אדרבה, חכמים הם ראשי המטיפים לשמור על מצוות תרומה, מעשר וכיוצא באלה. במקרה שלנו הם המתקינים את סדרי הבכור בזמן הזה, ובסך הכול שומרים על הנכסים הכוהניים. הבכור מאבד את ערכו הכלכלי (אבל נשאר של הכוהן). בסופו של דבר קשה היה לקבוע שבכור בהמה טהורה מגיע כולו לכוהן, שהרי הוא אמור להיות קרבן. מאידך גיסא הם לא החליטו על הפסקת המצווה עד שייבנה המקדש, וכן במעשר בהמה. עם זאת נחשבו הכוהנים בעיניהם בלתי נאמנים, והם נדחקים ממעמדם בתחום זה כמנהיגות דתית. בשלב זה חכמים אינם יכולים, ואולי אינם רוצים, ליטול את תפקיד ההכרעה מהו מום, והם מבזרים אותו לכל מי שיתמחה בכך, ובלבד שיישאר "חובבן" שאינו מקבל על כך שכר. בשלב האחרון (השלב האמוראי) הם נוטלים לעצמם את התפקיד, והשאלות מופנות לחכם. בשיאו של שלב זה התפקיד מוטל על החכם על ידי הנשיא, וזה נחשב כשלב מתקדם בהכשרתו ובהסמכתו כחכם. בין השלבים הללו היה שלב שני שבו הייתה זכות ההכרעה בידי שלושה מבני העדה; אנו מניחים ששלב זה מקביל למינוי המומחה, או שקדם לו. בשלב הבתר אמוראי, כנראה עקב מיעוט מספרם של החכמים, חזר התפקיד לידי הציבור ולמי שממונה על כך מטעמו.
מן הראוי להעיר שהמומחיות של ראיית בכורות היא קטנה. כל רועה צאן חריף ומנוסה יודע מתי המום עובר ומתי הוא מום קבוע. רב מספר בהגזמה שלמד שתים עשרה שנים אצל רועה ותיק (בבלי, סנהדרין ה ע"ב). מניסיוננו די בהרבה פחות זמן, ויש כאן יותר תפקיד טקסי (ויכולת לעמוד בלחצים) מאשר תפקיד הדורש ידע ומומחיות.
נחזור למומחה של הבכורות. למומחה תפקיד ייחודי. באים אליו לא לייעוץ ולא רק כשיש שאלה, אלא יש לו תפקיד טקסי, וללא אישורו הבהמה אסורה, גם אם היא אכן בעלת מום גלוי (נכרתה רגלה). המומחה הוא אפוא תפקיד פיקוחי וטקסי, כמו הרב עורך הנישואין בימינו. עם זאת העלינו רמזים לכך שניתן לקיים את המצווה למעשה גם ללא מומחה.
זאת ועוד. נראה שהמומחה לא רק נקרא על ידי הבעלים אלא הוא מבצע מעין פיקוח וטרינרי קבוע (בלשוננו) המופעל על ידי הציבור על הכוהנים (פ"ו מ"ג). יש להודות שקשה להבין כיצד פעלה מערכת כזאת בפועל. עצם התביעה לה, אפילו אם לא הוצאה במלואה לפועל, מביעה חשדנות רבה כלפי הכוהן. המעבר מהשלב של המומחה לשלב של ניהול המומחיות על ידי חכמים התחולל כנראה בדור אושא. רבן שמעון בן גמליאל שלח את שאלתו המעשית לחכמים ולא למומחה (פ"ו מ"ט), אותו מומחה שבדור יבנה היה כה חשוב (איילה). בדור זה גם פעלו רבי חנניה בן גמליאל, חכם מומחה לבכורות בן דור יבנה (פ"ו מ"ט), שהיה כוהן במוצאו, וכן רבי שמעון בן רבי יוסי בן לקוניא שהזכרנו לעיל.
תפקיד פיקוח כזה אין לו דוגמאות מקבילות במסגרת היהודית. בדרך כלל אדם אחראי על מצוותיו. איש אינו מפקד על שמירת שבת או על ביעור חמץ. על אוכל הנמכר למרחקים תוטבע חותמת, אך היא של היצרן היהודי ולא של רשות מפקחת. ברקע היה קיים כמובן תמיד לחץ חברתי ומשפחתי, אך לא בכך אנו עוסקים אלא בפיקוח מנהלתי-דתי. במקרה זה שלפנינו הפיקוח נובע לא רק מחוסר ידע או חוסר אמון, אלא הוא גם מעין טקס של פיקוח. תהליך מקביל מתרחש גם תחום השחיטה, ונדון בו במסכת חולין. גם בשמירת נידה אנו עדים לתופעה דומה במקצת.שם מתחילה האישה נדרשה להראות את כתמיה, אבל ללא מנגנון פיקוח. עם זאת, אם "מומלץ" לאישה להראות כתמים הרי שבעל כורחה נוצרת מערכת פיקוח, ומי שאינה עושה זאת דבר חודש בחודשו מתגרה במערכת הסמכותית. גם בנידה וגם בבכורות הפך מעמד הפיקוח להיות טקסי כפי שראינו לעיל בקטע ההלכתי, וכפי שצוין במבוא למסכת נידה.
המשותף לשני המקרים הוא שמדובר בפיקוח על אוכלוסייה ייחודית ומצומצמת. הנשים, שהן אמנם אוכלוסייה נרחבת למדי אך מוחלשת, והכוהנים, שהיו פעם העילית השלטת ושבינם לבין החכמים קיימת מתיחות מסוימת ותחרות חברתית<sup class="footnote-marker">46</sup><i class="footnote">ראו הנספח למסכת שקלים.</i>.
<b>בכורות בחוץ לארץ</b>
הפסוק העוסק בבכור בהמה טמאה נפתח במילים "והיה כי יבִאך ה' אל ארץ הכנעני..." (שמות יג יא), על כן טבעי היה לפרש שהמצווה חלה רק בארץ. אבל ההלכה המקובלת פסקה: "הרי פדיון הבכור נוהג בכל מקום, בארץ ובחוצה לארץ: באדם ובבהמה. מקיש בכור בהמה לבכור אדם, מה בכור אדם אתה נותנו לכהן בכל מקום שירצה, אף בכור בהמה אתה נותן לכהן בכל מקום, שלא תאמר צריך הבכור הבאת מקום כמעשר, לכך נאמר באדם ובבהמה" (פסיקתא זוטרתי, שמות יג ב).
אחת הסוגיות המרכזיות בתלמוד הבבלי העוסקות בחיוב המצוות התלויות בארץ בבבל מציגה שמונה עמדות חולקות, והיא הסוגיה בבכורות כז ע"א-ע"ב. אמנם לא נדונה שם השאלה האם מצוות בכורות נוהגת רק בארץ, או שהשאלה הנידונה שם כללית יותר (תרומות ומעשרות), אך אנו שואלים את עצמנו האם רק גלגולי המסירה והעריכה הפתלתלים של התלמוד הביאו סוגיה כזאת למסכת בכורות.
במשנה בסוף מסכת חלה מובאת סדרת מקרים על בני חוץ לארץ שהרימו מתנות כהונה והביאו אותן לארץ: "ניתאי איש תקוע הביא חלות מביתר ולא קבלו ממנו, אנשי אלכסנדריא הביאו חלותיהן מאלכסנדריא ולא קבלו מהם... בן אנטינוס העלה בכורות מבבל ולא קבלו ממנו, יוסף הכהן הביא בכורי יין ושמן ולא קבלו ממנו... אריסטון הביא בכוריו מאפמיא וקבלו ממנו..." (פ"ד מ"י-מי"א). המסורת אמינה, ועדות לכך יש בכתובת קבר שנמצאה בירושלים ומציינת את קברו של אריסטון מאפמיאה<sup class="footnote-marker">47</sup><i class="footnote">אילן, אריסטון.</i>. המשנה חושפת את רצונם של בני תפוצות להרים חלה ולהביאה לארץ (איור 1). אם כן בכורות מבבל נפסלו, ואפילו לא קיבלום כבהמת חול.
במשנת תמורה מתנהל דיון בשאלה זו של העלאת קרבנות מחוץ לארץ. לדעת המשנה שם אין להעלות קרבנות מחוץ לארץ, וכמובן גם לא בכורות ומעשר בהמה. אבל אם הקדיש קרבן בחוץ לארץ יעלהו, ובכור ומעשר: "אם באו תמימים יקרבו ואם בעלי מומין יאכלו במומן לבעלים" (פ"ג מ"ה). אם כן שתי רמות של בדיעבד הן, אבל הבכור (ומעשר בהמה) בדיעבד יוקרב. גם את משנת תמורה ניתן לתרץ לפי הירושלמי<sup class="footnote-marker">48</sup><i class="footnote">ירו', שקלים פ"א ה"ד, מו ע"ב. התירוץ מובא בירושלמי כדי לתרץ סתירת מקורות שבאחד מהם נאמר שמקבלים תרומה מנכרים ובאחר הדבר נאסר.</i> שמשנת חלה ב"דבר מסויים"; כך מפרש אלבק למסכת שקלים פ"א מ"ד, ובפירושנו למשנה שם הצבענו על הקושי שבהצעה זו. הבבלי אף הוא מתרץ ששתי המשניות חלוקות, ואף קושר את הדבר למחלוקת רבי ישמעאל ורבי עקיבא (תמורה כא ע"א). אם כן בזמן הבית לא העלו קרבנות מבבל, ומדובר בבכור בהמה טהורה. אם לא עשו כן בזמן הבית, האם ייתכן שלאחר החורבן הונהג דין בכור בהמה טהורה בבבל?
בבבלי אף נקבע: "רבי שמלאי ורבי יהודה נשיאה תרוייהו משמיה דרבי יהושע בן לוי אמרי, ואמרי לה רבי שמלאי ורבי יהושע בן לוי תרוייהו משום רבי יהודה נשיאה אמרי: התרת בכור בחוצה לארץ על פי שלשה בני הכנסת. אמר רבא: ובמומין מובהקין..." (לו ע"ב). כבר הסוגיה שם דנה מה החידוש במימרה, הרי אלו דברי המשנה (פ"ה מ"ג), וכפי שנפרש שם החידוש הוא שבבבל מקלים בבדיקת מומחה, או אולי אין בבבל מומחים נאותים. על כל פנים מצוות הפרשת בכור שוררת שם, אבל חלות עליה הקלות שאינן בארץ ישראל, כשם שתרומה חלה בבבל, לדעת חלק מחכמי בבל, אך בהקלות רבות<sup class="footnote-marker">49</sup><i class="footnote">ראו על כך דיוננו בנספח למסכת שביעית. בנושא זה דנה גם הסוגיה בבבלי כז ע"א. </i>.
כאן אנו באים למעשה מינויו של רב. לפי הסיפור התלמודי ירד רב לבבל וזכה לסמיכה חלקית, וייתכן שאחד ממרכיביה היה התרת בכורות. יש שתי מסורות על מה מונה רב; המסורת הבבלית היא: "מאי רשותא? כי הוה נחית רבה בר חנה לבבל אמר ליה רבי חייא לרבי: בן אחי יורד לבבל, יורה? יורה. ידין? ידין. יתיר בכורות? יתיר. כי הוה נחית<sup class="footnote-marker">50</sup><i class="footnote">יורד, כלומר מהגר לבבל.</i> רב לבבל<sup class="footnote-marker">51</sup><i class="footnote">מהי רשות (מה שאנו מכנים היום "סמיכה")? כאשר רבה בר חנה ירד לבבל אמר רבי חייא לרבי: בן אחי יורד לבבל, יורה? – יורה. ידין? – ידין. יתיר בכורות? – יתיר. כאשר רב ירד לבבל...</i> אמר ליה רבי חייא לרבי: בן אחותי יורד לבבל, יורה? יורה. ידין? ידין. יתיר בכורות? אל יתיר" (בבלי, סנהדרין ה ע"א). המסורת הבבלית מרחיבה את סמכותם של חכמי בבל. בעיני חכמי בבל מינויו של רב מהווה את מתן הסמכות לכל חכמי בבל, על כן ברור שבסיפור הבבלי מינויו של רב כולל וסוחף יותר. התרת בכורות היא מסמכותם של חכמים, אך רב לא זכה לה, ורבה בר חנה זכה לה. אם כן, האם יש לחכמי בבל סמכות להתיר בכורות? ספק. על כל פנים כנראה מקיימים בפועל את דין בכורות בבבל, שכן אם חכמים אינם עוסקים בכך כיצד ניתן לקיים את ההלכה, ומצד שני, אם אין מקיימים את ההלכה מה המשמעות של נתינת רשות למי מהם לעסוק בבכורות?
המסורת הארץ-ישראלית מצמצמת את שליחותו של רב לבבל. בסיפור הירושלמי מונה רב לסדרת תפקידים מצומצמת שראיית הבכורות נכללת בה באופן חלקי לכל היותר (לפי אחת המסורות הוא לא מונה כלל לתפקיד זה). בתקופת הגאונים הסוגיה נערכה בשנית ותוקנה כך שמעמדו של רב, ושל חכמי בבל בכלל, יהא חשוב יותר, ולא נעסוק בכך. בירושלמי המסורת שונה בפרטים ובמשמעות: "מהו למנות זקינים לדברים יחידים? נישמעינה מן הדא, רב מניתיה רבי להתיר נדרים ולראות כתמים. מן דדמך בעא גבי בריה<sup class="footnote-marker">52</sup><i class="footnote">כאשר מת רבי ביקש מבנו...</i> מומי בכורות, אמר לו איני מוסיף לך על מה שנתן לך אבא. אמר רבי יוסי בירבי בון, כולא יהב ליה: לדין יחידי, ולהתיר נדרים, ולראות כתמים, ולראות מומין שבגלוי, מן דדמך בעא גבי בריה מומין שבסתר<sup class="footnote-marker">53</sup><i class="footnote">עד כאן סוף הציטוט של השאלה.</i>" (חגיגה פ"א ה"ח, עו ע"ג; נדרים פ"ט ה"ד, מא ע"ב – מהו למנות חכמים לתפקידים יחידים [ולא מינוי גורף]? נשמע את הדין מכך: רבי מינהו רבי להתיר נדרים ולראות כתמים. כאשר מת [רבי] ביקש [רב] מבנו של רבי [להוסיף לו אישור להתיר] בכורות...)<sup class="footnote-marker">54</sup><i class="footnote">ראו פירושנו להלן פ"ד מ"ג.</i>. בהמשך מובאת מסורת מנוגדת שהוא אישר לו להתיר בכורות עקב מומים גלויים, ורב ביקש את הרחבת סמכותו גם למומים שבסתר. קשה להכריע האם זו מסורת אמוראית או שהיא חוזרת לסוף ימי התנאים, על כל פנים ניתן ללמוד ממנה כמה מסקנות:
1. התרת בכורות כבר הופכת ל"מונופול" של חכם סמוך. דנו בכך לעיל, ונדון בכך גם להלן בפ"ד מ"ג ואילך.
2. יש התרת בכורות בבבל, אבל מאידך גיסא אין לחכמי בבל (חוץ מרב) זכות להתיר בכורות. אם אכן אין לחכמי בבל זכות להתיר בכורות, האם אין להסיק מכך שבפועל לא נהג דין בכורות בבבל?
במבוא למסכת נדרים נעמוד על כך שחכמי בבל התנגדו לנדרים ומיעטו לעסוק בנושא; בתקופת הגאונים הם נמנעו מכך בתואנה שאינם מתמצאים בנושא. אם כן, רבי נתן לרב אישורים לעסוק במה שלא נהגו לקיים בבבל. בשטר מינוי בודק הבכורות שציטטנו יש אזכור למינויו של רב לפי מסורת הירושלמי. שם נקבע כהלכה לדורות שאין רשות לראות בכורות בחוץ לארץ, כמסורת המשותפת של שני התלמודים. הבבלי שהבאנו מייחס את האיסור לרב באופן אישי, ואילו רבה בר חנה שירד גם הוא לבבל זכה בו. אבל לפי הירושלמי האיסור הוא כללי, רבה בר חנה אינו נזכר ורב לא קיבל אישור לראות מומים בחוץ לארץ. כל זאת לפי הנוסחה הראשונה בירושלמי; הנוסחה השנייה חולקת מעט, אך עדיין התרת בכורות מוגבלת בחוץ לארץ.
אם כן, רגליים לדבר שדין בכורות לא נהג בבבל. בארץ ישראל שלאחר החורבן המשיכו לנהוג במצוות בכור וקבעו ש"ירעה עד שיסתאב", ובמקביל היה כרסום (חלקי או מתמשך) במעמדו ובזכויותיו של הכוהן, וגם היו חסידים שהעלו את הבכור ואכלוהו בירושלים "בקדושה ובטהרה". הם נהגו בחסידות, אך הכוהן נפגע מכך באופן כספי.
מצד שני, סיפורים אחדים בבבלי מעידים על התרת בכורות, כגון רב יימר שעליו לעג מרימר: "יימר שרי בוכרא" (בבלי, לו ע"א); רב בדק בכור בערב יום טוב (ביצה כז ע"ב); רב חסדא בדק והתיר בכור (חולין מד ע"ב); רב אשי קנה בשר בכור מכוהן (תמורה ח ע"ב); רפרם העניק בכור לכוהן (בכורות לו ע"ב), הכוהן רימה והטיל מום בבכור ונענש. לפיכך אפשר לקרוא את הסיפור גם כאזהרה מפני הצטדקות יתר ושמירת בכורות, אך גם ייתכן שהסיפור מספר פשוט על שמירת מצוות נורמטיבית ועל כוהן עבריין, וודאי שהוא לא היה העבריין היחיד. בהמשך הסוגיה מסופר סיפור אחר על בכור בעל מום שהובא לפני רב אשי. רב אשי, במקרה זה, מתחמק מהתרת בכורות בנימוק הלכתי שהשאלה מיותרת, אבל נראה שלולא כן היה רואה בכורות בבבל. גם המעבר ממומחה לחכם לא היה מתרחש לולא הייתה זו שאלה קיימת ומציאותית בבבל. אם כן כמו במצוות אחרות התלויות בארץ היו בנושא מנהגים שונים, או אם תרצו מחלוקת שראשיתה במסכת תמורה. כל ויכוח כזה הוא כמובן גם ויכוח על ההגמוניה התרבותית של ארץ ישראל, ועל מעמדם של חכמי בבל (או עליונותם של חכמי ארץ ישראל).
<b>מעשר בהמה</b>
מעשר בהמה, כשמו, הוא מעשר של ולד אחד מעשרה זכרים שנולדו בעדר. פרק ט מוקדש כולו לנושא. נקבע בו בפשטות שמעשר בהמה נוהג גם בזמן הזה, וגם בחוץ לארץ (מ"א). עם זאת, במשנת תמורה שכבר הבאנו מתנהל דיון בשאלה זו של העלאת קרבנות מחוץ לארץ. לדעת המשנה שם אין להעלות קרבנות מחוץ לארץ, וכמובן גם לא בכורות ומעשר בהמה, אבל "אם באו תמימים יקרבו ואם בעלי מומין יאכלו במומן לבעלים" (פ"ג מ"ה). אם כן שתי רמות של בדיעבד הן; הבכור (ומעשר בהמה) בדיעבד יוקרב, אבל מלכתחילה נשמעת הסתייגות ברורה מכך. דנו בכך בפירושנו לשקלים פ"ח מ"ח ולהלן פ"ט מ"א, והראינו שבפועל איננו שומעים על הפרשת מעשר בהמה אחרי החורבן. העדויות הברורות לכך הן רק בבבלי, אבל בפועל בארץ ישראל איננו שומעים על כך. הרמת מעשר בהמה בטלה כנראה, כמו העלאת שקלים המחוברת אליה בסדרת הלכות (פ"ט מ"ג)<sup class="footnote-marker">55</sup><i class="footnote">בבבלי, שבת נד ע"ב, מובא סיפור על רבי אלעזר בן עזריה שהפריש מעשר בהמה מעדרו הגדול. לטעמנו זהו סיפור אגדי שרקעו הרֵאלי יידון להלן. כבר התוספות היקשו על כך, שהרי לדידם אם הבבלי קבע שאין מפרישים מעשר בהמה בוודאי חל הדבר גם על רבי אלעזר בן עזריה שחי בדור יבנה: "וטעמא משום דלא ליתי לידי תקלה, ומהאי טעמא בטלי מעשר בהמה בזמן הזה. כדאיתא פ"ב דבכורות (דף נג ע"א ושם). והקשה רבנו תם מהא דאמרינן פרק במה בהמה (שבת דף נד ע"ב ושם) 'תריסר אלפי עיגלי הוה מעשר רבי אלעזר בן עזריה מעדרו כל שתא' ורבי אלעזר לאחר חורבן הוה, כשבא לכלל מצות. דהא בן י"ח שנה בלבד היה כשמינוהו נשיא, ומינוהו תחת ר"ג. ולכל הפחות ר"ג היה נשיא שתי שנים קודם לר"א, מדקאמר 'אשתקד בראש השנה צעריה'. ורבן יוחנן בן זכאי שהיה נשיא קודם ר"ג, משכה נשיאותו עד לאחר חורבן. כדתנן (ר"ה דף כט ע"ב) משחרב בית המקדש התקין רבן יוחנן בן זכאי. אם כן לא היה יכול ר"א להיות בר מצוה עד לאחר חורבן. וצריך לומר כי אפוטרופוס היה לו, שהיה מעשר עבורו. אי נמי לא נתבטלו מיד עד לאחר חורבן כמה שנים [עי' תוספות שבת נד ע"ב ד"ה הוה]" (תוספות לעבודה זרה יג ע"א ד"ה אין מקדישין). לדעתנו בדור יבנה היה כבר רבי אלעזר בן עזריה חכם ותיק, וייתכן שהסיפור הוא מימי הבית השני. גם אפשר לקבל את הסבר התוספות ההיסטורי שהבבלי משקף שלב מאוחר (אמוראי), ובראשית דור יבנה עדיין נשמרה המצווה.</i>. הבבלי מנמק זאת "משום תקלה" (נג ע"א), כלומר החשש שכספי קודש יתערבבו בכספים פרטיים. חשש זה לא מנע הפרשת מעשר שני ופדיונו בערכו הכספי המלא<sup class="footnote-marker">56</sup><i class="footnote">ראו המבוא למסכת מעשר שני.</i>, ואולי הסבר הבבלי מתאים רק לחוץ לארץ.
המשנה (פ"ט מ"ב) מגדירה מהו עדר "מרוכז", וכפי שראינו זו הגדרה מופלגת ומוגזמת, הגזמה האופיינית למצווה שאינה נוהגת ואינה נבחנת במשקפי המציאות.
ענף גידול הצאן
המשנה משקפת משק מרעה שבו הבהמות נתונות במשך היום להשגחת רועה שכיר.
ענף גידול הצאן היה אחד מענפי הכלכלה המרכזיים בארץ ישראל בתקופת המקרא. גם בתיאוריו של יוספוס הוא תופס מקום חשוב<sup class="footnote-marker">57</sup><i class="footnote">מלח', ג ג.</i>, ברם לאחר החורבן הוא נדחק ממעמדו, כפי שיתברר להלן. מקורותינו מבחינים בשלושה טיפוסים של משק מרעה צאן הנזכרים במשנת ביצה (פ"ה מ"ז)<sup class="footnote-marker">58</sup><i class="footnote">ספראי, הכלכלה, עמ' 172-165.</i>:
א. צאן הרועה במדבר במשך כל ימות השנה. בעדרים אלו טיפלו נודדים שהיו בעלי העדר. משנתנו מכנה טיפוס זה "מדבריות".
ב. צאן הרועה בקיץ (מפסח ועד לימי הגשם) במדבר או בספר היישוב, ובחורף, עת המרעה רב יחסית, חוזרים בני הצאן ליישוב. התוספתא מסבירה כי אלו הן המדבריות "היוצאות בפסח ונכנסות ברביעה"<sup class="footnote-marker">59</sup><i class="footnote">תוס', ביצה פ"ד הי"א; ירו', שם פ"ה ה"ח, סג ע"ב; בבלי, שם מ ע"א; שבת מה ע"ב ומקבילות.</i>.
ג. בני הצאן הרועים בסביבת היישוב עצמו "בייתות אילו שלנות בתוך התחום" (תוס', שם שם).
בתוספתא חכמים נחלקים בהגדרה. יש מי שמגדיר את טיפוס ב כ"מדבריות", ויש המגדירים את טיפוס א כ"מדבריות". אין הבדל הלכתי בין שתי ההגדרות, ונראה שההגדרה תלויה באזור. באזורי ספר המדבר "מדבריות" היו אלו הלנות לעולם במדבר, ובאזורי היישוב הטיפוס הראשון היה נדיר, ואת הטיפוס השני, החצי מדברי, כינו "מדבריות".
הטיפוס השני אופייני למשק מעורב של חקלאות ומרעה שהמרעה תופס בו מקום כלכלי חשוב ביותר. נדידה עונתית של הצאן מחייבת היערכות יישובית בעלת אופי מיוחד, והיא מוכרת היטב מאיטליה ומפרובינציות אחרות<sup class="footnote-marker">60</sup><i class="footnote">פרין, חקלאות קיום; איזגר וסקידסגרד, חקלאות, עמ' 99;101- ויטקר, מרעה.</i>. בארץ נסקר יישוב רועים מעין זה בענב א-כביר, וסביב היישוב נמצאו מכלאות צאן המורכבות בדרך כלל מחדר מגורים ומחצרות למרבץ הצאן<sup class="footnote-marker">61</sup><i class="footnote">ספראי, הכלכלה, עמ' 167.</i> (איור 2).
הטיפוס השלישי הוא של משק שבו הצאן הנו ענף עזר בלבד. שטחי הקרקע סביב היישוב עצמו לא אפשרו פיתוח משמעותי של ענף הצאן, משום שנוצלו ברובם לחקלאות אינטנסיבית. ממילא גרם הדבר לצמצום ענף המרעה.
ממקורות רבים עולה תמונה שלפיה יש לחקלאי בן צאן אחד או שניים כענף עזר במשק החקלאי (טיפוס א). לא כל חקלאי רעה את צאנו, אלא מקובל היה למסור את הצאן לרועה שכיר<sup class="footnote-marker">62</sup><i class="footnote">לעיל, פ"ה מ"ג; ירו', שם פ"ה ה"ח, סג ע"ב; בבלי, שם לז ע"ב; עבודה זרה כב ע"ב; משנה, בבא קמא פ"ו מ"ב ומקורות רבים נוספים.</i>. במקביל אנו שומעים על חקלאי אשר ברשותו צאן רב והוא רועה אותו בעצמו (טיפוס ג) (משנה, שביעית פ"ב מ"ג).
לאבחנה בין שני טיפוסי משק אלו יש גם משמעות אזורית. מרבית בני הצאן היו מרוכזים באזור יהודה. בגליל, לעומת זאת, היה ענף המרעה שולי. בראשית שנות ה-50 של המאה שעברה נעשה סקר של שטחי המרעה הטבעי בארץ וכושר הנשיאה שלהם. לדעת הסוקרים עשוי הגליל התחתון לשאת 4,400 פָרות או 24,000 כבשים<sup class="footnote-marker">63</sup><i class="footnote">זליגמן ואחרים, מרעה.</i>. בחישוב כושר נשיאה של כבשים יש לקחת בחשבון 10 אילים ו-22 טלאים לכל מאה כבשים<sup class="footnote-marker">64</sup><i class="footnote">ראו בראשית רבה, פע"ו ז, עמ' 905.</i>. לפי חישוב זה עשוי הגליל התחתון לשאת רק 19,000 כבשים. יש להניח שהמספר היה קטן עוד יותר, משום שחלק נכבד מן השטחים המיועדים למרעה לפי הסקר עובד בעבר בצורה אינטנסיבית. מצד שני, ייתכן שהבהמות והצאן בימי קדם היו מפותחים פחות וצרכו פחות מזון. כמו כן, יש להניח שניתן היה למצוא מקורות מזון נוספים בשטחים המעובדים. כך, למשל, שימשו השלף בשדות הפלחה ועשבי בר במטעים למאכל בהמות וצאן.
למרות כל ההסתייגויות הללו ניתן להשתמש בממצאי הסקר כבסיס לחישובים. היות ששיקולים אלו מקזזים זה את זה, יש להניח שלכל איכר היו לפחות פרה או שור לצרכים חקלאיים, ולרבים היה גם חמור. איננו יודעים מה היה מספרם של תושבי הגליל, אך נראה שהתגוררו באזור עשרות אלפי משפחות. הווה אומר שנותר רק מרווח כלכלי צר ביותר לגידול צאן, שהרי רוב המשאבים הושקעו בחקלאות אינטנסיבית ובשטחי מרעה לבקר הדרוש לחריש. יש להניח שבגליל העליון וביהודה היה ענף זה חשוב ומשמעותי יותר בגלל פני השטח.
ההלכה אסרה גידול בהמה דקה (צאן) בארץ ישראל<sup class="footnote-marker">65</sup><i class="footnote">אלון, תולדות א, עמ' 173-178; גולק, רועים.</i>, להוציא את החורשים והמדבריות. ההלכה, שנקבעה כ"גזרה" כנראה בראשית המאה השנייה, אופיינית בעיקר לגליל, ואכן נאמר במפורש שמותר לגדל צאן במדבריות שביהודה ובשטחים זנוחים בשולי היישוב, ב"חורשים" (שטחי החורש הבלתי מעובדים) וב"מדבריות" (תוס', בבא קמא פ"ח ה"י). גולאק הסביר את הגזרה בחשש מפני התרבות הצאן עקב הידלדלות החקלאות לאחר החורבן<sup class="footnote-marker">66</sup><i class="footnote">גולאק, שם.</i>. אחרים הסבירו זאת בחשש שהרועים גוזלים את החקלאים. ברם נראה שהגזרה אינה עדות לדלדול אלא לתהליך של התחזקות החקלאות. במשק הארץ קיים מאבק מתמיד על משאבים בין הצאן לבין חקלאות הקבע. ענף גידול הצאן הוא בזבזני וכדי לפרנס משפחה יש צורך במאות דונמים של אדמת מרעה<sup class="footnote-marker">67</sup><i class="footnote">עדר של 50 ראש הוא עדר קטן, ולקיומו נדרשים כ-250 דונם אדמת מרעה.</i>, ואילו משפחה של חקלאים זקוקה ל-20-10 דונם בלבד. עם הגידול הדמוגרפי נוצר מחסור בקרקע חקלאית, וחכמים ראו בחומרה את הניצול הלא יעיל של אדמת הארץ.
עם זאת לא חיסלה הגזרה את משק המרעה, וברור שבני צאן היו מראה רגיל בנוף הארץ, ולא רק בחורשים ובמדבריות. מדרך הטבע אין כללים הלכתיים בתחומים מעין אלו נאכפים כהלכה, וזו דרכו של עולם. עם זאת הייתה המדיניות הכללית ברורה, וגידול הצאן נדחק לשולי היישוב כפי שהראינו לעיל.
צריכת הבשר במשק החקלאי ואצל המוני העם הייתה מצומצמת ביותר<sup class="footnote-marker">68</sup><i class="footnote">ראו לעיל, פ"ג מ"ו.</i>. במקורותינו חוזרת הנוסחה שסתם עז נועדה לייצור חלב והרחלות לגיזות וולדות, וכן שנינו: "שמין את העזים מפני שהן חולבות ואת הרחלים מפני שהן גוזזות" (תוס', בבא מציעא פ"ה ה"ד), או: "ההולך לחלוב את עזיו ולגזוז את רחליו" (בבלי, בבא מציעא סד ע"א), וכן סתם "עז לחלבה ורחל לגיזתה" (בבלי, שבת יט ע"ב) ומקורות רבים נוספים. כן נקבע במפורש: "ראשית הגז אינו נוהג אלא ברחלות" (משנה, חולין פי"א מ"א ומקבילות רבות). ענף המרעה שימש אפוא כמקור לבשר המועט שנאכל, לחלב ומוצריו ובעיקר לצמר.
עד כאן באשר לצאן. אשר לגידול הבקר, כמעט אין במשנה דיון בעדרי בקר. הניסוח הרגיל במקורות חז"ל הוא "פרתו של", בלשון יחיד. מקרה חריג הוא הדיון בעדרו של רבי אלעזר בן עזריה. גם כאן המשנה בשבת מספרת: "פרתו של רבי אלעזר בן עזריה היתה יוצאה ברצועה שבין קרניה, שלא ברצון חכמים" (פ"ה מ"ד). ייתכן שהרצועה הייתה נחוצה להובלת הפרה, ועוד יותר סביר שהייתה נחוצה לזיהוי הפרה. יש להניח שרבי אלעזר הקל משום שסבר שהרצועה הופכת להיות חלק המחובר לפרה, כמו האפסר לגמל<sup class="footnote-marker">69</sup><i class="footnote">כך ההלכה המקובלת. ראו פירושנו לשבת פ"ה מ"א.</i>. ההבדל נעוץ ברקע החקלאי. הפרה הייתה בדרך כלל בהמה אישית. לאדם הייתה פרה, או לכל היותר צמד. פרות מפתחות תלות בבעליהן, לפיכך אין צורך ברצועה כדי להובילן, וודאי שאין צורך ברצועה לזיהוי, שהרי אדם מכיר את פרתו. כך גם הילכו הפרות בכפר הערבי המסורתי באופן חופשי. לעומת זאת בעדרים גדולים היה כנראה צורך ברצועות להכוונת הבהמות ולזיהוין. כפי שנראה להלן רבי אלעזר עסק בעדר פרות גדול, ואולי על כן גם פסק אחרת מחכמים וסבר שהרצועה נחוצה לפרה, והיא חלק ממנה.
ההלכה במשנתנו מנוסחת כמעשה. בניסוח מופשט צריך היה לומר שמותר לפרה לצאת ורצועה בין קרניה, או שיוצאת פרה (בהמה) ברצועה בין קרניה, אך המשנה מדגישה "פרתו היתה יוצא" (בדפוסים "יוצאה"). ההלכה שלנו מופיעה גם במשנת ביצה (פ"ב מ"ח) במסגרת סדרה של מעשים אישיים ומנהגים פרטיים של חכמים. המשניות שם מדגישות את המעשה, ואולי משם הועבר סגנון זה שהפך את המעשה הספציפי להלכה כללית<sup class="footnote-marker">70</sup><i class="footnote">כאמור, ספק אם רבי אלעזר בן עזריה חולק על ההלכה הכללית.</i>.
הבבלי התקשה במינוח "פרתו של...", כאילו משמע ממנו שהייתה לחכם רק פרה אחת. תיאור זה סותר ברייתא אחרת המתארת את עושרו של רבי אלעזר בן עזריה שהיה מעשר 12,000<sup class="footnote-marker">71</sup><i class="footnote">ברור שהמניין הנקוב מוגזם ביותר, וראו פירושנו לביצה פ"ב מ"ח. </i> עגלים כל שנה. על כן הבבלי מסביר שהמדובר בפרה של שכנתו של החכם (שבת נד ע"ב; ביצה כג ע"א), ורבי אלעזר בן עזריה ננזף על שלא מיחה בה. קושיית הבבלי אינה לפשוטו של מקרא. המונח "פרתו" אינו רומז לפרה אחת, אלא לעתים זהו שם קיבוצי לכל עדר הפרות. בירושלמי מופיע הסבר זה בשם "רבנן דתמן" – חכמים של שם. במינוח זה מביא הירושלמי חכמים מסוגיה אחרת, או מתורת חכמי בבל (ירו', שבת פ"ה ה"ד, ז ע"ג; ביצה פ"ב ה"ט, סא ע"ד), יש להניח אפוא שזהו הסבר בבלי<sup class="footnote-marker">72</sup><i class="footnote">כבר המאירי דקדק בהבחנה זו שבין הבבלי לירושלמי.</i>. ברם בירושלמי הסבר זה אינו מתרץ את הקושיה הלשונית אלא הוא הסבר העומד בפני עצמו ומתרץ קושיה אחרת שאותה נזכיר בהמשך. מן הראוי להדגיש שהמצב שמוצג בדרך כלל במקורות ארץ ישראל הוא שלאדם יש פרה אחת או שתיים, אך לא עדר שלם, בניגוד לבבל שבה היה המרעה בספר המדבר רב יותר והיו עדרים גדולים<sup class="footnote-marker">73</sup><i class="footnote">תודתנו לטובה דיקשטיין על ההערה. </i>.
לדעתנו בגליל לא רווחו עדרי צאן או בקר גדולים. מסקנה זו מבוססת על טיעון כמותי פשוט. רוב חלקי הגליל היו מאוכלסים בצפיפות<sup class="footnote-marker">74</sup><i class="footnote">ראו הנימוקים לכך אצל ספראי, הכלכלה, עמ' 172-165.</i>. לכל חקלאי הייתה פרה הנדרשת לעבודת החריש, וחמור להובלה. ברוב אזורי הגליל אין מספיק שטח לכלכלת בעל חיים נוסף, ואכן במקום צמר גידלו בגליל פשתן, וצריכת הבשר הייתה מועטת. גידול צאן ובקר יכול היה להתפשט ולאפשר עדרים גדולים רק באזורי טרשים, במזרח הגליל (מורדותיה המזרחיים של בקעת ארבל), וכן בגליל העליון ובכרמל. על רקע זה נבין שאפשר שהמצווה דעכה באטיות, ובעלי העדרים ניצלו את האפשרויות לחמוק מקיום המצווה (עדרים בשותפות [ראו פירושנו לפ"ט מ"ג], מכירה חלקית לגוי [בבלי, ג ע"א] וכו').
עוד נעיר שבכל המסכת אין הד לגזרה על גידול הצאן, כאילו לא הייתה או שהייתה לשעתה ובוטלה, ולא כאן המקום להרחיב בכך.
<b>רמת הידע הרֵאלי של חכמים</b>
ההלכות ברוב חלקי התורה שבעל פה מבוססות על מציאות רֵאלית. בדרך כלל אנו מוצאים את דברי חכמים מדויקים, ומבטאים הכרה של מציאות היום-יום והרֵאליה<sup class="footnote-marker">75</sup><i class="footnote">הכרתם את מבנה גוף האישה והסיבות לדימומים הפוקדים אותה הייתה, באופן כללי, מעטה עוד יותר, כפי שנראה במבוא למסכת נידה.</i>. לעומת זאת בכל הקשור למשק החי עושה רושם שהידיעות שלהם פחות טובות.
כך, למשל, ידעו חכמים לומר ש"אין שפיר אלא באדם בלבד" (ירו', נידה פ"ג ה"ג, נ ע"ד), וגם פרט זה בלתי מדויק, ותמוה שלא ראו שלפחות בהמות הבית (פרות) יש להן שליה ושפיר. מכל מקום בספרות המחקר החקלאית מתואר מין, תת קבוצה במשפחת היונקים ששמה Amniota, ובעברית "בעלי שפיר עוברי", אבל אין אלו חיות משק הבית המוכרות. ברם שפיר, מי שפיר ושליה יש גם לפרה. לפני לידת ולד הפרה יוצאים מי השפיר, העובר יוצא עטוף בקרום דק (שק השפיר), ולאחר זמן הפרה פולטת גם את השליה. הווה אומר שכל רועה שעזר להמלטת פרה ידע שיש לפרה מי שפיר ושליה. תמוהה אפוא האמירה שרק לאישה יש שפיר, ולפרה יש רק שליה.
בפירושנו לפ"ו מ"ה נדגיש שהדיון מלווה בהיבטים תאורטיים, יותר מהרגיל במשנה. בפ"א מ"ד נצביע על הכרה חלקית בלבד של משק המרעה, ובמיוחד חסרה במשנה אבחנה משפטית בעלת היבט רֵאלי. אלה מעניקים לקורא תחושה שחכמים, תושבי הגליל, אינם מכירים כהלכה את משק המרעה, משק שלא היה נפוץ באזור זה<sup class="footnote-marker">76</sup><i class="footnote">ראו הנימוקים לכך אצל ספראי, הכלכלה, עמ' 172-165.</i>. גם המעשה ברבי שמעון בן יוסי בן לקוניא מצביע על מידע לקוי על מומי הצאן בין חכמים (לעיל – בבלי, לח ע"ב). בפ"ה מ"ה הצבענו על מומים שלמעשה ספק אם הם אכן מומים, וגם בפ"ו מ"ו יש מחלוקת תנאית על עובדות "רפואיות" שכל רועה אמור להכירן. הידע לגבי המומים מוצג במקורותינו כהישג אינטלקטואלי שלא הכול מודעים לו. למעשה גוף הידע הנדון פשוט למדי, כל רועה מבין אם המום הוא בר תיקון או לא, ונראה שהלכה למעשה הכירו חכמים את משק המרעה פחות מאשר את ענפי החקלאות האינטנסיביים. רושם זה עולה גם ממשניות אחרות העוסקות בצאן, כגון תמורה פ"ה מ"ב, כפי שנפרשה במקומה.
מעבר לכך מתגלה במסכת ידע לקוי בכל נושא הכלאיים. על תופעה זו כבר עמדנו בפירושנו למסכת כלאים. חכמים הניחו שפרה עלולה ללדת סוס וההפך, או שפרה עלולה ללדת חמור (פ"ב מ"א). כל אלה אינם אפשריים מבחינה זואולוגית, אבל בחברה הקדומה היו כנראה סיפורים כאלה נפוצים, והם שאבו את המידע ממקרים מוזרים וחריגים. בפירושנו לפ"ד מ"ז נצביע על אי הכרה של שלבי העיבוד של עור הבהמה, שלבים שכל בורסקי מכיר היטב. המשנה בפ"ג מ"א מתבססת על ההנחה שהטלא אינו מכיר את אמו, וזו טענה בלתי מציאותית. בפ"ד מ"ו מתנהל דיון על טרפה; חכמים סבורים שהוצאת הרחם בפרה הוא מום שיביא למותה, ותודוס הרופא מעמיד אותם על טעותם. הדיון אמנם בדיני טרפה, אבל מעיד על תפוצתן של ידיעות רפואיות על בהמות, שהן מוטעות וחכמים לומדים אותן ממומחה שאינו חכם.
כנגד זה מופיעה בפ"ג מ"ב מחלוקת המתבססת על תופעת האימוץ (תוס', פ"ב הט"ו, עמ' 536), כלומר על אם שוולדה נפטר והיא מאמצת טלא של אם אחרת שחלבה לקוי<sup class="footnote-marker">77</sup><i class="footnote">בבבלי, כד ע"ב, מצוי מידע מדוקדק עוד יותר בנושא זה.</i>. כמו כן מתנהל בפ"ה מ"ב דיון על הקזת דם ויצירת מום; רבי מאיר מדקדק ומכיר את המציאות, ואילו דברי התנאים האחרים כלליים ומצביעים על ריחוק מסוים מהעובדות הפשוטות. בפ"ו מ"ב נקבע שלבהמות יש עפעפיים, בניגוד למציאות, וכן עדויות נוספות לידע שאינו שלם מבחינה רֵאלית.
האם חכמי ארץ ישראל לא הכירו את בעיות ענף הצאן ורעיית הבהמות? אולי ענפים אלו לא רווחו בגליל הצפוף ולכן לא התמצאו חכמים בנושא, ואולי הסיבה לכך היא שהרועים היו ברובם עמי הארץ וחשודים (משנה, סנהדרין פ"ג מ"ב), לפיכך מיעטו חכמים מובהקים להתמחות בענף זה והפגינו חוסר ידע מפורט, והתמצאו בבעיות המרעה מכלי שני בלבד.
<b>מסורת ופיתוח</b>
כמו בכל סדר קודשים דברי חכמים הם שילוב של מסורות מימי הבית ושל פיתוח שנעשה בבית המדרש התנאי. כפי שכבר אמרנו כל הלכות בכור בהמה טהורה הן ללא ספק חידוש של חכמים, שהרי האפשרות של הקרבה נחסמה, וההלכה ש"ירעה עד שיסתאב" היא חידוש של חז"ל. עקב כך מתפתח דיון חדש ומפורט מהו מום. אמנם עיקרה של תורת המומים היה קיים גם במקדש, אך במקדש קל היה להחמיר ולדרוש רק בהמות יפות ומושלמות. לא כל מי שאינו יפה הוא בהכרח פסול. על כל פנים איננו יכולים לקבוע מה מתורת המומים הוא חדש ומהו מסורת. בפ"א מ"ה – לפי שמות הדוברים הרי שההלכה של רבי צדוק היא מסורת מימי הבית, ומסורת זו עובדה בבית המדרש בדור יבנה. המסורת המאוחרת שימרה את התוכן הקדום, אבל עיבדה אותו וניסחה אותו מחדש ככלל משפטי. משנה זו היא דוגמה ואב לשילוב בין המסורת ועיבודה המשפטי. ריבוי המחלוקות במסכת מעיד שהעמדות נקבעו מתוך ההיגיון ההלכתי, ואינן מבוססות על מסורת.
<b>משנת בכורות</b>
המשנה כפי שהיא מונחת לפנינו כוללת דברי חכמים מדור אושא, ומכאן שכמו כמעט כל חלקי המשנה נערכה בדור רבי. בפירושנו לפ"ו מ"ג נציע את האפשרות שהמשנה עצמה התייחסה לטופס קדום או מעט שונה של המשנה. על תופעה דומה עמדנו במסכתות כלים וטהרות ואספנו את מעט הראיות לכך. גם בפירושנו לפ"ט מ"ב נציע שהתוספתא הכירה נוסח אחר (קדום?) של המשנה.
<b>מונחים וחכמים ייחודיים</b>
במשנת בכורות רק מעט מונחים מיוחדים שהיינו מצפים למצוא אותם גם במשניות העוסקות בנושאים אחרים. דוגמה לכך היא המונח "תפיסת הבית" (פ"ט מ"ג). אבל מכיוון שנושאי המסכת ייחודיים (בהשוואה לרוב המסכתות) אין ללמוד מכך דבר על עריכת המשנה. ראוי לציין שהמסכת מייחסת מספר גדול יחסית של מימרות לחכמים שבמסכתות אחרות הם פחות פעילים. האחד הוא רבי יוסי בן המשולם, מחבריה של אותה עדה עלומה המכונה "עדה קדושה" או "קהלא קדישא דבירושלים". זו קבוצת חכמים בעלי מנהגי חסידות שהתגוררה בירושלים בדור אושא<sup class="footnote-marker">78</sup><i class="footnote">ראו ספראי, קהילא קדישא.</i>. בסך הכול אין מחכם זה מימרות רבות, ובדיני בכורות מייחסים לו מימרה אחת במשנה (פ"ג מ"ג), שלוש בתוספתא (פ"ד ה"ד, ה"ו והי"א) ועוד כמה מימרות עצמאיות בבבלי (כה ע"א [שתי מימרות], לט ע"ב). כל המימרות מרוכזות בפרק אחד, ונראה שמדובר במשנה קדומה שאבדה לנו ובה היה הוא דובר מרכזי, ומתוכה מביאים כל החיבורים. רוב המימרות של חכם זה קשורות לדיני טהרות ואולי היה כוהן, או מקפיד בטהרה. חכם שני בולט הוא חנינא בן אנטיגנוס, כוהן במוצאו שהוא ובנו היו מפגינים זלזול בחכמים ומסלסלים בטהרות (בבלי, ל ע"ב). מייחסים לו ארבע מימרות בפרק ו (מ"ג, מ"ד, מ"י ומי"א) ושתיים בפרק הבא (פ"ז מ"ב ומ"ה). שתי המשניות בפרק ז הן כנראה מאותה עריכה קדומה<sup class="footnote-marker">79</sup><i class="footnote">לדעתנו גם תמורה פ"ו שייכת לאותה עריכה, משום שהפרק חריג במסכת תמורה ומתחיל בבכורות וגם בו מופיע רבי חנינא בן אנטיגנוס.</i>. גם בתוספתא מובאות הלכותיו וגם בבבלי, ובסך הכול מייחסים לו עשר מימרות, כולן בענייני בכור. הנתונים שהעלינו מבססים יחד שתי מסקנות והשערה אחת:
1. גם רבי שמעון בן יוסי בן לקוניא היה מומחה בבכורות. הוא היה חכם (לא מראשי החכמים) בדור רבי וקצת אחריו, קרובו של רבי שמעון בן יוחאי, ואין עדות שהיה ממוצא כוהני.
2. היו חכמים מיוחדים שהרבו לעסוק בבכורות, או לפחות לפנינו עריכה מיוחדת שבה שני חכמים אלו תפסו מקום פעיל<sup class="footnote-marker">80</sup><i class="footnote">בפ"ג מ"ד נזכר עקביא בן מהללאל. מחכם זה נשמר מספר קטן של מסורות הלכה, ואחת מהן בבכורות. אין בכך כדי לאשש את הטענה שהוא עסק בעיקר בתחום זה. ראו עדיות פ"ה מ"ו; נגעים פ"א מ"ד.</i>.
3. כהשערה אנו מציעים שבפועל לא הצליחו חכמים להדיח את הכוהנים מתפקידם כמומחים לענייני בכורות. כאמור, תפקיד ה"מומחה" נולד בדור יבנה ודחק את רגלי הכוהנים, והוא חלק מהמערכת המשקפת את אי האמון בכוהנים ואת ערעור מעמד ההנהגה שלהם, אי אימון שבו חשו, או שאותו טיפחו, חכמים. אבל בפועל הייתה ההצלחה של חכמים מוגבלת. הכוהנים קיבלו את הבכורות, והם פיתחו שיטות השגחה ופיקוח משלהם שספרות חכמים מייצגת ומשקפת רק בחלקה. על כן באופן טבעי בלטו בתחום זה חכמים שהיו ממוצא כוהני.
השערה זו מסתברת על הרקע הכללי של רצונם של חכמים להשליט את הלכותיהם (ולהשתלט בפועל) על תפקידי ציבור כבדיקת נגעים או הזאה<sup class="footnote-marker">81</sup><i class="footnote">ראו המבואות למסכתות נגעים ופרה, וכן פירושנו ליומא פ"ו מ"ג; חולין פ"א מ"א; בר אילן, הכל.</i>, ובמקרה שלנו גם על התרת בכורות.
כמו לכל מסכת, גם למסכת בכורות מקבילות שונות במשנה, כפי שנראה בפירושנו לפרק ט. לפרק זה העוסק בבכור מקבילה בבבא בתרא (פ"ח), לדיונים על היולדת נפל (פרק ח מ"א ואילך) מקבילות בנידה ובכריתות, לדיני ההקדשה מקבילות במסכת תמורה, אך יחסית למשניות אחרות מסכת בכורות פחות ארוגה במסכתות האחרות. אולי זו תוצאה של הנושא, ואולי תוצאה של עריכה ייחודית. <u></u>
<b>התלמוד למסכת בכורות </b>
התלמוד לרוב מסכתות קודשים הוא יוצא דופן באופיו (בהשוואה ליתר המסכתות או לרובן). יש בו מעט סוגיות הלכתיות למדניות, והרבה יותר דרשות, רחוקות מפשט הכתוב, שאין להן מקבילות במדרשים והן מאוחרות באופיין (חלקן כנראה סבוראיות). כמעט אין בהן ברייתות חולקות או מתנגדות (בהלכה). התלמוד למסכת בכורות שונה בכך שהוא דומה יותר לתלמוד של סדרי מועד או נזיקין. יש בו הרבה יותר חומר הלכתי ממשי, סיפורי מעשה, ברייתות סותרות או תומכות וכן דיונים על פסק ההלכה. עם זאת בפ"ט מ"ט נראה שהדיון במסכת שלנו שטחי יותר מאשר במקבילה בבבלי בבא בתרא. בפרק ט נדון דין בכור לנחלה; נושא זה זוכה להרחבה במסכת בבא בתרא פ"ח, וההלכות אצלנו במשנה, ועוד יותר בתלמוד, עוסקות בנושא רק באופן חלקי, אולי משום שהעורך ידע שיש בהן הרחבה במקום אחר.
באופן כללי, בתלמוד למסכת הסוגיות פחות מרובדות ופחות מפולפלות, אך זו תחושה שקשה לכמת אותה.
עם זאת המסכת נלמדה כמובן, והא ראיה התלמוד הרצוף עליה. כן מסופר בבבא בתרא כב ע"א על שני חכמים שלא השתתפו בלימוד הציבורי ושנו במקום זה את הלכות מעשר בהמה.
בדומה לכך, במבואות לסדר טהרות ולכמה ממסכתות קודשים הצבענו על כך שהתלמוד הבבלי למסכתות קודשים מתייחס כנראה, לעתים, למשניות בנוסח שונה משלנו. את המשנה שלנו לא הכיר התלמוד או לא סבר שכולה מתורצת ומוסמכת. זו הייתה גם מסקנתנו ביחס לשאלה האם הכירו האמוראים את סדר טהרות, והאם הכיר הירושלמי את סדר קודשים<sup class="footnote-marker">82</sup><i class="footnote">כל זאת בעקבות זוסמן, סוגיות, וראו למשל המבוא למסכת טבול יום.</i>. במסכת בכורות מצאנו לכך ראיה רק בפירושנו לפ"ט מ"ז שבו הצענו שהתלמוד הירושלמי לראש השנה והבבלי לבכורות לא הכירו את הנוסח המלא של משנתנו, אלא נוסח שונה שהיה קרוב יותר למקבילה המצויה במשנת שקלים פ"ג מ"ז.
<b>סדר המשנה</b>
פרקים א-ב עוסקים בבכורות בהמה, פרק א בבכור בהמה טמאה ופרק ב בבכור בהמה טהורה. שני הפרקים הם יחידה אחת, והאחד הוא ראי של חברו. נדונים אותם נושאים באותו סדר, פעם בבהמה טמאה ופעם בבהמה טהורה. הסדר הוא כסדר התורה, שכן פסוק ב (בשמות יג) עוסק בבכור בהמה טמאה, פסוק יא בבהמה טהורה ופסוק יב שוב בבהמה טמאה.
פרקים א-ב – סדר הנושאים
פרק ג עוסק כולו בבכור בהמה טהורה שהוא ספק בכור, ונפתח באותו משפט כמו פרקים א-ב: "הלוקח x מן הנכרי". הפתיחה האחידה מלמדת על עריכה אחת מלוכדת של פרקים א-ג. בפרק זה משובצים דברי רבי יוסי בן משולם (המשולם), וכאמור לעיל הגדרנו שהוא בא או מושפע מבית מדרש מיוחד. פרק ד עוסק בטיפול בבהמה טהורה (צאן) עד מסירתו לכוהן, כאן בא דין מומחה, דין קניית בהמה בעלת מום וממילא נאמנותו של המוכר. פרקים א-ד הם אפוא חטיבה מגובשת שבה פרקים א-ג הם מאותה עריכה קדומה, ופרק ד אולי מאותה עריכה ואולי נוסף לגרעין של החטיבה (א-ג) שהובאה ממקור אחר.
פרק ה ממשיך בבכור בהמה טהורה, כפי שנהג בזמן הבית. בפרק זה באות הלכות קדומות מימי הבית ומדור יבנה, והוא רווי במעשים. המשכו (משניות ה-ו) חוזר לנושאים שכבר נידונו. ייתכן שהחזרה נובעת מכך שלפנינו פרק ערוך המשקף הלכות קדומות.
פרקים ו-ז עוסקים במומי בכור (פרק ו במומי בהמה ופרק ז במומי אדם). בפרק ו משובצים דברי רבי יוסי בן המשולם ורבי חנינא בן אנטיגנוס; לפי שמות החכמים הללו (בעיקר הראשון) הפרק משתייך לעריכה של פרקים א-ד. כלומר פרק ה הוא חריג, כפי שהסברנו. הפרקים משקפים בבירור ראייה של הימים שלאחר ימי הבית, שכן הם עוסקים בשאלה מקדשית כללית ומסבים אותה על בכורות בלבד. רבי חנינא בן אנטיגנוס מופיע גם בפרק ז, ואם אכן אנו צודקים זו ראיה לכך ששני הפרקים מקורם באותו בית מדרש<sup class="footnote-marker">83</sup><i class="footnote">כאמור לעיל הצענו שגם פ"ו בתמורה שייך למשנה קדומה זו.</i>.
פרק ח עוסק בהגדרת הבכור (בכור אדם) לצורך פדיון הבן, ואגב כך בשאלת ערבוב ולדות. ערבוב ולדות נדון גם בפרקים א-ב, אך כאן מדובר בבני אדם. פרק ז הוא אפוא גם חוליית חיבור. הוא מחובר לפרק ו בכך שהוא עוסק במומים, ובעניין זה מומי אדם ומומי בהמה דומים זה לזה (בהתאמות הנדרשות), וקרוב לפרק ח העוסק בבני אדם. שאלת הערבוב מעסיקה את חמש המשניות הראשונות בפרק, והמשך הפרק עוסק בפדיון הבן באופן כללי.
פרק ט עוסק כולו במעשר בהמה. סגנון משנת הפתיחה של הפרק הוא כסגנון הפרקים במסכת חולין, וכנראה היחידה הזאת בחלקה, או רק בפתיחתה, היו חלק ממסכת חולין, אבל העורך שניתק את הפרק (או חלק ממנו) ממסכת חולין שיבץ את הפרק במקום הגיוני ומתאים<sup class="footnote-marker">84</sup><i class="footnote">לכך ראו גם אפשטיין, מבואות, עמ' 451.</i>.
אם כן, עריכת המסכת מסודרת והיא מקיפה את כל חמשת הנושאים (1. בכור בהמה טמאה, 2. בכור טהורה, 3. בכורות באופן כללי, 4. מומי אנשים ופדיון הבן, 5. מעשר בהמה). המעבר בין הנושאים מתוכנן ומוסדר ויש במסכת משחקי לשון ורמזים לאחדות העריכה. פרקים א-ג הם יחידה מגובשת, פרק ה חריג, ופרקים ו-ז מתחברים לפרקים א-ג. איננו יודעים לקבוע האם פרק ד ופרק י שייכים לחטיבה גדולה זו, אבל פרק ה בא בבירור ממקור אחר, ויש בו הכפלות לחטיבה גדולה זו.
<b>עדי הנוסח</b> - ראו מסכת זבחים.





Chapter 1



Mishnah 1

<small>לפי כתב-יד קופמן</small>
<b>עובר חמורו של נכרי</b> – כלומר הלוקח קנה את הוולד לפני שנולד, והוולד נולד לבהמה המצויה ברשות הנכרי. השאלה היא, אם הוולד בכור לאמו – האם הוולד חייב במצוות בכורות. במכילתא מובאת דרשה להוכחת ההלכה (מכילתא דרבי ישמעאל, מסכתא דפסחא בא, יח, עמ' 70), אך גם ללא הדרשה ברור שהמשנה מניחה שבהמת הגוי פטורה ממצוות בכורות ולכן ולד בהמה השייכת לנכרי אינו יכול להיחשב לבכור.
<b>והמוכר לו</b> – עובר של חמור, <b>אפ על פי שאינו רשיי</b> – חכמים אסרו מכירת בהמה לנכרי (משנה, עבודה זרה פ"א מ"ו; פסחים פ"ד מ"ו). המשנה אינה מסבירה באילו מקומות נהגו למכור בהמה דקה, ואף לא את סיבת האיסור או ההיתר למכור להם בהמה דקה. התלמודים מרחיבים על כך את הדיבור. הירושלמי<sup class="footnote-marker">1</sup><i class="footnote">ירו', פסחים פ"ד ה"א, ל ע"ד; עבודה זרה פ"א ה"ו, לט ע"ד, ובקיצור גם בבבלי, פסחים יד ע"ב. ראו פירושנו לפסחים פ"ב מ"ב, ובאריכות במבוא למסכת שבת.</i> דן בנושא בהרחבה. לכתחילה הגמרא מנסה להסביר כי החשש הוא שמא תיעשה בבהמה הדקה עבֵרה. ההסבר הראשון הוא שהגוי לא יפריש את ראשית הגז כפי שההלכה מחייבת, ואם זו עז שאינה חייבת בראשית הגז הרי שהגוי לא יפריש ממנה בכורות. הסבר זה נדחה משתי סיבות. ראשית – אין איסור על מכירת חיטים או שמן, אף שבכך המוכר היהודי מפקיע את המוצרים מברכה. יתר על כן, מה ההבדל בין בהמה גסה, שתמיד אסור למכרה לגוי, לבין בהמה דקה, שיש מקומות שבהם נהוג למכרה? בסופו של דבר, חכמי התלמוד הירושלמי והבבלי מסיקים שאין למכור בהמה גסה משום גזֵרה מיוחדת, שמא ימכור את הבהמה לניסיון, הגוי יעבוד בה בשבת ונמצא עובד בבהמת ישראל. לפיכך, אין האיסור חל על בהמה דקה שאינה עובדת. בשלב זה בעצם לא ניתן הסבר למנהג לאסור מכירת בהמה דקה, שהרי הטענה שהגוי מוציא אותה מידי גיזה בעצם נדחה. נוסף על כך, בהמשך נאסר על מכירת עגלים וסייחים; אלו אינם יכולים לעשות מלאכה אלא לאחר זמן, ולפיכך אין כל אפשרות שבתקופת הניסיון תעבוד הבהמה באיסור. יתר על כן, גם האיסור שהבהמה תעבוד בשבת בהיותה בידי נכרי מפוקפק ואינו מעוגן במסורת ההלכתית. על כן, דומה שהסיבה העיקרית היא חברתית-כלכלית. בהמה גסה שימשה לעבודות החקלאיות והיוותה חלק מהתשתית החקלאית, חיזוק כוח הייצור של הגוי. גם הצאן הוא חלק מאותה תשתית, אך ערכו וחשיבותו פחותים ולכן מכירתו לא נאסרה באופן מוחלט, אלא הייתה שנויה במחלוקת ותלויה בנוהג מקומי. הבדלי הנוהג היו תלויים, אולי, גם במטרת המכירה. יש מקומות שמכירת בהמה דקה נעשתה בהם לצריכה, לשם שחיטה, ואין בכך חשש של סיוע לתשתית החקלאית של הגוי, ויש מקומות שבהם רווח גידול הצאן ומכירת בהמה דקה נועדו להגדלת כוח הייצור של עדר הצאן, וזאת רצו חכמים למנוע.
נמצאנו למדים שההלכה נקבעה כחלק מהמאבק הלאומי על האחיזה בארץ ישראל. עם זאת, כדרכם של תלמודים הם מוצאים לכך סיבה "הלכתית" טכנית<sup class="footnote-marker">2</sup><i class="footnote">ראו בהרחבה בנספח למסכת גיטין.</i>.
שני התלמודים קושרים את משנתנו למשנה אחרת במסכת עבודה זרה: "אין מעמידין בהמה בפונדקאות<sup class="footnote-marker">3</sup><i class="footnote">הפונדק היה מעין אכסניה או בית מלון.</i> של גוים מפני שחשודין על הרביעה" (פ"ב מ"א). אם כן, הגוי חשוד שהוא עלול לרבוע בהמה דקה או גסה, ולכן אסור לאפשר לו לעשות את זממו עם בהמה של יהודי. התלמודים דנים האם מי שאסר למכור אסר גם לייחד בהמה דקה עם הגוי, או שמא אין שתי העמדות זהות (ירו', פסחים פ"ד ה"א, ל ע"ד; עבודה זרה פ"א ה"ו, לט ע"ד; בבלי, שם יד ע"ב). כך או כך, האיסור הוא משום חשש רביעה.
כאמור, ייתכן שההבדל בין המנהגים המקומיים השונים, ובין בהמה דקה לבין בהמה גסה, הוא כלכלי. בהמה גסה היוותה מרכיב מרכזי במשק החקלאי. איסור על מכירתה היה בו משום מאבק בהיאחזות הכלכלית של הגוי. בהמה דקה, לעומת זאת, הייתה למטרות צריכה מידית, ולכן היו שהתירו את מכירתה.
האיסור לייחד בהמה בפונדקאות של גויים מוצג כהלכה מקובלת לכל דבר. לכאורה מוזר שהאיסור למכור בהמה דקה, הקשור לו, מוצג כמנהג בלבד. הבבלי מסביר שבכל מקום שיש מנהג לאסור מכירה הוא הופך בכך לאיסור (עבודה זרה יד ע"ב). כפי שראינו במבוא לפרק ד בפסחים, האבחנה בין מנהג לבין איסור רופפת. מנהג שהשתרש והתקבל בבית המדרש הפך להלכה לכל דבר, ולעתים קרה ההפך, שהלכה הפכה למנהג, ורק התלמוד טורח להבחין ביניהם.
הירושלמי מתחבט בשאלה כיצד מותר למכור בהמה דקה והרי אסור לגדלה, ואכן האיסור לגדל בהמה דקה נקבע בדור יבנה (משנה, בבא קמא פ"ז מ"ז ועוד). הירושלמי מתרץ שמדובר במקומות כמו "מדבר מהיר" שבו מגדלים צאן. מדבר מהיר הוא כנראה מדבר מחיר-מכיר-מכוור, סביב המבצר מכוור בדרום עבר הירדן (ירו', שם ושם). ברם התירוץ, כמו גם השאלה, הם מדרשיים במקצת. אמנם הייתה הלכה שאין לגדל בהמה דקה, אך עם אותה ההלכה נקבעו גם סייגיה, ומותר לגדל צאן במדבריות ובטרשים. בפועל היה משק המרעה בארץ מפותח למדי, ויש לו עדויות רבות במקורות<sup class="footnote-marker">4</sup><i class="footnote">ספראי, הכלכלה, עמ' 172-165.</i>. הגזרה לא נשמרה הלכה למעשה, או שנתפסה כאיסור זמני, על כל פנים גידול צאן רווח באזורים שונים בארץ.
יש מהראשונים שהסבו את הדין במשנה לעניין שבת, כאילו היה כתוב "לא ימכרנה לו ערב שבת", כיוון שהישראל עשוי לחמר את הבהמה בשבת כדי לשדלה ללכת עם המוכר, או אם המוכר ירצה להחזירה, או שהמכירה (כל מכירה?) היא לניסיון בלבד. כך מפרשים הרמב"ם, המאירי ואחרים למסכת פסחים (פ"ד מ"ג). ההסבר מבוסס על פירוש הבבלי במסכת עבודה זרה האומר "משום נסיוני" (טו ע"א). משמעות ההסבר בתלמוד אינה ברורה, ומכל מקום קשה לצמצם את האיסור לשבת בלבד.
נראה שבדרך כלל נשמרו ההלכות האוסרות מכירת בהמות לגויים. בירושלמי אנו שומעים על ריש לקיש שקנס בכפל את מי שמכר גמל לגוי, כנראה באזור המדבר (עבודה זרה פ"א ה"ו, לט ע"ד – מ ע"א). כנגד זה אנו שומעים על חסיד אחד שמכר בהמה לגוי (פסיקתא רבתי, פרשת פרה, עמ' נז), ובעקבות התנהגותה החסידית של הבהמה התגייר הגוי ונקרא רבי יוחנן בן תורתא (בן הפרה). הסיפור כנראה בא להסביר את שמו של החכם הידוע. יתר על כן, הפרה עובדת בשבת והחסיד "מסביר" לה כי היא אכן "חייבת" לעבוד בשבת. עבודת הבהמה לא נחשבה אפוא לאיסור, ורק משום "חסידותה" המיוחדת נמנעה מכך בהמתו של החכם. כל זאת, כפי שכבר אמרנו, משום שהיא נחשבה לבהמתו של גוי, וממילא אין איש החייב בשביתתה. אין זה הסיפור היחיד שמסופר בו על נוהגים הלכתיים מיוחדים ולא שגרתיים של חסידים<sup class="footnote-marker">5</sup><i class="footnote">על חסידים ואורחות חייהם ראו: ספראי, חסידים ואנשי מעשה; ספראי, דרך ארץ; ספראי, משנת חסידים. </i>. אך עיקר עניינו של המדרש הוא נוהגו החסידי הקפדני של החסיד ביחסים שבין אדם לחברו, ומחויבותו שלא לפגוע באף אחד, אף לא בגוי שהבהמה נמכרה לו. ייתכן שהסיפור צמח על רקע של תורה הלכתית שונה במקצת מבית מדרשם של חכמים, כלומר מבית מדרש חסידי, ומאידך גיסא כיוון שהוא מופיע רק במסורת אמוראית ייתכן שיש בו ביטוי לכך שלפחות בימי האמוראים, כאשר סופרה האגדה, כבר היה האיסור רופף במקצת. תהליך דומה של התרופפות איסורי ההרחקה הכלכליים מן הנכרים התחולל גם בהלכות אחרות<sup class="footnote-marker">6</sup><i class="footnote">כך למשל בהלכות איסור הליכה ליריד, ראו פירושנו לעבודה זרה פ"א מ"ד; ספראי, היריד.</i>. רבי יהודה בן בתירא, הנזכר במשנה, חי בדור יבנה. בחלק מהנוסחאות נזכר סתם "בן בתירא". במקביל אנו מכירים גם את רבי יהושע בן בתירא ואת רבי שמעון בן בתירא, כולם כנראה אחים שפעלו בדור יבנה. לעתים קרובות נקרא רבי יהודה זה סתם "בן בתירא", והחילופים בין נוסחאות המשנה, כאן ובמקומות אחרים, רבים<sup class="footnote-marker">7</sup><i class="footnote">מלאכת שלמה למקום; אפשטיין, מבוא, עמ' 1187.</i>.
<b>והמשתתף לו</b> – עושה שותפות עם הגוי בבהמה,<b> והמקבל ממנו</b> – "מקבל" הוא הסדר בקבלנות. כלומר הוא קונה את עבודת הבהמה תמורת סכום כלשהו, אך גופה שייך לנכרי,<b> והנותן לו בקבלה</b> – הבהמה שייכת ליהודי, אבל היא עובדת ברשות הגוי. להלן פ"ב מ"ג יצומצם דין זה ל"צאן ברזל בלבד", ונדון בכך במקומו. <b>פטור מן הבכורה שנאמר בישראל אבל לא באחרים</b> – רק בהמה שכולה שייכת ליהודי חייבת בבכור. הפסוק הוא "קדש לי כל בכור פטר כל רחם בבני ישראל באדם ובבהמה לי הוא" (שמות יג ב). ייתכן שהמשנה מרמזת לסדרת הסדרי הערמה, דרכים לפטור את בעל הבית ממצוות בכורות. מכירת בהמה אסורה, אבל יתר הדרכים (השכרתה, או מכירתה בקבלנות) לא נאסרו<sup class="footnote-marker">8</sup><i class="footnote">בבבלי, ב ע"ב, מתנהל דיון האם מותר לעשות שותפות עם הגוי. לדעת הבבלי "והא אמר אבוה דשמואל: אסור לאדם שיעשה שותפות עם הגוי?". זו עמדתו של הבבלי, וההסבר ההלכתי הוא שמא יתחייב לו שבועה (בבלי, שם; מגילה כח ע"א; סנהדרין סג ע"ב). בתנא דבי אליהו, הקרוב בנושא זה לבבלי, יש ניסוח מדרשי של אותה תפיסה, וכל שותפות אסורה לגופה כעבודה זרה ממש (פ"ח, עמ' 45). לעומת זאת במקורות התנאיים מניחים בפשטות שישראל ונכרי שותפים, ויש להתקין הסדרים מתאימים של חלוקת רווחים (תוס', פאה פ"ב ה"ט; פ"ג הי"ב; עבודה זרה פ"ג הי"ז), אבל אין איסור בעצם השותפות. בירושלמי מובאות הלכות תנאיות אלו ללא הסתייגות, כמו במשנתנו. רק הבבלי התקשה בדבר. מעניין שדווקא התלמוד שהתחבר בגולה תבע מיהודים לשמור על אוטונומיה כלכלית (והרחקה כלכלית מנכרים), ואילו בארץ ישראל, שבה יהודים היוו רוב (לפחות באזורים היהודיים) השותפות עם הגוי נחשבה לטבעית ומובנת. אבל להלן בדיוננו הקצר בתוספתא פ"א ה"א, עמ' 534, נראה שלפחות רבי יהודה אוסר השכרה בקבלנות לנכרי, אבל האיסור רפה, והוא קובע מה הדין אם עשה כן אף על פי שאינו רשאי.</i>. ההלכה חוזרת בתוספתא ללא שינוי (פ"א ה"א, עמ' 534).
<b>הכהנים והלוים פטורים מקל וחומר אם פטרו של ישראל במדבר</b> – היה פטור מהפרשת בכורות. מלכתחילה נועדו הבכורות לעבודה במקדש, ולאחר חטא העגל הועבר תפקיד העבודה במקדש לכוהנים והונהג פדיון הבן של בכור אדם. בתקופה ראשונה זו היו בהמות ישראל פטורות מפדיון בכורות. <b>דין הוא שיפטרו לעצמן<sup class="footnote-marker">9</sup><i class="footnote">במשנה משחק מילים: פטר, פטור.</i></b> – הכוהנים הממלאים את תפקיד הבכורות ואינם חייבים בפדיון הבן ודאי פטורים מפדיון בהמה. הקל וחומר משקף את ההלכה ומעניק לה חזות מקראית, אבל בפועל הקל וחומר ניתן לפריכה, שהרי בשום מקום לא שמענו במפורש שבכור בהמה של בכור ישראל היה פעם פטור, ובכלל מניין שדין בכור בהמה כבכור אדם. דווקא במקרה זה ייתכן שחכמים השתמשו בדרשה "ישראל" ופטרו את בכור הכוהן.
בתוספתא מופיעה חלוקה ברורה – כוהנים חייבים בבכור בהמה טהורה, ופטורים מבכור בהמה טמאה: "...מפני שהכהנים והלוים חייבין בבכור בהמה טהורה, יכול יהא חייבין בבכור בהמה טמאה? תלמוד לומר 'באדם ובבהמה', את שיש לך בו באדם יש לך בו בבהמה את שאין לך בו באדם אין לך בו בבהמה, יצאו לוים מבכור בהמה טמאה. אבל אין נותנין פדיון הבן ופדיון פטר חמור אלא לכהנים בלבד" (פ"א ה"ב, עמ' 534). אם כן, הדרשה היא אחרת וההלכה גם היא שונה. שתי הדרשות מניחות שאדם כבהמה. לכאורה במשנה ההשוואה היא בין אדם לכל בהמה, ובתוספתא היא לבהמה טמאה בדווקא. ברם בפרק הבא (פ"ב מ"א) נראה שגם במשנתנו הכוונה לבכור חמור בלבד, ולא לבכור פרה.
במדרשי התנאים מופיעה סדרה של דרשות בנושא. במכילתא דרבי ישמעאל (מסכתא דפסחא, פרשת בא טז, עמ' 58) חוזרת הדרשה בתוספתא על דמיון בין בכור אדם לבכור בהמה, אך שוב אין פירוט האם הדמיון הוא לבהמה טמאה או גם לבהמה טהורה. ברם אותו פסוק משמש במכילתא דרבי שמעון בר יוחאי (יג א, עמ' 37)<sup class="footnote-marker">10</sup><i class="footnote">כל הדרשה היא העברה, שהרי מניין יש לעבד בהמה?</i> כדי להוכיח שגם עבדים וגרים חייבים במצווה, אבל בהמשך חוזרת הדרשה שבתוספתא (שבכור בהמה כבכור אדם). בספרי זוטא (יח טו, עמ' 295) חוזרת הדרשה, אך הפעם עם הפירוט שהדמיון מוגבל בין בכור אדם לבכור בהמה טמאה בלבד.
לו היה עלינו לסדר את הדרשות בסדר התפתחותי כרונולוגי היינו מניחים שבשלב ראשון דובר על בהמה בכלל ונוסחה הדרשה המתאימה; עם התפתחות ההלכה עוצב ההבדל בין בהמה טמאה לטהורה, והדרשה תוקנה בהתאם. במקביל מצינו לאותה הלכה גם מקור מדרשי אחר. ברם במצב העדויות שלפנינו אין כל הצדקה לראות באוסף המקורות שריד של התפתחות שיטתית. אדרבה, עדיף לפרש שגם במשנה מדובר רק בבכור בהמה טמאה, וכל ההבדל הוא בניסוח בלבד.
בתוספתא חוזרת ההלכה על הלוקח עובר של חמור (פ"א ה"א, עמ' 534), ובפרק ב חוזרת אותה הלכה ביחס לעובר של פרה<sup class="footnote-marker">11</sup><i class="footnote">התוספתא היא הרחבה של המשנה בראשית פרק ב.</i>: "הלוקח עובר פרתו של נכרי והמוכר לו אף על פי שאינו רשאי והמשתתף לו והנותן לו בשותפת והמקבל הימנו והנותן לו בקבלה פטור מן הבכורה. רבי יהודה אומר אף המקבל מן הגוי אף על פי שאינו רשאי<sup class="footnote-marker">12</sup><i class="footnote">אינו רשאי לקיים שותפות עם הנכרי, או אולי רק אינו רשאי למכור לו בקבלנות, רק רבי יהודה סבור שאינו רשאי לעשות כן בניגוד לתנא קמא.</i>, הרי זה מעלה בשיויו ונותן חצי דמיו לכהן. והנותן לו בקבלה, אף על פי שאינו רשאי, הרי זה מעלה אותו, ואפילו עשרה בדמיו ונותן כל דמיו לכהן. וחכמים אומרים הואיל ואצבע הגוי באמצע פטור מן הבכורה" (תוס', פ"ב ה"א, עמ' 535). החלק המוצלל הוא חזרה על ההלכה שבפרק א, בנוגע לפרה, והחלק השני תוספת שאיננה בפרק א ואיננה במשנתנו, ומן הסתם חלה גם על הלוקח עובר של חמור. רבי יהודה מחייב את המקבל מן הגוי בבכורה, ואף המוכר לגוי לא פטר את חמורו ממצוות בכורה. עליו לקנות את הבכור מהגוי. במקרה הראשון מדובר במי שקנה את האם לאחר שהמליטה את הבכור ועליו לקנות את הבכור מהגוי, גם אם הנכרי יעלה את המחיר בחצי משוויו, ואילו בהלכה השנייה מדובר בנותן את החמור לגוי ואז הוא חייב לקנות את הבכור אפילו במחיר מופקע ביותר. דעת חכמים היא הדעה שבמשנתנו ובתוספתא בסתם. רבי יהודה מחמיר אפוא גם בקבלה ונתינה לגוי, וגם במצוות הבכור, וחולק על משנתנו<sup class="footnote-marker">13</sup><i class="footnote">בתוספתא שצוטטה לעיל (פ"ב ה"א) כפי שהיא לפנינו סתם ואחר כך מחלוקת, והדעה האחרונה היא כסתם (מבנה א, ב, א). מבנה מעין זה אינו ייחודי למשנתנו. בכמה משניות נוספות המשנה פותחת בהכרזה הלכתית ואחריה מחלוקת, תנא אחד חולק על הקביעה הסתמית ותנא שני (חכמים) מקבל אותה, וההכרזה היא כדעה השנייה באותה מחלוקת. במקרים אלו ומעין אלו הבבלי שואל "היינו תנא קמא", או שמפרשיו שואלים זאת, אך נראה שבמשניות אלו שלפנינו עדות לתפר שבין שתי יחידות קדומות. במקרה של שבת הסתיים מקור אחד בהלכה "ולא בחלב" והאחר הביא מחלוקת על אותו נושא, ובמקרה שלנו (בכורות) התוספתא מצטטת או מביאה את המשנה ואחר כך את המחלוקת, ולפנינו מקרה נדיר שבו אנו מכירים את שתי היחידות הנפרדות עוד לפני שאוחדו על ידי עורך התוספתא. למשניות הערוכות בסגנון זה ראו פירושנו לשבת פ"ב מ"ב; פ"ו מ"ד; ראש השנה פ"ד מ"א; עירובין פ"א מ"ה; פ"א מ"ט; שקלים פ"ד מ"ד; סוכה פ"ב מ"א; דמאי פ"ג מ"א; כלאים פ"ב מ"א; שם, מ"ז; פ"ב מ"ו; מעשר שני פ"ה מ"ב; שביעית פ"ז מ"ד, ואולי גם פ"ב מ"ג (ראו פירושנו שם); מעשר שני פ"ב מ"ב (לפי פירוש הר"ש והרא"ש); פ"ג מ"ו; פ"ה מי"ד; ראש השנה פ"ד מ"א; יבמות פ"ז מ"ג; נדרים פ"ב מ"ח; כתובות פ"ז מ"י (לפי חלק מהפירושים); גיטין פ"א מ"א; פ"ט מ"ד; נדרים פ"ט מ"א; ערכין פ"ח מ"ו; פרה פ"י מ"א; שבועות פ"א מ"ז; פ"ג מ"ד (לפי אחת ההצעות בפירושנו); אהלות פ"י מ"ג; תוס', קידושין פ"ה ה"א; אהלות פי"א ה"י, עמ' 609, ואולי גם שם ה"ז; פרה פ"ו ה"ב, עמ' 635; כלים בבא קמא פ"ה הי"ב, עמ' 573; משנה, כלים פ"ה מ"ח ומ"י; פ"ו מ"א פ"י מ"ה; פי"ז מ"א; זבחים פ"ב מ"ה; פ"ו מ"ז; פ"ז מ"ד; פ"ט מ"ב; מנחות פ"א מ"ד; פ"י מ"ו; פי"א מ"ב; זבים פ"א מ"ב, ועוד. בחלק מהם מנסים הבבלי, הירושלמי או מפרשי התלמוד למצוא צריכותא והבדל הלכתי (נפקא מינא) בין הדעה הראשונה לשלישית.</i>.

Mishnah 2

<small>לפי כתב-יד קופמן</small>
משנה זו אינה קשורה לקודמתה, והיא מדגימה את ההלכה בפרה (בהמה טהורה) ולא בחמור. בתוספתא שציטטנו בסוף המשנה הקודמת (פ"ב ה"א) מצויה חוליית הקישור בין המשניות. ההלכה עצמה היא חזרה על משנה א, אלא שהיא עוסקת בפרה.
<b>פרה שילדה כמין חמור וחמור שילדה כמין סוס</b> – במציאות פרה אינה יכולה ללדת אלא פרה, אלא שלעתים הוולד מעוות וניתן לדמותו לכל מיני בהמות אחרות. ההלכה הזאת ואפשרות זו של שינוי מין חוזרות גם במדרש (מכילתא דרבי שמעון בר יוחאי, יג יג, עמ' 43). <b>פטור מן הבכורה שנאמר ופטר חמור תפדה בשה</b> – (שמות יג יב; לד כ),<b> ופטר חמור שני פעמים</b> – גם בפרק יג וגם בפרק לד,<b> עד שיהא היולד חמור והנולד חמור</b> – כלומר במצוות בכור חייב רק בכור תקין. כפשוטה משתמע מהמשנה שאכן ייתכן שאתון תלד פרה או ההפך, ואז הוולד פטור ממצוות בכורות. רק בדוחק אפשר לפרש שחכמים התכוונו לוולדות מעוותים. האמונה העממית שייתכנו חילופי מינים מבצבצת גם במשנת כלאים פ"א מ"ו. הייתה זו תפיסה מקובלת גם בעולם הקדום. במכילתא דרבי שמעון בר יוחאי מובאת דרשה להוכחת הלכה זו, אבל במכילתא נוסף: "רבי מאיר אומר הרי הוא אומר 'אך בכור שור' (במדבר יח יז) כלל בכור שור הנולד שור, בכור כשב הנולד כשב, בכור עז הנולד מין עז. יכול אף על פי שיש בו מקצת סימנין דומה לאמו? תלמוד לומר 'אך פדה תפדה' מיד תפדה בכל שהוא. רבי יוסי ברבי יהודה אומר אין פחות משקל בשה" (יג ב, עמ' 43). אם כן, רבי מאיר סבור שאם הוולד דומה אך אינו זהה לאמו הוא חייב בפדיון. עוד נוסף במדרש רמז לפדיון בכור בכסף, נושא שעסקנו בו במבוא.
<b>ומה הן באכילה</b> – המשנה שואלת האם הוולד מותר באכילה. סגנון כזה של שאלה אופייני יותר לתלמוד ולא למשנה, אם כי הוא מופיע גם במקורות תנאיים, כגון "עמון ומואב מה הן בשביעית?" (משנה, ידים פ"ד מ"ג) או "מה הן בחלה?" (תוס', חלה פ"א ה"ו). אפשר שהמשפט הזה בא לקשר את המשפט הקודם למשפט הבא שהיה מוכר בשלמותו ממקור קדום אחר. איננו מכירים את המשפט כעצמאי במקור אחר, אלא רק במקור מאוחר (שאילתות דרב אחאי גאון, פג), וסביר שבעל השאילתות כבר השתמש במשנתנו.
<b>בהמה טהורה שילדה כמין בהמה </b>[<b>טהורה שילדה כמין בהמה</b>] – נמחק בקו עדין,<b> טמאה מותר באכילה</b> – הכול הולך אחר האם,<b> וטמאה שילדה כמין בהמה טהורה אסור באכילה</b> – אחר האם כמובן,<b> שהיוצא מן הטמא טמא והיוצא מן הטהור טהור</b> – לעניין טרפה והיתר אכילה חכמים מהלכים אחר העובדות הביולוגיות הידועות לנו כיום. את המין קובעת האם, ולא ייתכן היפוך המין. ההלכה חוזרת בתוספתא: "בהמה טהורה שילדה מין בהמה טמאה מותר באכילה, ואם יש בו מקצת סימנין חייב בבכורה. וטמאה שילדה מחמת טהורה אסור באכילה, שהיוצא מן הטמא טמא והיצא מן הטהור טהור" (פ"א ה"ו, עמ' 534). הברייתא מבינה אפוא שייתכן שאם ממין טהור תלד זכר או נקבה ממין אחר. בהמשך התוספתא מסבירה שדבש דבורים חריג: אף שהוא יוצא מחיה טמאה הוא טהור באכילה, והנימוק הוא: "מפני מה אמרו דבש דבורים מותר? שאין מוציאות אותו אלא מכנסות אותו" (שם ה"ח; בבלי, ז ע"ב). גם הסבר זה כאילו הדבורים אוכלות דבש ופולטות אותו אינו נכון מבחינה ביולוגית; בפועל הדבש עובר עיבוד במעי הדבורה. לא נרחיב כאן בשאלת כשרות הדבש וסיבותיו, הבאנו את המימרה רק כדי להראות שהתוספתא מדברת על מין אחד המוליד מין אחר. לעומת זאת בבבלי (ג ע"ב) משמע שאין כאן מין שונה אלא מום, כגון כבשה שילדה "חמור", כלומר כבשה בעלת עיניים כשל חמור. הגישה שציינו בתוספתא היא זו המופיעה במשנה הבאה.
כמו כן: "רבי שמעון אומר מה תלמוד לומר 'גמל' 'גמל' שני פעמים, לרבות את הגמל הנולד מן הפרה כנולד מן הגמלה. ואם ראשו ורובו דומה לאמו, מותר באכילה. וחכמים אומרים והיוצא מן הטמא טמא, והיוצא מן הטהור טהור, שאין בהמה טמאה יולדת מן הטהורה, ולא טהורה יולדת מן הטמאה. ולא גסה מדקה, ולא דקה מגסה, ולא אדם מכולן ולא כולן מאדם" (תוס', שם ה"ט). אם כן, המשנה מתבארת בבהמה שהולידה ולד ממין אחר, אבל לפי התוספתא יש כאן מחלוקת תנאים: האם הכלל הוא שמה שיוצא מהטהור טהור, או שהולכים אחר הדמיון החיצוני. במשנה שתי הדעות מוצגות ברצף כעמדה אחת, והתוספתא רואה בכך מחלוקת תנאים מה הכלל הקובע, הדמיון ("כמין") או המוצא ("היוצא"). ההלכה חוזרת, בסגנון אחר, במשנה ה בפרק הבא, ושם הבבלי מציין שזו מחלוקת תנאים.
כמו כן לעניין אחר:<b> דג טמא שבלע דג טהור מותר באכילה</b> – הדג הטמא נלכד ומבטנו הוצא הדג הטהור בשלמותו,<b> וטהור שבלע דג טמא</b> – והדג הטמא הוצא בשלמותו,<b> אסור באכילה לפי שאינו גידוליו</b> – הדג שנבלע אינו גידול (ולד) של הדג הטמא, בניגוד לוולד ואמו ששם הוולד הוא גידול של האם. ההלכה חוזרת בתוספתא (פ"א ה"ח, עמ' 534). מקרה זה הוא רֵאלי, ולעתים בקיבתו של דג טורף מצוי דגיג אחר שנבלע בשלמותו.

Mishnah 3

<small>לפי כתב-יד קופמן</small>
<b>חמור שלא ביכרה וילדה שני זכרים</b> – תאומים,<b> נותן טלה אחד לכהן</b> – הזכר הבכור צריך להגיע לכוהן. לגבי כל אחד מהזכרים קיים ספק אם הוא הבכור, אבל ברור שאחד מהם בכור. המשנה מתייחסת לסך הכולל (זכר אחד לכוהן), ומתעלמת מהספק איזה מהזכרים הוא הבכור. הבבלי סבור שעל כך חולק רבי יוסי הגלילי וסובר ש"אפשר לצמצם", כלומר צריך לדון בכל מקרה לגופו, וניתן לגלות מי יצא ראשון. הבבלי רואה בכך כלל משפטי קבוע של רבי יוסי (יבמות יט ע"א; כח ע"א; שבועות לב ע"ב ועוד). "אפשר לצמצם" הוא אמנם מינוח בבלי בלבד, אבל עמדתו של רבי יוסי מופיעה במשנה המקבילה להלן פ"ב מ"ה. שם נברר האם הוא מוכרח לחלוק גם במשנתנו (כדעת הבבלי כאן) או שמא ניתן לחלק בין הנושאים בשתי המשניות השונות.
לעניות דעתנו יש קושי רֵאלי בדברי רבי יוסי. בוולד אדם אפשר לצמצם משום שיש לאישה מלווים וניתן לבדוק ולוודא מי יצא ראשון, אבל הבהמות המליטו לעתים לבד, והרועה בא בבוקר ומוצא שני ולדות ואי אפשר "לצמצם" ולברר מי יצא ראשון. גם אם היה רועה שעזר לבהמה, לא תמיד סימן מי הבכור. לפיכך מלכתחילה רצוי לצמצם, אבל צריך לקבוע גם את ההלכה למקרה שהצמצום (הבירור מי הבכור) בלתי אפשרי. מכל מקום, המינוח והכלל המשפטי הם בבליים ובספרות התנאית אין עדות לחשיבה משפטית מופשטת זו. אם אכן רבי יוסי קבע קביעה כללית אנו תמהים עד כמה היא רֵאלית, או שמא זה תירוץ טכני ורבי יוסי הגלילי בעצם פוטר מספק. או אולי רבי יוסי לא קבע כלל כללי, ורק פרשנות הבבלי הפכה עמדה נקודתית לדרך מלך הלכתית.
<b>זכר ונקבה מפריש טלה אחד לעצמו</b> – הספק הוא מי הבכור. אם הנקבה היא הבכור, הישראלי פטור מהפרשת בכור שכן אין מפרישים בכור נקבה, ואם הזכר ראשון – הוא קודש, וניתן לכוהן. הפתרון של המשנה הוא פתרון ביניים. הזכר אינו חול אך גם אינו ניתן לכוהן. הוא קודש, אבל אין חייבים לתת אותו לכוהן. זו החמרה מספק במישור הדתי התאורטי, והקלה במישור הכלכלי הממשי. ברור שהמשנה אינה סבורה שהערך הכלכלי של הפדיון זניח, כמו שהראינו במבוא. עד כאן פירוש המשנה ממבט ראשון, ולהלן נסתייג מהסבר זה.
<b>שתי חמוריו שלא ביכרו וילדו שני זכרים</b> – ואין ידוע מי נולד למי,<b> נותן שני טלים לכהן</b> – טלים הם טלאים בכתיב הארץ-ישראלי. אמנם איננו יודעים מי בכור של מי, אבל שניהם בוודאי בכורים. <b>זכר ונקבה</b> – אחד מהם בכור והאחר פטור משום שאינו זכר,<b> או שני זכרים ונקבה</b> – ספק אם הזכר השני הוא תאומו של הזכר הבכור, או בכור שני, והנקבה היא שנייה לאחד הזכרים. <b>נותן טלה אחד לכהן</b> – שכן יש כאן בוודאי בכור אחד, והזכר השני פטור מספק. <b>שתי נקבות </b>[<b>ו</b>]<b>זכר</b> – ייתכן ששני הבכורים הם נקבות, והזכר שני ותאום לאחת מהן.<b> או שני זכרים ושתי נקבות</b> – אפשר ששני הבכורים הם זכרים, ואפשר ששני הבכורים הן נקבות.<b> אין כן לכהן כלום</b> – יש כאן ספק ולכן הכוהן אינו זכאי לכלום.
מסקנת המשנה היא שמעריכים את המצב בכללותו. אם אחד מהם בכור, הכוהן מקבל זכר אחד. אם שניהם בכורים מקבל את שניהם, כל זאת גם אם לא ברור של מי הבכור. אין כאן יחס מיוחד בין הוולד לאם, אלא הסתכלות כמותית כללית. עומת זאת במקרה של ספק אין הכוהן זכאי לכלום. כל ההלכות הולכות באותה דרך, להוציא אחת שסגנונה הוא "מפריש טלה אחד לעצמו". את המשפט עצמו אפשר להבין כמו שהצענו, אך אם כך הרי שהוא חלוק על יתר משפטי הספק במשנה. מכיוון שכל המשנה ערוכה ברצף הגיוני אחד הרי שסביר יותר שכל ההלכות בה זהות, כלומר המשפט "מפריש טלה אחד לעצמו" זהה למשפט "נותן טלה אחד לכהן", ואין ביניהם אלא הבדלי סגנון שמקורם אולי בשלב עריכה קדום. הבבלי (ט ע"ב) סבור שאכן "מפריש טלה אחד לעצמו" הוא הלכה שונה, והיא לדעת אחד התנאים הסובר שפטר חמור אסור בהנאה. אם כן אכן המשפט חלוק על יתר הלכות המשנה, ולפנינו מחלוקת תנאית. כאמור הבבלי כבר סיכם שרבי יוסי הגלילי חלוק על הרישא, וממילא אין כאן ריבוי מחלוקות, כלומר הזכר המסופק נחשב לפטר חמור. אם כך מן הראוי לשאול למה הוא לא ניתן לכוהן? ומה ההבדל בין זכר מסופק זה לכל זכר אחר? הרי תמיד הכוהן אינו רשאי לתבוע את החמור מהישראלי. תמיד יוכל הישראלי לחמוק ולטעון שהוא רוצה לתת את הזכר הבכור לכוהן אחר. החובה לתת לכוהן נתונה לשיפוטו ולהחלטתו של הישראלי בלבד. אם כן מה ההבדל בין הזכר המסופק לבכור ודאי? מעבר לכך, הפירוש יוצר מחלוקת תנאים הנראית מיותרת. הבבלי לשיטתו שכל מילה במשנה ראויה לדקדוק כמסמך משפטי, וממילא כבר יש במשנה מחלוקת תנאית, ואנו מציעים לבחון גם את האפשרות השנייה.

Mishnah 4

<small>לפי כתב-יד קופמן</small>
<b>אחת ביכרה ואחת שלא ביכרה</b> – לאדם שתי אתונות, אחת כבר ילדה ולאחרת זו הלידה הראשונה,<b> וילדו שני זכרים</b> – ולא ידוע איזה מהם הוא הבכור,<b> נותן טלה אחד לכהן</b> – כמו ברישא של המשנה הקודמת. ברור שאחד מהם בכור, אבל כל אחד מהם הוא ספק בכור. <b>זכר ונקבה</b> – כאן הספק גדול יותר. ייתכן שאחד מהם בכור, אבל גם ייתכן שהבכור הוא הנקבה, ואף אחד מהוולדות אינו חייב בהפרשת בכורות.<b> מפריש טלה אחד לעצמו</b> – כמו במשנה הקודמת,<b> ופטר חמור תפדה בשה</b> – (שמות לד כ). ברוב עדי הנוסח נוספה הקידומת "שנאמר", שהיא הצורה הרגילה להבאת פסוק מהתורה. הדרשה עצמה לא נאמרה במשנה. הכוונה מן הסתם לדרשה שרק פטר חמור ודאי יש לפדות בשה. המשנה בוחרת בהנמקה מדרשית, במקום בהנמקה רגילה מדיני ספקות. למעשה המשנה קובעת שספק בכורות פטור. זו היא ששנינו: "אלו ספיקות שטיהרו חכמים: ספק מים שאובים למקוה... ספק נזירות ספק בכורות וספק קרבנות" (משנה, טהרות פ"ד מ"ז). בהמשך שם המשנה מסבירה: "ספק בכורות: אחד בכורי אדם ואחד בכורי בהמה, בין טמאה בין טהורה, שהמוציא מחבירו עליו הראיה" (שם מי"ב). אנו נעסוק בבירור הכלל המשפטי בהמשך (פ"ב מ"ו); בשלב זה נסתפק בהערה שברישא של משנתנו ושל המשנה הקודמת נדון מקרה שבו הכוהן מקבל זכר אחד כבכור אף על פי שגם שם יש ספק מסוים. עם זאת, שם מדובר במקרה שיש ספק מי מהם בכור, אבל אין ספק שאחד מהם בכור. יתר המקרים עונים על הכלל של ספק בכורות להקל, והנימוק המשפטי הוא שהכוהן תובע ולכן עליו להביא ראיה.
<b>מן הכבשים ומן העזים</b> – הפסוק המלא הוא "שה תמים זכר בן שנה יהיה לכם מן הכבשים ומן העזים תקחו" (שמות יב ה). מכאן דורש התנא: <b>זכר ונקבה</b> – שה הוא גם זכר וגם נקבה,<b> גדול וקטן</b> – או גדול או קטן,<b> תמים ובעל מום ופודה בו פעמים הרבה</b> – בשה אחד ניתן לפדות חמור בכור אחר בכור. למעשה פדיון הבכור הופך לחסר משמעות כספית, שכן שה אחד פוטר את כל בכורי החמורים. בשלב זה של הדרשה חוזרת המשנה לדרשה הקודמת, "פטר חמור תפדה בשה", ומהפסוק בשמות יב אנו לומדים מהו שה (זכר ונקבה וכו'). <b>נכנס לדיר להיתעשר</b> – כל אחד מהטלאים הנזכרים חייב במעשר בהמה. לפי הבבלי (יא ע"ב) מדובר במי שהיו לו עשרה פטרי חמור מסופקים והם נמנים יחדיו כאילו היו עדר מלוכד (שכולו ספקות), <b>ואם מת</b> – השה שהוא בכור או מעשר בהמה,<b> נהנה בו </b>[<b>נהנה בו</b>] – נמחק. הישראלי זכאי בהנאתו. הדרשה במשנה יוצאת דופן. היא אינה מוכיחה את ההלכה שבמשנה אלא עוסקת בנושא כשלעצמו, במה אפשר לפדות את החמור. עד כאן ניתן להסביר שהדרשה היא הרקע למשנה הבאה. המשנה הבאה עוסקת בכך שרק בשה ניתן לפדות חמור, והרי זה עיקרה של דרשתנו. עם זאת, הדרשה כוללת נושאים נוספים: "פודה בו פעמים הרבה", וכן הלכה מדיני מעשר בהמה. על כן נראה שאכן הדרשה היא פתיחה להמשך, ולכן אין לגרוס "שנאמר", כפי שקבע כבר בעל מלאכת שלמה בחושו הלשוני.
המקרה הראשון במשנה קשה מבחינה רֵאלית. המשנה מתארת מצב שבו לאדם שתי אתונות או סוסות שילדו כאחת<sup class="footnote-marker">14</sup><i class="footnote">המשנה אינה מבחינה בין בהמה טהורה שהיא עצמה בכור ובין בהמה טמאה שאותה פודים בשה. לכאורה אם מדובר בבהמה טמאה אין צורך להחליט מי הבכור, די בכך שאחד מהוולדות בכור וניתן לפדותו מספק ויעשו הבעלים תנאי: אם הבכור שלך הוא נפדה, ואם הבכור שלי הוא נפדה, ויתחלקו בתשלום השה. ובכלל, אם השה יכול לפדות כמה בכורי בהמה טמאה ניתן לפדות את כל הזכרים מספק, ואיש לא יפסיד מכך.</i>. זה כשלעצמו נדיר, אך אפשרי, ואי אפשר להבחין מי ולד של מי. במקרה כזה כל שצריך הרועה לעשות הוא להמתין דקות מספר עד שהוא ניגש לאמו ויונק ממנה. אמנם הרועה אינו יודע להבדיל בין האמהות, אבל כל ולד וכל אם יודעים לעשות זאת. השאלה נשאלת כמובן גם על המקרה האחרון במשנה ג בפרק הקודם. הדיון במשנה מתעלם מהאפשרות הרֵאלית. יתרה מזו, הרי במקרה כזה שיטתו של רבי יוסי הגלילי זועקת: הרי אפשר כאן לצמצם, והבירור בדרך זו ודאי! יתר על כן, המשנה להלן רומזת לכך שניתן לסמוך על ההתנהגות הטבעית של הוולד ואמו (להלן פ"ג מ"ב), למרות הערתנו שם. כמובן אם אחת האמהות מתה הבירור קשה יותר, שכן לעתים אם אחת מאמצת את הוולד היתום, ואם שתיהן מתו חזרנו לדין שבמשנה. אבל קשה להעמיד את משנתנו במצב ששתי האמהות מתו.
אם כן עושה רושם שחכמי המשנה אינם מתחשבים בתנאים הרֵאליים, אם מחוסר מידע ואם מהחלטה משפטית השואפת לאחידות, ודנו בכך במבוא.

Mishnah 5

<small>לפי כתב-יד קופמן</small>
<b>אין פודין</b> – בכור חמור,<b> לא בעגל ולא בחייה </b>– כשרה, כגון צבי,<b> לא בשחוטה</b> – שה שחוט,<b> ולא בטריפה</b> – אפילו שה שנטרף,<b> ולא בכלאים</b> – שה שנולד מכלאיים, זאת לפי התפיסה שמעירוב מינים כלשהו יכול להיוולד שה, כמו שהסברנו במשנה ב<sup class="footnote-marker">15</sup><i class="footnote">הבבלי, יב ע"א, אומר שמשנתנו כבן בג בג, אבל אין חולק על דרשתו. בדרך כלל כשהתלמוד אומר שמשנתנו כתנא מסוים יש החולק על ההלכה, אך לא במקרה שלנו. </i>. <b>ולא בכוי</b> – ה"כוי" הוא בעל חיים הנזכר רבות במקורותינו<sup class="footnote-marker">16</sup><i class="footnote">ראו ביכורים פ"ב מ"ח ואילך, ועוד הרבה. </i>. הוא מוצג כדוגמה הרגילה לברייה שהיא ספק חיה וספק בהמה. יש לכך משמעות הלכתית רבה, ובחלק מהמשמעויות נדון להלן. ברוב המקורות הכוי מוצג כספק הלכתי, והדבר נאמר במפורש או במשתמע<sup class="footnote-marker">17</sup><i class="footnote">משנה, חולין פ"ו מ"ו; פ"ט מ"א; תוס', ביצה פ"א מ"ה; כלאים פ"ה ה"ד (ספק לחומרה); בבא קמא פ"ז הט"ז (ספק לקולה), ועוד. </i>. "בהמה" היא חיית בית הגדלה על ידי אדם במשק הביתי, ו"חיה" היא חיית בר. את הגישה ההלכתית סיכמנו בסוף פרק ב של מסכת ביכורים.
טיבו הביולוגי של הכוי לא התברר<sup class="footnote-marker">18</sup><i class="footnote">ראו כסלו, כוי.</i>. התוספתא (ביכורים פ"ב ה"ב) קובעת בפשטות שכוי הוא ברייה בפני עצמה שהסתפקו חכמים בהגדרתה. כך גם יוצא ממדרש התנאים לדברים שנזכיר להלן. דומה שגם את משנה יא (בפרק ב של ביכורים) קל יותר לפרש לפי הנחה זו, וכפי שראינו בפירושנו לה. עד כאן עמדת המקורות התנאיים. בספרות האמוראים, ורק בה<sup class="footnote-marker">19</sup><i class="footnote">ייתכן שתוספתא כלאים (פ"ה ה"ד) רומזת לכך שכוי הוא הכלאה של חיה ובהמה, ראו פירושו של ליברמן, שם שם. לדעתנו אפשר לפרש גם שלדעת התוספתא שם כוי הוא ברייה בפני עצמה והיא ספק חיה ספק בהמה.</i>, מופיעות דעות נוספות שלפיהן הכוי הוא הכלאה. הירושלמי מציע שתי הצעות: "1. עז שעלה על גבי צבי, וצבי שעלה על גבי עיזה. 2. ורבנין אמרין מין הוא עיקרו ולא יכלו חכמים לעמוד עליו" (ביכורים פ"ב ה"ז, סה ע"ב). עז שעלה על צבי הוא הכלאה של חיה ובהמה, ומכאן הספק. הדעה השנייה היא שזהו מין בפני עצמו שחכמים לא יכלו להגדירו, כנראה משום שהוא גדל בשדה, אך לעתים רחוקות גדל גם בבית. כאמור, הדעה השנייה היא זו המופיעה במקורות התנאיים. הבבלי מציע שלוש הצעות: "1. אמר רב יהודה: כוי – בריה בפני עצמה היא, ולא הכריעו בה חכמים אם מין בהמה היא אם מין חיה היא. 2. רב נחמן אמר: כוי – זה איל הבר. כתנאי: כוי – זה איל הבר, ויש אומרים: 3. זה הבא מן התייש ומן הצבייה, רבי יוסי אומר: כוי בריה בפני עצמה היא, ולא הכריעו בה חכמים אם מין חיה אם מין בהמה. רבן שמעון בן גמליאל אומר: מין בהמה היא, ושל בית דושאי היו מגדלין מהן עדרים עדרים" (חולין פ ע"א). שלוש ההצעות מתייחסות לאותו מין, וכנראה מדובר בכבש בר או בסוג של צבי הדומה לכבש. ויכוח דומה קיים לגבי הפרֵדה, האם היא מין בפני עצמו או הכלאה של שני מינים (ראו פירושנו לכלאים פ"ח מ"ד). רבן שמעון בן גמליאל מציג עמדה שונה החולקת על משנתנו ולפיה הכוי הוא מסוג בהמות הבית. הוא אף מספר על עדרים של כוי בבית דושאי. בית דושאי נראה כשם מקום, וכן פירש רבנו גרשום (בפירושו לבבלי, שם). רש"י מפרש שהוא שם משפחה. הערוך גורס "בית רושאי"<sup class="footnote-marker">20</sup><i class="footnote">ראו ערוך השלם, כרך ז עמ' 307, וכן גרס רבנו גרשום מאור הגולה בפירושו לחולין שם. בכתב יד וטיקן 121: "דושאי".</i>, וקליין<sup class="footnote-marker">21</sup><i class="footnote">קליין, ספר היישוב, עמ' 14. </i> הציע שהכוונה לבי רישא, היא העיר הידועה קפיטוליאס בעבר הירדן. המסורת של רבן שמעון בן גמליאל דומה למסורות אחרות על תופעות טבע במקומות מרוחקים שכנראה יש בהם גם מן הפולקלור והאגדה<sup class="footnote-marker">22</sup><i class="footnote">כגון המסורת על חורבתה סגירתה בתחום עזה שהייתה בה צרעת בתים (תוס', נגעים פ"ו ה"א, עמ' 625), או המסורת על עופות מדבר עזה השמנים (בבלי, שבת קמה ע"ב). ייתכן שלכך יש לצרף את סיפורי המעשיות על עצמות מתי המדבר ומסורות דומות, ולא נרחיב בכך.</i>. מסורת שונה חוזרת במדרש התנאים: "אם שה לרבות את הכוי", ובהמשך ממעטים את: "תיש הבא על הצביה הולד פטור מן המתנות". לעומת זאת צבי הבא על העז חייב בחצי מתנות (מדרש תנאים לדברים, יח ג, עמ' 107). ספק אם יש לראות במדרש מקור תנאי וארץ-ישראלי או עיבוד מאוחר מהבבלי. מכל מקום, לפי המדרש כוי לחוד, עז הבא על צבייה לחוד ותיש הבא על צבייה לחוד. מסורת זו סוברת שכוי הוא ברייה בפני עצמה. אם אכן זהו מדרש תנאי, ברור כיצד יכול היה להפוך למקור למימרות האמוראיות שכוי הוא הכלאה של צבי עם עז או תיש, אף שהמדרש מתנגד לדעות אלו, אך הן נזכרות בהמשך הקטע.
לדעתנו חכמים הכירו ברייה שכינוה "כוי", והמחלוקת הייתה כיצד נוצרה. עצם המחלוקת מוכיחה שלא הייתה זו ברייה רגילה אלא נדירה. יתר על כן, גם אם הייתה תדירה למדי הרי שחכמים התלבטו כיצד נוצרה מראשיתה (וכיצד נוצר הספק ההלכתי). הסברות האמוראיות בדבר הכלאה עומדות בניגוד לניסיון המדעי הגנטי של זמננו<sup class="footnote-marker">23</sup><i class="footnote">ראו כסלו, כוי, עמ' 423. יעל ועז הן בנות הכלאה, אך לא עז וצבי. מכל מקום, עז וצבי הם כלאיים זה בזה (משנה, כלאים פ"א מ"ו), הווה אומר שהתנאים סברו שמבחינה "זואולוגית" הכלאה כזו אפשרית.</i>. כפי שראינו במסכת כלאים<sup class="footnote-marker">24</sup><i class="footnote">ראו המבוא למסכת כלאים ופירושנו לפ"א מ"ו שם. </i> ייחסו חכמים סגולות של צירופי הכלאה לצמחים ולחיות שאינם בני הכלאה (שאינם יכולים להצטרף זה בזה). הסברים תלמודיים אלו שייכים לפולקלור החקלאי, ואין טעם לנסות לתרצם במונחים מדעיים בני זמננו.
אשר לזיהוי הכוי. רוב המפרשים מזהים אותו עם הג'אמוס, שהוא ממיני השור (תאו, שור בר), ואף כסלו מקבל זיהוי זה. אלא שהמקורות של חז"ל שציטטנו מניחים שהכוי קרוב יותר לשה ואף על פי כן אסור לפדות בו פטר חמור. זאת ועוד. הסברה שהכוי נוצר מתיש וצבי מלמדת שהכוי היה בעל חיים קטן יותר שאינו דומה או קרוב לשור אלא ליעל-עז (שהם בני מכלוא וקרובים זה לזה) או לצבי. את הג'אמוס עדיף לזהות עם המריא. אין בידנו להציע הצעה מוכחת לזיהוי הכוי, אך סביר שהכוי דומה יותר לעז בר, או לסוג מסוים של עז בר<sup class="footnote-marker">25</sup><i class="footnote">עז הבר נזכרת בשמה זה, אך כמובן יש יותר מסוג אחד שניתן לכנותו "עז בר".</i>. מקור השם "כוי" גם הוא לא התברר.
ההלכה עצמה מופיעה במקבילות, והיא ברורה ואין בה מחלוקת (משנה, ביכורים פ"ב מ"ט; מכילתא דרבי ישמעאל, בא פסחא, פי"ח, עמ' 71; מכילתא דרבי שמעון בר יוחאי, לד כ, עמ' 223).
<b>רבי אלעזר מתיר בכלאים</b> – התוספתא מפרשת: "הכלאים מן הרחל ומן הגדי" (פ"א הי"ג, עמ' 535),<b> מפני שהוא שה</b> – אמנם הכלאת בהמות נאסרה אבל התוצר הוא שה חוקי,<b> ואסר בכוי מפני שהוא ספק</b> – ספק האם הוא חיה או בהמה, ספק אם הוא שה או בהמה אחרת. מדברי רבי אליעזר משתמעת העמדה שהכוי דומה לשה, אחרת לא היה מוצע לזהות בין השניים. ברם ייתכן גם שהמשפט מועבר מדיונים אחרים בעניין הכוי, ואכן במשנה חולין חוזר המשפט "כיסוי הדם נוהג... ונוהג בכוי מפני שהוא ספק" (פ"ו מ"א). ניסוח דברי רבי אליעזר הועבר אפוא, ואין כאן ספק אם הוא שה או איננו שה. בתוספתא שכבר ציטטנו חסרות המילים "מפני שהוא ספק", וכפי שטענו רגליים לחשש שהמשפט הוא תוספת והעברה ממשנת חולין.
<b>נתנו לכהן</b> – בתור בכור. לשון המשנה עמומה, ולא ברור מה נתן. המפרשים מסבירים שנתן את פטר החמור עצמו<sup class="footnote-marker">26</sup><i class="footnote">כן משמע בעקיפין משאלת הבבלי, יב ע"א.</i>. ברם פטר החמור אינו נושא המשנה אלא בעל החיים שבו פדו את פטר החמור, לפיכך ייתכן שבעל הבית פדה את החמור בחיה או בעגל. <b>אין הכהן רשיי לקיימו עד שיפריש שה תחתיו</b> – הכוהן אינו רשאי לקבל את הפדיון שאינו תקף אלא חייב לפדותו בשה, ולפי הפירוש הראשון גם אין הוא רשאי לקיים את פטר החמור עצמו אלא עליו לפדותו בשה. בפטר החמור ישתמש כחולין, ובשה כבכור.

Mishnah 6

<small>לפי כתב-יד קופמן</small>
<b>המפריש פידיון פטר חמור ומת</b> – השה שבו פדו, עוד לפני שנתן אותו לכוהן.<b> רבי אליעזר אומר חייבין</b> – הבעלים,<b> באחריותו כחמש סלעים שלבן</b> – כשם שהם חייבים לתת חמש סלעים לפדיון הבן (להלן פ"ח מ"ח). הדמיון למשנה להלן הוא בכך שבשני המקרים הבעל "חייב באחריותו", אבל אין במשנה ביטוי לכך שהשה גם הוא נפדה בחמש סלעים. <b>וחכמים אומרים אין חייבין באחריותו כפידיון מעשר שני</b> – אם אדם הפריש כסף לחילול מעשר שני והכסף אבד, אין הוא חייב להפריש כסף אחר. מלשון המשנה אפשר אולי להבין שאם אבדו פרות מעשר שני עצמם הבעל חייב באחריותם, כלומר חייב להפריש פרות אחרים. <b>העיד רבי יהושע ורבי צדוק על פידיון פטר חמור שמת שאין בו<sup class="footnote-marker">27</sup><i class="footnote">הסגנון "שאין כן [כאן] לכהן" חוזר בכתב היד והדמיון בין "בו" ל"כאן" זעיר, ספק אפוא אם לא כתוב בכתב היד "כאן" ולא "בו". </i> לכהן כלום</b> – רבי יהושע ורבי צדוק הם דעת חכמים, אלא שבדברי רבי יהושע וחברו רבי צדוק חסר הניסוח המשפטי המשוכלל של חיוב באחריות. הרישא והסיפא באו ממקורות שווים, שכן יש בהם הכפלה. יתר על כן, הם מנוסחים בשפות הלכתיות אחרות, הרישא בלשון "אחריות" והסיפא בלשון שונה, "אין לכהן כלום" (כמו במשנה ג לעיל). זאת ועוד, "חכמים" שברישא הם רבי יהושע שבסיפא, ולו הייתה המשנה יוצאת מתחת ידי מחבר אחד הייתה שומרת על מסורת השם. ההיסטוריה ההלכתית ברורה – לפי שמות הדוברים הרי שההלכה של רבי צדוק היא מסורת מימי הבית, או לכל המאוחר מראשית דור יבנה. מסורת זו עובדה בבית המדרש בדור יבנה. המסורת המאוחרת שימרה את התוכן הקדום, אבל עיבדה אותו וניסחה אותו מחדש ככלל משפטי.
ההלכה שנויה במשנת עדיות, ושם סדר הדברים הפוך והעדות היא ראשונה: "העיד רבי יהושע ורבי צדוק על פדיון פטר חמור שמת, שאין בו לכהן כלום. שרבי אליעזר אומר חייבין באחריותן כחמש סלעים של בן, וחכמים אומרים [אין] חייבין באחריותן [אלא]<sup class="footnote-marker">28</sup><i class="footnote">גם במשנתנו וגם במשנת עדיות עדי הנוסח הטובים, כולל הדפוס הראשון (מנ), אינם גורסים את המילים "אין חייבים אלא" אלא רק "חייבים".</i> כפדיון של מעשר שני" (פ"ז מ"א). במשנת "עדיות" העדות ראשונה משום שהמשנה שם נועדה לרכז ולכלול עדויות, ולכן המשפט החשוב לעורך מופיע ברישא. משנת עדיות איננה הבסיס למשנתנו, שכן לו הייתה משנתנו רק מצטטת אותה הייתה מסתפקת בנוסח של משנת עדיות. אלא ההלכה הייתה שנויה במקור כלשהו כהלכה רגילה, ומשם היא הובאה למשנת עדיות ולמשנתנו. למשנתנו היא עברה כהלכה לכל דבר ולמשנת עדיות כעדות. העורך האחרון של משנתנו הכיר את משנת עדיות, ולכן צירפה לנוסח ההלכה שלפנינו כדי לשמר את העדות. מניתוח זה עולה שלפחות בשלב האחרון של המשנה (כאן ובעדיות) "עדות" מתחלפת במימרה רגילה (כלומר ש"העיד" משמעו "אמר" ללא כל משמעות מיוחדת ללשון העדות), אבל אפשר גם שהמקור הקדום הכיר את ההלכה כעדות, ורק ברבות הימים היטשטש האופי המיוחד של העדות כעדות והיא הפכה להלכה לכל דבר. נושא זה של "עדויות" יידון במבואנו למסכת עדיות.
אם כן, לפנינו שתי מימרות שהאחת מייתרת את חברתה. סביר שהמימרה הראשונה היא דברי רבי יהושע ורבי צדוק, שכן היא ניסוח חלקי. יש טעם בהבאת הניסוח המלא לאחר הניסוח החלקי, אבל אין טעם להביא את הניסוח המלא ולהשלימו בניסוח חלקי. יש להניח שמשנת עדיות קשורה למשנתנו, אבל קשה להכריע מי מהן היא המקור. על כל פנים, בכל אחת מהן מצויים שני השלבים שעליהם עמדנו.
כפי שטענו, בדברי רבי אליעזר כלול עוד פרט שאיננו בהלכה הקדומה והוא המרכיב של "חייב באחריות". זה ניסוח משפטי עקרוני החל על מקרים רבים. כפי שטענו במבוא הכללי לפירוש המשניות ניסוחים משפטיים מתוחכמים הם פרי התפתחות ההלכה ושכלולה, ואכן משנתנו היא דוגמה לכך כיצד המרכיב המשפטי נוצר מאוחר יותר.
ההלכה שכסף פדיון שני שאבד אין הבעל חייב באחריותו מופיעה כהלכה ידועה, אבל אין לה מקור מפורש. בספרי שנינו הלכה קרובה: " 'ונתתה הכסף בכל אשר תאוה נפשך', רבי יהודה אומר יכול הלקוח בכסף מעשר שנטמא טעון פדיון? ודין הוא ומה מעשר שני עצמו שנטמא הרי הוא נפדה, הלקוח בכסף מעשר שנטמא אינו דין שיפדה? תלמוד לומר 'כסף', כסף ראשון ולא כסף שני. אין לי אלא טהור, טמא מנין? תלמוד לומר 'כסף', [כסף] ראשון ולא כסף שני. שלשה כספים נאמרו בענין, אחד למעשר טהור, ואחד למעשר טמא, ואחד ללקוח בכסף מעשר" (ספרי דברים, קז, עמ' 168). רבי יהודה סבור שפרות מעשר שני שנטמאו חייב לפדותם, מכאן אולי שגם חייב באחריותם, אבל פרות שנקנו בכסף שעליו חיללו מעשר שני אין חייב לקנות פרות אחרים במקומם. אם ההשוואה תקפה אזי משמעה שעל הפרות השניים אין הבעל חייב באחריות. הסיפא "שלשה כספים..." כנראה חולקת וסבורה שבכל מקרה חייב הבעל בפדיון הפרות הטמאים. אפשר גם שזו דרשה אחרת לעניין אחר<sup class="footnote-marker">29</sup><i class="footnote">ראו ירו', מעשר שני פ"ב ה"ג, נג ע"ג; בבלי, בבא מציעא מה ע"א. עניין קרוב של פדיון הפרות עצמם ראו תוס', מעשר שני פ"ב הי"ז. </i>.
<b>מת פטר חמור</b> – לפני הפדיון,<b> רבי אליעזר אומר יקבר</b> – גוויית פטר החמור קדושה, ולכן חייבת בקבורה. כל זאת משום שהבעל חייב באחריותו, כלומר החמור נשאר בקדושתו. דין קבורה מופיע גם בתמורה פ"ז מ"ד. בתמורה מדובר בפטר חמור שאין כוונה לפדותו, ובמשנתנו בפטר חמור שהכין לו שה לפדייתו, לכן יש כבר קדושה מסוימת בשה, ופחות קדושה בפטר החמור. על כן כאן חכמים רואים בפטר החמור חולין (במשפט הבא במשנה).<b> ומותר בהנייתו שלטלה</b> – הטלה שהפריש תחתיו הוא חולין לכל דבר, שכן אין "חייבין באחריותו",<b> וחכמים אומרים אינו צריך ליקבר</b> – אין חייב באחריותו, שכן השה הוא תחליף מלא לחמור, ולכן גוויית החמור עצמה היא חולין.<b> וטלה לכהן</b> – משום שהפדיון תקף, לכן הטלה קודש לכוהן.
מניסוח המשנה נראה שהעורך ראה קשר בין "חייב באחריותו" לבין קדושת הגווייה של החמור וקדושת השה (הפדיון). לפנינו שלושה גורמים:
1. חייב באחריות;
2. קדושת החמור;
3. קדושת השה.
הקשר בין השניים האחרונים ברור:
• אם החמור עדיין קדוש (משום שהשה טרם ניתן לכוהן), אזי גווייתו נקברת והשה חולין;
• אם החמור כבר חולין (משום שהשה הופרש), אזי גווייתו אינה נקברת והשה קודש לכוהן.
עד כאן אין צורך במרכיב משפטי של "חייב באחריותו". כפי שאמרנו ההלכה הקדומה אכן לא כללה את מרכיב האחריות, ואפשר גם להבין את ההמשך ללא מרכיב זה. המחלוקת תהיה פשוטה יותר, האם הפדיון חל ברגע הפרשת השה או בזמן נתינתו לכוהן, אבל העורך האחרון של משנתנו (או המקור שציטט) העמיד אותה על הבסיס המשפטי, וכך קושרו כל ההלכות דרך מרכיב האחריות. מרכיב האחריות הוא ביטוי משפטי אפשרי לכך שהפדיון טרם חל, אבל הוא גם עומד בפני עצמו כעיקרון כללי. זו דוגמה מאלפת לתהליך שכינינו במבוא הכללי לפירוש המשניות "יורודיפיקציה", תהליך שבו הלכות נקודתיות נשזרות לכללים משפטיים.

Mishnah 7

<small>לפי כתב-יד קופמן</small>
<b>לא רצה</b> – הבעל,<b> לפדותו</b> – את פטר החמור,<b> עורפו בקופיס מאחריו</b> – בתורה נאמר: "ואם לא תפדה וערפתו" (שמות יג יג). כדרכה של תורה שבעל פה נוסף פירוט של דרך קיום המצווה, שיש לערוף את ראש הוולד דווקא בקופיס. בדפוס ובכתבי יד: "קופיץ". המשנה (פסחים פ"ז מ"א) אומרת שאין לחתוך בשר קרבן פסח אלא בקופיץ, משום שאין בו שבירת עצם, זאת בניגוד לקרדום שהשימוש בו עשוי לגרום לשבירת עצמות הקרבן. אם כן, הקופיץ הוא סכין גדולה. משנה אחרת אומרת שאין מבקעים עצים ביום טוב בקרדום או במגל אלא בקופיץ, ושוב התיאור מתאים לסכין שאינה מיועדת בדרך כלל לחיתוך עצים, ולכן מותר להשתמש בה ביום טוב לביקוע עצים, שאין זה דרך מלאכתה. התלמוד למקום מסביר: "ולא בקרדום. אמר רב חיננא בר שלמיא משמיה דרב, לא שנו אלא בנקבות שלו, אבל בזכרות שלו – מותר. פשיטא, בקופיץ תנן!" (בבלי, ביצה לא ע"ב). הקרדום הוא גרזן שיש לו ידית עץ וגופו ממתכת ויש בו שני צדדים, האחד חותך כקופיץ והאחר חד כזכר ומשמש לשבירה<sup class="footnote-marker">30</sup><i class="footnote">לקרדום ראו משנה, פאה פ"ד מ"ו ומקבילות.</i>. החוד מכונה "זכרות" משום צורתו (איור 3), והלהב מכונה "נקבות" משום שהוא ההפך מהזכרות, <sup class="footnote-marker">31</sup><i class="footnote">משמעות זו של "נקבות" ו"זכרות" חוזרת במקורות אחרים, אבל בדרך כלל "נקבות" היא חלק שיש בו חור או מגרעת, ולעתים קרובות חלק הזכרות מוכנס לתוך הנקבות. הכלים המשתלבים כונו כך.</i>. הצד השני של החוד של הקרדום דומה אפוא לקופיץ, ומכאן שהקופיץ הוא סכין. המילה עצמה מושאלת מיוונית: οίς, ובלטינית: copis, ומשמעה סכין. גם ממשניות אחרות עולה שאת קרבנות המקדש חותכים דווקא בקופיץ (סוטה פ"ט מ"ה). אפשר אפוא שמעבר למרכיב הטכני היה גם מרכיב של טקס שהקופיץ הוא חלק ממנו. <b>וקוברו</b> – כפי שראינו במשנה הקודמת קדושת פטר חמור מתבטאת בקבורת גווייתו.
ההלכה חוזרת בתוספתא, ושם מודגש יותר הפן הסמלי: "עורפו בקופץ מאחריו וקוברו, ואסור בהנאה. לא ימיתנו לא במקל, ולא בקנה, ולא ינעול דלת בפניו בשביל שימות, ואם עשה כן הרי זה יצא" (פ"א הי"ז, עמ' 535). אם כן, יש כאן מעמד של מצווה. אפשר גם שבראשיתה נבעה ההלכה של הריגה בקופיץ מכך שזה היה הכלי הנוח, אבל בתוספתא היא כבר מעמד הלכתי טעון סמליות של מעין הקרבת קודשים. אפשר גם שזו כוונת המשנה מראשיתה. מן הראוי לציין שהבאת קרבן לאל באמצעות עריפה היא תופעה רגילה בעולם היווני-רומי, ובידינו איורים רבים שבהם נראית תהלוכת הבאת הקרבן בראש השור, ואחריו נושא הקרדום המיועד לעריפת הבהמה (איור 4).
<b>מצות פדייה קודמת למצות עריפה שנאמר אם לא תפדה וערפתו</b> – (שמות יג יג). מבחינה פורמלית התורה מציגה את שתי המצוות כזהות, כמו ייבום וחליצה, אך חכמים קובעים שהאחת עדיפה על חברתה. ההדגשה מתבהרת לאור המשך המשנה. <b>מצות היעידה קודמת למצות פדייה שנאמר אשר לא יעדה והפדה – </b>הפסוק מדבר על נערה שנקנתה כשפחה: "אם רעה בעיני אדֹנֶיהָ אשר (לא) לו יְעדהּ והפדהּ לעם נכרי לא ימשֹל למכרהּ בבִגדו בה" (שמות כא ח). כלומר, הבעל אמור להתחתן אתה או לתת אותה לבנו, ואם לא עליו לשחרר אותה, אך אסור לו למכרה לנכרים. כאן אין בדברי התורה העדפה באיזו אפשרות על הבעל לבחור, אבל הנישואין קודמים בסדר התורה לשחרור, וחכמים מבינים שבכך התורה מביעה את העדפתה. ההלכה חוזרת במדרש ההלכה ללא תוספת<sup class="footnote-marker">32</sup><i class="footnote">מכילתא דרבי ישמעאל, משפטים, מסכתא דנזיקין ג, עמ' 258; השוו עוד מכילתא דרבי שמעון בר יוחאי, כא ח, עמ' 166; בבלי, לד ע"א; ירו', קידושין פ"א ה"ג, נט ע"ג; בבלי, שם יח ע"א.</i>.
כמו כן: <b>מצות הייבום קודמת למצוות חליצה</b> – גם כאן מוצגות בפסוקים (דברים כה ה-י) שתי אפשרויות: או שהבעל ייבם את אשת אחיו, או שיחלוץ לה. אבל בפרשה זו ברור שחובת הייבום היא ראשונה, ורק אם לא יחפוץ לבטלה יחלוץ לה במעמד שיש בו חרפה וביזוי לאח המועל בתפקידו<sup class="footnote-marker">33</sup><i class="footnote">ראו על כך בהרחבה במבוא למסכת יבמות. </i>. המשנה מציגה את העולה ישירות מהכתוב, זאת בניגוד לשתי הדוגמאות האחרות שבהן בתורה עצמה ההעדפה מובהקת פחות ואפשר לפרש אחרת את פשט הכתובים. לאחר שקבעה המשנה את העדיפות, היא חוזרת בה מהקביעה: <b>בראשונה שהיו מיתכוונין לשם מצוה </b>[<b>מצות יבום קודמת למצות חליצה</b>] – נוסף מעל השורה בכתב אחר, [<b>אף</b>]<b> עכשיו שאינן מתכוונין לשם מצוה אמרו מצות חליצה קודמת למצות היבום</b> – לדברי המשנה חל שינוי ו"עכשיו" נקבע שמצוות חליצה עדיפה על פני ייבום.
<u>ייבום וחליצה</u>
נושא זה של חליצה או ייבום שנוי במחלוקת תנאים ואמוראים. עסקנו בכך בהרחבה במבוא למסכת יבמות וראינו שההלכה הקדומה בוודאי העדיפה את הייבום, ככתוב במפורש בתורה. ההלכה המאוחרת נחלקה בדבר. משנתנו מציגה פן אחד, אך כאמור משניות רבות ואמוראים מדברים גם הם על העדפת הייבום, בניגוד למשנתנו. מכל מקום, ספק רב אם ההנמקה במשנה היא היסטורית. איננו יודעים מה הייתה כוונתם של קדמונים, וקשה להאמין שיצר לב האדם לא תמיד היה "רע מנעוריו". דומה שעיקר ההבדל בין הדורות הוא בתחום החברתי. הייבום הוא פעולה מובהקת של המשפחה המורחבת. האח נפטר, ועל המשפחה ליטול אחריות על רכושו, על אשתו ועל המשכיות שמו. באופן טבעי יש להניח שערעור המשפחה המורחבת גרם גם לערעור חובת הייבום, שכן המשפחה מפסיקה לפעול כגוף וממילא הייבום מוטל עתה על כתפי כל אח בנפרד, כמשימה אישית ולא כפרויקט משפחתי. גם מנוף הלחץ המשפחתי נעלם, ואת מקומו תופס השיקול הפרטי.
מבחינה חברתית ליבם ולאלמנה שיקולים שונים. לעתים ייבום עשוי להיתפס כהצלה שלה מאלמנות ומשבר כלכלי, ולעתים כעינוי קשה, נישואין לאח שהיא, ואולי גם הוא, סולדים מהם. אפשר שבייבום יתגשם חלומו של אח צעיר שערג בהסתר על גיסתו, ולא היעז אף לחלום לחלל את כבוד אחיו, ולעתים הייבום הוא התגשמות הסיוט שלו ו/או שלה. לעומת זאת מבחינת המשפחה יש בייבום גם נטילת אחריות, אך גם הימנעות מתשלום כתובה, ובכך שמירה על נכסי המשפחה. עם זאת, השיקולים השונים בעד ונגד הייבום הם אישיים ומקריים.
מכל מקום, חכמים התחבטו ונחלקו בשאלה האם ייבום עדיף או חליצה, ומשנתנו נוקטת באחת העמדות. לשם הדגמה נסתפק כאן בסיפור אחד, משעשע, המשקף את העדפת הייבום: "דלמא, תלת עשר אחין הויין ומתין תרין עשר דלא בנין, אתיון בעיון מתייבמה קומי רבי. אמר ליה רבי איזיל ייבם אמר ליה לית בחיילי, והם אומרות כל חדא וחדא אנא מזייננא ירחי, אמר ומאן זיין ההוא ירחא דעיבורא? אמר רבי אנא זייננא ירחא דעיבורא, וצלי עליהון, ואזלון להון. בתר תלת שנין אתון טעינין תלתין ושיתא מיינוקין, אתון וקמנו להן קומי דרתה דרבי. סלקין ואמרין ליה לרע קרייא דמיינוקין בעיין מישאול בשלמך, אודיק רבי מן כוותא וחמתון. אמר לון מה עיסקיכון? אמרין ליה אנן בעיין תיתין לן ההוא ירחא דעיבורא, ויהיב להון ההוא ירחא דעיבורא. כתיב 'וישב ארון יי עם עובד אדום בביתו שלשה חדשים ויברך יי... ' וגו'. במה בירכו? בבנים. הדא הוא דכתיב: 'כל אלה מבני עובד אדום המה ובניהם ואחיהם...' " (ירו', יבמות פ"ד הי"ב, ו ע"ב – מעשה: שלושה עשר אחים היו ומתו שנים עשר ללא בנים. באו להתייבם לפני רבי. אמר לו רבי (לאח המייבם) לך יבם. אמר לו (האח) אין בכוחי, והן אומרות כל אחת ואחת אני אפרנס את חודשי. אמר (האח) ומי יפרנס באותו ירח העיבור. אמר רבי אני אפרנס ירח העיבור. והתפלל עליהם, והלכו להם. לאחר שלוש שנים באו טעונים שלושים ושש תינוקות באו ועמדו מול מעונו של רבי. באו ואמרו לו בחוץ יש קול של תינוקות רוצים לשאול בשלומך. הציץ רבי מהחלון וראה אותם. אמר להם מה עיסוקכם? אמרו לו אנו רוצים שתיתן לנו (תפרנסנו) אותו ירח עיבור, ונתן להם אותו ירח העיבור...). הסיפור כמובן ציורי וספרותי<sup class="footnote-marker">34</sup><i class="footnote">כך, לדוגמה, היה הנוהג הקדום להניק 18-24 חודשים, ובזמן זה אין האישה נכנסת להיריון. על כן הולדה של שלושה ילדים בשלוש שנים היא אגדה מופרזת. </i> אך מדגים את ההיתר לייבם נשים רבות, ואף את תפקידו של החכם כמוביל את הייבום ודוחף אנשים לבצעו, זאת כמובן לפי הדעה הסבורה שייבום עדיף מחליצה, ולגישה זו כאמור עדויות נוספות.
חכמים מבטאים את התפיסה שהייבום הוא זכות לה, וזאת בהתאם לגישתם המניחה שהאישה מעדיפה תמיד נישואין על פני חיי אלמנות. ביטוי לכך יש במשנה המניחה שאם האישה העידה על עצמה שפטורה מחליצה מקבלים את עדותה, אך אם העידה שחייבת בחליצה אין מאמינים לה (משנה, יבמות פט"ו מ"ח-מ"ט). כאן חכמים מעידים שלפי הבנתם לעתים קרובות רוצה האישה שייבמו אותה ולא שיחלצו לה, ובעדותה זו היא מטיבה עם עצמה. במשנה ח באותו פרק ביבמות ראינו שפטור מייבום מהווה עבור האישה הרעה במצבה, ואילו במשנה ט דווקא חובת הייבום מהווה הרעה במצבה. מבחינה משפטית יש כביכול סתירה בין שתי "חזקות" אלו, אבל בפועל הדברים הולמים. לעתים האישה מעוניינת להתייבם ולעתים רוצה בכל מאודה שלא להתייבם. אין כאן כלל קבוע, ולכן איננו מאמינים לה.
אמירה זו מצטרפת לאמירות דומות הבאות להעריך את העדפותיה של האישה, כמו "טב למיתב טן דו מלמיתב ארמלו" (בבלי, יבמות קיח ע"ב; כתובות עה ע"ב ועוד – טוב לשבת בשניים מאשר באלמנות), או "רוצה אשה בקב ותפלות מתשעה קבין ופרישות" (משנה, סוטה פ"ג מ"ד), וכן "דאמר רבי אבון רוצה אשה שתהא בבתים מצויירין ובגדים מצויירין מלאכול עגלים מפוטמין" (אסתר רבה, ג י), או "יתר ממה שהאיש רוצה לישא, אשה רוצה לינשא. ועוד בושתה של אשה יתר מן האיש..." (תוס', כתובות פי"ב ה"ג; בבלי, שם מט ע"ב; יבמות קיג ע"א).
כל המימרות הללו מבטאות הערכה של חכמים. על השאלה עד כמה הן משקפות גם את העדפותיהן של הנשים, אין בידינו עדויות. האם אלו הערכות שוביניסטיות, או שהחברה הייתה שוביניסטית והערכות אלו משקפות את רובה (כולל הנשים שבה). מכל מקום, ודאי שהערכות אלו היו כלליות ואינן משקפות את רצונה הפרטי של האישה או של המשפחה בכל מקרה ומקרה. מכל מקום, גם יוספוס סבור שהאישה מעדיפה ייבום כדי להישאר במסגרת משפחת בעלה (קד', ד' 254).
הייבום קשור גם לשאלת הפוליגמיה בחברה. בחברה פוליגמית האח אמור לשמוח אם הזדמנה לו אפשרות להגדלת משפחתו. אמנם בטווח הקצר יש בכך בהחלט עול כספי, אך בטווח הארוך יש כאן תוספת צאצאים ועצמת יתר למשפחה הקטנה שלו. ניתן לייבם גם בחברה מונוגמית, אלא שאז החליצה תהפוך לאפשרות העדיפה, והייבום יצטמצם לאחים בלתי נשואים בלבד. ביטוי לכך יש בתרגום יונתן למגילת רות שבו מתרץ "פלני אלמני" את סירובו לגאול את רות המואביה בכך שהוא נשוי (רות ד ו), וכך גם מסביר יוספוס את התנגדותו של "פלני אלמני" (קד, ה 334). כן אומרת המשנה בפשטות שמי שיש לו אישה אינו מייבם (יבמות פ"ג מ"ה). אין זו הלכה, אלא מציאות חברתית. שאלה זו של ריבוי נשים נדונה במחקר ותידון בפירוט יחסי במבוא למסכת קידושין.
<b>מצות גאולה באדון </b>[<b>הוא</b>]<b> קודם לכל אדם שנאמר ואם לא יגאל ונמכר בערכך</b> – הפסוק המלא הוא: "ואם בבהמה הטמאה ופדה בערכך ויסף חמשתו עליו ואם לא יגאל ונמכר בערכך" (ויקרא כז כז). גם כאן התורה מציבה שתי אפשרויות, וחכמים מכריעים איזו עדיפה בעיניהם. המשנה כפי שהיא לפנינו מוסיפה שחובת הגאולה מוטלת קודם כול על האדון. ההלכה עצמה היא פשט הכתוב. במשנתנו ההלכה חריגה, משום שאינה מנוסחת בסגנון הרגיל של המשנה: "מצוות גאולה באדון קודם לגאולה בכל אדם". נראה אפוא שהלכה זו הועברה ממקור אחר וצורפה למשנה משום שיש בה קביעה של סדר עדיפות.
הפרק מתחיל ביחסי אדם ובהמה ובהיקש אפשרי ביניהם, ומסתיים שוב בפסוק המזכיר אדם ובהמה.

Chapter 2



Mishnah 1

<small>לפי כתב-יד קופמן</small>
<b>הלוקח עובר<sup class="footnote-marker">1</sup><i class="footnote">בכתב יד מן הגניזה (T-S E2.87) "שכר פרתו", והוא שיבוש.</i> פרתו של נכרי והמוכר לו אפ על פי שאינו רשיי המשתתף לו והמקבל ממנו והנותן לו בקבלה פטור מן הבכורה</b> – הלכה זו מקבילה להלכה הראשונה בפרק הקודם, אלא שהמשנה שם עסקה בחמור (בהמה טמאה) ומשנתנו עוסקת בבכור בהמה טהורה. גם במשנה זו המכירה מתבצעת בניגוד לרצון חכמים, אך אין איסור על שותפות ועל קבלנות, ואין התנגדות להם. <b>שנאמר בישראל אבל לא באחרים</b> – זו גם הדרשה במשנה הקודמת (פ"א מ"א). <b>הכהנים והלוים חייבים לא ניפטרו מבכור בהמה טהורה</b> – בפירוש המשנה הקודמת עמדנו על כך שהייתה מחלוקת האם כוהנים פטורים מחובת הפרשת בכור של בהמה טהורה. המשנה הקודמת היא סתמית ואינה מגדירה באיזה בכור מדובר, לעומת זאת משנתנו מפרשת אותה, ששם דובר רק בבכור בהמה טמאה. <b>לא נפטרו אלא מפידיון הבן ומפטר חמור</b> – כלומר מהפרשת בכור בהמה טמאה. כפי שראינו בפירושנו למשנה הקודמת (פ"א מ"א) רבי יהודה חולק על ההלכה, וראו שם.
משנתנו היא אפוא משנת "ראי" של פתיחת פרק א, ושתיהן יצאו מתחת ידי אותו עורך.

Mishnah 2

<small>לפי כתב-יד קופמן</small>
<b>כל קדשים שקדם מום קבוע להיקדשן</b> – אין מדובר בבכור, שכן הבכור קדוש עוד במעי אמו, אלא בבהמה שנבחרה לקרבן. ברור שקרבן בעל מום פסול למזבח ולכן ההקדש אינו תופס, שכן אין מקדישים בהמה בעלת מום. <b>וניפדו</b> – מכיוון שהם בעלי מום נפדו ויצאו לחולין. עוד נוסיף שלפי הירושלמי אם הקדיש בעל מום למזבח ההקדש לא תפס, וממילא אין צורך בפדיון (ירו', נזיר פ"ה ה"א, נג ע"ד).
<b>חייבין בבכורה</b> – עכשיו כשהם חולין הם חייבים בכל מתנות הכהונה. אם הקדיש את האם ונפדתה הוולד הראשון שלה הוא בכור, <b>ובמתנות</b> – ואם נשחטה חייבת במתנות כהונה,<b> ויוצאין לחולין</b> – מן הדין היה לפתוח בהלכה זו, שכן היא ההלכה העקרונית שממנה משתמעות יתר ההלכות שבמשנה.<b> וליגזז</b> – הצמר הוא חולין,<b> ולעבד</b> – העור חולין ומותר לעבדו, ואולי הכוונה שמותרים בעבודה (מותר לחרוש בפרה, למשל). <b>וולדן וחלבן מותר</b> – כחולין,<b> לאחר פידיונן</b> – כל זה לאחר שנפדו,<b> והשוחטן בחוץ פטור</b> – מחוץ למקדש, כי אינם קודש, ושחיטת חולין הותרה בכל מקום<sup class="footnote-marker">2</sup><i class="footnote">כפשוטה משנתנו אמורה בזמן שבית המקדש קיים, ושחיטת חולין הותרה. הבבלי, יד ע"ב, מנסה להעמיד את המשנה בתקופה היסטורית שבה היו הבמות נפוצות, ושחיטת חולין נאסרה. זו קונסטרוקציה הלכתית אפשרית, אך כפשוטה היא מיותרת.</i>,<b> ואינן עושין תמורה</b> – אם אבדו אין צריך להפריש בהמה כתמורתם,<b> ואם מתו</b> – לפני שנפדו,<b> ייפדו</b> – שכן הם קרבן שאינו טוב. אמנם הם אינם קודש, אבל את הקרבן עדיין צריך להקריב. אפשר לנסח זאת שלמרות המום הם קצת קודש וחייבים לפדותם. אפשר גם לנסח שאין זה פדיון, אלא הבאת קרבן חילופי במקום ההקדש הפגום. הבבלי מוסיף שזו עמדת רבי שמעון, אבל חכמים אומרים שאם מתו ייקברו: "אמר רב יהודה אמר רב: זו דברי רבי שמעון... אבל חכמים אומרים: אם מתו – יקברו. מאן חכמים? תנא דבי לוי הוא, דתנא דבי לוי: הכל היו בכלל העמדה והערכה, ואפילו בעל מום מעיקרו. וכן תנא דבי לוי במתניתיה: אפילו חיה" (יד ע"ב). רבי לוי בר סיסי, מגדולי האמוראים בדור הראשון, ירד מבבל לארץ ישראל והביא עמו נוסח קצת שונה של המשנה, ובו דברי חכמים.
במשנת תמורה (פ"ז מ"א) העיסוק הוא בטיפול בקודשי בדק הבית שמתו, והמשנה עצמה עולה בקנה אחד עם משנתנו. אבל בבבלי למשנת תמורה מוצגת שאלת הקבורה כמחלוקת: "מתו תמימין – יקברו, ובעלי מומין – יפדו. במה דברים אמורים בקדשי מזבח, אבל בקדשי בדק הבית – בין תמימין בין בעלי מומים יקברו. רבי שמעון אומר: אחד קדשי מזבח ואחד קדשי בדק הבית, תמימים – יקברו, בעלי מומין – יפדו" (לג ע"א).
הלכות המשנה לפי הברייתא בבבלי
אם כן נוצרת מחלוקת גם בקודשי מזבח. כאמור גם סוגיית בכורות הגיעה למסקנה דומה, בחילוף שמות ובשם תנא דבי לוי, ומי ששנה זו לא שנה זו.
<b>חוץ מן הבכור</b> – על בכור חלה קדושה מבטן אמו, והוא קדוש גם אם הוא בעל מום.<b> ומן המעשר</b> – מעשר בהמה, שאם נפל הגורל על כבש בעל מום הוא קדוש ואין להחליפו. אין במשנתנו דיון מה הדין אם הבכור מת. למעשה המשפט מיותר, שכן לעיל שנינו שבעל חי בעל מום חייב בבכורה, כלומר הוא בכור בכל מום וקדוש לכל דבר.  -
המשנה כולה מקורה בחולין (פ"י מ"ב), שם היא משובצת בתוך סדרת הלכות בנושא. בעיקרון בעל מום פסול למזבח, ברם הנחת המשנה שבעל מום כזה אינו קדוש וחייב בפדיון אינה כה פשוטה. דנו בכך בפירושנו לחולין (שם) ולזבחים (פ"ט מ"ג).
בספרות ניתן למצוא דעות שונות לגבי השאלה האם הקדושה חלה על בהמה בעלת מום, ומדובר כמובן במום שקדם להקדש ולא במום שהתהווה מאוחר יותר. משנתנו, מכל מקום, מניחה שלאחר שנפדו לא חלה עליהם כל קדושה.

Mishnah 3

גם משנה ב מצוטטת כולה בחולין (פ"י מ"ב) כהמשך המשנה הקודמת.
<small>לפי כתב-יד קופמן</small>
<b>כל שקדם הקדישן את מומן</b> – שהמום נוצר לאחר שההקדש חל, כלומר שהבהמה הייתה קודש, <b>או מום עובר להקדישן</b> – מום עובר אינו פוסל את ההקדש. מום עובר הוא פצע שיחלוף לאחר זמן (תוס', מעשר שני פ"ב הי"ז). <b>לאחר מכאן נולד להן מום קבוע</b> – בזמן ההקדשה היה ההקדש תקף, אבל עתה הוא נפסל.<b> והקדישן</b> – כאשר ההקדש היה תקף,<b> וניפדו</b> – מכיוון שנפל בהן מום. עד כאן נהג הבעלים כהלכה (משנה, תמורה פ"ה מ"ה). <b>פטורין מן הבכורה</b> – ההקדש תפס והן היו קודש ונפטרו מהמצוות המוטלות על בהמת חולין (בכור ומעשר בהמה),<b> ומן המתנות</b> – אם נשחטו שחיטת חולין הבעל פטור מהפרשות לכוהן, <b>ואינן יוצאין לחולין</b> – יש בהן קדושה, ולכן: <b>ליגזז</b> – גיזת הצמר אינה חולין (הצמר גדל בחלקו בזמן שהבהמה הייתה הקדש),<b> ולעבד</b> – לעבוד בהן, <b>ולדן וחלבן אסור </b>– גם: <b>לאחר פידיונן</b> – כדברי הירושלמי: "בעלי מומין קדושת המזבח חלה עליהן ליידא מילה?<sup class="footnote-marker">3</sup><i class="footnote">לאיזה דבר?</i> לגיזה ולעבודה" (שקלים פ"ד ה"ז, מח ע"ב). כל זאת ההפך מהמשנה הקודמת. <b>והשוחטן בחוץ </b>– חייב. הן קודש ואם לא היה בהן מום היה צריך להעלותן לקרבן, ואם שחטן מחוץ למקדש, לשם קרבן או לשם חולין, עבר עברה חמורה. <b>ועושין תמורה</b> – אם אבדו חייב בתמורה,<b> ואם מתו יקברו</b> – בהמה שנפל בה מום היא קודש, אבל אי אפשר להביאה למקדש. היא תרעה עד שתמות, ואפילו במותה יש לנהוג בה בקדושה. המום שנפל פסל את הבהמה לקרבן והבעל צריך להמיר את הקרבן באחר, אבל הבהמה המקורית נותרת קודש. כל זאת בניגוד לבכור שלאחר שנפל בו מום מותר למכרו לכוהן שיאכלנו. זאת משום שייעודו של הבכור לאכילת כוהן, ואילו ייעוד ההקדש לקרבן.
בבבלי תמורה מוצג מקרה קרוב: "כל הקדשים שנפל בהן מום ושחטן, רבי מאיר אומר: יקברו, וחכמים אומרים: יפדו" (לג ע"ב). מדובר בקרבן פסול שנשחט כאילו הוא קרבן כשר (בזמן הבית). אין זה המקרה של משנתנו, למרות הדמיון, שכן אצלנו לא היה מעשה שחיטה, וצריך לפדותן ותו לא.
משנת תמורה (פ"ז מ"א) מוסיפה נעלם נוסף למשוואה והוא ההבדל בין קודשי מזבח, שבהם דיברנו עד עתה, לבין קודשי בדק הבית. לגבי קודשי מזבח (תמימים) ברור שייקברו, כמו משנתנו, ומשנת תמורה עצמה אינה עוסקת בבעלי מום. אם כן משנת בכורות-חולין ומשנת תמורה מחלקות ביניהן את המקרים, וניכר שהעורך העליון של כל המשנה (או של סדר קודשים) חילק את הנושאים בין המשניות השונות. בבכורות ובחולין יש כפילות מיותרת, ובתמורה נושאים אחרים. ברור אפוא שמעורב כאן גורם אנושי נוסף, שאותו נכנה "עורך ביניים", והוא נמנע מכפילויות. הוא ערך את חולין ותמורה או את בכורות ותמורה. אבל היה גורם עריכתי שלישי, שאותו נכנה "עורך ראשי", שערך את שלוש המסכתות והוא לא נמנע מהכפילות. כפילויות נוספות יש בין משניות, ואיננו יודעים האם יש כאן עריכה מכוונת או היעדר קשר בין שני העורכים, או שמלכתחילה לא נמנעו העורכים מחזרות (כשם שעורך מסכת תמורה לא נמנע מכפילויות). אבל במקרה שלנו גילה עורך המשנה את דעתו נגד כפילויות, והעורך הראשי לא גילה את דעתו ואִפשר כפילויות בכוונה, או בלי דעת. על כל פנים גם ברור שיש רמת ביניים שאותה כינינו "עורך ביניים", שהוא עורך של שתיים או יותר מסכתות, ושערך ביניהן "חלוקת נושאים" מוקפדת. סימנים כאלה לפעילותו של עורך ביניים זיהינו בפירושנו לטהרות פ"ד מ"ז ולשבועות פ"א מ"א. כזה הוא גם היחס בין יומא לתמיד, למרות ההכפלות. זאת ועוד, במבוא לביכורים עמדנו על סגנון עריכה מיוחד של משניות "זיכרון המקדש"; גם הוא דאג לחלוקת נושאים בן המסכתות, אם כי לא נמנע מהכפלות שראה אותן כהכרחיות. שתנו לבנו לתופעה זו בשלב מאוחר של פירוש המשנה, ומן הסתם יש עוד משניות ועדויות כאלה.
במשנת תמורה נעסוק כמובן במקומה.

Mishnah 4

<small>לפי כתב-יד קופמן</small>
<b>המקבל צאן ברזל מן הגוי</b> – דין המקבל נדון במשנה א ובפרק הקודם (פ"א מ"א), וראינו שלדעת חכמים כל עת שיד הנכרי באמצע פטור מבכורות. אבל כאן מדובר לכאורה בהסדר אחר של המקבל "צאן ברזל", בניגוד ל"מקבל" סתם. האבחנה בין "נכסי צאן ברזל" ל"נכסי (צאן) מלוג" מופיע בעוד שני הקשרים, ביבמות לעניין יחסי רכוש בין הבעל לאישה ובבבא מציעא לעניין ריבית. בכל אחד מהמקרים מדובר בהסדר שונה במקצת, אך מניתוח שלושתם יתברר מהו המונח המשפטי המלא.
<u>צאן ברזל ונכסי מלוג</u>
ראשית ברור שאין מדובר דווקא בצאן אלא בכל רכוש חי, כולל עבדים (משנה, יבמות פ"ז מ"א). <u>ההקשר הראשון</u> הוא לעניין שמירת הערך הכספי של רכוש שהאישה הביאה עמה לנישואיה. משנת יבמות מבחינה בין נישואים כשרים לנישואים שאינם כשרים. בנישואים כשרים דין העבדים כדין בעלת הבית שלהם: אם היא ישראלית שנישאה לכוהן הם אוכלים בתרומה, כמו גבירתם, ואם היא בת כוהן שנישאה לישראל היא איבדה את כהונתה, ועבדיה עמה (משנה, יבמות פ"ז מ"ב). אבל כשבת ישראל נישאה כוהן והנישואים אינם כשרים, אזי בא לידי ביטוי ההבדל בין שני סוגי העבדים: "הכניסה לו עבדי מלוג ועבדי צאן ברזל, עבדי מלוג לא יאכלו בתרומה עבדי צאן ברזל יאכלו, ואלו הן עבדי מלוג אם מתו מתו לה ואם הותירו הותירו לה... ואלו הן עבדי צאן ברזל אם מתו מתו לו ואם הותירו הותירו לו" (משנה, יבמות פ"ז מ"א). פרטי ההלכה יבוררו להלן, ואגב כך יתבררו גם פרטי ההסדר.
בת ישראל לכוהן
נכסי מלוג הם רכוש שהאישה מביאה לבעלה. גוף הרכוש ממשיך להיות שייך לאישה, והוא אוכל את הפרות (להלן פ"ט מ"ג; כתובות פי"א מ"ו) ואסור לו למכרם. אם יגרש את האישה או ימות יחזור הרכוש כמות שהוא לאישה. יש להניח שערכו של הרכוש יורד עם הזמן, וההפסד שלה. הכוהן הנושא גרושה או חלוצה מחלל את עצמו והאישה אסורה בתרומה<sup class="footnote-marker">4</sup><i class="footnote">חשוב לציין שהבעל, שהוא נושא עיקרי בעול החטא, אינו נפסל לכהונה. אם יתגרש מאשתו יחזור להיות כוהן כשר. בזמן הנישואים (נישואי איסור) הוא רשאי לאכול בתרומה בעוד שהיא אסורה בתרומה (פ"ו מ"ג), אבל ראו פירושנו למשנה זו. </i>. במישור הפורמלי הנימוק ברור. היא זכאית לאכול בתרומה רק בזכות הנישואים, ואלו פסולים, אבל הוא זכאי לאכול תרומה בתוקף אישיותו, וזכות זאת אינה פוקעת למרות חטאו. במישור החברתי יש כאן מחד גיסא חוסר צדק וחלוקה לא שווה בנטל החטא, אך מאידך גיסא זו תופעה חברתית מקובלת. קבוצת העילית שומרת על החִבְרוּת של חבריה, מגִנה על החוג הפנימי ומגַנה את הזרים שנסתפחו אליה<sup class="footnote-marker">5</sup><i class="footnote">ראו גם פ"ו מ"ה וכן פ"ח מ"ז לאבחנה בין אנדרוגינוס ואיילונית לעניין אכילת תרומה.</i>.
נכסי צאן ברזל גם הם רכוש שהאישה הביאה מבית אביה. הבעל משתמש בהם (אוכל את פרותיהם), אבל בהגיע מועד הגירושים הוא חייב להחזירם בערכם המקורי הנומינלי. הרכוש נמצא אפוא אצלו כבמעין פיקדון. המשנה מנמקת: "הואיל והוא חייב באחריותן הרי אלו יאכלו בתרומה" (יבמות פ"ז מ"א). לבעל אינטרס ישיר בשמירת העבדים במצב טוב, הם בבעלותו במובן זה שהוא ניזוק מפגיעה בהם, לכן הם אוכלים בתרומה. מבחינה מעשית אין הם רכושה אלא כביכול רכושו, ומבחינה משפטית הם רכושה, אך נתונים לאחריותו.
נכסי מלוג מכונים כך משום שהם נכסים שהבעל שואב מהם ללא כל אחריות, ובלשון התלמוד: "מהו עבדי מלוג אמר ליה כמה דאת אמר מליג מליג" (ירו', יבמות פ"ז ה"א, ח ע"א; בראשית רבה, מה א, עמ' 447). "למלוג" משמעו למרוט<sup class="footnote-marker">6</sup><i class="footnote">ערוך השלם, ערך מלג, כרך ה עמ' 149.</i>, כלומר נכסים שהבעל מורט מהם ללא מגבלה. "צאן ברזל" מכונים כך משום שהם כברזל ונשארים בערכם גם בחלוף השנים.
המשנה ביבמות מציגה פרדוקס: צאן ברזל הם שלה, ולכן האינטרס שלו לשמור עליהם שכן עליו להחזירם לה, לעומת צאן עבדי מלוג שהם שלו, והאינטרס לשמור עליהם הוא שלה. אלא שבעצם גם לו אינטרס לשמור עליהם, לפחות כל עוד הם עובדים בשבילו, שכן רק אם יתרחשו גירושים הם יהפכו לרכושה. על כן מסביר הירושלמי שיש כאן מרכיב של קנס: הנישואים אינם ראויים ולכן ההלכה מתכחשת לזכותם לאכול בתרומה. מידת הקנס הובהרה בפירושנו למשנה השנייה ביבמות שם. הבבלי מהלך בדרך דומה, אך מדגיש גם מרכיב נוסף. האישה אינה אוכלת, ועבדיה אינם אוכלים והם מרגישים דחויים בבית הבעל, ולכן האישה תיזום גירושין. אי אכילת תרומה מחדירה לחיי המשפחה מתח ומהווה תזכורת יום יומית לחטא. היא יוצרת פער בין העבדים השייכים והעבדים הדחויים, בין בני הבית לאישה שאינה שייכת, ולשיטת הבבלי זו תזכורת ערכית חזקה יותר מאשר לו היה נקבע שגם הבעל אינו אוכל בתרומה. הסבר זה עונה לתחושת חוסר הצדק מהתגמול הבלתי שוויוני לבני הזוג. ספק אם הוא מסביר את אי השוויון או את הנפגעים במסגרת בית כוהן, אך הוא מעיד על חוסר נחת ממנו. בלשוננו: הסבר ה"מגייס" טיעונים מעין אלו של קנס, או הרתעה, הוא הסבר "בלתי משפטי", הסבר המעיד שהנימוק המשפטי לא נתפס כמספק. אנו נוטים לראות בהסבר המשפטי הסבר בדיעבד הבא להצדיק, משפטית-פורמלית, הסדר שנובע מסיבות חברתיות. עצם הצורך בהנמקה משפטית הוא חלק מתהליך היורודיפיקציה שעובר המשפט העברי, והרחבנו בכך במבוא הכללי לפירוש המשניות.
אם כן, המשנה הבהירה את ההבדל בין שני ההסדרים, הבדל שלעניין המשנה ביבמות צריך היה להיות בלתי משמעותי, אך הוא "מגויס" ומשקף את השקפת העולם הערכית על נישואים פגומים מעין אלו.
<u>ההקשר השני</u> הוא לעניין ריבית, וכן שנינו: "אין מקבלין צאן ברזל מישראל מפני שהוא רבית אבל מקבלין צאן ברזל מן הגוים" (משנה, בבא מציעא פ"ה מ"ו), ובמקבילה בתוספתא: "מקבל אדן צאן ברזל מאשתו, והולָדות והגיזין שלו, ואם מתו חייב באחריותו. אי זהו צאן ברזל? היו לפניו מאה צאן ואמר לו הרי הן עשויות עליך למחצה לשליש ולרביע, במאה של זהב, הולדות והגיזין שלך, ואם מתו אתה חייב באחריותן. ואתה מעלה לי סלע מכל אחת ואחת, מותר. מקבלין צאן ברזל מן הגוים ושדי (שדה) צאן ברזל אפילו מישראל" (בבא מציעא פ"ה הי"ד). למשנה ברור שהסכם צאן ברזל הוא הסכם של ריבית, ובתוספתא יש מחלוקת לפחות על חלק מהמקרים. מהו ההסדר שמתארת התוספתא? בעל הצאן מעביר את הצאן לאחריותו המעשית של השני תמורת תשלום. השני מקבל את כל רווחי הצאן, או רק חלק מהם. השני כנראה אינו משלם את התשלום, אלא הוא נשאר כמין חוב. את החוב ישלם השני בתשלומים חלקיים כל שנה ושנה. אם כן השני חייב לראשון תשלום כסף, ובמקום לשלם הוא משלם לו סכום גבוה יותר במשך השנים הבאות. אם אין הסכום גבוה יותר מסכום הרכישה הרי שוודאי אין כאן ריבית, אלא מעין השכרה. יש להניח שהתשלום השנתי מצטרף לסכום גבוה (בהרבה?) מהקרן. על כל פנים הוולדות והגז, ולדעת הירושלמי שנצטט גם החלב, שייכים לשני, ותמורת זאת הוא משלם לבעל הצאן המקורי תשלום. הדמיון להסדר צאן ברזל של הכתובה הוא רק בכך שהשני (המקביל לבעל) חייב באחריות. מן הראוי להעיר שאפשר גם לקרוא את המשנה אחרת, שכן ברוב המשפטים לא נאמר מי הוא נושא המשפט. הסברנו שכל המשפט הראשון עוסק בשני.
מכל מקום, התוספתא מבינה שהסדר הכתובה דומה להסדר שעליו מדברת משנת בבא מציעא. הירושלמי למשנת בבא מציעא (פ"ה ה"ה, י ע"ג) מוסיף ומתדיין על סתירה בין משנת בבא מציעא והמשנה "תמן"; המשנה תמן היא כנראה משנתנו (כך בבבלי המקביל), ואכן במשנת בכורות הוולד שייך לנכרי (הראשון) ואילו במשנת בבא מציעא הוולדות לשני. לפי הירושלמי מתברר שיש שני סוגי הסדרים, או שהעיקר שייך לראשון ומשנת בבא מציעא עוסקת במצב ש"העיקר" שייך לשני. "העיקר" הם כנראה הוולדות. עוד אנו שומעים מהתוספתא שהסדר כזה קיים גם בקרקע, אבל שם אין הוא נחשב לריבית. בקרקע היה הסדר זה נפוץ כנראה רק בין בעל לאשתו, ושם לא נקבעה חובת הריבית.
הבבלי (טז ע"ב; בבא מציעא ע ע"א) מקשר במפורש את משנתנו (בכורות) למשנת בבא מציעא וממילא גם למשנת יבמות, ומקשה מדוע ביבמות הוולדות שייכים לגוי (פטורים מבכורה) ואילו בבבא מציעא ובהסדר הכתובה הוולדות של האדון. יצוין שעניין הוולדות איננו במשנה ובתוספתא, והוא נוסף רק בברייתא של הירושלמי. הבבלי מתרץ לבסוף שתמיד הוולדות של השני, אבל לעניין בכורה עצם הבעלות התאורטית (או החלקית) של הנכרי מבטלת את חובת הבכורות. כאמור, הירושלמי מתרץ שיש שני סוגי הסדרים. אם נדייק בלשון המשניות הרי שבבבא מציעא ובבכורות אין מדובר בוולדות כלל.
אם כן האבחנה בין "צאן ברזל" ל"מלוג" היא אבחנה משפטית, באילו תנאים כספיים העבירה האישה את רכושה הפרטי לרשות המשפחה (המיוצגת על ידי הבעל). בצאן ברזל גוף הרכוש שייך לאישה, ובנכסי "מלוג" גוף הרכוש שייך לבעל. בשני המקרים ההכנסות שייכות לבעל, אם כי ראינו מחלוקת לגבי הוולדות.
נשוב למשנתנו.
לדעתנו מאחר שראינו שרבי יהודה חולק על משנתנו וסובר שהמקבל או הנותן לנכרי חייב בבכורה, פשוט יותר להסביר את הסתירה בין משנת בבא מציעא (ויבמות?) לבין משנתנו בכך שהמשניות שם הן לדעת רבי יהודה. עוד נוסף שמדברי רבי יהודה משמע שבפועל לעתים הוולדות שייכים לראשון, ולעתים לשני<sup class="footnote-marker">7</sup><i class="footnote">לפיכך ייתכן שגם במקרה של המקבל מן הנכרי וגם במקרה של הנותן לנכרי יהיה הוולד בפועל ברשות הנכרי, וישראל צריך לפדותו, לעתים גם במחיר מרובה. במקבל הבעלות של הגוי חלשה יותר, ולכן הקנס נמוך יותר.</i>. כלומר ההסדר לא היה קבוע (כדברי הירושלמי), ולכן הבעל צריך לפדותם מהנכרי. אם כן המחלוקת בין המשניות איננה מחלוקת רבי יהודה וחכמים אלא מחלוקת עקרונית, ולפנינו שלוש דעות:
1. משנת בכורות – הוולדות פטורים מבכורה וכנראה שייכים לנכרי;
2. רבי יהודה – הוולדות שייכים לנכרי וחייבים בבכורה;
3. משנת בבא מציעא ויבמות – הוולדות שייכים לשני (וממילא אם השני יהודי הרי הוולדות חייבים בבכורות).
כפי שאמרנו, ההבדל בין צאן ברזל לסתם קבלה ("צאן מלוג") אינו בגורל הוולדות. בהסדר הנישואים גם ולדות צאן מלוג שייכים לבעל, שכן הוא המטפל בצאן לכל דבר (כולל האכלה וכולל כל הרווחים, וכל זאת על בסיס ההנחה שלאישה אין רכוש עצמאי משלה ולא מקורות רווח). לכן מבחינת הבעלות על הוולדות אין הבדל בין "ברזל" ל"מלוג". אבל בנוגע לאחריותו קיים הבדל. בנכסי צאן ברזל הבעל אחראי על הצאן (ובבוא היום עליו להשיב את הצאן בערכו הרֵאלי כביום קבלתו), ובצאן מלוג האחריות על האישה. בקרקע אפשר שהנכס ישתבח, בצאן בוודאי ערכו מתמעט. ההדגשה על <b>צאן</b> ברזל לא צמחה אפוא בהקשר שלנו אלא בהקשר של הסדרי הכתובה, והיא חלה כנראה גם על נושא הריבית. בנכסי מלוג אין חשש של ריבית שהרי הבעל מקבל את גוף הצאן, כולל אחריות אם הצאן ימות לפתע.
על בסיס הנחות אלו יש להמשיך בבירור המשנה.
<b>ולדות פטורין</b> – משום שגוף הצאן שייך לנכרי, או נמצא באחריות הנכרי.<b> וולדי ולדות חייבין</b> – ולדות שנולדו מהוולדות שהתקבלו נחשבים כרכוש היהודי. הלכה זו קשה מבחינה רֵאלית. אם הוולדות שייכים לבעל הראשון (במקרים שלנו – לאישה או לנכרי) כיצד זה ולדי הוולדות שייכים ליהודי? על כורחך אין הסדר "צאן ברזל" הסדר קבוע, אלא בכל מקרה נקבעו הכללים שלו. כך יצא לעיל מבירור מחלוקת חכמים ורבי יהודה, וכך אומר הירושלמי בפירוש. זה היה כנראה ההסדר: הוולדות שייכים לבעל האמהות משום שהן הוזרעו ברשותו, אבל ולדי הוולדות שייכים לאדון כי הוולדות הוזרעו תחת אחריותו. הסיבה להלכה איננו הסדר קבוע, אלא ההסדר שנקבע בכל מקרה ומקרה. <b>העמידו ולדות תחת אימותיהן</b> – אם הוולדות הוזרעו עוד בזמן שהיו עם אמותיהם, כלומר בזמן שהיו תחת האדון הראשון,<b> ולדות פטורין וולדי וולדות חייבין </b>– כך בנוסחאות הטובות, וכך גם בתוספתא (פ"ב ה"ה, עמ' 535), וכך היה הנוסח לפני רמב"ם. בדפוסים מאוחרים בלבד: "ולדי ולדות פטורין וולדי ולדי ולדות חייבין". לכאורה נוסח כתב יד קופמן בלתי אפשרי, שכן מקרה זה זהה לרישא. אלא ולדי הוולדות פטורים כי הם הוזרעו ברשות הנכרי, והדור הרביעי חייב בבכורות כמקודם. ברם העדות הטקסטואלית היא חד-משמעית, וכנראה דין הרישא כסיפא והסיפא הובאה רק בשביל דעתו החולקת של רבן שמעון בן גמליאל<sup class="footnote-marker">8</sup><i class="footnote">מהבבלי טז ע"ב, שנצטט להלן, ניתן להסיק הסבר שונה למה נאמרה הרישא – כדי להדגיש ולמנוע טעויות מעין אלו המוצעות במהלך הסוגיה. מכל מקום, הבבלי לא הכיר כנראה את משנתנו בנוסחה הקיים ויש בו מחלוקת אמוראים על הדור השלישי (ולדי ולדות). כפי שראינו במסכתות קודשים לעתים הבבלי דן במהלך הסוגיה בדין של המשנה, אך לא הכיר את המשנה, או לא הכיר במשנה כבנוסח מחייב (נוסחה בלתי מתורצת). </i>, שגם הדור השלישי והרביעי פטורים. אבל ברישא לא אמר רבן שמעון בן גמליאל את דבריו.
הבבלי מציג ברייתא ובה מחלוקת (בסוגריים מרובעים הסברים שלנו): "העמיד ולדותיהן תחת אמותיהן – ולדי ולדות פטורים. אמר רב הונא: ולדות – פטורין, וולדי ולדותיהן – חייבין [זה הנוסח במשנתנו], ורב יהודה אמר: ולדי ולדות נמי פטורין, וולדי ולדי ולדות – חייבין [זו הנוסחה של משנתנו בדפוסים המאוחרים]. תנן: העמיד ולדות תחת אמותיהן, ולדי ולדות פטורין, טעמא – דהעמיד, הא לא העמיד – לא, תיובתא דרב יהודה! [הבבלי מדייק את ההלכה של הרישא מהסיפא. מסתבר שהבבלי לא הכיר את משנתנו כמות שהיא, שהרי למה לדייק כאשר הדבר כתוב במפורש?]<sup class="footnote-marker">9</sup><i class="footnote">כבר עמדנו על כך שנראה שלבבלי היה לעתים נוסח שונה של סדר קודשים, ראו המבואות למסכתות זבחים ומנחות.</i> אמר לך רב יהודה: הוא הדין אף על גב דלא העמיד..." (טז ע"ב).
<b>רבן שמעון בן גמליאל אומר אפילו עד עשרה דורות פטורין שאחריותן לנוכרי</b> – מדיניותו של רבן שמעון בן גמליאל אחידה מבחינה משפטית, לפיכך אולי יש לקבוע שמן הדין היה שהוולדות תמיד יהיו פטורים, וחכמים החמירו כדי לחייבם בבכורות. המחלוקת חוזרת בתוספתא (פ"ב ה"ה, עמ' 535).

Mishnah 5

<small>לפי כתב-יד קופמן</small>
משנתנו מקבילה בתוכנה למשנה ב בפרק הקודם העוסקת ביצורי כלאיים. ההבדל הוא שמשנתנו עוסקת בבהמות טמאות, אבל למעשה אין הבדל משמעותי בדין שכן בהמות טמאות וטהורות חייבות כולן בבכורה, אם כי פרטי המצווה שונים. <b>רחל שילדה כמין עז ועז שילדה כמין רחל פטור מן הבכורה</b> – אמנם גם רחל וגם עז חייבות בבכורה, וגופו של הוולד קודש, אבל בגלל העיוות הוולד פטור מבכורה. <b>אם יש בו מיקצת סימנין חייב</b> – המשנה מבחינה בין יצור אחר לבין יצור שנמצאים בו סימני אמו אבל צורתו מעוותת. אם יש בו מקצת מסימני אמו הוא חייב בבכורה. ניסוח דומה לזה מצינו בתוספתא המוסבת על המשנה המקבילה בפרק הקודם: "בהמה טהורה שילדה מין בהמה טמאה מותר באכילה, ואם יש בו מקצת סימנין חייב בבכורה. וטמאה שילדה מחמת טהורה אסור באכילה, שהיוצא מן הטמא טמא והיצא מן הטהור טהור" (תוס', פ"א ה"ו, עמ' 534). בהסברנו למשנה הקודמת ראינו כי מה שמופיע במשנה כעמדה אחת מופיע בתוספתא כמחלוקת. ואכן בבבלי נאמר: "אתא רב אושעיא מנהרדעא ואייתי מתניתא בידיה: רחל בת עז, ועז בת רחל, רבי מאיר מחייב וחכמים פוטרין" (יז ע"א)<sup class="footnote-marker">10</sup><i class="footnote">הבבלי מתחבט על מה נאמר דין זה; כפשוטו הוא חל על בכורה, וזו גם מסקנת הגמרא. </i>. המחלוקת סבה סביב השאלה של ההגדרה הביולוגית, האם היצור המעוות הוא עיוות של אמו, או יצור כלאיים חדש.
בואו (ביקורו) של רבי הושעיה הארץ-ישראלי הדרומי (מאזור לוד שבארץ ישראל) לבבל עשה רושם על חכמים בבבל, וכמה פעמים מסופר שהגיע מנהרדעא ו"מתניתא בידיה" (בבלי, שבת יט ע"ב; נידה נד ע"ב ועוד). מן הסתם הגיע מארץ ישראל, אך עבר דרך נהרדעא. כן הגיע לבבל רב אחא בר חנינא מדרומא (בבלי, סוכה נד ע"ב; יבמות נז ע"א ועוד). בניגוד לרבי הושעיה לא נאמר שהגיע דרך נהרדעא, אך גם הוא הגיע מדרומא. דרומא היא גם מקום פעילותו הקבוע של רבי הושעיה. לכל המסורות הללו אין מקבילות ארץ-ישראליות. כן מתוארים חכמים בבליים שונים שהגיעו "ומתניתא בידיה", אך לא מנהרדעא.
הצירוף של רחל ועז חוזר גם הוא. בתוספתא נקבע שהוולד כלאיים עם אמו (תוס', כלאים פ"ה ה"ג), ובמדרש התנאים נקבע שהם מותרים זה בזה (שאינם כלאיים – מדרש תנאים לדברים, יד כב, עמ' 76). בפועל כמובן סיכויי הכלאה זו לא רק אסורים (לפי התוספתא) אלא גם אפסיים שכן מבחינה גנטית הכלאה בין מינים אלו בלתי אפשרית, והבירור נראה כיום תאורטי. כאמור, יש להניח שחכמים ראו בו בירור מעשי.

Mishnah 6

<small>לפי כתב-יד קופמן</small>
משנתנו מקבילה למשנה ג בפרק א העוסקת בספקות. <b>רחילו שלא ביכרה וילדה שני זכרים ויצאו שני ראשים כאחד</b> – אחד בכור ואחיו אינו בכור, כל אחד מהם בספק, אבל ודאי שאחד מהם בכור. <b>רבי יוסה הגלילי אומר שניהם לכהן שנאמר הזכרים לה' – </b>(שמות יג יב), <b>וחכמים אומרים איפשר</b> – כלומר אי אפשר ששניהם בכורים, שהרי רק אחד מהם בכור.<b> אלא אחד לו ואחד לכהן</b> – בפרק הקודם דובר בחמור והופיעה רק עמדתם של חכמים. אפשר שרבי יוסי יחלוק גם במשנה הקודמת, אבל גם אפשר שבמשנה הקודמת מדובר בחמור הנפדה בטלה. אמנם איננו יודעים איזה חמור הוא קודש (בכור), אבל ודאי שאחד מהם בכור, ולכן יש לפדותו בטלה אחד. אבל במשנתנו מדובר בגוף הוולד שהוא קודש, וכל אחד מהם הוא ספק כשלעצמו. <b>רבי טרפון אומר הכהן בורר לו את היפה</b> – מפריש רק טלה אחד, אבל הכוהן בורר לו את היפה.<b> רבי עקיבה אומר משמנים ביניהן</b> – מפריש בפועל רק טלה אחד, ומכיוון שיש ספק איזה טלה שייך לכוהן ואיזה הוא חול, יחלוקו. הביטוי משמנים מופיע גם בבא בתרא פ"ז מ"ד. הוא כנראה קשור לשומא, אבל בעיקרו הוא ביטוי להתחשבנו תהדדית במקרה שלנו אין כאן שומה.ומשמעות המילה היא ויתור הדדי וכעינו בבבלי בבא מציעא פז ע"א: "השוכר את הפועל ואמר לו 'כאחד וכשנים מבני העיר', נותן לו כפחות שבשכירות, דברי רבי יהושע, וחכמים אומרים: משמנין ביניהם. כלומר עושים פשרה המבוססת על מעין שומה.
וכן "מה ת"ל וגם את המת יחצון מחצצין את המיתה ביניהן כמה נטלה (מיתד) מיתה מאתים זוז זה נוטל מנה וזה נוטל מנה וחצו את כספו מלמד ששמין לניזק בכסף ולמזיק בכסף משמנין ביניהן" (מכילתא דרבי שמעון בן יוחאי,  כא לה, עמ' 188). משמנים הוא אפוא תהליך שהמתחיל בהערכה (שומה) ומסתיים בפשרה או התחשבנות.
<b>והשיני ירעה עד שיסתאב וחייב במתנות</b> – השני אינו חול ואינו קודש, לכן יש להמתין, ורק כשיסתאב וייפול בו מום יצא לחולין.<b> רבי יוסה פוטר</b> – הכוונה לרבי יוסי בן חלפתא. לדעתו הבכור השני הוא חול, כמו במשנה בפרק הקודם. במשנה ח מנמק רבי יוסי: "שהיה רבי יוסי אומר כל שחליפיו ביד כהן פטור מן המתנות, רבי מאיר מחייב". רבי מאיר הוא דעת חכמים האומרים כאן "וחייב במתנות". אבחנות אלו אינן במשנת ה"ראי" בפרק א (מ"ג), שכן בכור חמור אין גופו קודש, אלא נפדה.
<b>מת אחד מהן רבי טרפון אומר יחלוקו רבי עקיבה אומר המוציא מחברו עליו הראיה</b> – להלן נסביר עמדה זו.<b> זכר ונקיבה אין כאן לכהן כלום</b> – אם הנקבה הבכור אין לכוהן כלום, ואם הזכר הבכור הרי שהוא בכור מספק, ומשפט זה הוא לפי רבי עקיבא האומר שהמוציא מחברו עליו הראיה, ולכוהן אין ראיה שתסייע בידו להוציא ממון מחברו הישראלי.
המשנה מתייחסת אל הבכור כאן כאל "ממון המוטל בספק"<sup class="footnote-marker">11</sup><i class="footnote">מינוח זה הוא בבלי, אך השאלה עצמה מופיעה כמובן גם במקורות לא בבליים. </i>. בנושא זה קיימות היו שתי עמדות עיקריות. בית שמאי פוסקים: יחלוקו, ובית הלל נוקטים בדעה של המוציא מחברו עליו הראיה, או בניסוח התנאי: "נכסים בחזקתן" (משנה, יבמות פ"ד מ"ג). משנת בבא מציעא דנה בוויכוח דומה בין שניים שמצאו טלית (פ"א מ"א), ופוסקת "יחלוקו" כדעת בית שמאי<sup class="footnote-marker">12</sup><i class="footnote">הפסיקה במשנה שם ושל רבי מאיר במשנתנו כבית שמאי אינה מפתיעה. אמנם רוב ההלכות נפסקו כבית הלל, אך ברבות מהן נפסק כבית שמאי. ראו ספראי, הכרעה כבית הלל.</i>. אבל התוספתא שם (פ"א ה"א) מהלכת בשיטת בית הלל שכל אחד מקבל את מה שתפוס בו, והמוציא מחברו עליו הראיה. ספק אם התוספתא חולקת על המשנה או מפרשת אותה בלבד, שכן במשנה שם מדובר על מקרה שאף אחד אינו תפוס. בתוספתא (בבא מציעא פ"ו ה"ג) נקבע ששניהם פטורים מהשבועה, ואין בה תשובה מה יהיה גורלה של התביעה. נראה שהתוספתא בבבא מציעא "מתנסחת" במפורש כך שלא תנקוט עמדה במחלוקת עקרונית זו שבין שני בתי ההלכה. ההנמקה של המוציא מחברו עליו הראיה מופיעה גם בטהרות: "ספק בכורות: אחד בכורי אדם ואחד בכורי בהמה בין טמאה בין טהורה, שהמוציא מחבירו עליו הראיה" (משנה, טהרות פ"ד מי"ב), והיא תחזור להלן פ"ח מ"ג.
שאלה זו מעסיקה את סוגיית התלמודים למשנת בבא מציעא (ירו', בבא מציעא פ"א ה"א, ז ע"ד; בבלי, שם ב ע"א ואילך)<sup class="footnote-marker">13</sup><i class="footnote">אבל בשבועות מח ע"א מקרה נוסף של כפל שבועות והדין הוא "יחלוקו", כשיטת רבי מאיר ובית שמאי.</i>. בשניהם מקובל שלתפוּס עמדת יתרון: "הכל הולך אחר התפוס בעדים" (ירו', שם). הכלל של המוציא מחברו עליו הראיה מקובל בספרות האמוראים ללא עוררין, הוא הכלל המקובל ברוב ספרות התנאים, והוא הכלל הבסיסי של דיני ממונות. בוויכוח בין שניים אי אפשר להפקיע ממון מאחד הצדדים ללא הוכחה, ואת ההוכחה צריך לספק התובע (משנה, בבא קמא פ"ג מ"א). עם זאת אין כאן שני כללים העומדים זה מול זה, כפי שעולה משלב השאלה בסוגיית הבבלי לבבא מציעא, אלא שני הדגשים חלוקים. בחלק מהמקרים הם עמדות מנוגדות, ובחלק אחר המקרים משלימים זה את זה בשל תנאים מיוחדים למקרה.
בפירושנו לביכורים (פ"ב מ"ג) הבאנו כלל זה בשמו של רבי אליעזר. בדרך כלל רבי אליעזר מהלך בשיטת בית שמאי, הווה אומר שגם בית שמאי מקבלים את הכלל, אלא שבית שמאי מעדיפים את החלוקה השווה על פני העדיפות למחזיק. עמדות דומות של שני הבתים חוזרות במשנה לעניין חלוקה במקרה אחר (משנה, בבא בתרא פ"ט מ"ח-מ"ט). משניות סתמיות אחרות מהלכות בשיטת בית שמאי ומעדיפות להעמיד נכסים בחזקתם, ורק במקרה שאין חזקה נקבע ש"יחלוקו" (משנה, גיטין פ"ח מ"ג; בבא בתרא פ"ב מ"ו).
במשנתנו (בכורות) המחלוקת דומה: רבי טרפון המקורב לבית שמאי ובמקרים רבים מהלך בשיטתם מעדיף חלוקה שווה, ורבי עקיבא, ממשיכם המובהק של בית הלל, מעדיף לקבוע שהמוציא מחברו עליו הראיה. ברישא שני התנאים כאילו הופכים את עמדותיהם. רבי טרפון סבור שלכוהן יש יתרון. שם מדובר במקרה שבוודאי אחד הטלאים שייך לכוהן אבל בוודאי לא שניהם, לכן אין כאן "המוציא מחברו" ואין כאן "יחלוקו". אלא נקודת המוצא היא ששני הטלאים לכוהן, אבל מכיוון שלא ייתכן ששניהם בכורים לכן טלה אחד חוזר לישראלי, והטלה השני לכוהן. אבל הכוהן הוא בעל הטיעון הברור יותר, לכן הוא הקובע באיזה טלה יבחר. אם כן כאן איננו אומרים יחלוקו (יחלוקו = "משמנים ביניהן") אלא הכוהן בוחר, משום שהטיעון שלו חזק יותר, ואילו רבי עקיבא, שתמיד אומר "המוציא מחברו עליו הראיה", אומר ברישא "יחלוקו" שכן לכוהן טיעון חזק יותר, אבל בעל הבית הוא המוחזק מבחינה פורמלית ולכן יחלוקו.
כללו של דבר, בית שמאי מעדיפים לחלק ולא להשתמש בטיעון הפורמלי-משפטי של המוציא מחברו עליו הראיה (או "יעמדו נכסים בחזקתם"), ובית הלל מעדיפים את הכלל הפורמלי. עם זאת שני הבתים מסכימים על עצם הכללים וחולקים רק בעדיפות, לאיזה כלל עדיפות<sup class="footnote-marker">14</sup><i class="footnote">ראו עוד משנה, בבא בתרא פ"ט מ"ח-מ"י. בכמה מהמקרים מחלוקת מה עדיף, ובאחד מהם הסכמה בין שני הבתים.</i>. אם כן, במשנה שתי עמדות מרכזיות:
1. הכוהן מקבל את שני הבכורים מתוך ספק. כל אחד מהם הוא ספק בכור, וספק בכור להחמיר (לכוהן) כספק בכל מצווה – רבי יוסי הגלילי.
2. אחד לו ואחד לכוהן – חכמים (רבי עקיבא ורבי טרפון, ואולי עוד חכמים).
העמדה השנייה עדיין משאירה כפתוחה את השאלה כיצד מתבצעת החלוקה, ולכך שתי גישות:
2א. הכוהן בוחר את היפה – עדיפות לכוהן – רבי טרפון.
2ב. יחלוקו (עם מחלוקת נוספת על חובת מתנות של ה"בכור" השני) – רבי עקיבא.
בסיפא חוזרים התנאים לעמדות הרגילות:
3א. רבי טרפון לשיטתו, כשיטת בית שמאי – יחלוקו.
3ב. רבי עקיבא כשיטת בית הלל, המוציא מחברו עליו הראיה. מן הסתם הייתה גם עמדה שלישית של רבי יוסי (3ג).
3ג. איננו במשנה, אך מתבקש מהרישא (1). רבי יוסי הגלילי שאמר שהכול לכוהן ודאי יגיד גם במקרה של בכור אחד שהכול לכוהן.
המוציא מחברו עליו הראיה והעמדה החולקת, "יחלוקו", הם כללים בדיני ממונות. בהשאלה הועבר הכלל לכל ספק, כולל ספקות בדיני הרמת בכורות, תרומות ומעשרות<sup class="footnote-marker">15</sup><i class="footnote">משנתנו והמשניות הבאות, וכן להלן מ"ז-מ"ט; תוס', פ"ב ה"ח-ה"ט, עמ' 536; משנה, ביכורים פ"ב מ"ג; חולין פ"י מ"ד; תוס', חולין פ"ג הי"א, עמ' 504; סוטה פי"ג ה"י ועוד.</i>. מצד שני אפשר היה לגבש כלל נגדי שזהו ספק במצווה (מהתורה), וספקא לחומרא, וכאמור יש גם דעה כזאת. מבחינה דתית ההכרעה שבמשנתנו היא רבת חשיבות. המצווה נתפסת כחוב כספי רגיל וההיבט הדתי מוזנח. יש כאן ללא ספק רידוד של המצווה והפיכתה מערך דתי לנטל כלכלי. בעקיפין יש כאן לגיטימציה ליחיד לתור אחר דרכים להיפטר מהמצווה באמתלות פורמליות. מן הסתם ראו הכוהנים עצמם את הנתינה להם בדרך שונה, והיו מעדיפים להדגיש לא את הנאתם הכספית אלא את החובה הדתית המוחלטת שמשמעה חיפוש דרך כיצד לקיים את המצווה, ולא כיצד לצאת ידי חובה בקלות יתרה. אפשר שיש כאן פולמוס רעיוני עקיף נגד חובת מתנות כהונה, אך בהקשר זה זו השערה בלבד<sup class="footnote-marker">16</sup><i class="footnote">לפולמוס נגד הכוהנים ראו הנספח למסכת שקלים.</i>. בין הדוגמאות להלכות שכלל זה מופעל בהן מצויה גם משנת חולין: "גר שנתגייר והיתה לו פרה, נשחטה עד שלא נתגייר פטור, משנתגייר חייב, ספק פטור, שהמוציא מחבירו עליו הראיה" (פ"י מ"ד). כאן מופעל כלל זה ביחס למקדש, ואי אפשר לקשור הלכה זו לוויכוח הפנימי עם הכוהנים. אין זאת אלא שבתחום זה השתלטה התפיסה המשפטית על החשיבה הדתית.
משנת טהרות ומשנתנו מרחיבות את התפיסה של המוציא מחברו עליו הראיה ואומרת שכל ספק בכור אינו ניתן לכוהן. מעתה עלינו לשאול האם אכן הייתה עמדה שלא צריך לתת לכוהן דבר? עמדה כזאת מובנת מההיבט הממוני, והיא מתאימה להתחייבות כספית, אך אין היא מתאימה להתחייבות דתית. מעתה, שתי דרכים לפנינו. האחת לפרש שמשנת טהרות מציעה דרך נוספת שאיננה במשנת בכורות, והאחרת שמשנתנו מדברת על מקרה של בכור אחד בלבד, והיא כרבי עקיבא. פירוש זה הרמוניסטי ודחוק קמעא, שכן תנאי זה איננו במשנת טהרות. מכל מקום, משנת טהרות שנויה במחלוקת בין חכמי דור אושא והיא כאחת הדעות במחלוקת, או עמדה נוספת שאיננה במשנת בכורות.
ההסבר המשפטי של המוציא מחברו מעוגן היטב במשניות ובתוספתא, ברם עדיין אנו רשאים לשאול האם הוא ההסבר ליצירת ההלכה או שמא הוא הסבר מאוחר, וקדמה לו התפיסה הרעיונית שאין להביא קרבן (פדיון בן) מספק. במקרה זה דומה שאכן השיקול המשפטי היה מכריע, שכן ספק קרבן אמנם פטור, אך דווקא הצעה זו לא הוצעה אלא הוצע "יחלוקו" או "המוציא מחברו". יתר על כן, ניתן להציע ניסוח אחר לפניו: ספק קרבן פטור, אך ספק תרומות ומעשרות חייב. לניסוח כזה, שיש בו היגיון הלכתי מוצק הנובע מיראת שמים, והוא נכון מבחינה הלכתית (לפי המקבילות), אין ביטוי. נזכיר עוד את דעתו של רבי שגם מי שפטור מפדיון הבן משום שבא אחר נפל פטור "מן הבכורה אבל לא חמש סלעים של בן" (תוס', פ"ו ה"א, עמ' 540). כלומר הוא פטור מהמצווה אבל חייב את החוב הכספי. רבי אינו מדבר על מקרים של ספק, אבל ייתכן שגם במקרים של ספק הוא מחזיק בדעתו. מכל מקום רבי מפריד בין ההיבט הממוני להיבט הקדושה, כל זאת בניגוד לרוח המשפטית של המשניות שהבאנו. ניתן אפוא לסכם שההסבר הממוני רווח ביותר, אך נשמעים גם קולות אחרים, ומכל מקום כפי שננתח את המשנה להלן (פ"ח מ"ג) ההסבר המשפטי איננו בגוף דברי התנאים מדור אושא אלא הסבר של עורכי המשנה והתוספתא.

Mishnah 7

<small>לפי כתב-יד קופמן</small>
<b>שתי רחליו שלא בכרו וילדו שני זכרים נותן שניהם לכהן</b> – כמו במקרה השני בפ"א מ"ג לעיל. זכר ונקיבה הזכר לכהן – שתי הרחלות הולידו זכר ונקבה, הנקבה פטורה והזכר לכוהן, כמו במשנה הקודמת (פ"א מ"ג). <b>שני זכרים ונקיבה אחד לו ואחד לכהן</b> – כמו במשנה שם. רבי טרפון אומר הכהן בורר לו את היפה רבי עקיבה אומר משמנים ביניהן והשני ירעה עד שיסתאב וחייב במתנות <b>רבי יוסה פוטר</b> – כל זה כמו ברישא של המשנה הקודמת (פ"ב מ"ו). <b>מת אחד מהן רבי טרפון אומר יחלוקו רבי עקיבה אומר המוציא מחברו עליו הראיה </b>– כמו במשנה ו. אבל בתוספתא יש ניסוח שונה לדברי רבי עקיבא: "שני זכרים ונקבה אחד לו אחד לכהן רבי טרפון אומר היפה שבהן רבי עקיבה אומר הכושל שבהן" (פ"ב ה"ח, עמ' 536). פתרון זה של חלוקה חוזר לכאורה במשנת כתובות בהיפוך שמות התנאים: "והיה לו פקדון או מלוה ביד אחרים, רבי טרפון אומר ינתנו לכושל שבהן, רבי עקיבא אומר אין רחמין בדין, אלא ינתנו ליורשין, שכולן צריכין שבועה ואין היורשין צריכין שבועה" (פ"ט מ"ב). רבי טרפון שם אינו מגדיר מיהו הכושל. אפשר להסביר שכוונתו שיינתן לחלש מבחינה כלכלית; אפשר גם לפרש שיינתן לחלש מבחינה משפטית. בירושלמי מובאות שתי הדעות הללו והגמרא מכריעה כפירוש הראשון, משום שלא ייתכן שנסייע לחזק מבחינה כלכלית (כתובות פ"ט ה"ב, לג ע"א). גם הבבלי (כתובות פד ע"א) דן בנושא ומציע שתי אפשרויות, האחת לחלש מבחינה משפטית ובתנאי "והוא כשר", כלומר שהטיעון שלו רציני ולגיטימי, והאחרת שיש לתת לאישה, "משום חינא". יש להבין אפוא ש"הכושל" הוא החלש מבחינה חברתית, אבל אצלנו אין "הכושל" אלא ההפך מן היפה. כלומר רבי טרפון נותן לכוהן את זכות הבחירה כי אחד משני הטלאים שלו מת, ורבי עקיבא נותן את זכות הבחירה לאדם מישראל שהטלא מבחינה מעשית ברשותו, וכמו שפירשנו במשנה הקודמת (פ"א מ"ג).
<b>שתי נקבות</b> – היו לו שני נקבות מבכירות והמליטו: <b>וזכר או שני זכרים ושתי נקיבות אין כן לכהן כלום</b> – אין לכוהן כל ראיה שאחד מהם הוא בכור זכר. כאן לא מוצעת האפשרות של "יחלוקו"; כדי להיכנס ל"חלוקה" זו יש צורך באיזושהי טענה מקדמית תקפה, וכאן אין כל טענה כזאת. זו דוגמה נוספת לכך שגם מי שאומר "יחלוקו" אינו אומר זאת בכל המקרים. כך, למשל, במקרה שאדם מחזיק ברכוש דורות, ולפתע בא מישהו וטוען לבעלות על הרכוש, ואין לטוען כל ראיה, לא ייתכן שגם במקרה כזה נאמר "יחלוקו".
<b>שתי נקבות</b> – היו לו שני נקבות מבכירות והמליטו: <b>וזכר או שני זכרים ושתי נקיבות אין כן לכהן כלום</b> – אין לכוהן כל ראיה שאחד מהם הוא בכור זכר. כאן לא מוצעת האפשרות של "יחלוקו"; כדי להיכנס ל"חלוקה" זו יש צורך באיזושהי טענה מקדמית תקפה, וכאן אין כל טענה כזאת. זו דוגמה נוספת לכך שגם מי שאומר "יחלוקו" אינו אומר זאת בכל המקרים. כך, למשל, במקרה שאדם מחזיק ברכוש דורות, ולפתע בא מישהו וטוען לבעלות על הרכוש, ואין לטוען כל ראיה, לא ייתכן שגם במקרה כזה נאמר "יחלוקו".

Mishnah 8

<small>לפי כתב-יד קופמן</small>
<b>אחת בכרה ואחת שלא בכרה</b> – זו משנת ראי למקרה הפוך שבמשנה ד בפרק הקודם.<b> וילדו שני זכרים</b> – אחד בכור ואחד אינו בכור, ואיננו יודעים מי היא מי,<b> אחד לו ואחד לכהן</b> – זו חלוקה טבעית מבלי להתחשב בכך שאיננו יודעים לבחור את הבכור.<b> רבי טרפון אומר הכהן בורר לו את היפה</b> – כמו שהבהרנו לכוהן עדיפות משום שהבכורות בעצם שלו.<b> רבי עקיבה אומר משמנים ביניהן</b> – כאן רבי עקיבא מהלך בשיטת "יחלוקו" או בשיטה שהעדיפות לישראל, כמו שראינו בתוספתא למשנה הקודמת. <b>והשיני ירעה עד שיסתאב וחייב במתנות רבי יוסה פוטר</b> – כמו במשנה ו.<b> שהיה רבי יוסי אומר כל שחליפיו ביד כהן פטור מן המתנות</b> – הבאנו את הנימוק במשנה ו לעיל.<b> רבי מאיר מחייב</b> – זו דעת חכמים במשנה ו,<b> מת אחד מהן רבי טרפון אומר יחלוקו</b> – לשיטתו.<b> רבי עקיבה אומר המוציא מחברו עליו הראייה</b> – לשיטתו.<b> זכר ונקבה אין כן לכהן כלום</b> – כמו במשנה ו. ההלכה חוזרת בתוספתא (פ"ב ה"י, עמ' 536).
כל העמדות שיטתיות, להוציא את השאלה למי זכות הבחירה שבה רבי טרפון ורבי עקיבא מחליפים עמדות, וכאמור בתוספתא החלפה קיצונית עוד יותר, שייתכן שיינתן לכוהן כי הוא ה"כושל". הסברנו את המחלוקת כך שלא תסתור את עמדות הצדדים בנושא "ממון המוטל בספק", אבל ההסבר אינו משכנע. ייתכן שלפנינו מחלוקת אחרת, לא בהיבט הממוני אלא דווקא בהיבט הדתי. רבי טרפון (שהיה כוהן בעצמו) מעניק את כוח הבחירה (עדיפות) לכוהן (לקודש), ורבי עקיבא מעניק את העדיפות לישראל או לפחות מחלקה לשני הצדדים באופן זהה. אין כאן היצמדות לעיקרון המשפטי אלא תפיסה אחרת, זו שבדרך כלל מיוחסת לבית שמאי ונותנת עדיפות מתמידה לקודש, וזו שמיוחסת לבית הלל וסבורה שצורכי אנוש הם העומדים במרכז ההוויה הדתית<sup class="footnote-marker">17</sup><i class="footnote">לרקע הכללי ראו המבוא למשנת קידושין. </i>. בדיוננו בנושא זה כינינו את גישתם של בית שמאי תאוצנטרית (מעמידה את האל במרכז), ואת זו של בית הלל אנתרופוצנטרית.

Mishnah 9

<small>לפי כתב-יד קופמן</small>
<b>יוצא דופן</b> – יוצא דופן הוא ולד שיצא בניתוח קיסרי הנעשה לרוחב הבטן. אין הוא בבחינת בכור, שכן איננו "פטר רחם". <b>והבא אחריו</b> – הוולד שנולד אחריו גם הוא ספק בכור, שכן קודמו נחשב לספק ולד ספק אינו ולד.<b> רבי טרפון אומר שניהם ירעו עד שיסתאבו</b> – כדין בכור בזמן הזה שצריך היה לעלות לקרבן ונפטר מקרבן רק אם נולד בו מום.<b> ויאכלו במומן לבעלים</b> – לאחר שהסתאב = נולד בו מום, ואז מותר לאכלו. המשנה מתמרנת בין שני ניסוחים, הניסוח התנאי, "עד שיסתאב", והניסוח המקראי, "בעל מום", שגם בו נעשה שימוש רב ספרות חז"ל. <b>רבי עקיבה אומר שניהם אינן בכור הראשון משם שאינו פטר רחם והשני משום שקדמו אחר – </b>שניהם אינם בכורים ושניהם הפקר, כמו במשנה הקודמת. עצם ההחלטה האם טלה הוא בכור או לא מושפעת מהגישה האנתרופוצנטרית או התאוצנטרית, ואין כאן בירור ממוני המושפע מדיני ממון המוטל בספק. אבל בבואם להחליט איזה טלה ייקבע כבכור הם רואים לפניהם שאלה פשוטה של ממון המוטל בספק, ולפי זה נקבעות עמדותיהם. למשנה זו אין מקבילה בפרק הקודם.
לפי התוספתא (פ"ב ה"י, עמ' 536) בכל מקרה של פטור מספק חל הדין של ירעה עד שיסתאב, ומן הסתם זו שיטת בית שמאי בלבד.
שני הפרקים מקבילים בתוכנם, כפי שאפשר לראות בטבלת ההשוואה. במשנה ז בפרק הקודם מתנהל דיון בסדרי העדיפות (פדיון או עריפה). לגבי בכור בהמה טמאה שאלה זו אינה קיימת ובמקומה שיבץ עורך פרק ב דיון קצר בשאלת יוצא הדופן.
תוכן הפרקים הראשונים בבכורות

Chapter 3



Mishnah 1

<small>לפי כתב-יד קופמן</small>
<b>הלוקח</b> – קונה, <b>בהמה מן הגויי</b> – והיא עתה ברשות ישראל לחלוטין, וכמובן חייבת במצוות. פתיחתה של המשנה מקבילה לפ"א מ"א: "הלוקח עובר חמורו של נכרי", ואין ידוע אם ביכרה אם לא ביכרה – וממילא לא ברור האם הוולד הנוכחי, שכולו ברשות ישראל, הוא בכור. <b>רבי ישמעאל אומר עז בת שנתה ודיי לכהן</b> – יש להניח שטרם ילדה, <b>מכן והילך ספק</b> – העז עשויה הייתה להמליט אבל ייתכן כמובן שטרם המליטה. <b>רחל בת שתים וודיי לכהן מיכן והילך ספק</b> – המלטה מינימלית של רחל (כבש) היא בגיל שנתיים. <b>פרה וחמור בנות שלש וודיי לכהן</b> – המלטה מינימלית היא בגיל שלוש. <b>מיכן והילך ספק</b> – אם המליטה. אמר לו רבי עקיבה אילו בוולד בלבד הבהמה נפטרת היה כדבריך – רבי עקיבא נוקט בסגנון יוצא דופן. הוא מסכים עם הקביעות הזואולוגיות של זמני המלטה, אלא שלדבריו יש סימנים נוספים מלבד הגיל. <b>אלא אמרו סימן הוולד בבהמה דקה [ני]טנ[ו]ף ובגסה שלייה</b> – בבהמה גסה הוולד נולד עטוף שליה ובזמן ההמלטה חותכים את השליה. רועה המכיר את בהמתו מסוגל להבחין בשיירי השליה, וכך הוא יודע האם הפרה המליטה. בתוספתא שנצטט להלן במלואה מוסיף רבי יהושע: "ואני אומר עז שטינפה בת ששה יולדת בת שנתה רחל שטינפה בת שנתה יולדת בת שתיים" (פ"ב הי"ב, עמ' 536). שוחחנו בנושא זה עם מגדלי פרות בני ימינו<sup class="footnote-marker">1</sup><i class="footnote">תודתנו לנחום ריין, רפתן ותיק מקבוצת יבנה, עמו שוחחנו על הנושא.</i>. לפי תצפיתם השליה נותרת רק זמן קצר ביותר, והיא סימן רק לפרה שילדה בימים האחרונים. באופן כללי הסימן המובהק לפרה שילדה הוא שפיעת החלב. מאחרי הלידה הפרה נותנת חלב, ולכאורה לפנינו סימן בדוק ופשוט שהפרה ילדה. הסימן המובהק שהפרה בוגרת ללידה היא ה"דרישה". זה מצב שכל פרה, ובעיקר פר, מזהה בקלות, ואזי הוא עולה על הפרה. הדרישה באה בסוף מחזור פנימי של 21 יום הדומה למחזור הנידה של האישה. קל לזהות את הדרישה שכן בעדר הפרות עולות אחת על רעותה (גם פרות נקבות) והפרה העומדת היא ה"דורשת". עם זאת הדרישה מלמדת רק על בגרות ועל כך שהפרה אינה בהיריון, אבל לעתים קרובות העיבור עצמו נכשל.
אשר לטינוף: לפרה יש מחזור כמו לאישה, מחזור בן 21 יום. לאחר המחזור לעתים מבצבץ מעט דם שהוא מעין דם נידה. בדרך כלל אין הוא נראה כלפי חוץ, אך לעתים ניתן להבחין בו<sup class="footnote-marker">2</sup><i class="footnote">ראו להסבר בבבלי, כא ע"ב. הבבלי מוסיף שחכם צריך לאשר האם לבהמה היה "מחזור", ואזי זה סימן שהיא בוגרת. זו תוספת של עורך הסוגיה (ה"סתמא") על דברי האמוראים הקודמים. אפילו הבבלי נרתע מהחידוש ושואל (בצדק) כיצד ידע החכם להכיר בדמי בהמה, ועונה "רועה חכם", ואיננו יודעים האם הכוונה לרועה פיקח או לחכם שהוא גם רועה. ספק גדול אם בפועל היה חכם שהיה רועה מקצועי.</i>. הדם מבשר על כך שימי ה"דרישה" חלפו והמחזור הזה הוחמץ. הטינוף מלמד על כך שהפרה בוגרת, ושאינה בהיריון, אך אינו מלמד אם ילדה בעבר או לא. אפשר שכוונת המשנה היא שמי שקנה פרה בת שנתיים, ואולי אף בת שלוש שנים, והיא עדיין דורשת, סימן שטרם ילדה, שכן לא הספיק הזמן לכך שגם תלד וגם תדרוש מחדש. כיום הפרות נחלבות מאז הלידה בצורה תקנית ושגרתית, והחליבה שהיא מעין ההנקה אינה מפריעה לכניסה מחודשת להיריון, אבל ייתכן שבעבר כאשר המחזור היה טבעי עיכבה ההנקה את ה"דרישה" (כמו באדם). מכל מקום, משנתנו אינה רואה בטינוף הפרה סימן ללידה אלא בבהמה דקה.
ככל העולה מסקירתנו הסימנים שניתנים במשנה אינם מובהקים, ואולי מסיבה זו לא מנה אותם רבי ישמעאל. יתר על כן, הסימן המובהק ביותר (נתינת החלב) חסר, ולא נעשה בו שימוש. הבבלי מעלה שאלה זו אגב הסוגיה: "מאי איכא בין רבי עקיבא לרבי יהושע<sup class="footnote-marker">3</sup><i class="footnote">המחלוקת מצויה בתוספתא שנצטט להלן. הבבלי כדרכו מעניק למחלוקת הסבר משפטי, האם חוששים למיעוט. שאלה זו אמנם קיימת, אבל זה היבט משפטי מתוחכם יחסית המתאים לתלמוד, וספק אם עלה כבר בהלכה התנאית. מכל מקום גם במשנה ב יש מחלוקת שאפשר היה להעמידה סביב השאלה של חשש למיעוט.</i>? אמר רבי חנינא מסורא: חלב פוטר איכא בינייהו, רבי עקיבא סבר: חלב פוטר, הלך אחר רוב בהמות, ורוב בהמות אין חולבות אלא אם כן יולדות, ורבי יהושע סבר: הא איכא מיעוטא דחולבות אף על פי שאין יולדות" (כ ע"ב). אם כן רבי יהושע אינו מכיר בסימן של חלב כאות לכך שבהמה ילדה (הלידה הבאה פטורה מבכור), ורבי עקיבא מכיר בכך. לדעת הבבלי המחלוקת ביניהם משפטית, שכן מיעוט קטן מהפרות שופע חלב גם לפני לידה (לעתים כתוצאה מהפלה שלא חשו בה כלל). יש להודות שגורם החלב אינו נזכר במשנה כלל, ואת דברי רבי עקיבא יש לפרש כמו שנפרשם להלן. אבל הבבלי הכיר את סימן החלב, ותמה מדוע אין הוא מופיע במשנה. ההסבר שמציע הבבלי משכנע הרבה פחות מהשאלה.
בסך הכול דומה שחז"ל הכירו את הפָּרות רק באופן כללי, באופן הרבה פחות אינטימי מאשר ירקות או פֵרות. יש לזכור שבימי חז"ל לא רווחו עדרי פרות. לחקלאי הייתה פרה ששימשה במשק העזר, והיא הורבעה בצורה מתוכננת למחצה על ידי אחד מהפרים שהיו בכפר (לא לכל אחד היה פר). על כן ההיכרות עם תנאי העדר ועם מחזור ההפריה של הפרה היה באופן טבעי מצומצם.
ובאשה שפיר ושלייה – באישה התינוק שרוי במי שפיר, ועטוף בשליה. לפני הלידה מי השפיר יורדים, והשליה יוצאת עם הוולד או קצת אחריו. המתבונן יכול לזהות האם האישה כבר ילדה.
<b>זה הכלל </b>– ההלכתי. עד עתה עסקנו בשאלה הרפואית, ועתה מונה המשנה את התוצאה. <b>כל שידוע שבכרה אין כן לכהן כלום</b> – משום שבהמה זו כבר הבכירה, ואין עליה יותר חובת בכור. <b>ושלא בכרה</b> – לפני מכירתה לישראל, <b>הרי זה לכהן</b> – כדין כל בכור, <b>ואם ספק יאכלו במומן לבעלים</b> – ירעה עד שיסתאב. הבכור הוא ספק, לפיכך אין הבעל הישראלי חייב לתת אותו לכוהן, אבל גם אין הוא רשאי לעבוד בו<sup class="footnote-marker">4</sup><i class="footnote">לביטוי זה ולמשמעותו ראו במבוא.</i>. <b>רבי אליעזר בן יעקב אומר בהמה גסה</b> – שזו הבכרתה, <b>ששפעה חררת דם הרי זו תקבר</b> – זרימת הדם היא עובר שהתמוסס, כמו הפלה בשלב מוקדם. החררה, כלומר הדם הסמיך, חייב בקבורה כי הוא שרידי בכור, ושרידי בכור יש לקבור. ונפטרה מן הבכורה – הרי זו כמי שילדה עובר מת. עיסוק בשאלות דומות מצינו גם לגבי אישה. אבל באישה רק הפלה של גוש שיש בו בשר עם דם נחשבת ללידה (הפלה – [משנה, נידה פ"ג מ"א-מ"ד]), ואילו בבהמה כבר חררת דם נחשבת ללידה.
ההלכה חוזרת בתוספתא אלא ששנויה בה מחלוקת לגבי פרה: "וחמורה כפרה. רבי יוסי ברבי יהודה אומר חמורה בת ארבע עד כאן דברי רבי ישמעאל" (פ"ב הי"א, עמ' 536). מתברר אפוא שהתוספתא החלוקה מעט היא דברי רבי ישמעאל, והכלל שבמשנה הוא דברי "חכמים" החלוקים בפרט.
זמן ההמלטה מעיד על בגרות הבהמה, וממילא יש לו השפעה גם על מועד הבאת הקרבנות. כן שנינו: "רבי אליעזר אומר עגלה בת שנתה, ופרה בת שתים. וחכמים אומרים עגלה בת שתים, ופרה בת שלש או בת ארבע. רבי מאיר אומר אף בת חמש כשרה" (משנה, פרה פ"א מ"א). בהמשך המשנה בפרה נוסף: "אמר רבי יהושע לא שמעתי אלא שלָשית. אמרו לו מה הלשון<sup class="footnote-marker">5</sup><i class="footnote">מונח זה מופיע במשמעויות אחרות. ראו משנה, נגעים פ"י מ"א. במדרש הוא מופיע כפתיחה להסבר מדרשי למילה, כגון ספרא, בהר פרק ב ה"ב, קז ע"א (דרור), ועוד.</i> שלָשית? אמר להם כך שמעתי סתם. אמר בן עזאי אני אפרש, אם אומר אתה שלישית – לאחרות במנין, וכשאתה אומר שלָשית בת שלש שנים" (שם). רבי יהושע מכיר את ניסוח ההלכה כניסוח קדום, אבל אין הוא מבין את הלשון. בברייתא אצלנו יש תוספת אחרת: "וכשנאמרו הדברים לפני רבי יהשע, אמר: צאו ואמרו לו לישמעאל טעית. אלו בולד בלבד הייתה פוטר בבהמה? יפה הייתה אומר. אלא אמרו סימן ולד בבהמה דקה טינוף, ובגסה שליא, ובאשה שפיר ושליא. ואני אומר עז שטינפה בת ששה יולדת בת שנתה. רחל שטינפה בת שנתה, יולדת בת שתיים. רבי עקיבא אומר אינה באה למדה הזאת, אלא כל שידוע שביכרה אין כאן לכהן כלום, ושלא ביכרה הרי זה לכהן, ספק יאכלו במומן לבעלים" (תוס', פ"ב הי"ב, עמ' 536; בבלי, כ ע"ב).
שתי המשניות מוסרות מסורות דומות, ונראה לנו שבמקרה זה יש לקרוא את שתיהן בשיטת הקריאה המאחדת. ההלכה הקדומה נוסחה בצורה סתמית, "שלָשית"; רבי אליעזר, איש בית שמאי, חלק עליה, ורבי יהושע התלבט במשמעות לשון המשנה הקדומה. אבל התופעה המעניינת היא שלפני שני התנאים בראשית דור יבנה הייתה משנה קדומה שלשונה עמומה. בשלב שני חכמים מתנגדים לקביעה של שנים ומעדיפים במקומה קביעה אחרת, לפי סימנים. ההתנגדות מיוחסת פעם לרבי יהושע ופעם לרבי עקיבא. רבי עקיבא למד אצל רבי יהושע וגם אצל רבי אליעזר, אך אין לטשטש את העובדות. רבי יהושע במשנת פרה אינו מבין את קביעת הזמן של ההלכה הקדומה, אך הוא מקבל את הסברה ואינו חולק. במשנתנו דווקא רבי עקיבא חולק ותובע דיון פרטני ולא כלל משפטי אחיד, ואילו בתוספתא שלנו מיוחסת ההתנגדות לשיעורים קבועים לרבי יהושע, וזו מחלוקת בין תלמידי בית שמאי לתלמידי בית הלל. המסורות אפוא חלוקות, וקשה לקבוע מה הייתה המסורת הקדומה יותר. אבל דומה שההלכה הקדומה קבעה זמן קבוע וההלכה המאוחרת יותר (מדור יבנה) ניסתה למצוא סימנים שיש בהם היגיון, גם אם אינם קבועים.
רבי עקיבא של תוספתא בכורות מהלך כבר בשיטה המשפטית של המוציא מחברו עליו הראיה. השיעורים אינם מהווים עדות מספקת, ועד שאין ודאות שהבהמה לא הבכירה אין לכוהן תביעה תקפה שהוולד הוא בכור.

Mishnah 2

<small>לפי כתב-יד קופמן</small>
<b>רבן שמעון בן גמליאל אומר הלוקח בהמה מניקה מן הגוי אינו חושש שמא בנה שלאחרת היית</b> – הוא קנה בהמה מניקה עם בנה, ויש להניח שהבן הוא של המינקת, אף כי לעתים מתרחשת תופעה של "אימוץ", כלומר אם שמניקה ולד של פרה אחרת. אין גם לחשוש לכך שהגוי מנסה להכשיל את היהודי וימכור לו פרה יולדת, ובעצם יתברר שטרם ילדה. תופעה זו של "אימוץ" ולדות נדיר, אך אפשרי. רוב הפרות בעדר מניקות באותו זמן, וייתכן שמניקה אחת תניק את ולד חברתה<sup class="footnote-marker">6</sup><i class="footnote">ראו לעיל פ"ב מ"ד.</i>. נכנס לתוך עדרו וראה את המבכירות מניקות ושאינן מבכירות – בדפוס ראשון נוסף "מניקות", ואיננו בעדי הנוסח הטובים. בעל העדר רואה תופעה של אימוץ ולדות. <b>אינו חושש שמא בנה של זו בא לו אצל זו או שמא בנה של זו בא לו אצל זו</b> – אין לחשוש שמא יטעה בזיהוי הבכורים, שכן בדרך כלל ולד יונק מאמו, ואם "אומץ" על ידי פרה אחרת הרי שגם זו תופעה זמנית. מן הראוי להדגיש שתופעת האימוץ מתחוללת בעדר קטן או גדול, אבל רועה מקצועי אינו טועה בהכרת העובר. כבר ברגע הלידה הוא מכיר בסימני הוולד הנולד ולא יטעה בזיהויו. עצם העלאת השאלה נובעת ממי שאינו חי חיי עדר. ואכן בבבלי (כד ע"א) מתארים את המקרה שגל הלידות התחולל בלילה והרועה יודע שהפרות ילדו, אך לא סייע להן בלידה ולא ראה את העובר מומלט. כיום אין לידה ללא עזרת רועה או רופא, אבל בטבע ילדו הפרות לבד (ולעתים כרעו ומתו בלידתן). איננו יודעים עד כמה התערב הרועה בהמלטה בתקופת המשנה והתלמוד. יש אמנם רמזים להתערבות הרועה ולמניפולציות רפואיות שעשו ליולדת (כגון תוס', חולין פ"ד ה"ב), אבל בדרך כלל הייתה הלידה, מן הסתם, טבעית.
בתוספתא שנינו: "הלוקח בהמה מיניקה מן הגוי הבא אחריה פטור בכור מספק. מפני שמרחמת את שאינה יולדת, רבן שמעון בן גמליאל אומר הרי הוא בחזקתו" (פ"ב הי"ד, עמ' 536; בבלי, כד ע"א), וכן שנינו: "וכן היה רבן שמעון בן גמליאל אומר הנכנס לתוך עדרו בלילה, וראה כעשר כחמש עשרה מבכירות שילדו, ולשחרית בא ומצא זכרים תלואים בזקינות, ונקיבות במבכירות, אינו חושש שמא בנה של זו בא אצל זו ושמא בנה של זו בא אצל זו" (פ"ב הט"ו, עמ' 536). משנתנו היא דברי רבן שמעון בן גמליאל, אבל תנא קמא חולק על המשנה וחושש מתופעת האימוץ. מעניין הניסוח של התנא "מרחמת את שאינה יולדת": האם מגלה רגישות לחברתה שאינה יולדת ונותנת לה את בנה לטיפול. מבחינה מעשית התופעה בדרך כלל הפוכה. הפרה השנייה ילדה או עומדת להמליט, ויש לה כבר חלב, ואילו לאם הטבעית עדיין אין חלב, או אין די חלב, או שסובלת מפגיעה כלשהי. במקרה זה הפרה האחרת "מאמצת" את הוולד הנטוש ומניקה אותו, ולעתים מתחלקות פרות אחדות בסיוע.
גם הברייתא האחרונה שציטטנו מדברת על גל לידות בלילה, והרועה מודע לכך, אך אינו מתערב בתהליך ואינו מטפל בוולדות מפאת החושך.

Mishnah 3

<small>לפי כתב-יד קופמן</small>
<b>רבי יוסי בן משולם אומר השוחט את הבכור עושה מקום לקופיס</b> – במקבילות ובחלק מעדי הנוסח: "בקופיץ". הקופיץ משמש לשחיטת פטר חמור שלא נפדה. <b>מכן ומכן ותולש את השער</b> – העורף מכין את מקום העריפה. מלשון המשנה לא ברור האם זו חובה, כלומר העורף צריך להכין את מקום העריפה כדי שהעריפה תתבצע בצורה "חלקה", או שמא הוא רשאי לעשות כן. <b>ובלבד שלא יזיזנו ממקומו</b> – למשנה ברור שאין להזיז את הבכור או את השֵׂער, אך הנימוק לכך אינו מופיע. הבבלי (כד ע"ב) מזכה את משנתנו בדיון תלמודי סדור על שחיטת בהמה ביום טוב. כלומר שחיטה מותרת, אך לא הזזת השער. לדעתו הבעיה היא שהמזיז מהווה מעין גוזז ומותר לתלוש מעט שער לסמן את מקום השחיטה (והעריפה), אך לא לגזוז, משום שאין גוזזים ביום טוב. כך גם אין לגזוז שער חמור בכור, שכן הוא אסור בהנאה. אפשר להבין את האיסור ביום טוב גם ללא גזיזה, אלא שהזזה היא דרך חולין. אבל ברור שלדעת הבבלי מדובר בהזזת השער, והזזה משמעה גזיזה. הקושי הוא שהזזה איננה גזיזה, אדרבה, תלישה מותרת והזזה שאין בה תלישה ואין בה גזיזה אסורה? אמנם הבבלי מסביר שהתולש אין בו משום גוזז (כד ע"א), אבל מניין שהמזיז יש בו משום גוזז? גם ההנחה שהתולש אין בו משום גוזז לפחות שנויה במחלוקת. בבבלי, שבת עד ע"ב, נקבע בפשטות שהתולש אסור משום גוזז, ודברים אלו מובאים גם בסוגייתנו בבבלי בכורות. בירושלמי ברור שתולש אסור, אם כי אב המלאכה הוא קוצר (ירו', שבת פ"ז ה"ב, י ע"א - י ע"ב), ופעם אחת הוא טוען שהתולש, כמו כל מלאכות השבת שאינן ברשימה שבמשנת שבת (פ"ז מ"ב), הוא אב מלאכה בפני עצמו (שם ה"ב, י ע"ג). אין כאן מחלוקת הלכתית של ממש, שכן כפי שראינו בפירושנו לשבת (פ"ז מ"ב) כל החלוקה לאבות מלאכות היא ספרותית בעיקרה. תלישה אסורה, ואין זה חשוב למה. כל זה בשבת, אבל גזיזה או לישה ביום טוב היא שאלה כשלעצמה, וגזיזת הבכור או הזזת השערות היא שאלה שלישית. יש גם להעיר שאין דין התולש שערות חמור, שאין מכך כל רווח, דומה לתולש שער כבשה, או לתולש גבעולים מהקרקע. כך או כך, עדיין אין לנו הסבר לאיסור הזזת השערות.
ייתכן שהזזת השערות היא פעולת המשך לתלישה. מותר לתלוש, אך לא לאסוף את השערות, משום שיש בכך משום גזיזה, או שמא משום שהצופה מן הצד יחשוב שההכנות לתלישה הן הכנות לגזיזה (תוספות יום טוב). כן פירש גם אלבק, אלא ששניהם לא ראו בכך המשך לתלישה אלא איסור בפני עצמו. מכל מקום שני התלמודים מביאים את משנתנו לעניין יום טוב ולעריפת הבכור ביום טוב, אבל כפשוטו עניין יום טוב אינו מופיע במשנתנו כלל. זאת ועוד: למה יהא מותר לערוף את פטר החמור ביום טוב? הרי ניתן לדחות זאת למחרת!
המפרשים נוטים לפרש את המשנה בבכור כבשה שהסתאב ונפל בו מום, ואפשר שכן הדבר, אך אין סיבה שלא לפרש שמדובר גם במקרה הרגיל של עריפת פטר חמור. אבל ההמשך הוא בוודאי בבכור כבשה. בירושלמי מסתתר הסבר נוסף: "תמן תנינן השוחט את הבכור, עושה מקום לקופיץ מיכן ומיכן ותולש את השיער, ובלבד שלא יזיזנו ממקומו. וכן התולש את השיער לראות מקום מום. רבי אילא בשם רבי שמעון בן לקיש התולש מן הקדשים פטור, אמר רבי יעקב בר אחא ריש לקיש כדעתיה. דאיתפלגון, התולש בקדשים רבי יוחנן אמר חייב רבי שמעון בן לקיש אמר פטור" (ירו', שבת פ"ז ה"ב, י ע"ב). אם כן הבעיה ההלכתית היא ביום חול, והיא שהתולש מהקודשים חייב. אפילו תלישה קטנה נחשבת להנאה מהקדש, או עבודה בו. לכן מותר לתלוש את השער מבלי להזיז את הוולד הבכור, אבל לא יותר מזה. עוד אנו שומעים מהירושלמי שיש בדבר מחלוקת אמוראים המתעלמת כליל ממשנתנו. המחלוקת היא האם באמת תלישה אסורה.
כך או כך, נראה שעריפת פטר החמור הפכה לטקס שיש לו כללי התנהגות (הלכות). את פטר החמור שוחטים מעורפו, בסכין ייחודית, או בקרדום (שצדו האחד יש בו מעין סכין), וזאת לאחר הכנה. במבוא ריכזנו את המידע על הטקס.
במשנה אין מחלוקת, אבל הבבלי (כד ע"א) פירש שהלכה כרבי יוסי בן המשולם. אם יש הלכה יש גם מחלוקת, וכאמור גם הירושלמי סבור שזו מחלוקת אמוראים.
<b>וכן התולש את השיער לראות [את] מקום המום</b> – לבחון את המום האם הוא מום קבוע. כאן מדובר בוודאי בבכור כבשה<sup class="footnote-marker">7</sup><i class="footnote">ראו הסברו הקשה של רבי עובדיה מברטנורא. </i>.
<u>רבי יוסי בן המשולם</u>
רבי יוסי בן המשולם הוא חכם מיוחד. הוא נמנה עם מספר מצומצם של חכמים המכונים "קהלא קדישא דבירושלים" (ירו', מעשר שני פ"ב ה"ד, נג ע"ד), שהייתה קבוצת חכמים בעל גון חסידי שפעלה בירושלים לאחר מרד בר כוכבא, מתלמידי רבי מאיר, ועליהם מסופרים מעשי צדיקות מיוחדים<sup class="footnote-marker">8</sup><i class="footnote">ספראי, קהילא קדישא. </i>. מעבר לכך נשמרו ממנו רק מעט הלכות, וחלק גדול מהן בענייני בהמות, כגון משנתנו ועוד<sup class="footnote-marker">9</sup><i class="footnote">תוס', פ"ד ה"א, עמ' 538; ה"ו, עמ' 539; הי"א, שם; אהלות פ"ב ה"ו, עמ' 599; בבלי, חולין מו ע"א ועוד.</i>. הרחבנו בכך במבוא.

Mishnah 4

<small>לפי כתב-יד קופמן</small>
<b>שער בכור בעל מום שנשר</b> – הבכור שלא ניתן לכוהן, כי הוא בעל מום, והוא אסור לשימוש שכן הבכור אסור בהנאה, <b>והניחו בחלון</b> – החלון שעליו חז"ל מדברים הוא מסוג המכונה היום במחקר "חלונות כורזין" (איור 5). אלו הם חללים מפולשים בקיר, בין החדר החיצוני לחוץ או בין חדר למשנהו<sup class="footnote-marker">10</sup><i class="footnote">כגון תוס', עירובין פ"ז הי"ג, ועוד הרבה.</i>. חלונות אלו שימשו לאוורור, אך גם כארון קיר. כך, למשל, במשנת עירובין (פ"ז מ"א) מדובר על חלון בין שתי חצרות, במשנה סוכה (פ"ה מ"ח) מסופר על חלון של בני בלגה שהיה במקדש
והיה סתום<sup class="footnote-marker">11</sup><i class="footnote">בתוספתא שנינו: "עשרים וארבע חלונות היו שם כנגד עשרים וארבע משמרות לויה" (סוכה פ"ד הכ"ז), ובהמשך הלכה חדשה: "בלגה לעולם חולקת..." (שם הכ"ח). ברור ש"משמרות לויה" הוא טעות, וצריך להיות משמרות כהונה. ליברמן שיער שצריך להיות "כנגד משמרות [כהונה] ולמה בלגה חולקת?...".</i>. בחלון זה הניחו סכינים, כלומר בעצם היה ארון קיר (משנה, מדות פ"ד מ"ז). כמו כן: "מעשה בשוק של פטמין שהיה בירושלים, שהיו נועלין ומניחין את המפתח בחלון שעל גבי הפתח" (משנה, עירובין פ"י מ"ט). הנחת השער בחלון היא למשמרת, במגמה להשתמש בו בעתיד. ואחר כך שחטו – ועתה הוא מותר בהנאה, שכן השחיטה נעשתה לאחר שנפל בו מום. <b>עקביה בן מהללאל מתיר</b> – שכן עתה הצמר מותר בהנאה, <b>וחכמים אוסרין</b> – כי בשעת הגזיזה הצמר אסור היה בהנאה. דברי רבי יהודה – עד כאן מסורת המחלוקת שבפי רבי יהודה. עקביה בן מהללאל הוא מהחכמים שפעלו בימי בית שני, כנראה שרדו אחר חורבנו ופעלו זמן קצר בדור יבנה. המחלוקת אפוא קדומה, ואין זה מפליא שחלו טעויות או התהוו מסורות שונות על טיב המחלוקת הקדומה. <b>אמר רבי יוסה לא בזה התיר [רבי עקיבה]</b> – כך היה כתוב ותוקן בשולי כתב היד ל"עקביה בן מהללאל", ואכן רבי עקיבא אינו מעורב במחלוקת, אלא שרגיל שרבי מאיר ורבי יוסי מביאים את דברי רבם, רבי עקיבא. הנוסח "עקביה בן מהללאל" מופיע גם ב-<b>מל</b>, <b>מנ</b>, <b>מפ</b>, כלומר בכל עדי הנוסח הטובים.
<b>אלא בשער בכור בעל מום שנשר והניחו בחלון ואחר כך מת</b> – מוות טבעי, <b>בזה עקביה בן מהללאל מתיר</b> – האדם לא תכנן להשתמש בשער, שהרי הבכור אסור בהנאה, אבל עתה משמת הבכור, ללא תכנון מוקדם, השער מותר. <b>וחכמים אוסרין</b> – בשעת הגז היה הבכור אסור. כן חוזרת ההלכה בתוספתא שלנו (פ"ב הי"ח, עמ' 536).
המסורת שבמשנתנו מופיעה במסכת עדיות, והיא שזורה בסיפור אישי מרגש: "עקביא בן מהללאל העיד ארבעה דברים. אמרו לו עקביא חזור בך בארבעה דברים שהיית אומר, ונעשך אב בית דין לישראל. אמר להן מוטב לי להקרא שוטה כל ימי, ולא ליעשות שעה אחת רשע לפני המקום. שלא יהיו אומרים בשביל שררה חזר בו... הוא היה מתיר שער בכור בעל מום שנשר והניחו בחלון ואחר כך שחטו, וחכמים אוסרים" (עדיות פ"ה מ"ו). מעבר לסיפור המרגש ברור שהעדות איננה מסר טכני, אלא היא דעתו המוצקת של חכם המסרב לחזור בו, אפילו תמורת מינוי של כבוד רב<sup class="footnote-marker">12</sup><i class="footnote">משמעות התואר "אב בית דין" בראשית דור יבנה אינה ברורה. ניתן לפרש שהתואר כללי ומביע כבוד ותו לא, או שהסיפור נוסח רק אחרי שנים ארוכות כאשר התואר "אב בית דין" היה ברור ומוגדר.</i>. נוסח ההלכה הוא כסתם משנתנו. בתוספתא שם מובא: "1. התולש צמר מבכור תם והניחו בחלין [חלון], אף על פי שנולד בו מום לאחר מיכן ושחטו, הרי זה יקבר. 2. בכור בעל מום שתלש הימנו ואחר כך מת, רבי עקביה בן מהללאל מתיר וחכמים אוסרין. אמר רבי יהודה מודה עקביה בזה שאסור, על מה נחלקו, על שנטמא ותלש הימנו ואחר כך שחטו, שעקביה בן מהללאל מתיר וחכמים אוסרין. 3. אמר רבי יוסי, מודה רבי חלפתא בזה שמותר, אבל בייחוד אמרו חכמים ייניחוה בחלין, שמא ישתקוה<sup class="footnote-marker">13</sup><i class="footnote">"יש תקון" – כך בתוספתא בכורות, פ"ב הי"ט, עמ' 536.</i>, שאם מת יהא אסור ואם שחטו יהא מותר. על מה נחלקו, על שניטמא ותלש הימנו ואחר כך מת, שעקביה בן מהללאל מתיר וחכמים אוסרין" (עדיות פ"ב ה"ט, עמ' 458<sup class="footnote-marker">14</sup><i class="footnote">בתוספתא אצלנו: "אמר רבי יוסי מודה רבי חלפתא בזה שהוא מותר אבל בייחוד אמרו חכמים יניחנו בחלון שמא יש תקון שאם יהא אסור ואם שחטו יהא מותר על מה נחלקו על שנטמא שתלש הימנו ואחר כך מת שעקביה בן מהללאל מתיר וחכמים אוסרין" (פ"ב הי"ט, עמ' 536). </i>). ההלכה הראשונה היא משנתנו, השלישית לכאורה זהה לדברי רבי יוסי שבתוספתא, והשנייה מיוחסת לרבי יהודה אך שונה מדבריו בתוספתא (ומסתם משנתנו), שכן מדובר במקרה שתלש ממש בכוונה, ורבי יוסי (מס' 3) מדבר כנראה על מקרה 2 ועל תלישה בכוונה ולא על המקרה שבמשנתנו. אם כן לפנינו שתי מסורות אב (עדיות ותוספתא בכורות) שבכל אחת מהן מחלוקת על מה המחלוקת, וכך נוצרו לפנינו ארבע מסורות על מה המחלוקת. מכל אלה בוחרת המשנה מסורת אחת כדוגמה. בתוספתא שלנו: "התולש צמר מבכור תם והניח בחלון אף על פי שנולד בו מום לאחר מכן ושחטו הרי זה יקבר" (פ"ב הי"ז, עמ' 537-536), והרי זו המחלוקת השנייה בתוספתא עדיות.
עוד למדנו שהצמר הונח בחלון כדי שאם הכבש ימות מיתה טבעית יהיה שערו מותר, כדעת עקביא בן מהללאל, אחרת לשם מה להניח את הצמר למשמרת? האם נהג אפוא כעקביא בן מהללאל? לפי נוסח הפנייה אליו חל שינוי, בין חכמים התקבלה הדעה החולקת ופנו לעקביא כדי שיחזור בו מההיתר ויקבל את הגישה המחמירה. אבל החכם דבק בעמדתו, אף על פי שגם לפי שיטתו לא תיגרם עברה אם הצמר ייאסר לשימוש.
צמר המדובלל בבכור – צמר שנתלש מעצמו אך עדיין מחובר לצמר שעל הבהמה, שכן הוא סבוך. על הבכור התמים חל הדין של "ירעה עד שיסתאב" והוא אינו נגזז; כך צמח לו צמר רב שהפך לסבוך ומלא לכלוך, הרבה יותר מזה של כבש רגיל הנגזז פעם בשנה לפחות. את שהוא נראה מן הגיזה מותר – צמר שברור שהוא כבר תלוש מותר, כיוון שנתלש מעצמו, ואת שאינו נראה מן הגיזה אסור – כיוון שנראה כצמר שנגזז מבכור. המחלוקת היא על מראית העין, ואינה זהה למחלוקת הקודמת שהיא על עצם ההנאה. אבל קיים קשר בין המחלוקות. ברישא הניחו התנאים שצמר שנתלש אסור בהנאה, ומותר אולי לאחר מות הבהמה או שחיטתה (זו המחלוקת), אבל לכולי עלמא הצמר אסור בעוד הכבש חי. אבל בסיפא יש הקלה גדולה שמותר ליהנות מצמר שנתלש, ואף מצמר שעדיין על הכבש אבל נראה כתלוש.

Chapter 4



Mishnah 1

<small>לפי כתב-יד קופמן</small>
<b>עד כמה ישראל חייבין להיטפל בבכור</b>– את הבכור של בהמה דקה (כבש, עז) יש לתת לכוהן. השאלה של המשנה מובנת רק על בסיס ההנחה שהתנא יודע שיש הגבלת זמן מזערית ומרבית לעיכוב נתינת הכבש. בדרך כלל ניסוח כזה בא לאחר קביעת הכלל, שאין לתת את הכבש מיד לכוהן. האינטרס של הבעל הוא לתת את הוולד בן יומו לכוהן, וכך לחסוך את עלות הטיפול בו. מכאן שהדיון הוא בזמן המינימלי שבו צריך הבעלים לטפל בוולד השייך לכוהן, ועל קביעה כזאת מתאים שיבוא ההמשך שיקבע את שיעור ההמתנה. <b>בבהמה דקה שלשים יום</b> – כפשוטה המשנה מתפרשת על בסיס ההנחה שמטילים על ישראל לטפל בוולד הקטן. אמנם מבחינתו הטיפול הוא בזבוז, שהרי לא הוא ייהנה ממנו, אך חייבו אותו לטפל בבכור שלושים יום לפחות. <b>ובגסה</b> – פרה, <b>חמשים יום</b> – בוולד פרה הטיפול מועט יותר. אמנם הטרחה מעטה, אך ההפסד רב יותר. הבכור יונק וכך נמנעת מהבעלים האפשרות ליהנות מחלב אם. חלב הפרה רב הרבה יותר, כך שההפסד בשל קיום העגל רב יותר מאשר ההפסד בגידול טלא או גדי. <b>רבי יוסי אומר בדקה שלשה חדשים</b> – רבי יוסי חולק בבהמה דקה. בתוספתא מוסבר: "רבי יוסי אומר בדקה שלשה חדשים מפני שטיפולה מרובה" (פ"ג ה"א, עמ' 537; בבלי, כו ע"ב). אם כן, רבי יוסי מקל על הכוהן.
<b>אמר לו כהן בתוך [ה]זמן זה</b> – בתוך שלושים הימים של בהמה דקה. משפט זה אינו המשך דברי רבי יוסי, אלא הוא דעת הכול. <b>תנהו לי </b>– הכוהן מוכן ליטול עליו את דמי הטיפול, וכמובן בכך גם להעניק לבעלים את האפשרות ליהנות מחלב האם. בזמן הבית העלה הכוהן את הבכור לירושלים והקריבו שם כשלמים. כדאי לו להקדים את קבלת הבכור כך שיתאים לזמן עליייתו לירושלים (במועד העבודה של המשמרת שלו?). לאחר החורבן הלכה זו לכאורה מיותרת: הרי הכוהן ימתין עד שייפול בבכור מום וייפסל לקרבן (ירעה עד שיסתאב), על כן מדוע יתנדב לקבל את הבכור לפני הזמן? הרמב"ם רמז להסבר האפשרי: הכוהן רוצה לשכנע את הישראל לתת את הבכור דווקא לו. הרמב"ם מדגיש את הפן הדתי: "כדי להקל על בני אדם נתינת המתנות". אנו מעדיפים להדגיש את הפן החברתי. הכוהן בעצם משלם מעט לבעל הבכור כדי שהוא יקבל ממנו את הבכור. בין הכוהנים מתפתחת תחרות מי יקבל את הבכורות, ובאופן טבעי נוטים בני אדם בתנאים אלו לערוך עסקאות, וחכמים מתנגדים לעסקאות אלו. מובן שהיתר להסדרים כאלה עלול להתפתח למצב שבו הכוהן משלם עבור המתנות המגיעות לו בזכות. <b>הרי זה לא יתנו לו</b> – אין כאן חשד בכוהן, אלא התנגדות להסדרים הממעטים את טובת ההנאה של הכוהן. ההלכה מגִנה על הכוהן מפני לחץ להסדרים העוקפים את חובת בכורות (בבלי, כו ע"ב)<sup class="footnote-marker">1</sup><i class="footnote">ראו תוס', דמאי פ"ה ה"כ.</i>. <b>אם היה בעל מום אמר לו תנהו לי שאוכלנו מותר</b> – הכוהן רוצה לאכול את העגל או את הטלה עכשיו, ואין סיבה להימנע מלתת לו את האפשרות ליהנות ממנו כבר עתה. כאן החשש להסדר הממעט בערך הבכור אינו מתאים. <b>בשעת המקדש אם היה תמים אמר לו תן לי שאקריבנו מותר</b> – הכוהן רוצה בבכור עכשיו כדי שיוכל לקחת את הבכור עמו בעלייתו לרגל למקדש. <b>הבכור נאכל שנה בשנה</b> – אין לדחות את אכילת הבכור לשנה הבאה. בכך נקבעה גם חובת הזמן המרבי שישראל רשאי להחזיק בבכור – עד שנה. תוך שנה על הבכור להיות מוקרב. בין תמים – ואז הוא עולה כקרבן של הכוהן, בין בעל מום – שהכוהן רשאי לאכלו, <b>שנאמר לפני ה' אלקיך תאכלנו שנה בשנה </b>– דברים טו כ.
מצד שני גם שנינו: "אין רואין את הבכורות לישראל, ואם אמר לו כהן שלחני אצלך או שירש אבי אמו כהן רואין" (תוס', פ"ג הכ"א, עמ' 538). אין רואים את המומים כשהבהמה ברשות ישראל, אלא עליו להעביר קודם את הבהמה לכוהן. גם הלכה זו יש להסביר על הרקע החברתי. כאשר הבהמה בעלת מום ערכה גבוה יותר, וממילא הכוהן "חייב" יותר לישראל, לפחות במישור החברתי. על כן שואפים חכמים למצב שבו נתינת הבכור שווה עדיין פחות, ומחירו של הבכור יעלה רק ברשות הכוהן.
הסיומת של המשנה מוכיחה שמדובר על בכור בזמן הבית, וכן פירשו סיעת ראשונים. רש"י פירש בזמן הזה, משום שבזמן הבית המועד הקובע הוא זמן העלאתו של הבכור למקדש, והעלאה למקדש אינה מופיעה במשנה. הרי במקרה שהכוהן עולה למקדש (לעבודתו התורנית) שבועיים לאחר הלידה, האם אין לו זכות לקבל את הטלא הצעיר קודם?
כפי שהערנו במבוא כל המשנה משקפת את השאלות הנוגעות לבכור בזמן הזה. יחד עם זאת, הלכות רבות מדברות כאילו בית המקדש קיים. כך, למשל, כל מסכתות מועד, זבחים, כריתות וכיוצא באלו. מצד שני, המשך הפרק עוסק במומחה שהחל לפעול רק לאחר ימי הבית, על כן אין לקבוע את יעדיה של המשנה לפי ההקשר. הלכות תאורטיות (החלות בזמן שבית המקדש קיים) מעורבות בהלכות של הזמן הזה, ומשנה זו עשויה לחול על שני הזמנים כאחד.

Mishnah 2

<small>לפי כתב-יד קופמן</small>
<b>נולד לו מום בתוך שנתו רשיי</b> – כך בכתבי היד הקדומים, אבל בדפוס ראשון: "<b>מותר</b>". אין בין "רשאי" ל"מותר" אלא הבדל סגנון ועריכה. <b>לקיימו כל שנים עשר חדש</b> – מאז שנפל (התגלה) בו המום, <b>לאחר שנים עשר חודש</b> אינו רשיי לקיימו <b>אלא עד שלשים יום</b> – שנה היא שנה ועוד שלושים יום. התוספתא משלימה את ההלכה ומפרשת שמדובר בזמן הזה: "בכור תם בזמן הזה רשאי לקיימו שתים ושלש שנים עד שלא הראהו למומחה, משהראהו למומחה: נולד בו מום בתוך שנתו, רשאי לקיימו כל שנים עשר חודש. לאחר שנים עשר חודש, אין רשאי לקיימו שלשים יום" (פ"ג ה"ב, עמ' 537). בכור בזמן הזה מחכה עד שייפול בו מום, ואפילו אחר כמה שנים, אבל משנפל בו מום והראהו למומחה חייב לתת אותו לכוהן והכוהן יאכלהו תוך שנה. אבל התוספתא מוסיפה ששנה היא שנה ועוד שלושים יום, מעין זמן נוסף להתארגנות. זו עמדתו השיטתית של רבי אליעזר, שכל שנה היא בתוספת שלושים יום (תוס', פרה פ"א ה"א, עמ' 631). מהמקבילה בבבלי (ראש השנה י ע"א) משמע שסתם התוספתא היא עמדת רבי מאיר, שגם מסכים לחלוקה של רבי שמעון בספרא, ובמקביל לה עמדתו של רבי אליעזר בדבר תוספת שלושים יום, שהיא עמדה מובהקת ועקבית של רבי אליעזר וחוזרת גם לעניין ערכין – שנה היא תמיד שלושים יום אחרי תום המניין הנקוב<sup class="footnote-marker">2</sup><i class="footnote">ראו משנה, ערכין פ"ד מ"ד; פ"ט מ"א, ופירושנו לה. </i>, וכן לעניין גיל איילונית וסריס: "רבי יוסי בן כיפר אמר משום רבי אלעזר, שנת עשרים שנכנסו הימנה שלשים יום מונין אותה שנה שלמה. הורה רבי בלוד על תינוקות בת שמונה עשרה<sup class="footnote-marker">3</sup><i class="footnote">זאת כמאן דאמר שאיילונית היא בת שמונה עשרה. ראו פירושנו לנידה פ"ה מ"ז.</i> שנכנסה הימנה שלשים יום, שתהא כתינוקת בת שמונה עשרה ויום אחד לכל דבר" (תוס', נידה פ"ו ה"ג, עמ' 647; בבלי, שם מז ע"ב).
המינוח "שתיים ושלש" בתוספתא אינו בא למעט; גם אם הכבש מזקין יותר, אין לפגוע בו עד שייפול בו מום. אלא שהתוספתא בניסוחה משקפת חברה שבה בשר טלאים נאכל עד שנה, והשהיה של שנתיים כבר נחשבת תקופה ארוכה. ואכן כבשים או פרים נאכלים או כשהם צעירים ובשרם רך (והוצאות הגידול מעטות), או שמשהים אותם לצמר ולעבודה (שוורים) עד שיזקינו, ונאכלים רק לאחר שהפכו לחסרי ערך כלכלי. מהבכור אסור ליהנות, וברור שתקוותו של הכוהן היא שייפול בו מום מהר ככל האפשר, כדי שבשרו יהיה רך.
מן הראוי להדגיש שהמשנה אינה מזכירה את המומחה אלא את המום. תפקיד המומחה לזהות ולאשר את המום, אבל הוא אינו מרכיב בפני עצמו. התוספתא מדגישה את תפקיד המומחה, ועסקנו בכך במבוא. עדויות נוספות למעמדו של המומחה תידונה במשנה הבאה ולהלן (פ"ה מ"ד).
התלמודים מדגישים שאמנם חייבים להקריב ולאכול את הבכור תוך שנה, אבל אם דחו את הדבר אין הוא נפסל (ירו', ראש השנה פ"א ה"א, נו ע"ג; בבלי, תמורה כא ע"ב). אין להלכה זו בסיס במקורות התנאיים עצמם<sup class="footnote-marker">4</sup><i class="footnote">בספרי דברים, קכה, עמ' 184, מופיעה מסקנה זו לגבי זמן אכילת הקרבן (שני ימים ולילה), שאם התאחר לשנה הבאה אינו נפסל (אף על פי שהיום השני של ראש השנה חל למעשה בשנה הבאה). ייתכן שזה הבסיס למסקנות האמוראיות בנושא.</i>.

Mishnah 3

<small>לפי כתב-יד קופמן</small>
<b>השוחט את הבכור ומראהו את מומו</b> – לאחר השחיטה (בדיעבד) הוא מבקש חוות דעת נוספת. לא נאמר למי הוא מראה, אך ברור שהוא חייב לקבל אישור ממישהו על ההחלטה שבבכור נפל מום. כאמור במבוא המשנה רומזת לחובה להראות את המום למומחה, <b>רבי יהודה מתיר</b> – אף על פי שהמומחה אישר את ההחלטה רק בדיעבד. <b>רבי מאיר אומר הואיל ונשחט שלא על פי מומחה אסור</b> – באכילה. אמנם המום קיים, אך אישורו של המומחה נחוץ מלכתחילה. כן שנינו: "בכור שנפל לבור, רבי יהודה אומר ירד מומחה ויראה, אם יש בו מום יעלה וישחוט, ואם לאו לא ישחוט..." (משנה, ביצה פ"ג מ"ד). המשנה עוסקת בשאלה האם בשר הבכור נחשב ל"מוכן", ורבי יהודה מתיר. אך אגב כך אנו שומעים שגם לדעתו של רבי יהודה מלכתחילה נדרש האישור של המומחה, אבל בדיעבד הוא מתיר למומחה לחוות את דעתו לאחר השחיטה.
המחלוקת חוזרת בתוספתא, אך שם אין היא נסובה על עצם מעמדו של המומחה, וחיוניותו, אלא על בעיות "טכניות": "השוחט את הבכור בחזקת בעל מום, ונמצא תמים. מומין שבעין אין מבקרין אותן, מפני שמשתנין לאחר מיתה, ושבגוף מבקרין אותן, דברי רבי מאיר. רבי יהודה אומר אף שבגוף אין מבקרין אלא הרי זה יקבר" (פ"ג ה"ו, עמ' 537). התוספתא מניחה שלאחר השחיטה הבכור נבדק בשנית. הרי ראיית המומחה היא חיצונית בלבד, ובאופן טבעי לאחר השחיטה וניתוח האברים רואים האם הייתה הערכת ה"מומחה" נכונה. לדעת רבי מאיר ניתן לבדוק מומי גוף ולהעריך האם ההחלטה הייתה נכונה. מדבריו משמע שבעצם בדיקת המומחה לפני השחיטה היא רק הערכה והבדיקה העיקרית היא לאחר השחיטה, אבל מומים בעין משתנים, ואין להסתמך על הבדיקות שנעשו לאחר השחיטה. רבי יהודה דורש שלא להסתמך כלל על בדיקות שלאחר המוות, שכן תנאי המוות והשחיטה משנים את מצב הבהמה. ההלכה אינה מצטמצמת בבכור אלא בכל מעשה שחיטה כלשהו. אפשר שבאמת נימוקו של רבי יהודה הוא רפואי; אם אכן בתחום זה אנו עוסקים הרי שכל ההלכה קשה. האומנם המוות משנה את מצב הגוף? אדרבה, המוות מפסיק את כל התהליכים הביולוגיים ומאפשר בדיקה שאמינותה עולה בהרבה על הבדיקות שלפני השחיטה. לפיכך נראה לנו שרבי יהודה שבתוספתא חותר לקבע את מעמד המומחה. לדעתו ההחלטות המוקדמות לא רק שהן תקפות, אלא שהן מוגנות מפני ביקורת. כך נמנעת ביקורת בדיעבד על החלטות המומחה, וסמכותו נותרת ללא ערעור לא רק בתחום הפורמלי אלא גם (בעיקר) בתחום החברתי. רבי מאיר מתיר את הבדיקה בדיעבד (לאחר המוות). אמנם יש בכך סיכון, שאם יתברר שהמום אינו רציני הבשר ייקבר, אבל לדעתו הבדיקה הזו בוודאי אמינה יותר מבדיקה לפני המוות. כך גם מתברר מהי הטעות שעליה המשנה מדברת. המומחה העריך את אשר העריך, ולאחר השחיטה ברור שטעה וגרם נזק. רבי מאיר בתוספתא אינו עוסק בתשלום על הנזק, בכך עוסקת המשנה הבאה, אבל לפחות בתחום החברתי המומחה חשוף לביקורת מצד ציבור לקוחותיו. באופן טבעי גם "מומחיותו" נקבעת לפי הציבור הרואה את הערכותיו המקדימות, ובוחן אותן במבחן המציאות. לפי התוספתא מעמדו של המומחה בהחלט שונה מכפי שעולה מן המשנה.
זאת ועוד. לפי רבי מאיר בדיקת המומחה בעצם אינה צורך דתי אלא הגנה חלקית ומצומצמת על הציבור שלא תישחט בהמה לשווא, בטרם זמנה. אבל אם לא עשה כן אין הוא נענש, אלא שהסתכן בכך ששחט לשווא. במקביל גם צמצום הסיכון אינו מלא, שכן אם המומחה טעה, ובבדיקה שלאחר השחיטה התברר שהמום עובר, הבהמה אסורה באכילה. כאמור, השאלה מי משלם את הנזק אינה נדונה כאן.
העמדות של החכמים בתוספתא הפוכות מאלו שבמשנה. במשנה רבי מאיר מגן על המומחה, ובתוספתא זו עמדתו של רבי יהודה. ואכן, בבבלי (כז ע"ב - כח ע"א) עמדות התנאים הפוכות. הבבלי גם רואה בתוספתא השלמה למשנה, בניגוד לקריאה שהצענו שבה מתחדד ההבדל בין יחסה של המשנה למומחה ולמומחיותו, וליחסה של התוספתא לכך.
אנו מעזים לקבוע שהתוספתא משקפת את המציאות שבה החלטות המומחה חשופות לביקורת חברתית עזה ונוקבת. החלטה שגויה מעוררת תרעומת רבה, הרבה מעבר לערכה הכספי. במציאות שבה דין בכור מתקיים ההלכה של רבי מאיר היא מציאות הכרחית, שאליה מצטרפת התביעה שמי שפסק בטעות ישלם את הנזק. הכבוד מביא עמו אחריות כספית, אלא אם כן קיבל מינוי פורמלי המגן עליו מפני שגיאות מקצועיות. המשנה הקובעת שכל הבדיקות הן רק לכתחילה (לפני השחיטה) היא הלכה תאורטית שבמציאות חקלאית היא כמעט בלתי אפשרית. אי אפשר שחקלאים ישחיתו את רכושם כאשר התברר להם שההחלטה הקודמת הייתה בלתי מבוססת. כבר הערנו לעיל שהמשנה משקפת הכרה פחות אינטימית של חיי עדר, וגם במקרה זה הגישה במשנה היא יותר תאורטית, והתוספתא מעלה מציאות שכמעט אין להימנע ממנה.
משנתנו היא הראשונה במסכת המזכירה את ה"מומחה", ואת הבדיקה "על פי מומחה", ועלינו להרחיב בהסבר התופעה. חלק גדול מהעדויות לה מנויות להלן.
הלכה זו יוצאת דופן בעולם ההלכה הקדומה. בדרך כלל אדם מחליט על דרכו, והוא פונה בשאלה רק אם אינו יודע את ההלכה או מתחבט ביישומה. כך, למשל, במשנה הקודמת. האדם מחליט האם מותר לו לשחוט את בהמתו, וכיצד יעביר את חלקיה לביתו. הוא אמור לדעת את ההלכה ולהחליט אם לציית לה או לא. ההלכה מופנית אל המאמין המבצע את ההלכה. אם אין הוא יודע כיצד לנהוג הוא רשאי לפנות לחכם כדי שינחה אותו וייעץ לו; ייתכן אפילו שחכמים רצו שישאלו אותם ויבקשו את הדרכתם, אך אין זו חובה לשאול, ומי שאינו שואל לא עבר עברה. לא כן בראיית מום. כאן החכם או המומחה חייב לראות את המום ולאשר את שחיטת הבהמה. ראיית המום, אפוא, אינה רק בירור של המצב אלא מעמד דתי בפני עצמו. במקביל היא גם מעין בירור משפטי בין האדם למקדש, שאדם אינו יכול לבצעו לבד אלא חייב להביאו לבית הדין (בבלי, ברכות לא ע"א ומקבילות). מבחינה פורמלית הדבר נובע מכך שהבהמה שייכת למקדש, והפקעת רכוש המקדש אינה יכולה להיעשות בידי הבעלים שהוא בבחינת נוגע בדבר. ברם מובן שזהו רק הפן הפורמלי של ההכרעה, והפן החברתי-דתי מהותי הרבה יותר. זה אחד הצעדים הראשונים שיצרו וקיבעו את מעמדה של ההנהגה הרבנית. החכם אינו רק נותן "שירות" כמענה לבקשה של השואל, אלא יש לו מעין מונופול על תפקיד חברתי<sup class="footnote-marker">5</sup><i class="footnote">ראו על כך בהרחבה בפירושנו לתרומות פ"ח מ"א, וראו ספראי וספראי, תפקידי ציבור.</i>. גם אם בעל הבית יודע את ההלכה הוא מנוע מלנהוג בדיני שמים אלו לפי שיקול דעתו, אלא עליו לפנות למומחה. החכם המומחה הופך מרכיב הכרחי בסדר היום ובלעדיו אי אפשר לנהל חיי יום יום של אדם דתי, כשם שבימינו הרב עורך את טקס הנישואין, ואם ייערך טקס לפי כל כללי ודקדוקי ההלכה אך שלא על ידי רב, אין הוא טקס כשר. כך גם הכוהן הבודק נגעי צרעת ממלא תפקיד דומה. אדם נטמא כאשר מתגלים סימני המחלה, אך עד שהכוהן החליט על כך אין הוא טמא, גם אם סימני הטומאה נראים לעין כול. ההיטהרות נובעת כמובן מכך שהמצורע החלים מצרעתו, אבל הכוהן הוא המחליט על כך, וללא החלטתו החולה עדיין טמא. הוא הדין בנגעי בתים. כל זאת בניגוד לטומאה רגילה שאין היא תלויה בהחלטת הכוהן אלא במעשה שנעשה. במקרה זה הבכור הוא קודש, ולכן נדרשת חוות דעת חיצונית להוציאו מחזקת הקודש. ברם מובן שזהו רק הפן הפורמלי של ההכרעה, הפן החברתי-דתי מהותי הרבה יותר. החכם הוא מרכיב הכרחי בסדר היום, בלעדיו אי אפשר לנהל חיי יום יום של אדם דתי. אישור מומו של הבכור הפך למעמד בפני עצמו.
על מקומה של בדיקת הבכורות קיימת מחלוקת תנאים מדור אושא: "בכור שנפל לבור, רבי יהודה אומר ירד מומחה ויראה, אם יש בו מום יעלה וישחוט, ואם לאו לא ישחוט. רבי שמעון אומר כל שאין מומו ניכר מבעוד יום אין זה מן המוכן" (משנה, ביצה פ"ג מ"ד). לדעת רבי שמעון בדיקת המומחה חייבת להיערך מבעוד יום, ומה שמומחה לא בדק אינו "מן המוכן", גם אם הבהמה אכן בעלת מום. הבדיקה היא אפוא מרכיב שגרתי לפני השחיטה, ואילו לדעת רבי יהודה הבדיקה היא תפקודית בלבד. כשרוצים לשחוט יש לבדוק.
במשנתנו מופיע פן אחר של חיזוקו של מעמד הבדיקה. לפי רבי מאיר הבדיקה היא מעמד חיוני; לא עצם המום גורם לשחיטה אלא חוות דעת המומחה, כעין הפסיקה של הכוהן שפלוני נגוע. ונדגיש שנית: אדם טמא מרגע שנגע בטומאה. לעתים נדרש החכם לחוות את דעתו ולקבוע את ההלכה, אבל הטומאה קיימת מרגע הימצאה ולא מרגע הכרזת החכם. בנגע – הנגע עצמו אינו מטמא עד הכרזת הכוהן, וכן לפי דעתו של רבי מאיר המום אינו מתיר את הבכור, אלא הכרזת הכוהן מתירה אותו. רבי יהודה מסכים עם דעה זו, אך מאפשר הכרזה לאחר השחיטה, ורבי שמעון דורש שההכרזה תהיה ערב יום טוב, בבחינת הכנה.
לפי משנתנו ומשנת ביצה הבודק הוא ה"מומחה". מינוח זה עמום ומותיר על כנה את השאלה מיהו המומחה.
המשנה להלן קובעת: "הנוטל שכרו להיות רואה בכורת אין שוחטין על פיו, אלא אם כן היה מומחה כאיילה ביבנה, שהיתירו לו חכמים להיות נוטל ארבעה אסרות בבהמה דקה, וששה בגסה, בין תמים בין בעל מום" (מ"ה). איילה הוא שמו של אדם שהיה ה"מומחה" ביבנה, ונטל שכר תמורת עבודתו. עושה רושם שהוא אינו חכם, שכן אין הוא נושא את התואר "רבי", אבל "חכמים" מציגים את עצמם כמי שקצבו את שכרו. אגב, לחכם רגיל אסור ליטול שכר על עבודתו-הוראתו, וזו ראיה נוספת לכך שאיילה לא היה ממעמד החכמים. עם זאת נראה שהיה מקורב לשכבת החכמים, אך לא "רבי".
במקביל ניתנת הסמכות להתרת הבכור, במומים ברורים, לשלושה מ"בני הכנסת" (להלן פ"ה מ"ה). רבי יהודה נשיאה חוזר על הלכה זו, והבבלי מגבילה למומים מובהקים בלבד (לו ע"ב).
עם זאת, עריכת המשנה יוצרת את הרושם שהמומחה בודק הבכורות הוא דיין רגיל, ודיניו כדינו של כל דיין<sup class="footnote-marker">6</sup><i class="footnote">למשל המשנה להלן לעומת מ"ו, וכן תוס', פ"ג ה"ז ואילך, עמ' 537, ועוד. </i>. חכמים פוסקים הלכות בדיני בכורות, והם המחליטים על התרתו לשחיטה. רוב העדויות עוסקות כמובן בפסיקה עקרונית, ברם מופיעים גם סיפורים על הכרעות פרטיות הלכה למעשה (כגון להלן במשנה הבאה), בבחינת "ובא מעשה לפני חכמים והתירו"<sup class="footnote-marker">7</sup><i class="footnote">להלן פ"ה מ"ג. מבין המקרים שהובאו לפני חכמים, שתי פעמים הם התירו ופעם אחת אסרו. מובן שניתן להסביר ולטעון שחכמים לא עסקו במתן תשובות למקרים בודדים אלא עסקו בשאלה באופן עקרוני וכללי בלבד, ואילו הכוהן המומחה פעל כמבצע של ההלכה העקרונית ובדברו היה תלוי הביצוע המעשי והיישום של הכלל העקרוני.</i>. פסיקה אחת כזאת הייתה עילה לוויכוח נוקב בין רבי יהושע לבין רבן גמליאל, הנשיא של דור יבנה (בבלי, לו ע"א)<sup class="footnote-marker">8</sup><i class="footnote">למעשה זה אין מקבילה ארץ-ישראלית. אלון (מחקרים א) סבר שתגובתו התקיפה של רבן גמליאל נבעה מכך שראיית מומי בכורות הייתה מונופול של בית הנשיא. דומה שאין לכך ראיות, והדבר אף אינו סביר: וכי יכול הנשיא להשגיח על כל מומי הבכורות? </i>. ההקשר של המשנה הבאה מצביע על כך שהחכם רואה את הבכורות, ורבי טרפון הוא דוגמה לכך. עוד נעשה כאן שימוש במונח "מומחה לבית דין" שאמנם אינו חבר בית הדין, אך פועל מטעמו.
כפי שראינו במבוא למסכת נדרים, לעתים התפקיד החברתי (שם מדובר בהתרת נדרים) לא היה בידי החכם דווקא, אך סיפורי התנאים (או האמוראים) מעידים שחכמים ראו את עצמם כראויים למלא תפקיד הוראתי זה, ושאפו להתקבל בציבור כבעלי המונופול על יכולת זו. במקביל ראו חכמים בכוהנים נוגעים בדבר, וממילא עדותם ופסיקתם פסולה<sup class="footnote-marker">9</sup><i class="footnote">עבדי כוהנים פסולים לעדות. ראו להלן פ"ה מ"ד, ובמשנה ה שם הכוהן נאמן להעיד על החלטת החכם. במשנה ד בפרקנו רבי טרפון אוסר בשר בהמה, ברם אין מדובר שם בבכור אלא בשחיטה רגילה.</i>. כמו כן אנו שומעים על אפשרות שהבכור יישחט "על פי שלשה בני הכנסת", כלומר שלושה מבני העדה. המדובר במום גלוי, ורבי יוסי טוען שגם כאן רק "מומחה" רשאי להתיר בכורות (להלן פ"ה מ"ה; תוס', פ"ג הכ"ד, עמ' 538). כפי שראינו במקום אחר<sup class="footnote-marker">10</sup><i class="footnote">ספראי וספראי, תפקידי ציבור.</i> זו מדיניות ברורה של עילית התובעת את התפקיד ההוראתי לעצמה, ובמקביל שוללת אותו מאחרים (ובכך רוכשת מעין מונופול על התפקיד). עד שהתפקיד ייפול לידם הם מעניקים אותו לגורמים אנונימיים ("מומחה"), אך לא לכוהן, ובמקביל גם מבזרים אותו בין כל בני העדה. מדיניות כללית ומקובלת זו (בקרב שכבות העילית בכלל) היא זו המופיעה גם כאן.
לעומת כל זאת, במקורות האמוראיים ברור שהמומחה הוא חכם לכל דבר: "תא שמע, דתניא: בכור בזמן הזה, עד שלא נראה להראותו לחכם – רשאי לקיימו שתים ושלש שנים; ומשנראה להראותו לחכם..." (בבלי, כח ע"א). כאן כבר תפקיד החכם ברור. לפי הסיפור התלמודי רב ירד לבבל וזכה לסמיכה חלקית, וייתכן שאחד ממרכיביה היה התרת בכורות: "מהו למנות זקינים לדברים יחידים? נישמעינה מן הדא, רב מניתיה רבי להתיר נדרים ולראות כתמים. מן דדמך בעא גבי בריה<sup class="footnote-marker">11</sup><i class="footnote">כאשר מת רבי ביקש מבנו...</i> מומי בכורות, אמר לו איני מוסיף לך על מה שנתן לך אבא. אמר רבי יוסי בירבי בון, כולא יהב ליה: לדין יחידי, ולהתיר נדרים, ולראות כתמים, ולראות מומין שבגלוי, מן דדמך בעא גבי בריה מומין שבסתר<sup class="footnote-marker">12</sup><i class="footnote">עד כאן סוף הציטוט של השאלה.</i>" (ירו', חגיגה פ"א ה"ח, עו ע"ג; נדרים פ"ט ה"ד, מא ע"ב)<sup class="footnote-marker">13</sup><i class="footnote">בביאור המסורת, ובמשתמע ממנה, עסקנו במבוא.</i>. קשה להכריע האם זו מסורת אמוראית או שהיא חוזרת לסוף ימי התנאים, על כל פנים התרת בכורות כבר הופכת ל"מונופול" של חכם סמוך. כפי שנראה להלן כל עניין המומים שבסתר הוא מעורפל, וספק אם הוא רֵאלי.
אם כן, התהליך ברור למדי. בימי הבית היו מן הסתם הכוהנים רואי המומים, שהרי הבכורות היו שלהם. בתחילת תקופת התנאים (דור יבנה) הועבר התפקיד למומחה ניטרלי "אזרחי", שאולי היה כוהן במוצאו, מקורב לשכבת החכמים אך לא חכם, אבל תפקידו ושכרו אורגנו על ידי בית הדין של חכמים. בשלב שני הוקצב שכרו על ידי בית הדין, והוא אף מונה על ידו. בשלב שלישי עברה ההכרעה גם לבית דין של הדיוטות, כמעין מקבילה למומחה היחיד, ובשלב הרביעי חזרה לידי המומחה, אך מעתה הוא החכם עצמו. במקביל לשלב השני הפכה ההתרה למעמד דתי כשלעצמו, והמומחה הפך למרכיב מהותי במעמד הציבורי.

Mishnah 4

<small>לפי כתב-יד קופמן</small>
<b>מי שאינו מומחה</b> – סתם אדם. לא ברור מה הופך את האדם ל"מומחה", האם היה הליך פורמלי של מינוי, האם היה זה הליך שבו היה בית דין של חכמים מעורב או שמא המועצה המקומית, או סמכות מקדשית כלשהי? מכל מקום, המדובר באדם סתם שחיווה דעתו שהבכור הוא בעל מום. <b>וראה את הבכור</b> – ביצע את הבדיקה <b>ומצאו בעל מום, נשחט על פיו</b> – וטרם נאכל, <b>הרי זה יקבר</b> – הבשר ייקבר כדין בשר קודשים והוא אסור בהנאה, <b>וישלם מביתו</b> – לא נאמר מי צריך לשלם, האם הבעלים שפעל ללא היתר, או המומחה שהתיימר למלא תפקיד לא לו. להלן מדובר במקרה שמומחה משלם את הנזק שגרם. עד עתה לא נאמר שהמומחה טעה אלא שהפשע היה בעצם העובדה שהבכור לא נשחט על פי מומחה, אף שאולי המום עצמו היה קיים. לא נאמר גם שבודקים את הבכור מחדש, ברם כמובן ניתן לפרש גם שהמומחה טעה, והפירוש תלוי בהמשך המשנה.
בתוספתא יש מחלוקת על המשנה: "מי שאינו מומחה וראה את הבכור ונשחט על פיו. זה היה מעשה ובא ושאל אלעזר בן תדאי לחכמים, ואמרו משלם מחצה בדקה ורביע בגסה" (פ"ג ה"ז, עמ' 537)<sup class="footnote-marker">14</sup><i class="footnote">בבבלי, כח ע"ב, הנוסח הפוך, וכן עמד הנוסח לפני הרמב"ם, בעל מלאכת שלמה ואחרים. בראשונים קשרו את התשלום הגבוה לאיסור לגדל בהמה דקה, אבל יש להודות שאיסור זה אינו נרמז בכל המסכת שלנו, כפי שהדגשנו במבוא. </i>. לפנינו סיפור מעשה המעיד על הפסיקה למעשה. הנזק בבהמה גסה גדול במידה רבה מהנזק בבהמה דקה, והתשלום המופחת לבהמה גסה מהווה אפוא סיוע למשיב שטעה. פסיקה זו מקלה אפוא על הטועה ומזמינה אנשים שאינם "מומחים" לחוות את דעתם בעלות מופחתת. אולי גם רומזת המשנה שלרשות החכם עומדים דרכי הקלה פנים הלכתיות, שסתם 'מומחה' עצמאי איננו מכיר.
עצם התשלום הקבוע מלמד שאין כאן תשלום נזיקין רגיל אלא הנחה למי שאינו מומחה, או להפך, קנס למי ששאל את האדם שאינו מומחה. עם זאת, "מה שעשה עשוי" – ההחלטה עצמה בלתי הפיכה. מסתבר שהתוספתא אף מתכוונת שההיתר תקף אף על פי שהתבררה הטעות. לעומת זאת במשנה ברור שמומחה נחשב לעבריין, והבעלים נקנס בכך שכל הבהמה פסולה. הקנס כלפי הבעלים מצביע על כך שעיקר המאמץ מכוון עבורם (או נגדם). זו קריאה של חכמים: פנו למומחה ולא לסתם ידען מקומי. להלן פ"ו מ"ו תדגים המשנה את הקביעה שבתוספתא. בקביעה כזאת יש כבוד רב למומחה, שכוחו גובר על המציאות האובייקטיבית.
לעומת זאת אין המשנה מעניקה כוח דומה לבית הדין שהתיר לאלמנה להינשא<sup class="footnote-marker">15</sup><i class="footnote">ראו פירושנו ליבמות פ"י מ"א ומ"ב.</i> והתברר שבעלה הראשון קיים. שם בית הדין אמנם פסק, אך האחריות על המעשה מוטלת עליה. בתלמודים ניסו גם במקרה זה לגלגל את האחריות על בית הדין, ולהתעלם מהמציאות המעשית.
לא ברור ממתי המעשה, ואף לא ברור מיהו אלעזר בן תדאי (תדיי – תרדיון?). הוא מופיע עוד פעם כשואל את חכמים (תוס', גיטין פ"ה ה"ד; ירו', שם פ"ז ה"ד, מ ע"ד). התשובה היא דעתם של חכמי דור אושא, אך אין בכך סיוע להערכת זמנו של אלעזר בן תדאי. מן הראוי להדגיש שכל המקרים התנאיים המתוארכים שבהם נשאלה שאלה בסגנון "שאל[ו] לחכמים" הם מדור יבנה<sup class="footnote-marker">16</sup><i class="footnote">וראו להלן פ"ו מ"ט ודיוננו בנוסח שם.</i>, ולפיכך סביר להניח שגם מעשה זה הוא מדור יבנה<sup class="footnote-marker">17</sup><i class="footnote">משנה, עבודה זרה פ"ב מ"ב; תוס', פסחים פ"ב הי"ט; נידה פ"ד ה"ג, עמ' 644 (שני מעשים); ספרי במדבר, קיח, עמ' 138, ועוד. הוא הדין במינוחים קרובים, כגון "... שאל... זקנים" (תוס', כלים בבא בתרא פ"ה ה"ו, עמ' 595; בבלי, עבודה זרה כ ע"ב ועוד). ישנם כמה מעשים בלתי מתוארכים, כגון "מעשה שמת שמעון בן יהוצדק בלוד, ובא יוחנן אחיו מן הגליל לטמא לו, מאחר שנסתם הגולל, ובאו ושאלו לחכמים ואמרו אל יטמא. אלא פתחו לו את הקבר ויראה" (מסכת שמחות פ"ד ה"ז, עמ' 118). המקרה אינו מתוארך, אך דעת ה"חכמים" בלוד היא עמדת רבי טרפון שם. ראו עוד תוס', חולין פ"ג ה"י, עמ' 504; מקוואות פ"ד ה"ו, עמ' 656, שם אין המינוח הזה מופיע אך מדובר בהליכה לחכמים כדי להעלות בפניהם שאלה. המיוחד בדור יבנה הוא כפול: ראשית המינוח, "שאל (נשאלה...) לחכמים" או "לזקנים", וכן תיאור של נסיעה כדי לשאול שאלה. </i>. אמנם רב שרירא גאון מתארך את החכם לדור אושא, אך רשימת החכמים שהוא מונה שם כוללת חכמים מדורות שונים וספק אם הגאון התכוון, או יכול היה, לתארך אותם בדיוק<sup class="footnote-marker">18</sup><i class="footnote">אגרת רב שרירא גאון, מהדורת לוין, עמ' 15.</i>.
<b>הדן את הדין</b> – לכאורה לפנינו מקרה שני של אדם שהובאה לפניו שאלה הלכתית ולא נקבע האם הוא מוסמך לענות או לא. <b>זיכה את החייב וחייב את הזכיי</b> – לפי הניסוח ניתן להבין שמדובר במקרה של דיון בין שניים. <b>טימא את הטהור טיהר את הטמא</b> – השאלה הייתה הלכתית גרידא. <b>מה שעשה עשוי</b> – מבחינתו של השואל ההליך הושלם וההחלטה תקפה. <b>[ו]ישלם מביתו</b> – מי שענה גרם נזק, ולכן חייב לשלם. <b>אם היה מומחה לבית דין פטור מלשלם</b> – כפשוטם של דברים, אם התשובה ניתנה בסמכות הרי שהמשיב פטור מעונש. ההלכה עצמה מובנת, אבל המקרה הנדון והנפשות הפועלות בו אינם ברורים. נפתח במקרה הראשון. אם המדובר בדיון בין שני בעלי דין, והדיין טעה, הרי שקשה להשלים עם המסקנה שמה שעשה עשוי; אם נעשתה טעות, למה שלא תוחזר? יתר על כן; במה מדובר? אם מדובר בדיין עירוני מוסמך, הרי שהמושג "טעה" אינו ברור. כיצד ניתן לקבוע שטעה? מי הסמכות העליונה הקובעת מסקנה מעין זו? אולי הכוונה לדיין עצמו כשהוא חוזר בו, ושוב לפנינו הליך בעייתי שבו הדיון המשפטי אינו מסתיים במשפט ובהכרעה אלא ממשיך להידון ולהתגלגל במקומות שונים. ברם אפשר גם לפרש שהכוונה לדין בדיני שבת או בדיני שמים אחרים. החייב השמיד אוכל שבישל, או התעכב מלעשות בחול המועד עבודה המותרת לו. גם במקרה כזה המונח "מה שעשה עשוי" הוא מוקשה. אם בא אדם ושאל האם מותר לתקן גדר בחול המועד, ונענה (בטעות) בשלילה, והגדר לא תוקנה, ברור שאת הנעשה אין להשיב, והביטוי "מה שעשה עשוי" הוא קשה, הרי אין כל אפשרות אחרת. לעומת זאת אם הטיל הדיין על אדם (בטעות) להפריש תרומות, הרי ניתן לתבוע מהכוהן להחזיר את מה שקיבל בטעות. ברם אם אין הדבר אפשרי (הפרות הנידונים נאכלו או התערבבו בתרומות אחרות), אזי הניסוח "מה שעשה עשוי" הופך למשמעותי. אם כן המקרה הנדון אינו ברור, והניסוח במשנה אינו מתאים לכלל כללי אלא למקרים מסוימים בלבד. כפי שנראה להלן אין מדובר דווקא בפסיקה בענייני בכורות אלא במקרה רגיל של הכשר שחיטה, וייתכן שכל הכלל הוא בכך בלבד.
כבר הבבלי התקשה במשנה וניסה להתאימה למערכת הרגילה של שאלה בהלכה. לשם כך חידש אבחנות משוכללות יותר בין סוגי טעויות שונות (טעה בדבר "משנה", טעה בשיקול דעת וכן הלאה). גם המפרשים המסורתיים התקשו מאוד בפירוש המשנה. רמב"ם, למשל, האריך בה רבות וראה בה בית אב להבנת שיטת הפסיקה של חכמים. נקודת המוצא שלו היא שאכן המשנה אינה עוסקת בדין בכורות אלא בפסיקה יום-יומית. ברם דומה שיש להבין את המשנה כמשקפת מצב קדום יותר, ומאורגן פחות, של מערכת המשפט. הדיין אינו בית הדין המוסמך של חכמים, והחכם עצמו אינו ממלא תפקיד גלוי במשנה, ונרחיב בכך להלן.
אולי אף ניתן לפרש ש"מה שעשה עשוי נגגר מהרישא. שם באה המשנה להגן על פסיקתו של מי שאיננו מומחה לבכורות, כדי שבעל הבית יפנה לחכם ולא ל'מומחה' מפוקפק ויבזבז את מעותיו. אגב כך נשנה דין זהה לגבי כל דיין. אפשר גם  שהכוונה ב"מה שעשה עשוי" איננו גישה תיאורטית עקרונית אלא לכך, שבפועל הבשר נזרק לכלבים ואם מה שעשה עשוי, אז ישלם מביתו.
<b>מעשה בפרה שניטלה האום שלה</b> – כך בעדי הנוסח הטובים (מל, מפ); בדפוס הראשון כל המשפט חסר; בדפוס וילנא "האם", וכן בהמשך. המושג "אום" מופיע בדיני נגעים (משנה, נגעים פ"א מ"ה) ומשמעו לב הדלקת או הפצע בעור. במקרה זה נראה שהכוונה לרחם שממנו הפרה יולדת, ואמנם הנוסח הוא "אום" אבל משמעו המקום שבו היא נעשית אם. <b>והאכילה רבי טרפון לכלבים</b> – רבי טרפון סבר שנטילת הרחם הופכת את הבהמה לבעלת מום ופסולה באכילה. לא נאמר שמדובר בבכור חי, אדרבה, בכור הוא זכר בלבד, ואי אפשר שיינטל האום שלו. אלא מדובר בסתם בעיה של כשרות. <b>ובא מעשה לפני חכמים והתירו</b> – בגלל העדות הבאה: <b>אמר<sup class="footnote-marker">19</sup><i class="footnote">או אולי יש לקרוא אמ' ר', כלומר אמר רבי.</i> תיודרוס הרופא</b> – תודוס, או תאודורוס, הוא שם יווני, אבל נראה שמדובר ברופא, מומחה מקומי, לרפואת בהמות. <b>אין פרה וחזירה יוצאין מאלכסנדריה עד שחותכין את האום שלה בשביל שלא תלד</b> – העדות היא שממצרים מייצאים בהמות (נקבות) ותמיד מעקרים אותן קודם כדי שלא תלדנה. בתחום המשפטי העדות היא שנטילת הרחם אינה "מום", כלומר שהבהמה עשויה לשרוד מניפולציה רפואית זו ולהמשיך להתקיים. זאת מתוך ההנחה המקובלת גם במקבילות (משנה, חולין פ"ג מ"א) ש"מום" הוא רק מום העלול לגרום למוות. העדות היא שנטילת הרחם, או עקירת שחלות, אינה גורמת למות הבהמה. בבבלי נזיר נב ע"א מיוחס המקרה לבית הכנסת של הטרסיים בלוד, אבל בבכורות כח ע"ב מיוחסת הפסיקה ליבנה. המשנה קיצרה אפוא והביאה את ההלכה בלבד, ואילו התלמודים שימרו את המעשה החי. קשה לדעת האם התלמוד הבבלי משמר זכרון או שזו השלמה ספרותית והגיונית המושפעת מהידיעה שרבי טרפון ורבי עקיבא פעלו ביבנה, ורבי טרפון חי בלוד. הסתירה ביו הסוגיות מלמדת אולי שהפתרון השני ריאלי יותר.  פעל   <b>אמר רבי טרפון הלכה חמורך רבי<sup class="footnote-marker">20</sup><i class="footnote">רבי חסר ב-מל, מפ. אין זה יאה שרבי טרפון ידבר אל עצמו בלשון כבוד, "רבי טרפון". </i> טרפון</b> – רבי טרפון סבור שחל עליו הדין שמי שדן וחייב את הזכאי חייב לשלם מביתו. אמר לו רבי עקיבה – תלמידו של רבי טרפון, רבי טרפון פטור אתה שאתה ממחה לבית דין שכל הממחה בבית דין פטור מלשלם – התלמיד מגן על רבו.
הסברנו את המשנה במישור המשפטי הפשוט, אך היא מחייבת הרחבה ובירורים שונים. עריכת המשנה יוצרת את הרושם שרבי טרפון עסק בבכור, ואולי התכוון העורך לרמוז לרושם זה, אבל השאלה איננה בבכור אלא בדיני שחיטה. המשנה מבינה אפוא שדין המומחה אינו עוסק בבכורות בלבד, אם כי ייתכן שבתחומים אחרים לא נעשה שימוש במובן "מומחה". יתר על כן, אם המעשה מתאים לרישא הרי שגם הרישא עסקה בכלל ההלכות ולאו דווקא בבכור. יתר על כן, מתברר שגם הרישא עוסקת בדיין "בלתי מוסמך" שטעה. הדיין הבלתי מוסמך אינו חכם. ודאי שרבי טרפון היה חכם ידוע, ולפיכך לא יעלה על הדעת שנחשב למי שאינו מוסמך. המשנה מדברת אפוא במינוח אחר המתאים לדיינים עירוניים שאינם ממעמד החכמים. אלו זקוקים למינוי מפי "בית הדין", ואם קיבלו מינוי כזה יש בו ביטוח מפני "רשלנות" או "שגיאה". כפי שכבר הראו חוקרים, בתקופת המשנה והתלמוד פעלו שתי מערכות בתי דין. חכמים ראו עצמם כבעלי מונופול על השפיטה. לדידם רק להם היה הידע והיו הכלים והלגיטימציה משמים לשפוט ולדון. בפועל הם אף עסקו בתחום זה רבות. עם זאת, הם לא נהנו מסמכות חברתית שלטונית. במקביל לבתי הדין של חכמים פעלו בתי דין "אזרחיים" של הקהילה. אלו צייתו באופן כללי להלכה, אך ודאי שלא היו בקיאים בה באותה רמה כמו החכמים. חכמים לא הבליטו את התנגדותם לבתי הדין המתחרים. בספרותם הם מנסים להתעלם מהם וליצור תדמית כאילו מערכת השיפוט הייתה בידיהם, אבל בפועל הם לא שלטו על תפקיד חברתי זה, ואף לא הביעו תביעה חד-משמעית לשלוט עליו, ולא שללו את הלגיטימיות של בתי הדין האחרים<sup class="footnote-marker">21</sup><i class="footnote">ספראי, גבוה מעל גבוה.</i>. המעשה אינו מתפרש אלא על רקע זה שבו רבי עקיבא טוען שרבי טרפון יש לו מעמד של מומחה מטעם בית הדין, בגלל אישיותו ומרכזיותו, אף שכנראה בפועל לא היה לו מינוי כזה.
עדיין הסבר המשנה קשה, ואולי יש להלך בדרך אחרת. הרישא עוסקת בדיין שאינו מוסמך, לא מטעם הרשות העירונית ולא מטעם חכמים, אלא סתם אדם שהורה. המעשה ברבי טרפון אינו מתאים להגדרה ההלכתית של הרישא, ברם במהלך פירושנו כבר ראינו כי לעתים קרובות המעשה אינו מתאים להלכה שברישא. הוא בא לשקף את מורכבות החיים, ועד כמה ההלכה תלויה בהתנהגות בפועל; לא רק בהלכה העקרונית אלא גם בתנאים נוספים. רבי טרפון אינו מקבל את ההנחה שדיין מוסמך פטור מדמי נזק; לדעתו עליו לשלם את טעותו. רבי עקיבא מחדש או מנסח את הדין שברישא, שדיין מומחה פטור מלשלם, ומחיל אותו על רבי טרפון. גם לפי פירוש זה אי אפשר לקבוע האם המשנה (רבי עקיבא) מדברת על חכם המשיב לפונים אליו, או על הדיין העירוני.
המונח "מומחה לבית דין" מחייב הסבר מכיוון נוסף: מיהו בית הדין המסמיך. לפי הסברנו "בית הדין" המדובר הוא למעשה מועצת העיר המסמיכה דיינים. חכמים פועלים מחוץ למערכת זו, וכאשר מדובר בחכמים הגוף המסמיך הוא כנראה הנשיא הממנה אדם להיות "רבי". בדור יבנה המערכת מצויה בשלבי התגבשות ראשוניים, וההגדרות השונות טרם נקבעו. מכל מקום, משנתנו אינה הולמת מצב של מערכת מגובשת וברורה. בנספח למסכת נברר מיהו המומחה, ומי הגוף שיכול היה למנותו.

Mishnah 5

<small>לפי כתב-יד קופמן</small>
<b>הנוטל שכרו להיות רואה בכורות אין שוחטין על פיו</b> – חכמים מתנגדים לכך שרואה הבכורות יקבל תשלום בעד עבודתו, כשם שהחכם אינו מקבל תשלום עבור עבודתו כדיין<sup class="footnote-marker">22</sup><i class="footnote">ראו בהרחבה בנספח למסכת פאה. </i>. <b>אלא אם כן היה מומחה כאיילה</b> – ב-מל, מנ, מפ: "אילה". <b>ביבנה שהיתירו לו חכמים להיות נוטל ארבעה אסרות בבהמה דקה וששה בגסה בין תמים בין בעל מום</b> – אילה, או איילה, היה מומחה ידוע שכנראה הפך לבעל מקצוע לכל דבר. הוא מוצג כיוצא מן הכלל, כפי שאמרנו בפירושנו למשנה הקודמת. איילה לא היה חכם, אך כנראה היה מקורב לחכמים. ההבדל בין תמחיר בדיקת בהמה דקה לתמחיר בדיקת בהמה גסה נובע מכך שבדיקת עגל מחייבת מאמץ נוסף (כך הבבלי, כט ע"א), ואולי לפנינו דוגמה לחוק השכר היחסי: דמי הבדיקה יחסיים לערך החפץ הנבדק. הבדיקה היא אותה בדיקה, אבל ערך העגל גבוה יותר, וממילא הבעלים מוכנים לשלם יותר עבור הבדיקה.

Mishnah 6

<small>לפי כתב-יד קופמן</small>
<b>הנוטל שכרו לדין דיניו בטילים</b> – הניסוח מגיב על תופעה ואינו מסתפק בעצם הכלל. הכלל הוא שלא ייקח אדם שכר עבור שירותו כדיין, אבל המשנה מניחה שתופעה זו מתחוללת ומגיבה עליה, שדיין כזה פסקיו בטלים. כפי שהסברנו בנספח למסכת פאה סביר יותר שהמשנה עוסקת בדיין העירוני, ולא בחכם, שהרי אם היה מדובר בחכם הייתה המשנה מתנסחת בצורה כללית יותר, שאין לקחת שכר עבור דיינות. עם זאת, התלמוד הבבלי (כט ע"ב) כבר הבין שמדובר בחכם, וקשר את המשנה לאיסור הכללי ללמוד בשכר. פירוש התלמוד אינו מקרי, הוא מבטא את העלייה בכוחם של חכמים ובהצלחתם למקם את עצמם בעמדה זו של הוראת הלכה לציבור. ההסבר משקף גם את רצונם של חכמים למצב את עצמם בעמדה זו. יש כאן אפוא תיאור מציאות ברוח החזון של חכמים, שאי אפשר לדעת עד כמה התגשם בפועל. <b>להעיד עידותו בטילה</b> – המדובר בעד מזדמן, אך בעיקר באדם שהתבקש לחתום כעד על שטר<sup class="footnote-marker">23</sup><i class="footnote">אם יזכנו החונן לאדם דעת נעמוד על כך בהרחבה בפירושנו לסנהדרין פ"ג מ"ה.</i>. <b>להזות ולקדש</b> – כוהן המקבל שכר עבור עבודתו, <b>מימיו מי מערה</b> – סתם מים. מי מערה פסולים מלשמש כמי חטאת, שכן נדרשים מים חיים. <b>ואפרו</b> – אפר פרה אדומה, <b>אפר מיקלה</b> – סתם אפר קלוי. <b>אם היה כהן</b> – שהיזה מי חטאת, <b>מטמהו מתרומתו</b> – מזה מי החטאת נטמא ואינו יכול לאכול תרומה עד הערב, לפיכך נגרם לו גם נזק כלכלי. <b>ומאכילו ומשקו וסכו</b> – מי שעליו היזה הכוהן רשאי, או חייב, לפצותו על הנזק, כלומר להאכילו בחולין. לכוהן יש שפע תרומה, אך חולין עליו לקנות בשוק. <b>ואם היה זקן</b> – וצריך ללכת למקום הדין או למקום ההזיה, <b>מרכיבו על החמור</b> – מקבל השירות חייב בדמי ההובלה. <b>ונותן לו שכרו כפועל</b> – בעל התפקיד מקבל אפוא תשלום, אך תשלום צנוע. הרישא סותרת את הסיפא. הרי למעשה נוצרת כאן מערכת של תשלום לדיין, ועוד יותר לכוהן, עבור עבודתו. המשנה משקפת אפוא אידֵאל וגם מציגה את הדרכים לעקוף את הרעיון הדתי של שירות בהתנדבות. ייתכן שהמשנה מלמדת על מערכת מסודרת של תשלום לכוהנים על עבודת הקודש, תשלום שחכמים רצו למנוע אותו מסיבות דתיות או גם חברתיות.
בתוספתא מופיעה אותה תפיסה בשינוי סגנון: "החשוד להיות נוטל שכרו ודן, שכרו ומעיד, כל הדינין שדן וכל עדיות שהעיד הרי אלו בטלין. אבל נותן לדיין שכר דינו ולעד שכר עדתו אף על פי שאמרו כשר לדיין שיטול שכר ולעד שיטול שכר עדתו" (פ"ג ה"ח, עמ' 537)<sup class="footnote-marker">24</sup><i class="footnote">וכן בהמשך שם ה"ט, לגבי הכוהן. </i>. אין כאן דיון בכוהנים, ואין כאן התפתחות כרונולוגית אלא תפיסה שלמה ומעוצבת. אם אכן המשנה אינה עוסקת בתלמידי חכמים, הרי שהיא ממעטת מאוד בכוחם של המומחים. מצד אחד היא מחזקת את סמכותם ומערערת את מעמדם של סתם מביני דבר שאינם "מומחים", ומצד שני היא נמנעת מלהפוך את המומחים למקבלי שכר. ברם המשך המשנה מלמד שבפועל היו מומחים שקיבלו שכר ישיר או עקיף, ולמעשה ההלכה מכירה בכך בדיעבד (ובמקרה של איילה מיבנה היא מכירה בכך גם מלכתחילה). ההלכה האוסרת על הכוהנים לקבל שכר עבור מלאכות קודש ממעטת גם את היתרונות הכלכליים והחברתיים של הכוהנים, זאת מתוך ההנחה שסתם הזיה היא בכוהנים<sup class="footnote-marker">25</sup><i class="footnote">ראו על כך במבוא למסכת פרה. </i>.
מי מערה אינם מים מסתם מערה אלא מ'בערה' חמי הגפרית שבעבר הירדן. כלומר מים מסריחים שאינם טובים אפילו לשתיה (איור 6).

Mishnah 7

<small>לפי כתב-יד קופמן</small>
<b>החשוד על הבכורות אין לוקחין ממנו בשר צבאין </b>– אמנם צבי אינו חייב בבכורות, אך נמנעים מלקנות מהחשוד כל בשר שהוא. אפשר שיש כאן סייג, שלא יבואו לידי טעות, ואפשר שיש כאן קנס. המשנה קשה כיוון שאין לטעות בין בשר צבי לבשר עז, טעמם שונה ורקמתם שונה, ואם זה קנס – מדוע יוטל דווקא קנס זה, ולא קנס אפקטיבי ומשמעותי יותר? הרי את הצבי לא גידלו, וממילא הייתה מכירתו אירוע נדיר. ייתכן שהמשנה מהלכת לפי הדעה שגם בהמות נוספות חייבות בבכורה, גם צבי, סוס וכיוצא באלו. במבוא ראינו שההלכה של חז"ל קובעת שאין מביאים בכורות מבהמות שאינן נזכרות במפורש, אך גם ראינו עמדה חילופית שאותה ייצג פילון, ואולי היא הלכה צדוקית. בדרך כלל הצבי גדל בשטח בר, וממילא איש אינו יודע אם הוא בכור. אבל מכיוון שמדובר בחשוד על בכורות אין קונים ממנו בשר צבי, גם אם החשש שהוא בכור קטן. <b>ולא עורות שאינן עבודין </b>– מפשט המשנה משמע שמותר לקנות ממנו עורות מעובדים. בשני המקרים אין כל קושי לזהות את מקור העור ולקבוע אם הוא עור צבי או עור כבשה. ברם אי אפשר לדעת האם הבהמה היא בכור או שאינה בכור. אם כן מתעוררת השאלה מה ההבדל בין עור מעובד לשאינו מעובד. אם יש רצון לקנסו, הרי יש היגיון לקנוס אותו בכל מקרה, ואם זה סייג, הוא נדרש בשני המקרים. ייתכן לפרש שאם העור אינו מעובד הרי בכפר זוכרים עדיין האם הבהמה שנשחטה היא בכור, שכן שחיטה לא הייתה מעשה שבכל יום, וניתן לעקוב אחר מקור העור. לכן אפילו אם העור אינו מעובד, וניתן לעקוב אחר מקורו וקרוב להניח שהוא אינו בכור, אין קונים ממנו עור. קל וחומר עור מעובד, שאי אפשר לעקוב אחר מקורו. הסבר זה מבוסס למעשה על קריאה אחרת במשנה, שאין לוקחים ממנו <u>אפילו</u> עור שאינו מעובד. מבחינת סגנון המשפט זה הסבר אפשרי, אבל הוא סותר את ההמשך ("לוקחין ממנו טווי ואריג"), ואף הבבלי (כט ע"ב) פירש שקונים ממנו עור מעובד. בעקבות המשפט להלן נחזור לפירוש הלכה זו שבמשנה.
אפשר גם שבעור שאינו מעובד הכוונה לעור שניתן לראות שמקורו בנקבה, וזו למעשה הלכה הקרובה לעמדתו של רבי אליעזר להלן. <b>רבי אלעזר אומר לוקחין ממנו עורות שלנקבה</b> – אבל לא עורות של זכר. התוספתא מסבירה: "החשוד על הבכורות אין לוקחין ממנו עורות צבאים, לא עורות שאין עבודין. רבי אלעזר אומר לוקחין הימנו עורות של נקבה שלא בא לכלל קדושה מעולם" (פ"ג ה"י, עמ' 537). הנימוק הוא מתחום המשפט. עור נקבה לא היה מועמד לבכור, ואילו עור של זכר עשוי היה להיות עור בכור. עם זאת, הנימוק קשה: הרי גם כל זכר בהמה שאינו בכור לא בא לידי קדושה. פשוט יותר להסביר את ההלכה לפי מרכיב החשש והקנס. אם העור אינו מעובד, והוא של נקבה, אין לחשוש שהוא של זכר, אבל אם העור של זכר החשש גדול יותר, שמא מקור העור בבהמת בכור.
ההלכה קשה גם מההיבט הרֵאלי. למעשה קשה, או בלתי אפשרי, לזהות האם העור הוא של נקבה או של זכר. ניתן לבחון זאת בעור שלם, לפני העיבוד, אך לאחר העיבוד, וניתוק חלקו התחתון של עור הבהמה מחלקו העליון, אי אפשר להבחין בין השניים. נראה שניסוח ההלכה הוא במידה מסוימת תֵאורטי, ואינו משקף הכרה ממשית של הווי עיבוד עורות.
<b>ואין לוקחים ממנו צמר מלובן</b> – מלובן הוא צמר נקי שכיבסו אותו וכך הגיעו לגוון לבן. <b>וצוי</b> – צמר שאינו מלובן אלא מלוכלך, מלשון "צואה", מה שאינו נקי. <b>אבל לוקחין ממנו טווי ואריג</b> – בדפוסים נוספים נוסף "ובגדים", והוא מיותר. אם לוקחים ממנו אריג, קל וחומר בגדים. המילה הוספה בהשפעת המשפט הבא במשנה. המשנה אוסרת אפוא על קניית חומר גלם שאפשר שבא מהבכור, אבל לאחר עיבוד החשש כבר סר, ואין מפליגים בקנס. כלומר הקנס מוגבל בעיקר משיקול של תדמית ומראית עין. מה שנראה קשור לבכור אסור, אבל לא נאסר לקנות ממנו כל מוצרי בהמה. לפי הסבר זה יש לפרש גם את הרישא. עור שאינו מעובד מזכיר את הבהמה שנשחטה, שאולי הייתה בכור. אבל לאחר העיבוד נוצר נתק תודעתי בין הבכור (חשש הבכור) למוצר הסופי. האבחנה אינה משפטית, שהרי מבחינה משפטית העיבוד אינו משנה דבר, אבל ההלכה הזאת מבוססת על התודעה ולא על המשפט הפורמלי. אנו נחזור לאבחנה זו בהמשך.
לסיכום, הסברנו את הרישא ואת הסיפא על בסיס רצונם של חכמים לקנוס את מי שחורג מהלכות בכורות, ועל בסיס ההנחה ההלכתית שמשמעות האיסור המוטל על הבכור כוללת איסור על התוצרת המופקת ממנו (המוצר הסופי, ולא רק גופו). עור שאינו מעובד, או צמר, נתפסים כקשורים לבהמה, ואילו אריג (בגד) ועור מעובד כבר נתפסים כמוצר עצמאי ולא קנסו על מכירתם. אגב אורחה המשנה מלמדת על כרסום בקיומה של מצוות בכורות. היו שנמנעו מלקיימה, וחכמים לא הצליחו לאכוף את קיום המצווה במלואה.
מבחינה כלכלית אנו לומדים שבעל הבהמה עיבד את העור בעצמו, ואף עיבד את הצמר לפחות עד רמת האריג או הבגד. מעבד העור עצמו (הבורסקי) אינו חשוד על בכורות, שהרי הוא אינו בעל הבהמה, ולא עליו מדובר במשנה. במקביל אנו שומעים ממשניות אחרות על בעלי מקצוע המקבלים חומר גלם מהחקלאים ומעבדים אותו. עליהם המשנה אינה מדברת. דינם ברור, אסור להם לקנות צמר או עור ממי שחשוד על בכורות, אבל אין מעקב נוסף על קיומה של מצווה זו. אין אדם המכונה "חשוד על קניית צמר ממי שחשוד על בכור". החשש והפיקוח מסתיימים בשלב הראשוני של העיבוד, ואין שרשרת פיקוח על המשך העיבוד.

Mishnah 8

אגב דין החשוד על אי קיום מצוות בכורות המשנה דנה בחשודים נוספים. בניגוד לדין בכורות המופיע רק כאן, דינם של חשודים אחרים מופיע במקבילות, ובסוף הפרק יהא עלינו לבדוק האם הגישה ההלכתית לחשוד אחידה בכל הפרק, והאם היא עולה בקנה אחד עם הידוע לנו על החשודים בעבריינות הלכתית גם ממקורות הלכתיים אחרים.
<small>לפי כתב-יד קופמן</small>
<b>החשוד על השביעית אין לוקחין ממנו פישתן</b> – שמא הוא נזרע או נתלש בשביעית, <b>אפילו שרק</b> – פשתן סרוק הוא פשתן גולמי לאחר עיבוד.
<u>פשתן</u>
הפשתן היה אחד מענפי החקלאות החשובים בארץ ישראל, והיווה חומר גלם עיקרי של תעשיית הטקסטיל בגליל. פרובינציית יהודה-פלשתינה נודעה לתהילה בכל העולם הרומי בזכות תעשיית הטקסטיל המשגשגת שבה<sup class="footnote-marker">26</sup><i class="footnote">ספראי, הכלכלה, עמ' 155-165.</i>. הארץ הייתה אחת מיצרניות הטקסטיל החשובות בעולם הרומי, ואריגי בית שאן וסביבתה נחשבו למעולים שבאריגי הפשתן באימפריה. הפשתן הוא גבעול שארכו 100-80 ס"מ. בגבעול סיב לבן שסביבו קליפה של תאית. את הגבעול היו תולשים בידיים ומשרים בתעלות מים למשך ימים מספר<sup class="footnote-marker">27</sup><i class="footnote">לפרטי העבודה ראו הירשברג, חיי התרבות; ספראי, פשתן.</i>. במים התרבו חיידקים שהפרידו את החיבור שבין הסיב והתאית. מערכת התעלות מכונה הייתה "בית המשרה". לאחר הוצאת הגבעולים היו מנפצים וסורקים את הגבעול במסרק קשה כדי לקלוף את הקליפה ולהשאיר את הסיב נקי. הסיבים היו כמובן רטובים, ועל כן הניחו אותם לייבוש. בשלב שני טוו מהסיבים חוט ארוך ואותו ארגו לבגד. הגבעול שתלשו נקרא "חוסן", "חוצן" או "הוסן" (להלן פ"ב מ"א), והסיבים הנקיים נקרא "אונים" ("אונין"). את האונין הניחו לעתים באוויר חם של תנור כדי שיתייבשו (משנה, שבת פ"א מ"ט). מובן שהתנור חייב להיות חם, אבל כבוי כדי שהאונים לא יתלקחו. הבבלי מגיע למסקנה זו מטעמים הלכתיים, אך מעבר לצד ההלכתי ברור שזה גם המצב העובדתי (בבלי, שבת יח ע"ב). דומה שהבבלי מסיק כאן בדרך הבירור ההלכתי את שידע כבר מחיי המעשה. "פשתן שרק" (סרק) הוא אפוא אונים סרוקים ומוכנים לטווייה, וייתכן שהם גידולי השנה שעברה.
<b>אבל לוקחין ממנו טוי ובגדים</b> – המילה "בגדים" מחליפה מבחינת המבנה את המילה "אריג". במשנה הקודמת, העוסקת בבכור, הדין זהה, אלא שבמקום אריג (וקל וחומר בגדים) במשנתנו מופיעה רק המילה "בגדים". אבל אין כאן הבדל הלכתי, שכן אם לוקחים ממנו טווי ברור שלוקחים ממנו גם בגדים וגם אריג. ההבדל נובע, אפוא, לא מדקדוק הלכתי כזה או אחר, אלא מהבדל עריכה.
<u>השוואת ההלכה בין המשניות</u>
יש להניח שבעולם הקדום לא מכרו אריג סתם, ארגו ישר בגד ייעודי כדי לחסוך באריגה. רק מקומות ייצור המוניים ארגו אריג. ההבדל המעשי בין חשוד על שביעית לחשוד על בכור הוא גדול. לחשוד על בכור עוד בעלי חיים (כבשים), ואכן יש מקום רב לקוות שהצמר אינו מהבכור. אפילו הצמר של שנה זו אינו בא ברובו מהבכור. לאמו ודאי יש עדיין יותר צמר ממנו. אבל לחשוד על שביעית, כל הפשתן של שנה זו הוא שביעית ואסור בהנאה. אם כן, הלכה זו לגבי החשוד על השביעית דומה בתוכנה ההלכתי לדין החשוד על בכורות, אבל דין החשוד על שביעית מבטא גישה מחמירה בהרבה. הפרשנות של המשנה שפשתן הוא תוצרת השנה שעברה היא פרשנות מאוד מגמתית ומוטה. סביר שלא נוצרו עודפים משנה לשנה, והחקלאי עיבד את כל תוצרתו במשך השנה. זאת ועוד, ב"עיר", העיירה הכפרית הרגילה, ידעו אנשים, מן הסתם, איזו תוצרת יש לשכניהם. הם ידעו כמה כבשים יש לו והאם הבכור הוא בכור או לא, והאם הצמר הוא ממספר גדול של כבשים או רק מהבכור. הם גם ידעו האם אותו פלוני גידל בשנה שעברה פשתן, ואולי השנה אין לו כלל פשתן ואין סיבה אמִתית להימנע מלקנות ממנו פשתן. נמצאנו למדים שההלכה, למרות היותה חלק ממציאות חקלאית, מתעלמת מהאפשרויות לברר את הספק, "לצמצם" בלשון הבבלי (ראו פירושנו לעיל פ"א מ"ד; פ"ב מ"ז). ואכן בדרך כלל המשנה (וההלכה בכלל) מתעלמות מהשיקולים המקומיים. זה תפקידו של הדיין המקומי, לפעול כמלוא הבנתו. החוק הוא כללי ואחיד, לכל מקרה הדין הכללי שלו. מסתבר שהם ציפו מהחכם המקומי לפעול לבירור הנקודתי, אבל לא פירטו את הדבר. זו אפוא דרכה של ההלכה הכתובה, ואין להסיק מכך מסקנות נוספות. רק לעתים רחוקות חכם מציע לברר את מרב הפרטים המקומיים (הנקודתיים), כמו במשניות שאליהן רמזנו.

Mishnah 9

<small>לפי כתב-יד קופמן</small>
<b>החשוד להיות מוכר תרומה לשם חולין</b> – המדובר בכוהן המחלל את התרומה ומוכר אותה לישראלים כאילו הייתה חולין. אפשר גם שהכוונה לישראל שאינו מפריש תרומות. אין זה עם הארץ רגיל. עם הארץ נזהר בתרומות, ואולי עם הארץ מוכר בשגגה פרות תרומה (משום שהשגחתו עליהם רופפת), אך אין הוא מרמה במזיד<sup class="footnote-marker">28</sup><i class="footnote">ראו המבוא למסכת תרומות. </i>. <b>אין לוקחין ממנו אפילו מים ומלח דברי רבי יהודה</b> – אסור לקנות ממנו פרות שמא הם תרומה. אבל קונסים אותו, או משום סייג, ואין קונים ממנו אפילו מים ומלח שוודאי אין בהם חשש תרומה. אגב אורחה אנו שומעים על מסחר במי שתייה ובמלח. <b>רבי שמעון אומר כל שיש בו זיקת תרומה ומעשרות אין לוקחין ממנו</b> – אבל קונים ממנו מוצרים שאין בהם חשש הלכתי. תנא קמא קונס את החשוד וגוזר למעשה שאין לקיים עמו כל קשרי מסחר, ואילו רבי שמעון מצמצם את הגזרה למה שיש בו חשש הלכתי בלבד. בתוספתא נוסף שאיש זה גם "וחשוד הוא על הטהרות ועל הטומאות שבתורה" (פ"ג הי"א, עמ' 537), שהרי הוא כבר הראה שאינו חושש להכשיל את הבריות בתרומה. הביטוי "טומאות וטהרות שבתורה" בא להרחיב, אפילו על טומאות ברורות, שסתם עמי הארץ נזהרים בהם, הוא אינו מקפיד ואפילו מכשיל בכוונה. זאת בניגוד לסתם עם הארץ שאינו חשוד על הכשלת אנשים בכוונה, אלא רק על טעויות בשגגה (מכיוון שאינו מכיר את הפרטים, או מכיוון שמזלזל בהם)<sup class="footnote-marker">29</sup><i class="footnote">ראו המבוא למסכת טהרות. </i>.
בתוספתא מוזכרים עבריינים נוספים: "החשוד להיות מטמא למתים, נאמן הוא על ציון קברות" (פ"ג הי"ב, עמ' 537). הוא נאמן משום שאמנם אינו שומר על דיני טהרה בעצמו, אך אין הוא חשוד להכשיל אחרים. ציון הקברות הוא בשפיכת סיד סביב הקבר לציון מקום הקבר וגודל החלל התת-קרקעי, כדי שלא יאהילו על הקבר כוהנים וישראלים השומרים על הטהרה.
<u><b>ציון קברים</b></u>
מעשה ציון הקבר שנוי במשנת מעשר שני: "מציינין... ושל קברות בסיד וממחה ושופך"<sup class="footnote-marker">30</sup><i class="footnote">משנה, מעשר שני פ"ה מ"א, והשוו בבלי, בבא קמא סט ע"א.</i>. יש לנהוג כבוד בבית הקברות, אך לא יוחסה לו כל קדושה. הקברים טמאים, וציון הקברים אינו נעשה אלא כדי שלא יטמאו בטומאת הקבר. הרקע הרֵאלי ברור. מערות הקבורה היו תת-קרקעיות. לעתים קרובות נותרה המערה בבעלות אחת, והשדה שמעליה היה שייך למשפחה אחרת. ההולכים על הקרקע לא ידעו היכן משתרעת המערה ומה גבולותיה, אך לפי ההלכה כל השטח מעל מערת הקבורה מטמא, משום שכשהמערה סגורה הטומאה בוקעת כלפי מעלה וחשוב לדעת מהם גבולות מערת הקברים<sup class="footnote-marker">31</sup><i class="footnote">התוספתא, מועד קטן פ"א ה"ד, מדגישה את החשש ש"הרבים" ייתקלו בטומאה, כלומר הבעיה העיקרית היא מערות הנמצאות ליד הדרך ויש חשש שעוברי אורח ייתקלו במערה.</i>. יש להניח שגם בעל הקרקע זקוק היה לסימון, שכן גם הוא לא יכול היה לדעת היכן גבולותיה המדויקים של המערה. זאת ועוד, לעתים הייתה המערה ישנה וכבר לא קברו בה ולא נכנסו לתוכה. לעתים השתרעה המערה מתחת לדרך או לתחום ציבורי אחר. המדובר במערה שהייתה כבר סתומה, שכן רק אם היא סתומה טומאתה בוקעת כלפי מעלה ומטמאת את העובר. אבל אם היא פתוחה, הטומאה "יוצאת" דרך הפתח והעוברים מעליה אינם נטמאים (משנה, אהלות פט"ו מ"ח). על כן נדרש משהו שיעיד על גבולותיה, ושאלת הנאמנות על ציון קברות מופיעה בכמה מקורות<sup class="footnote-marker">32</sup><i class="footnote">תוס', פ"ג הי"ב, עמ' 537; משנה, מועד קטן פ"א מ"א; שקלים פ"א מ"א.</i>. על כן ציון הקברות נחשב לפעולה נחוצה וכשרות עירוני.
הירושלמי מסביר את הצורך בציון מתמיד של הקברות בכך ששטף מים עלול למחוק את הסימון (מועד קטן פ"א ה"א, מו ע"א). הבבלי מוצא רמז מהתורה למצווה לציין את הקברות (מועד קטן ה ע"א), והמדרש מסביר את מקור השם "הר ציון": "קראה הר ציון, כשם שמעמידין ציון לקברות להודיע בין טמא לטהור, כך הודעתי לכל באי עולם שהיא ואני זווגם" (שיר השירים זוטא, א א, עמ' ג).
בתלמוד הבבלי השתמשו כנראה במינוח "מציין מערתא" לציון קברות לא במובן זה של סימון הלכתי, אלא במובן של מי שמחדש מערת קבר ובונה עליה ציון. כך מסופר על ריש לקיש שהיה מציין "מערתא דרבנן" והגיע לקברו של רבי חייא והקבר נעלם ממנו (בבלי, בבא מציעא פה ע"ב), ורבי בנאה שהיה מציין את מערתו של אברהם אבינו (בבלי, בבא בתרא נח ע"א). שני הסיפורים אופייניים לתלמוד הבבלי, שכן התופעה של תרבות מקומות קודש הייתה מפותחת בבבל יותר מכפי שהייתה בארץ ישראל<sup class="footnote-marker">33</sup><i class="footnote">ראו הנספח למסכת ברכות. רבי בנאה עצמו היה צדיק וחסיד. הוא מופיע פעם אחת במדרש הלכה תנאי ובמדרשי ארץ ישראל, אך לא בתלמוד הירושלמי. בתלמוד הבבלי הוא מופיע יותר, ורבי יוחנן מוסר בשמו. מכל מקום הוא מעורב בפתרון חלומות ובמעשי נסים, וטבעי הוא ששמו התקשר לתרבות מקומות קודש. מן הראוי להעיר שבימי רבי בנאה היה קברו של אברהם בנוי (במערת המכפלה בחברון) ונודע כאתר קודש מפורסם, ולא ברור מה תרם רבי בנאה לציון הקבר. </i>.
הכותי נאמן על ציון קברות (משנה, נידה פ"ז מ"ה), כלומר היכן גבולות מערה תת-קרקעית. אין לפרש שהם נאמנים אם אמרו שאדם קבור במקום פלוני, שכן אין זה נכלל במסגרת "נאמנים על הקברות", אלא מדובר לדעתנו במערה תת-קרקעית, כרגיל במערות הקבורה בארץ ובשומרון. המערה סתומה, ולכן נדרשת נאמנותם כדי להגדיר את ממדי החלל<sup class="footnote-marker">34</sup><i class="footnote">הבבלי, נידה נו ע"א, מסביר שהשומרונים שומרים על ציון קברות משום שהוא רמוז בתורה. ברם ספק אם השומרונים הכירו את הדרשה, והכירו בדרשה זו. אלא שזה היה גם מנהגם, שכן הם שמרו על דיני טומאה וטהרה הבסיסיים, כפי שמעידים מעט המקוואות שהשתמרו בשומרון.</i>.

Mishnah 10

<small>לפי כתב-יד קופמן</small>
<b>החשוד על השביעית אינו חשוד על המעשרות</b> – אלו שני חשדות נפרדים; יש עבריינים כאלה ויש כאלה, ואין קשר בין השניים. ואכן החשוד על מעשרות הוא "עם הארץ", וכפי שראינו במבוא למסכת דמאי אלו היוו את רוב העם. לעומת זאת שמירת שביעית מורכבת וקשה הרבה יותר. כאן מרחב העבריינות היה רחב הרבה יותר וכלל סוגים שונים של עבריינים: אלו שעבדו בשביעית, אלו שסחרו בפרות שביעית, אלו שרק אספו או לא שמרו על איסור זה או אחר, וכן הלאה. במבוא למסכת שביעית עסקנו בשאלות אלו. <b>החשוד על המעשרות אינו חשוד על השביעית</b> – כלומר יש מי שחשוד על מעשרות, אבל לא בהכרח חשוד גם על שביעית. אבל בתוספתא שנינו: "החשוד על השביעית חשוד על המעשרות. יש חשוד על המעשרות, אין חשוד על השביעית" (פ"ג הי"ב, עמ' 537). אם כן לפנינו דירוג: אי הפרשת מעשרות היא עברה קלה והחשוד עליה אינו חשוד על שביעית, אבל שביעית חמורה ומי שאינו מקפיד עליה ודאי אינו מקפיד על הפרשת מעשרות. ספק אם יש כאן עדות לנוהג בציבור, או קל וחומר הלכתי שאינו מעוגן במציאות.
ה<b>חשוד על זה ועל זה חשוד על הטהרות </b>– מי שאינו שומר שביעית ומעשרות חשוד גם שאינו שומר טהרות. אפשר גם לקרוא את המשפט שמי שחשוד על אחד מהם חשוד על טהרות. <b>ויש שהוא חשוד על הטהורות ואינו חשוד לא על זה ולא על זה </b>– וכן בתוספתא (פ"ג ה"ב, עמ' 537). מהמשנה יוצא שחשודים על מעשרות ושביעית מן הסתם גם לא שמרו טהרות, אבל היו שלא שמרו טהרות והקפידו על מעשרות (ושביעית).
בפועל אנו שומעים שעם הארץ, החשוד על מעשרות, גם חשוד על טהרות<sup class="footnote-marker">35</sup><i class="footnote">ראו למשל משנה, דמאי פ"ו מ"ו ופירושנו לה.</i>, והזיקה בין השניים עולה ממקורות רבים. יחד עם זאת ספק רב אם נוצרה זהות בין שני סוגים אלו של עמי ארצות. מבחינה חברתית הקפדה או אי הקפדה על מצווה אינה תלויה אך ורק במעמדה הפורמלי במדרג המשפטי או ההלכתי, אלא היא תלויה בגורמים משתנים ולעתים מקריים. במקרים שלפנינו שמירת הטהרה היא נושא עמום. ניתן להבין שהתורה מטילה את שמירת ההלכה על כוהנים בלבד, וכך לפחות היה הפירוש המקובל בספרות חז"ל. התפיסה המחייבת להרחיב את הלכות טהרה על כלל העם לא התפשטה כנראה בכל שכבות הציבור, ובמהלך תקופת התנאים, כאשר הזיקה אל המקדש התרופפה בפועל, נחלשה גם מידת השמירה על מצוות טהרה בכלל. שביעית, כנגד זה, נתפסה כמצווה מן התורה<sup class="footnote-marker">36</sup><i class="footnote">במבוא למסכת שביעית עמדנו על כך שההסבר ששביעית היא "מדרבנן" אינו אלא תֵאוריה משפטית.</i>, וחשיבותה וחלותה על כלל ישראל לא הועמדה בשאלה. היו גם דורות ששמירתה הייתה רווחת ונפוצה. ברם הקשיים הכלכליים, והיעדר תמיכה מצד השלטונות בשמירת השביעית, החריפו עד מאוד את עלותה הכלכלית של המצווה, והציבור לא יכול היה לקיימה באותה מידת הקפדה שתבעו חכמים.
מכל מקום, משנתנו מציגה מערכת קשרים רופפת בין כל המצוות הללו, כל אחת מהן כורסמה לעצמה, והקשר החברתי בין החשוד על מצווה אחת וקיום מצוות אחרות שנוי במחלוקת.
הבבלי, בדרכו המשפטית, מנסה לארגן את רמות העבריינות לפי כללים משפטיים. מי שמקפיד על קלה ודאי מקפיד על חמורה, וכן הלאה (כט ע"ב). ניסיון הדורות העשיר, עם עבריינים שונים בכל המדינות ובכל החברות, מצביע על כך שהטיעונים המשפטיים מעניינים בעיקר את שומרי החוק. לעומת זאת את העבריינים הדקדוקים הפורמליים מעניינים פחות, ולא הם מנחים את התנהגותם.
בבבלי מופיעות גם עמדות אחרות משל המשנה. הבבלי מצטט דברי אמוראים שבתוכם שורבבו תוספות מאוחרות, ואנו הכנסנו אותן לסוגריים מרובעים: "אמר רבה בר בר חנה אמר רבי יוחנן: זו דברי רבי עקיבא סתימתאה, אבל חכמים אומרים: חשוד על השביעית – חשוד על המעשר. [מאן חכמים? רבי יהודה, דבאתריה דרבי יהודה שביעית חמירא להו], [דההוא דהוה קרי ליה לחבריה: דיירא בר דיירתא. אמר ליה: תיתי לי, דלא אכלי פירות שביעית כוותך]. איכא דאמרי, אמר רבה בר בר חנה אמר רבי יוחנן: זו דברי רבי עקיבא סתימתאה, אבל חכמים אומרים: חשוד על המעשר חשוד על השביעית, [ומאן חכמים? רבי מאיר היא, דאמר: חשוד לדבר אחד – הוי חשוד לכל התורה כולה]. רבי יונה ורבי ירמיה תלמידי רבי זעירא, ואמרי לה רבי יונה ורבי זעירא תלמידי רבי יוחנן, חד אמר: אבל חכמים אומרים: חשוד על השביעית חשוד על המעשר, [ומאן חכמים? רבי יהודה]; וחד אמר: החשוד על המעשר חשוד על השביעית, [ומאן חכמים? רבי מאיר, דתניא: עם הארץ שקיבל עליו דברי חבירות, ונחשד לדבר אחד – נחשד לכל התורה כולה, דברי רבי מאיר, וחכמים אומרים: אינו נחשד אלא לאותו דבר בלבד]" (בבלי, ל ע"א-ע"ב). ספק אם שלל הדעות משקף את התקופה התנאית, ומכל מקום בנוסף למשנה ולתוספתא לפנינו עמדות נוספות.
בפועל אין המשנה שלנו מבררת מה דינו של החשוד על מעשרות ושביעית. לפי הקו המחשבתי של המשנה אין למכור ואין לקנות מהם כל פרי, ואולי אף לא מים ומלח, ולפי רבי שמעון אין לקנות מהם (ולמכור להם?) רק פרות החשודים כפרות שביעית, או כפרות בלתי מעושרים. לדעתו כל המגבלות הוטלו רק על החקלאי, ולא על הסוחר שאינו מגדל את הפרות בעצמו. הלכות אלה אינן תואמות את ההלכות ששנינו במסכת שביעית ודמאי (ראו פירושנו לשביעית פ"ה מ"ו-מ"ט, ומקבילות שנדונו שם). עם זאת, משנתנו לא קבעה שאכן דינם של חשודים על שביעית דומה למתואר במסכת שביעית או שונה ממנו. מכל מקום, תהא ההלכה אשר תהא, אי אפשר שלא להתרשם מכך שדין החשודים על שביעית, טהרות ומעשרות נדון בהרחבה ובפירוט רֵאלי רב. מהעיון במקורות שהבאנו שם עולה שחכמים עסקו בשלל שאלות מעשיות המשקפות את החצר המשותפת שבה חיים יחדיו "עבריינים", "חשודים" וסתם יהודים ("שומרי מצוות")<sup class="footnote-marker">37</sup><i class="footnote">כאמור, בפועל אפשר ש"סתם יהודים" היו מיעוט מבחינה מספרית.</i>. לעומת זאת הלכות מכירה לחשוד על בכורות ועל מכירת תרומה לשם חולין הן פשטניות וכלליות, ואינן משקפות חיים משותפים אלא תפיסות עקרוניות מופשטות. ניכר שהעיסוק בחשודים על שביעית הוא עיסוק בשאלות רֵאליות ויום-יומיות, והעיסוק במשנתנו הוא עיסוק משפטי עקרוני. כפי שהגדרנו במבוא למסכת נגעים העיסוק בחשודים על שביעית ומעשרות משקף "תורת חיים" שיש בה מגע שוטף עם קהילה רֵאלית מורכבת, ואילו משנתנו משקפת את תורת בית המדרש הקיימת ברובד מנותק מעט מהווי החיים למעשה.
זה הכלל החשוד על הדבר לא דנו ולא מעידו – הכלל אינו מתייחס למשפטים האחרונים במשנה. הוא חוזר לראשיתה, שאין לקבל פסקי הלכה ממי שנוטל שכרו. זאת ועוד, הוא גם אינו מנחה את ההלכות של הנוטל שכרו. למעשה "זה הכלל" עומד בפני עצמו, הוא עוסק בשאלות שאינן במשנה, אם כי יש להן קשר אליה. "זה הכלל" במשנה הוא לעתים מסקנת המקרים, או הבסיס ההלכתי להלכות במקרים השונים, אבל במקרה זה, כמו בכמה מקרים אחרים, "זה הכלל" הוא משפט מנותק העומד בפני עצמו.

Chapter 5



Mishnah 1

<small>לפי כתב-יד קופמן</small>
<b>כל פסולי המוקדשין</b> – כגון בכור שנפסל, אך גם כל בהמה אחרת שהוקדשה ונפסלה לקרבן, <b>נימכרין באטלס</b> – מילה זו זכתה לכמה כתיבים: "איטליס" (מנ), או "איטליז" במקבילות, "אטליס", וכן בהמשך. כפי שנראה להלן האיטליס הוא שוק גדול שבו המצרכים זולים יותר, והשפע רב. אפשר שכוונת המשנה היא שמותר למכור פסולי מקדש אפילו באיטליס אף על פי שכך המחיר שיקבל המוכר יהיה נמוך יותר וההקדש יימצא מפסיד, שהרי הכסף תמורת המכירה אמור לשמש לקניית קרבן חלופי. סביר יותר שכוונת המשנה הפוכה, שיש להמתין לשוק הגדול שבו המסחר רב; בכפר קשה למכור בהמה לשחיטה, וממילא מחירה עלול לרדת (או לעלות באופן פתאומי עקב צריכה מקרית של כמות גדולה), אבל השוק הגדול הוא ההזדמנות הטבעית למכירה רגילה, והמוכר נדרש להמתין להזדמנות זו שבה יבוא לידי ביטוי הערך ה"אמִתי" של הבהמה. משנת ערכין שנצטט להלן מקבילה למשנתנו. שם נקבע שאין חייבים להמתין לאטליס (שבו יעלו המחירים), "וכן פרה אם ממתינים אותה לאטליס משבחת היא, וכן מרגלית אם מעלין אותה לכרך משבחת היא, אין להקדש אלא מקומו ושעתו" (פ"ו מ"ה)<sup class="footnote-marker">1</sup><i class="footnote">אבל ראו בבלי, לא ע"ב.</i>. אם כן באיטליס המחיר עולה, אבל אין חייבים להמתין לעליית המחיר וניתן לפדות את ההקדש במחיר הנוכחי. סביר ששתי המשניות חלוקות בשאלה זו. משנתנו סבורה שהבהמה נמכרת דווקא באיטליס ויש להמתין לעליית המחיר, ומשנת ערכין חלוקה על כך. נישחטין באטלס – באיטליס מתקיימות גם סעודות חגיגיות, ונשחט שם בשר רב יחסית. ההלכה חוזרת במסכת תמורה (פ"ג מ"ה).
<b>ירידים ושווקים</b>
בנוסף לשוק הקבוע בפוליס פעלו שווקים עתיים בערים ובעיירות הכפריות. בימי הבית היו נהוגים שני ימים של שוק שבועי, בימים שני וחמישי. ימי שוק אלו התנהלו בעיירות מרכזיות, ולכאן התכנסו כל תושבי הכפרים. הזדמנות זו נוצלה לכינוס בית הדין, לקריאה בתורה ולמעמדות ציבוריים, כתענית וקריאת מגילה בפורים. מוסד זה עבר ובטל כנראה, לפחות בחלק מהאזורים. במאה השנייה בוטלו חלק מההלכות אשר נקשרו למועד זה, ונראה שהמוסד איבד את מקומו הציבורי כבר לפני כן (ראו פירושנו לכתובות פ"א מ"א). את מקומם של ימי השוק הללו תפסו כנראה יום השוק שהתקיים עם בואה של החמרת ליישוב והפעילות בחנויות הקבועות שבכל יישוב כפרי. השינוי הכלכלי נובע מהשינוי היישובי, צמצום מספר בתי החווה הבודדים ותהליך התכנסות היישובים הקטנים לעיירות מפותחות יותר. מלאחר מרד בר כוכבא המקורות מזכירים את ה"יריד". בעולם הרומי התקיימו שני סוגים של שווקים מיוחדים, האחד הוא היריד והאחר האיטליז או האטליס. ה"יריד" הוא המינוח העברי ל-nundinae בלטינית, πανήγυρις ביוונית. הכוונה ליום שוק עתי שנקבע לפי מועד מסוים: כל שבוע, פעם בחודש, השבוע השני של חודש פלוני בכל שנה, או לפי קביעת זמן אחרת.
היריד היה שילוב של יום שוק, פסטיבל ומועד פולחן לאל שנקבע מלכתחילה. בזמן היריד היו הנחות מכס שהוקדשו כמעין מתנות של האל. ביריד השתתפו הסוחרים הגדולים מכל הארץ אשר נמשכו למקום בזכות גודלו של השוק, ססגוניותו והורדה של המכסים או ביטולם. ביטול זה הוקדש לאל המקומי שאת יומו חגגו ביריד. ביריד נערכו בעיקר עסקות מיוחדות בקנה מידה גדול. עם זאת נזכרות גם עסקות מקומיות, כממכר בהמות וקרקעות. הגידול במספר הירידים ובעצמתם קשור גם להתחזקות הפגאניות בארץ, ולירידה במעמדו של הציבור היהודי<sup class="footnote-marker">2</sup><i class="footnote">ספראי, היריד.</i>.
המשנה במסכת עבודה זרה (פרק א) דנה בירידים אלו, ובאופן כללי אסרה על השתתפותם של יהודים בירידים. הנימוק הפורמלי היה שהיריד מוקדש לעבודה זרה ומי שנהנה מהנחות המס נהנה מעבודה זרה. מעבר לצד הפורמלי היה היריד שילוב של מסחר, חג דתי ופסטיבל. ההשתתפות בו הייתה השתתפות, לפחות פסיבית, באירוע של עבודה זרה. אנו נדון בהרחבה ביריד בפירושנו לעבודה זרה<sup class="footnote-marker">3</sup><i class="footnote">ראו ספראי, היריד; ספראי, הכלכלה, עמ' 247-243; דה לייט, ירידים.</i>. מסתבר שבמרוצת תקופת התנאים ואחריה השתנה היחס ליריד. מהתנגדות מוחלטת עברו חכמים להתנגדות חלקית, ועד להיתר מלא של השתתפות כמעט בכל הירידים. הכרסום בהתנגדות לירידים לא נבע מטשטוש אופיים הפגאני, אלא מכוחם הכלכלי של הירידים, כך שהחרמתם הפכה לבלתי אפשרית (איורים 7-8). היריד באלוני ממרא (בוטנה) נבנה על ידי הדרינוס, על חורבותיו של מקום קודש יהודי חשוב ביותר. ביריד נמכרו עבדים יהודיים מפליטי מרד בר כוכבא, ולאחר מכן הפך ליריד קבוע שהשתתפו בו יהודים, עובדי אלילים, נוצרים וערבים. ההשתתפות בו הייתה כמובן למורת רוחם של חכמים. במאה הרביעית הפקיע הקיסר הנוצרי את היריד והפך אותו לכנסייה קדושה במיוחד וליריד נוצרי, והשתתפות יהודים ביריד נאסרה. במקביל נזכר בספרות חז"ל אותו יריד כיריד המובהק ביותר המוקדש לעבודה זרה, וההשתתפות בו נאסרה במיוחד. במקרה זה חברו האינטרס הדתי הנוצרי והיהודי יחדיו להפרדה בין-דתית במקום.
יום השוק העתי השני הוא האטליז<sup class="footnote-marker">4</sup><i class="footnote">ליברמן, אטלס. לסקירת המחקר במקורות היהודיים ראו ליברמן, שם וספראי, היריד. </i>. המילה "איטליז" באה, לדעת ליברמן, מהמילה היוונית ̉ατελής (Ateles) שמשמעה חופשי (חופשי ממס), ולא מ-קטלזון, κοτυλίζων (Katulizon), שמשמעה לרדת לקנות, כלומר שוק. כך גם בספרותנו: "דבר אחר, 'פי החירות' אין חירות אלא מקום חירותן של מצריים, מקום איטלין, מקום עבודה זרה שלהם" (מכילתא דרבי ישמעאל, בשלח מסכתא דויהי, א, עמ' 83). האטלס מופיע כאיטליז, אבל גם כקטלוזה: "הנמכר בקטלוזא אסור מפני שמערבין בו יין" (בבלי, עבודה זרה מ ע"ב). האיטליז מופיע בספרות הרומית (ateleia) ועל כתובות כמונח מקביל ליריד (פנגוריס), או לעתים כמונח המתאר את היריד, Πανήγυρις  ̉aτελής (Ateles, Panegurin) – יריד חופשי<sup class="footnote-marker">5</sup><i class="footnote">דה לייט, ירידים, עמ' 48-45.</i>.
בניגוד ליריד המופיע רק החל מימי מרד בר כוכבא, האיטליז נזכר במקורות קדומים יותר. כך, למשל, משנתנו עוסקת בימי הבית, אם כי עדיין יש מקום לטוען לטעון שהיא משתמשת בניסוח "אנכרוניסטי", כלומר היא מתנסחת בלשון תנאים מאוחרים, אף שתוכנה קדום. כמו כן: "אף על פי שאמרו עבדים נמכרים בכסותן לשבח, שאם תלקח לו כסות בשלשים דינר, משביח הוא מנה. וכן פרה אם ממתינים אותה לאטליס – משבחת היא, וכן מרגלית אם מעלין אותה לכרך – משבחת היא. אין להקדש אלא מקומו ושעתו" (משנה, ערכין פ"ו מ"ה). גם כאן מדובר בימי הבית, אבל עדיין ניתן לטעון שהניסוח הוא מאוחר ומשתמש במונחים מהמאה השנייה בלבד. ברור יותר הוא המעשה הבא: "אמר רבי עקיבא שאלתי את רבן גמליאל ואת רבי יהושע באטלס של אמאום, שהלכו ליקח בהמה למשתה בנו של רבן גמליאל..." (משנה, כריתות פ"ג מ"ז ומקבילות). שני החכמים הוותיקים, בני דור יבנה, הולכים עם תלמידם לקנות פרה לאירוע חגיגי, ואינם מסתייגים מקנייה באטלס.
יתר על כן, בניגוד ליריד שלהשתתפות בו התנגדו חכמים, אין ביטוי להתנגדות להשתתפות באטליס. אדרבה, לא רק גדולי החכמים של דור יבנה הלכו לקנות שם, אלא המשנה מתלבטת האם יש להמתין עם הקדש עד לאטליס שבו המחירים יהיו גבוהים יותר, אבל אין בעיה בעצם ההשתתפות ביריד. כן מסופר שיעקב בנה אטליס לאנשי שכם: "...'ויחן את פני העיר' – שהיו עושין איטליסן ומוכרין בשוק" (ירו', שביעית פ"ט ה"א, לח ע"ד; בראשית רבה, עט ו, עמ' 940 ומקבילות).
בספרות הרומית אין הבדל בין האטיליאה והפנגוריס, אבל נראה שבארץ ישראל נודעה לאטיליאה (אטליס) משמעות פחות אלילית. כבר חז"ל הבחינו בין יריד רשמי, שהוא אלילי מובהק, ליריד מקומי שאופיו פחות אלילי: "יריד שנתנה מלכות ושנתנה מדינה ושנתנו גדולי מדינה מותר, אין אסור אלא יריד של עבודה זרה בלבד" (תוס', עבודה זרה פ"א ה"ז, עמ' 461-460). אם כן היו ירידים פחות אליליים, ולקבוצה זו שייך גם האיטליז. עם זאת, מהמכילתא שציטטנו משמע שגם האטיליאה היא מקום עבודה זרה. באזכור אחר במסכת עבדים שנינו: "הנמכר בגניבתו לא ימכר לא בשוק ולא באיטליס, שנאמר כי לי בני ישראל עבדים וגומר" (פ"ב ה"ז). אם כן המכירה באיטליס נחשבת כמכירה לנכרי, ולכך החכם מתנגד, ומכאן שסתם סוחרים באיטליז הם נכרים.
ייתכן שהאטליז היה גם הוא מוקדש לעבודה זרה, אבל היה זה מוסד ותיק שפעל כבר בימי הבית והוא לא נקשר בתודעה עם פעילות אלילית בוטה. לאחר מרד בר כוכבא נבנו עוד ירידים, והם נתפסו כחלק מהמאמץ לפגאניזציה של ארץ ישראל. בבוטנה, למשל, שאותה הזכרנו לעיל, הופקע מקום קודש יהודי חשוב ונבנה בו יריד אלילי שבו נמכרו לעבדים שבויים מארץ יהודה. על כן בתודעת החברה היהודית (בהנהגת חכמיה) נוצרה הסתייגות מהירידים, אבל לא התנגדו לאטלסים הוותיקים שכבר קנו את מקומם בחיי הכלכלה.
נסיים בכך שבאטליס מכרו כל סחורה שהיא, כגון מרגלית, פרה או שפחה (פסיקתא דרב כהנא, עשר תעשר ז, עמ' 168). בעברית החדשה יוחד המונח "אטליז" לחנות של בשר, וזו פרשנות שגויה.
נישקלין בליטרה – שלוש שיטות המכירה הרגילות היו: 1. במניין (מספר פרות), 2. מידה (נפח), 3. משקל. מכירה במשקל נועדה למכירה בהיקף גדול יותר, ומעידה על סחורה יקרה יותר שרצו למכרה במדויק ולא באומדנה (משנה, שביעית פ"ח מ"ג). מעבר לכך, שיטת המכירה הותאמה לטיב הסחורה. בשר מכרו כמובן לפי משקל או לפי גודל לא מדויק. כוונת המשנה אפוא שהקדש שנפדה הוא כחול, ומותר למכרו כדרך שמוכר בחול. זאת לעומת קודשים אחרים שחכמים הסתייגו ממדידתם המדויקת, כגון "אין מוכרין פירות שביעית לא במדה, ולא במשקל, ולא במנין, ולא תאנים במנין, ולא ירק במשקל..." (משנה, שביעית פ"ח מ"ג), וכן "אין תורמין לא במדה, ולא במשקל, ולא במנין. אבל תורם הוא את המדוד, ואת השקול, ואת המנוי" (משנה, תרומות פ"א מ"ז).
<b>חוץ מן הבכור ומן המעשר</b> – שנפל בהם מום ונשחטו, שהם קודש. לא נאמר מה דינם, האם מותר למכרם בדרכי מסחר פחות "מסחריות" (בבית, באומדנה) או שאסור למכור אותם כלל ועיקר. הבבלי מעדיף את הפירוש הראשון (לב ע"א), אך לפחות לגבי מעשר ברור לו שאין מוכרים אותו כלל. את הבכור והמעשר חכמים רוצים שיאכלו באופן מידי, בסעודת חברים, ולמרות המום נותרת בהם קדושה מסוימת (משנה, תמורה פ"ג מ"א, ראו פירושנו לה). שהנייתן לבעלים – לבעל הכוהן. הבכור שייך לו, אבל הוא עדיין קודש, ואין מוכרים קודש בדרכי המסחר הרגילות. המילית ש' אינה מהווה כאן נימוק, לא זו הסיבה שהם נמכרים רק בצורה בלתי מסחרית, אלא זה פשוט פרט נוסף. השי"ן היא אפוא מעין וי"ו החיבור<sup class="footnote-marker">6</sup><i class="footnote">ראו אונא, וו שין.</i>.
<b>פסולי המוקדשין הנייתן להקדש</b> – הרווחים להקדש, <b>ושוקלין מנא כנגד מנא בבכור</b> – אסור לשקול את בשר הבכור, אבל מותר לקחת בשר שחוט שמשקלו ידוע ולשקול האם הוא שווה לכמות בשר הבכור. שקילה כזאת אינה מדויקת, שכן רק לעתים רחוקות בשר הבכור הוא בדיוק בכמות בשר החולין, אבל השקילה היא בסיס להשוואה. ההלכה חוזרת בתוספתא (פ"ג הי"ג, עמ' 537).
בירושלמי משתמע ההסבר לרוח ההלכות האחרונות: "אמר רבי בא בר ממל, אילו היה לי מי שיימנה עמי היתרתי בשר בכור להישקל בליטרא, והיתרתי שיהו עושין מלאכה בחולו שלמועד. כלום אסרו בשר בכור להישקל בליטרא לא כדי שיהו מוכרין אותו בזול? והן מערימין עליו ומוכרין אותו ביוקר. כלום אסרו לעשות מלאכה בחולו שלמועד אלא כדי שיהו אוכלין ושותין ויגיעין בתורה? ואינון אכלין ושתין ופחזין" (מועד קטן פ"ב ה"ג, פא ע"ב). האמורא מתלונן שבשתי המצוות הביצוע מחמיץ את רעיון המצווה. האיסור על מכירה נועד לכך שהבשר יימכר בזול וישמש לסעודה בביתם של יהודים רבים ולכן אין מעכבים את המכירה עד למועד שיהא נוח (כדאִי יותר) לבעל הבהמה, אבל הבעלים מצאו דרך להערים ולמכור את הבשר ביוקר, ולאיסור המכירה בדרך הרגילה לא הייתה השפעה. אגב כך אנו שומעים הסבר נוסף לכך שאין לעכב את מכירת הבכור והמעשר.

Mishnah 2

<small>לפי כתב-יד קופמן</small>
<b>בית שמי אומרים לא ימנה ישראל עם הכהן על הבכור</b> – אחת המשמעויות של המונח "להימנות" היא להצטרף לחבורה המקריבה יחדיו קרבן או מתארגנת לסעודה משותפת. המינוח מופיע הרבה בקרבן פסח שעליו נמנים אנשים שונים (משנה, פסחים פ"ה מ"ג; פ"ו מ"ו ועוד), וכן נמנים לסעודה. המשנה בביצה אומרת: "אין נמנין על הבהמה לכתחלה ביום טוב, אבל נמנין עליה מערב יום טוב, ושוחטין ומחלקין ביניהן" (פ"ג מ"ו). על עניין זה מדברת גם משנת שבת הקובעת ש"מטילין חלשים על הקדשים ביום טוב, אבל לא על המנות" (פכ"ג מ"ב) – החֲלָשִׁים הם "גורלות". כידוע הטילו גורל בעבודת המקדש לחלוקת העבודות שבמקדש בין הכוהנים<sup class="footnote-marker">7</sup><i class="footnote">ראו פירושנו ליומא פ"ב מ"ב-מ"ד, ובדיונים שם גם במקבילות.</i>. במשנתנו אין מדובר בפיס זה אלא בגורל שהוטל בערב, כשחילקו את בשר הקרבנות של אותו יום בין הכוהנים. המשנה מתירה להטיל גורל כדי לאפשר את חלוקתם התקינה של הקרבנות, או משום שביום טוב מותר לבצע כמעט את כל העבודות שהן בבחינת אוכל נפש, כלומר לצורך התקנת האוכל עצמו. ייתכן שמקור ההיתר הוא היחס למקדש, אף שאכילת הבשר אינה צורך המקדש אלא צורך של הכוהנים. ההיגד השני, "לא על המנות", עורר קשיים. הבבלי מפרשו: "אבל לא על המנות של חול ביום טוב" (שבת קמט ע"ב), ורוב מפרשי התלמוד הבינו שהכוונה לבשר קודשים שנשחטו בחול, אך עדיין הם מותרים באכילה לכוהנים, ואותם אסור לחלק ביום טוב בגורל משום שניתן היה לעשות זאת בערב החג, וכל מלאכה שניתן לעשותה מערב יום טוב, אפילו לצורכי אוכל נפש, אסור לעשותה ביום טוב. ברם ההסבר קשה, שהרי לא שמענו שהקודשים של היום הקודם נקראים "מנות".
לדעתנו בשני המקרים מדובר על התארגנות חבורה לאכילה משותפת של קרבן, ומותר לארגן את החבורה ביום חול אך לא בשבת. שכן מלבד הבשר המשותף הביאו המתארגנים גם מוצרים שאינם קודש כמלח, ירקות וכיוצא באלו, וחלוקתם של אלו אסורה ביום טוב, וקל וחומר בשבת.
הבכור שייך לכוהן, אך הוא אינו רשאי להביאו לסעודה משותפת עם מי שאינו כוהן. אמנם יש בכך מעין חלוקה מסחרית כשרה (בשר הבכור תמורת מוצרים אחרים), אבל אין למכור את הבכור בכל דרך, כולל מסירתו לבני החבורה המשותפת. הסבר זה מתיישב היטב עם הפירוש שלפיו המשנה הקודמת אוסרת כל מכירה של בכור, אבל אם היא מתירה מכירה באומדנה אזי החידוש גדול עוד יותר. הסעודה המשותפת נתפסת כמכירה לכל דבר, אפילו יותר ממכירה באומדנה.
גם התוספתא עוסקת בסעודה המשותפת שהייתה כולה מלאה התחשבנות הדדית מבוקרת: "רבן שמעון בן גמליאל אומר מפייס אדם את עצמו בליטרא בבכור, לידע מה הגיעו. רבי יהודה אומר מצא אדם את חברו בירושלם אמר לו אכלת היום? אמר לו 'מן', יודע שמהמעשר אכל. מה המן אין לו דמים, אף מעשר אין לו דמים. אמר לו 'קיץ', יודע שהבכור אכל. מה הקיץ נמכר בזול, אף הבכור נמכר בזול" (תוס', פ"ג הי"ד, עמ' 537). הרישא מדברת על הטלת הגורל על חלקי הבשר או הסעודה (משנה, שבת פכ"ג מ"ב). עוד אנו שומעים על הקוד הפנימי של אנשי ירושלים. פלוני שואל את חברו הכוהן "מה אכלת היום" וחברו עונה לו ב"שפה המקצועית". "מן" משמעו שאכל פרות מעשר שני, שמותר למכרו, אך מחירו היה זול בגלל השפע הרב של פרות מעשר שני בירושלים. אם החבר אמר "קיץ" משמעו שאכל בכור, כבית הלל שמותר להימנות על הבכור. גם המעשר וגם בשר הבכור חולקו בחינם במסגרת הסעודות המשותפות (סעודות קודש) שערכו עולי הרגל בירושלים. בירושלים נהגו אפוא כבית הלל, או שמא מדובר בכוהן הרשאי, לכל הדעות, להימנות על הבכור.
<b>בית הלל מתירין</b> – להימנות על הבכור, שכן אין זו "דרך מכירה". <b>אפילו גוי </b>– גם הגוי רשאי לאכול בבכור (הבשר עצמו אינו קודש), ובתנאי שהכוהן ייתן לו את הבשר שלא בדרך מכירה. התוספתא מנסחת אחרת את המחלוקת: "בית שמאי אומרים אין נמנים על הבכורות אלא הכהנים בלבד, ובית הלל אומרים אף ישראל, רבי עקיבא מתיר אפילו גוי, שנאמר כצבי וכאיל" (תוס', פ"ג הט"ו, עמ' 538). אם כן משנתנו היא כרבי עקיבא הקרוב לבית הלל, וכך נהגו הציבור בימי בית שני (כבית הלל)<sup class="footnote-marker">8</sup><i class="footnote">זאת אף שלימדנו ביכלר שבימי בית שני שלטו בית שמאי (כלומר ההלכה נהגה כמותם), והם שהובילו את תהליך קבלת ההחלטות הציבוריות; ראו ביכלר, בית שמאי. בבבלי, לב ע"ב, מובאת ברייתא נוספת הקרובה בדיניה למשנה. </i>. אגב כך מוזכרת בתוספתא מחלוקת נוספת: "בשר בכור בית שמאי אומרים אין מאכילין אותו לנדות, ובית הלל אומר מאכילין אותו לנדות" (שם הט"ז). את בשר הבכור שהוקרב צריך לאכול בטהרה, והוא אסור באכילה לזר (ספרי דברים, עב, עמ' 138). התוספתא מדברת אפוא על האוכל בכור בזמן הזה, לאחר שנפל בו מום ונשחט. אין צורך לאכלו בטהרה. אף על פי כן בית שמאי אוסרים על הנידה לאכול ממה שהיה קדוש (לא במובן ההלכתי של "קודשים"), אבל היה קדוש לפחות במובן התחושתי של המילה. בית הלל שומרים על המסגרת ההלכתית, ואם לא נדרשת טהרה אזי גם הנידה רשאית לאכול בשר בכור. המחלוקת היא מאלפת. בית הלל שומרים על המסגרת המשפטית, ובית שמאי פוסקים לפי תחושת הנפש הדתית מבלי לברר את המעמד הטכני-הלכתי של הבשר. לדעתנו זה קו המבדיל בין בית שמאי לבית הלל במחלוקות רבות<sup class="footnote-marker">9</sup><i class="footnote">ראו הסברנו לתרומות פ"א מ"א; פ"ב מ"א.</i>.
<b>בכור שאחזו דם אפילו מת</b> – אפילו עומד למות. <b>אין מקיזין לו את הדם דברי רבי יהודה</b> – הקזה הייתה רפואה מקובלת בעולם הקדום. השתמשו בה בכל מקרה של רפיון גוף, והיא גרמה לזירוז המערכות ולרענון. לסוגים רבים של מחלות הייתה ההקזה כמובן מכה לגוף וגרמה לנזק, ברם כל העולם הקדום לא הכיר מספיק את המערכות בגוף. דם הקיזו מבהמה חולה ומאדם חולה כאחד (תוס', מועד קטן פ"ב הי"א ועוד). החשש הוא שאגב ההקזה ייגרם לבהמה מום, ואין לגרום בכוונה למום בקודשים, גם לא בזמן הזה כשאי אפשר להקריב קרבנות כלל.
<b>וחכמים אומרים יקיז</b> – כדי לרפא את הבהמה, <b>ובלבד שלא יעשה בו מום</b> – בכוונה. <b>אם עשה בו מום</b> – תוך כדי שחיטה, הרי זה לא ישחוט עליו – אין המום נחשב למכשיר לשחיטה. <b>רבי שמעון אומר יקיז אף על פי שהוא עושה בו מום</b> – משמע שחולק על חכמים ומתיר להקיז דם, ואם נעשה מום בבהמה הרי זה ישחט על סמך מום זה.
בתוספתא יש חזרה על העמדות שבמשנה, תוך חילופים בשמות המוסרים השונים. אך לרבי מאיר עמדה נוספת: "בכור שאחזו דם אין מקיזין לו את הדם במקום שעושה בו מום אבל מקיזין לו את הדם במקום שאין עושה בו מום, דברי רבי מאיר, וחכמים אומרים אף מקיזין לו את הדם במקום שעושה בו מום. אין נשחט על אותו המום אלא על מום אחר, רבי יהודה אומר אף נשחט על אותו המום. רבי שמעון אומר אפילו מת אין מקיזין לו את הדם" (תוס', פ"ג הי"ז, עמ' 538; בבלי, לג ע"ב). המשנה מתחילה באיסור ומסיימת בהיתר והתוספתא ההפך, אבל ההבדל המהותי יותר הוא עמדת רבי מאיר. כל יתר העמדות מתייחסות לבהמה באופן כללי, ואילו רבי מאיר מפגין התחשבות במיקום המום. גישתו של רבי מאיר היא פשוטה וברורה ומעידה על ניסיון הבא מהכרת חיי הבהמה. אכן יש מקומות רבים שניתן להקיז מהם דם והבהמה לא תיפגע לטווח ארוך. כל יתר העמדות מעידות על ריחוק מחיי המציאות. על תופעה זו של התרחקות מחיי המציאות, או ליתר דיוק התעלמות מההיבטים הרֵאליים של חיי היום-יום, עמדנו כבר לעיל.

Mishnah 3

<small>לפי כתב-יד קופמן</small>
<b>הצורם אוזן הבכור</b> – כדי לגרום לו מום בכוונה, <b>הרי זה לא ישחוט עולמית דברי רבי אליעזר</b> –מום שנגרם בכוונה אינו מהווה עילה לשחיטת הכבש, אבל רבי אליעזר קונס אותו בכך שגם אם ייפול מום אחר לא יוכל לשחוט את הבהמה. עם זאת ברור שסתם צרימה באוזן, אף שאינה מסכנת את הכבש או העז, מהווה מום, כלומר עילה לפסילת הכבש לקרבן. המשנה בחרה במום צדדי זה כדי להדגים את ההלכה משום שהוא מתאים למעשה הבא. <b>וחכמים אומרים כשיולד לו מום אחר ישחוט עליו</b> – מום זה אינו נחשב לעילה, אך מום אחר ייחשב כעילה, ואין כאן מרכיב קנס. הבבלי (לד ע"ב) משווה הלכה זו למי שקוצץ את סימני הנגע שהיו בו (משנה, נגעים פ"ז מ"ד). הבבלי מנסה להעמיד את המשניות השונות סביב עיקרון אחד, של הטלת קנס או אי הטלתו, ואגב כך מביא עוד עדויות למדיניות של שימוש שיטתי במרכיב הקנס כסייג. ניתן כמובן להציע חלוקה בין המקרים, ולכל נושא מאפיינים הלכתיים שונים במקצת, לפיכך יש לצפות לאי אחידות בשאלת הטלת הקנס. יתר על כן, הטלת קנס נובעת מתנאים חברתיים (הצורך לסייג ולגדור). באופן טבעי ניכרים הבדלים בין הנושאים השונים גם בתחום זה. מתוך הסיפור שבהמשך המשנה עולה שהבכורים הרועים בשטח היו מטרד לא קטן, אך נמנעו מלגעת בקודשים בכוונה.
<b>מעשה בזכר שלרחלים זקן ושערו מדולדל</b> – זכר עלוב, אך לא בעל מום, <b>ראהו ק[ו]סטור אחד</b> – "קווסטור" הוא מונח לפקיד בכיר ברומא שהיה אחראי על המשפט. במהלך הימים הפך לתואר גם לסתם קצין רומי, κυαίτωρ (קוויטור). מקור המילה בלטינית (קווסטור). אמר מה טיבו שלזה – הקצין הרומי נתקל בתופעה המוזרה, ומתוך עניין שואל עליה. אמרו לו בכור הוא ואינו נשחט אלא אם כן היה בו מום – מן הסתם היה קשה להסביר את ההלכה לקצין הרומי, נטל פגיום – פגיון הוא סכין קצר שכל חייל רומי נושא עמו (איור 9), <b>וצרם באזנו</b> – והטיל בו מום, <b>ובא מעשה לפני חכמים והתירו</b> – משום שהמום לא הוטל בידי יהודי בכוונה, <b>וראה </b>– הקצין הרומי, <b>שהתירו והלך וצרם באוזן בכורות </b>
<b>אחרים</b> – הקצין רוצה להיטיב עם הציבור היהודי ופוגע בבכורות נוספים, <b>ואסרו</b> – חכמים את הבכור. כיוון שראו שנפתח כאן פתח כללי להיתר קל מדי של הבכור מיהרו לגדור את הפרצה, זאת לפי העיקרון בהלכה הקודמת שמום שהוטל בכוונה אינו נחשב למום.
<b>פעם אחת היו תינוקות משחקין בשדה וקשרו זנבות טלאים זה לזה</b> – חלק מהטלאים היו בכורות, <b>ונפסקה זנבו של אחד מהן והרי הוא בכור </b>– בדיעבד התברר שזנבו של הבכור נתלש והרי זה מום (להלן פ"ו מ"ה), ובא מעשה לפני חכמים והתירו – שכן המום לא הוטל בכוונה. <b>ראו</b> – התינוקות, או ההורים שלהם, <b>שהיתירו</b> – חכמים את הבכור, <b>והלכו וקשרו זנבות אחרים בכורות</b> – מתוך תקווה שעוד בכור ייפסל בדרך זו, <b>ואסרו</b> – חכמים את הבכור שנתלש זנבו. זה הכלל כל שהוא לדעתו אסור ושלא לדעתו מותר – הכלל מסכם את ההלכה ומנמק אותה: כל מום שנעשה מתוך כוונה או הסכמה אינו נחשב למום. בשני המקרים מדובר בפעם הראשונה באירוע תמים ולכן המום נחשב לעילה להיתר, ובפעם השנייה הוא הופך למנהג קבוע, ולכן אינו נחשב לעילה. עם זאת, אין מדובר כאן על קנס כפי שתבע רבי אליעזר. ברם ייתכן שהמקרים שבמשנה הם לדעת הכול, וגם רבי אליעזר יודה במקרים שאין הם ממש הטלת מום בכוונת זדון.
שני המקרים הדומים מלמדים על היחס למעשה לבכור. הציבור, ובעיקר הכוהנים, משתוקקים שייפול בבכור מום. הם אינם משגיחים עליו במיוחד והוא גדל כמעט פרא, עם זאת נמנעו מלפגוע בו בכוונה. ה"קנס" של רבי אליעזר, כמו גם העדות במשנה קודמת (פ"ד מ"ו), מצביעים על מקרים שבהם לא נשמרו הלכות בכור. במקרה שלנו ברור שהדין העקרוני נשמר ואנשים מחפשים דרך לעקוף את ההלכה, אבל אינם מעזים להפר אותה בגלוי (להטיל מום בכוונה), וודאי שאינם מתעלמים כליל ממצוות בכור.
עוד מלמדת המשנה שבתחום חיי היום-יום היו היחסים עם חיילי הצבא הרומי תקינים. אמנם היה מתח פוליטי, וכמובן עוינות דתית, אבל ביום-יום התנהלו החיים כתקנם, או לפחות היו מקומות וזמנים שבהם כך היה הדבר, והקצין הרומי מבין ללבם של היהודים ומכבד את חוקיהם המוזרים בעיניו.

Mishnah 4

<small>לפי כתב-יד קופמן</small>
<b>היה בכור רודפו</b> – לעתים קורה שעגל רודף אחר בן אדם במטרה לנגוח בו, <b>ובעטו ועשה בו מום</b> – האדם בעט בעגל להרחיקו ועשה בו מום, <b>הרי זה ישחט עליו</b> – אין זה נחשב למטיל מום בכוונה. כן מובא בתוספתא (פ"ג הי"ז, עמ' 538).
<b>כל המומין הראויין לבא בידי אדם</b> – מומים רגילים, <b>רועים ישראל נאמנין רועים הכהנים אינן נאמנים</b> – הרועה של יהודי רגיל נאמן, שהרי בעליו אינם מרוויחים מהמום, אבל הרועים המשרתים כוהנים חשודים להשביע את רצון בעליהם. <b>רבן שמעון בן גמליאל אומר נאמן הוא על שלחברו ואינו נאמן על של עצמו</b> – שתי אפשרויות יש לפירוש המשפט. האחת שרבן שמעון בן גמליאל חולק ואומר שהרועה נאמן על של חברו, כלומר על הבהמה של אדון הכבשה, אבל אינו נאמן על כבשה שלו, והאחרת היא שהרועה אינו נאמן על של אדונו, אבל נאמן על כבשה של חבר של בעליו. לפי הסבר זה רבן שמעון בן גמליאל אינו חלוק על חכמים, אבל מוסיף מעט על דבריהם. <b>רבי מאיר אומר החשוד על דבר לא דנו ולא מעידו</b> – את הכלל שנינו לעיל פ"ד מ"י. שם הוא שנוי בסתם (דברי "חכמים"), ואינו קשור לגוף ההלכה שם. במשנה שלנו הוא מיוחס לרבי מאיר ומתייחס גם למשנתנו. עם זאת המשפט לא נוסח בדיוק בהקשר של משנתנו, שכן המשפט כללי יותר מאשר הרישא. הוא מדבר גם על דיין כוהן, או מומחה כוהן, שפסולים להוראה.
דברי רבי מאיר הם ניסוח אחר של דברי חכמים ורבן שמעון בן גמליאל. כפשוטם אין ביניהם מחלוקת, אלא שהניסוח השונה כולל גם נושאים אחרים שאין אצל האחר. הרישא היא ניסוח פרטני, באמצע ניסוח כללי יותר, ובדברי רבי מאיר ניסוח משפטי כוללני ומקיף. הבבלי בפירושו (לה ע"ב) מדגים הבדלים אלו.
במשנתנו הדברים מוצגים כך שלא ברור האם המשנה משקפת מחלוקת, אבל בתוספתא שנינו: "1. כל המומין הראויין לבוא ביד אדם רועי ישראל נאמנין רועי כהנים אין נאמנין. 2. חזרו לומר נאמן הוא על של חברו ואין נאמן על של עצמו. רבי יהשע בן קפוסאי אומר אין שוחטין את הבכור אלא על פי שנים, רבן שמעון בן גמליאל אומר אפילו בנו ואפילו בתו. רבי אומר אפילו עשרה בתוך הבית אין נאמנין, שהחשוד על הדבר לא דנו ולא מעידו" (פ"ג הי"ט, עמ' 538). אם כן התוספתא מעידה ששתי דעות לפנינו, אבל אין זו מחלוקת אלא התפתחות בהלכה. ההלכה של רבי מאיר מיוחסת לרבי, והיא נאמרת בבירור על עניין אחר, על עדות על המום. מן הראוי להעיר שלעתים מצינו במקור אחד מחלוקת ובמקור אחר הדברים מוצגים כשני שלבים כרונולוגיים; הבבלי (לה ע"א-ע"ב) מצטט את התוספתא, וברור שהוא סבור שלפנינו מחלוקת ולא התפתחות בהלכה.
המינוח "נאמנים" אף הוא תמוה. הרי המום נבדק על ידי מומחה, ואין כאן מקום לנאמנות של הרועה; לכל היותר הוא יכול להעיד אם המום נעשה בכוונה. ברם אם אין כל סיבה לחשוד שהמום נעשה בכוונה, מדוע יש צורך בנאמנות מיוחדת? אדרבה, בסתם יש להניח שהמום הוא טבעי. יתר על כן; לא שמענו, עד עתה, שאדם צריך להעיד על נסיבות היווצרות המום. ייתכן שיש ללמוד ממשנתנו שבפועל לא נשמרה בקפדנות התביעה שהמום יבוקר על ידי מומחה. לעיל בפ"ד מ"ג ראינו כי יש חכמים שהיו סבורים שהבכור כשר גם אם המומחה לא ראה את המום אלא בדיעבד. גם ראינו לעיל (פ"ד מ"ב) משניות המצניעות את תפקידו של המומחה ורואות בו לא חלק מהמעמד אלא דרך בירור בלבד. משנתנו מצטרפת לרמזים שהתביעה למומחה לא הייתה מקובלת על הכול, או לפחות לא נשמרה בקפדנות. גם הבבלי מצטט ברייתא המדברת בבירור על נאמנות להעיד על הבכור (לה ע"ב). המשנה להלן מדברת על סוג אחר של נאמנות, נאמנות שמומחה ראה את הבכור (בזמן). נבדוק אפשרות זו בפירושנו להלן.
הבבלי מפרש את המשנה סביב השאלה האם הכוהן נאמן להעיד שהמום נגרם מעצמו, או שמא יש לחשוד בו שגרם ברשלנות, או אפילו בכוונה, להיווצרות המום. פירוש זה מתאים למשנה הבאה, אך לא ברור האם אכן פרשנות זו מקורית או שהיא באה לטשטש את העובדה שהמשנה משקפת "דילוג" על תפקיד המומחה. זאת ועוד. כפי שנדגיש להלן, גם הסיפור המקביל שנביא להלן אינו פירוש למשנה אלא הרחבה שלה; סיפור העומד בפני עצמו והעורך צירפו בגלל חשיבותו, אך אין הוא בא לפרש את המשנה.
המעשה שהבבלי מביא מאלף כשלעצמו, ואמנם איננו עוסקים בפירוש הבבלי אך בתלמוד מובא סיפור תנאי, ומן הדין שנבררו. כן שנינו: "רבי צדוק הוה ליה בוכרא, רמא ליה שערי בסלי [נסריה כיילי ערובה ערבה קלופה], בהדי דקאכיל איבזע שיפתיה<sup class="footnote-marker">10</sup><i class="footnote">לרבי צדוק היה בכור, נתן לו שעורים בסל נסרים של ערבה קלופה, ובזמן שאכל נחתך בשפתו. בא לפני רבי יהושע (בן חנניה)...</i>. אתא לקמיה דרבי יהושע, אמר ליה: כלום חילקנו בין חבר לעם הארץ? אמר לו רבי יהושע: הן. אתא לקמיה דרבן גמליאל, אמר ליה: חילקנו בין חבר לעם הארץ? אמר ליה רבן גמליאל: לא. אמר ליה: והא רבי יהושע אמר לי הן! אמר לו: המתן עד שיעלו בעלי תריסין לבית המדרש. כיון שנכנסו לבית המדרש, עמד השואל ושאל: כלום חילקנו בין חבר לעם הארץ? אמר ליה רבי יהושע: לאו, אמר ליה רבן גמליאל: והלא משמך אמרו לי הן, יהושע עמוד על רגליך ויעידו בך! עמד רבי יהושע על רגליו ואמר: היאך אעשה, אילמלי אני חי והוא מת יכול החי להכחיש את המת, עכשיו שאני חי והוא חי, היאך חי יכול להכחיש את החי? והיה רבן גמליאל עומד ודורש ורבי יהושע עומד על רגליו, עד שריננו כל העם ואמרו לחוצפית המתורגמן: עמוד, ועמד" (בבלי, לו ע"א). כפשוטה השאלה היא האם רבי צדוק, שהיה כוהן בעצמו, נחשד שהאכיל את הבהמה בכוונה בסל בלתי בטיחותי, או שמא יש לראות בפציעת הבכור תאונה. הבבלי מיסב את הדיון לשאלה משפטית יותר. ברור לו שאדם רגיל נחשד, כמו ששנינו בראשית המשנה שרועי כוהנים (וכוהנים עמם) בלתי נאמנים, והשאלה היא האם רבי צדוק שהיה כוהן ותלמיד חכם נאמן או לא. רבי יהושע מתיר לו לאכול את הבכור, אבל רבי צדוק אינו מסתפק בכך ופונה לרבן גמליאל, ורבן גמליאל אוסר. רבי צדוק סיפר לרבן גמליאל שרבי יהושע התיר ("הלשין" על רבי יהושע), ורבן גמליאל מנצל את ההזדמנות לנזוף ברבי יהושע בן חנניה בפומבי. רבי יהושע אינו עומד על דעתו, מתחמק מהעימות ומודה לרבן גמליאל, אבל רבן גמליאל אינו מסתפק בהתחמקות אלא חותר לעימות חזיתי, ומאשים את רבי יהושע שהוא מתיר בכור במקרה זה. כעונש עומד רבי יהושע על רגליו, עד שהעם (תלמידי החכמים שהיו נוכחים) דורשים מהמתורגמן להפסיק את הדרשה או השיעור.
הסיפור בבבלי קשור לסדרת התנגשויות בין רבן גמליאל לחכמים בכלל, ולרבי יהושע בפרט. הסיפור המפורסם יותר מופיע כפירוש בבלי למשנת ברכות פ"ד מ"א, ברם בפירושנו שם ראינו שאין הוא פירוש למשנה שם אלא הרחבה בלבד; סיפור חשוב לדורות שהוצמד למשנה בגלל קרבה מקרית ולא כפירוש. לעיל הסברנו כך גם את הסיפור בתלמוד למשנתנו. הסיפור של מסכת ברכות השתמר רק בתלמודים, וכמובן יש גם הבדלים בין מסורת הבבלי והירושלמי<sup class="footnote-marker">11</sup><i class="footnote">בבלי, ברכות כז ע"ב – כח ע"א; ירו', שם פ"ד ה"א, ז ע"ג-ע"ד; תענית פ"ד ה"א, סז ע"ד. </i>, וממילא נתן הדבר לחוקרים סיבה להטיל ספק בפרטיו ואולי אף בעיקרו<sup class="footnote-marker">12</sup><i class="footnote">ראו אלון, תולדות, עמ' 201-200; שפירא, הדחת רבן גמליאל; תא-שמע, ערבית. אמנם גם הסיפור במסכת ברכות הוא אמוראי, אבל הד לו במסורת התנאית. כך למשל בידינו סדרת משניות שנשנו "בו ביום", ולפי המסורת התלמודית הן נשנו ביום ההדחה של רבן גמליאל (בבלי, ברכות כב ע"ב). מסורת זו אמנם אמוראית, אבל יש בה יסוד תנאי. כך למשל במשנה, ידים פ"ד מ"ד מופיעה מחלוקת שנשנתה "בו ביום", ואכן זו מחלוקת מדור יבנה שנזכרים בה כל חכמי הדור העיקריים, להוציא את רבן גמליאל ואת רבי אליעזר בן הורקנוס. במשנת סוטה פ"ה מ"ב ואילך יש סדרת הלכות שנשנו באותו "בו ביום", ובתוס', סוטה פ"ז ה"ט-הי"ב סדרת דרשות שדרש רבי אלעזר בן עזריה. תוספתא זו היא ההרחבה של משניות "בו ביום" שבמשנת סוטה. העורך לפחות קישר בין "בו ביום" לבין מינויו של רבי אלעזר לתפקיד. זו סיבה נוספת לדחות את פקפוקיו של שפירא בכל המעשה. אמנם החיבור הוא מעשה ידיו של העורך ואינו מגוף הסיפור, אבל גם העורך היה תנא, והוא משקף את שסברו והכירו בני דורו. לולא היה הסיפור זיכרון קיים (כבר בתקופת התנאים) לא היה מציג כך את הדברים. אין זו העברה טכנית או ספרותית, אלא קישור הנובע רק מהמסורת ההיסטורית. הטענה שסיפור ההדחה הוא אמוראי מוטעית, אפוא. קשה לנו לקבל ברצינות טענה שהבבלי "המציא" סיפור כדי שיתאים למסורות התנאיות העצמאיות המצויות במקומות שונים בש"ס.</i>. לא נוכל במסגרת זו להתעמק בסיפור ונסתפק בסיכום קצר, ובדיון בנושא החשוב לנו. בבית המדרש התגלעה מחלוקת האם תפילת ערבית היא רשות או חובה. רבן גמליאל אמר חובה, ורבי יהושע רשות. תלמיד אחד שאל את רבי יהושע את השאלה ונענה שהתפילה היא רשות; פסיקה זו עוררה את זעמו של רבן גמליאל והוא העליב ופגע ברבי יהושע. מכאן הפך המעשה לאישי: חכמים תמכו ברבי יהושע, ללא קשר לשאלה ההלכתית שעליה איננו שומעים עוד, רבן גמליאל הודח מתפקידו ורבי אלעזר בן עזריה מונה במקומו. לבסוף נערכה התפייסות כללית ונוצרה (מחדש) מערכת מאוזנת של שני בעלי תפקידים, אם כי החלוקה ביניהם לוטה בערפל. הוויכוח ההלכתי התפתח לעימות אישי, אך גם למבחן כוח של הנשיאות מול עצמתם של חכמים והאוטונומיה שביקשו לעצמם. העימות המבני הזה מלווה את תולדות התקופה, על כן אין לתמוה על כך שבעריכות מאוחרות טושטשו הפרטים המקריים שעליהם התעורר הוויכוח לטובת תיאור רוח העימות כפי שנתפסה במהלך הדורות. בנוסף לכל זה ניתנה למעשה צורה ספרותית משוכללת, שאף היא באה על חשבון הפרטים. דעת לנבון נקל שהרקע האישי, שחשוב להבנת המעשה כפי שהתחולל, חשוב היה למספרים ולעורכים פחות מהצד העקרוני שהמשיך להטרידם עשרות שנים לאחר שכל הדמויות המרכזיות הפכו לגיבורים מהעבר. גם הצד ההלכתי, שבדרך כלל חשוב לחכמים, איבד כאן מתפקידו לטובת שאלות ציבוריות אחרות.
הסיפור בבבלי ברכות מזכיר את המעשה בבכורות: "אמרי: עד כמה נצעריה וניזיל? בראש השנה אשתקד צעריה, בבכורות במעשה דרבי צדוק צעריה, הכא נמי צעריה, תא ונעבריה" (כז ע"ב – עד כמה נצער אותו ונמשיך? בראש השנה אשתקד ציערו, בבכורות של מעשה רבי צדוק ציערו, בואו ונעבירו [את רבן גמליאל] ממשרתו). עם זאת לא הכיר הבבלי בברכות את סיפור המעשה כמות שהוא מופיע אצלנו. לפני הנוסח שלנו, ה"מרד" נגד רבן גמליאל התחולל כבר במעשה הבכורות, אבל לפי הגמרא בברכות רק אז, בהתנגשות השלישית, התחולל המרי. המשך הסיפור שלנו הכולל את תגובת הציבור והדיבור עם חוצפית המתורגמן מופיע כלשונו בברכות, וסביר שהוא מועבר מברכות אלינו. הווה אומר שהסיפור המקורי אצלנו כלל רק את תיאור ההתנגשות בלבד, וההמשך מועבר מברכות.
עם זאת המעשים מעוררים סדרת שאלות, החל מהשאלה למה התכחש רבי יהושע לעמדתו, למה העלה התלמיד את הסכסוך אל פני השטח, ובעיקר מדוע ראה רבן גמליאל בפסיקתו של רבי יהושע הכרזת מרד. כפי שאמרנו בנספח למסכת ראש השנה, רבן גמליאל ניסה להשליט אחדות דעות בבית המדרש ותקף כל ניסיון לפסיקה עצמאית שלא כדעתו. לפיכך אין לחפש הסבר מיוחד מדוע נתבעה אחידות דעות דווקא כאן.
אם כן, המעשה מלמד שגידול הבכורות והשמירה על המצווה היו נפוצים, ושהחשד שבגללו אין אדם נאמן על בכורו נובע בין השאר מתופעת עמי הארץ שלא הקפידו על כל הכללים, והיו חשודים שתיגרם לבכור תקלה מתוך "רשלנות תורמת". עם זאת הם שמרו על עיקרי המצווה; הרי בפועל לא היה מי שכפה עליהם לא להשתמש בבכור כבבהמה רגילה. איננו מתכוונים לומר ששמירת המצווה הייתה רק לשם שמים. מן הסתם היה הלחץ החברתי בתוך הכפר האינטימי בעל משקל גדול, אבל אם החברה ברובה רוצה לחמוק מהמצווה אין מי שיפקח על קיומה. בתנאים אלו על עיקר המצווה שמרו, אך לא על כל הקפדותיה. זה כמובן אופי התנהגותי מוכר בחברות דתיות. במבוא למסכת חגיגה טענו כי כך הדבר גם לגבי מצוות טהרה. על עיקר המצווה שמרו, אך לא על כל הקפדותיה והרחקותיה.

Mishnah 5

<small>לפי כתב-יד קופמן</small>
<b>נאמן הכהן לומר בכור הראיתי בכור זה ובעל מום הוא</b> – הכוהן מוכר את בשר הבכור ומעיד שהבכור עבר תהליך בדיקה כמקובל. ההלכה משקפת יישוב גדול שבו הכוהן אנונימי והמומחה אנונימי. בדיקת המומחה לא הותירה הד בציבור. אפשר להעמיד את ההלכה בעיר גדולה, ועדיין קשה. מעולם לא שמענו שאדם אינו יכול להעיד על בשר שלו שהוא נשחט כהלכה, לעומת זאת אכן עם הארץ אינו נאמן להעיד שפרותיו מעושרים. הווה אומר שהכוהנים נחשדו על אכילת בכורות לפני שנפל בהם מום. <b>הכל נאמנין על מומי המעשר</b> – גם כוהנים וגם ישראלים. מעשר בהמה ירעה עד שיסתאב, ואם נפסל לקרבן הוא ברשות ישראל. ישראל לגבי מעשר בהמה הוא אפוא ככוהן לגבי בכור. הדין במשנה הוא במידה רבה תאורטי. המשנה אינה מציעה לבדוק מי היה המומחה, או לברר אתו את השאלה (אם הדבר ניתן), וכמו משניות אחרות במסכת אינה פונה לנתיב הרֵאלי והיום-יומי, אלא מתמקדת בעיקרון בלבד.
מהמשנה משמע שהעדות אינה מחליפה את המומחה, אלא היא עדות על מה שהמומחה אמר. אפשר לפרש כך גם את המשנה הקודמת. עם זאת, קשה לצמצם את כל המסורות המדברות על עדות בכור לעדות על דברי המומחה בלבד, על כן יש עדיין מקום להערתנו שדברי התנאים בנושא משקפים תופעה של "דילוג" על בדיקת המומחה. הבבלי (לה ע"ב) הבין כך גם את המשנה הקודמת והסביר שהעדות אינה על המום, אלא האם הבהמה היא בכור. מסקנה נוספת העולה ממשנתנו היא שאין מאמינים לכוהן. בתוספתא שנינו: "כל הבכורות אדם מתיר חוץ מבכור עצמו. רואה הוא קדשיו ומעשרותיו של עצמו ונשאל הוא על הטמאות ועל הטהרות של עצמו" (פ"ג הכ"ג, עמ' 538<sup class="footnote-marker">13</sup><i class="footnote">בבבלי: "ואמר רב יהודה: אין רואין בכור ישראל אלא אם כן כהן עמו" (לו ע"ב). זו מסורת שונה במקצת מהתוספתא, ובתלמוד שם מובאים עוד סיפורים על אי המהימנות של הכוהן (בבבל האמוראית).</i>). גם כאן בעל הבכורות הוא הכוהן, והוא נאמן על מעשרות אך לא על בכורות. גם בברייתא זו המתיר אינו מומחה אלא הבעלים, או ליתר דיוק כוהן. ממילא עולה ההשערה שבשלב הקדום היה המומחה הכוהן או נציג הכוהנים, וחז"ל פקפקו באמינותו של הכוהן הנוגע בדבר, בשלב שני פקפקו באמינותם של כלל הכוהנים שנחשדו להיות מעין "גילדה מקצועית" והעבירו את התפקיד למומחה אחר או לכלל הציבור, וכאמור בשלב שלישי נטלו את התפקיד לעצמם.
<b>בכור שניסמת עינו שניקטעה ידו ושנישברה רגלו הרי זה ישחט על פי שלשה בני הכנסת</b> – המשנה עוסקת במומים גלויים, ומומים כאלה אין צורך להראות למומחה ודי בבית דין שבו חברים שלושה אנשים מהקהילה (הכנסת). <b>רבי יוסה אומר אפילו יש שם עשרים ושלשה</b> – כדי בית דין גדול ומכובד יותר, לא ישחט אלא על פי מומחה – רבי יוסי סבור שבכל מקרה נדרש המומחה לחוות את דעתו. הסברנו את המשנה שמדובר במום גלוי בלבד, כך שלא תסתור משניות קודמות התובעות את שיפוטו של המומחה. הפירוש מצוי כבר בתוספתא: "מום שבגלוי הרי זה ישחט על פי שלשה בני הכנסת, דברי רבי מאיר, רבי יוסי אומר אפילו רגלו קטועה ועינו סמוייה לא ישחט אלא על פי מומחה" (פ"ג הכ"ה, עמ' 538; סנהדרין פ"א ה"ב; ספרא, אמור פרשה ז הי"א-הי"ב, צח ע"ג). ברם את המשנה עצמה אפשר להבין גם כקריאת תיגר נגד המונופול של המומחה. בכל המומים די בשלושה מבני הכנסת, והדוגמאות במשנה ננקטו כדוגמאות בלבד. פירוש התוספתא נועד אפוא לעגן את מעמדו של המומחה, והוא משקף את התקופה שבה כבר הפך המומחה למרכיב בלתי נפרד ממעמד התרת הבכור. עם זאת, עדיין יש מקום להשערה שלפנינו שלב קדום שבו טרם נקבעה סמכותו של המומחה. בפירוש זה נקטנו לעיל והצענו שבית דין כזה (מבני הכנסת ולאו דווקא כוהנים או חכמים) היה הדרך הקדומה להתרת בכור. העדפנו את הפתרון ההיסטורי מסיבה רֵאלית. כל המומים הנדונים בהמשך הם מומים גלויים. מומים פנימיים בדרך כלל אינם מומים כלל, כגון חוטם שניקב מבפנים, או שיניים פנימיות (כגון תוס', פ"ד ה"ד וה"ה, עמ' 538), וכן: " 'או נשברה רגלו', מנין לרבות שבר זנב? תלמוד לומר 'או שבור'. או יכול שאני מרבה שבר צלע? תלמוד לומר 'שבר יד, או שבר רגל', מה אילו מיוחדים שמומן בגלוי ואין חוזרים, יצא שבר צלע שאין מומו בגלוי" (ספרא, אמור פרשה ז הי"א-הי"ב, צח ע"ג), ובהמשך שם: "חיטיו החיצונות שנפגמו ושנגממו ופנימיות שנעקרו<sup class="footnote-marker">14</sup><i class="footnote">ראו להלן פ"ו מ"ה.</i>, רבי חנניה בן אנטיגנוס אומר אין בודקים מן המתאימות ולפנים אף לא המתאימות". כמו כן: "איזהו פסול? כל שהכסלים יוצאין. נשתברו רוב צלעותיו, או שהיה בו מום מבפנים אינו מום, שנאמר 'עור ופסח', מה עור ופסח המיוחדין מום שבגלוי ואין חוזר" (תוס', פ"ד ה"י, עמ' 539<sup class="footnote-marker">15</sup><i class="footnote">וראו עוד בבלי, לט ע"א, הדורש שמום שאינו גלוי אינו מום.</i>). אמנם מסתבר שלכלל שמום שבסתר אינו מום יש יוצאים מן הכלל<sup class="footnote-marker">16</sup><i class="footnote">ראו אור זרוע, הלכות תמורה פ"ד ה"ח.</i>, כך למשל במשנה להלן (פ"ו מ"ה) יש מחלוקת על שיניים פנימיות שנעקרו, אך גם מום זה שאינו גלוי נקל לראותו, ואין צורך בתבונה מיוחדת לכך אלא רק בידיעה מה הם כללי המומים, ידיעה הנדרשת בכל תחום הלכתי אחר. מום הנגרם ממחלה פנימית שאינה בולטת כלפי חוץ אינו ניתן לגילוי גם על ידי מומחי הימים ההם, ממילא נותרו רק מעט מומים שאינם בגלוי. על כן הצמצום של ההלכה (בדבר שלושת בני הכנסת) למום גלוי בלבד נראה כתירוץ הרמוניסטי ובלתי רֵאלי. הפן הבלתי רֵאלי נובע מכך שהעיקרון של בדיקה על ידי מומחה חשוב היה לחכמים יותר מהגדרה רֵאלית של המומים הנידונים, זאת גם אם הכירו הכר היטב את המומים השונים.
סיפור נוסף על מומים שבסתר מופיע בתלמודים: "מהו למנות זקינים לדברים יחידים? נישמעינה מן הדא, רב מניתיה רבי להתיר נדרים ולראות כתמים. מן דדמך בעא גבי בריה מומי בכורות, אמר לו איני מוסיף לך על מה שנתן לך אבא. אמר רבי יוסי בירבי בון, כולא יהב ליה: לדין יחידי, ולהתיר נדרים, ולראות כתמים, ולראות מומין שבגלוי, מן דדמך בעא גבי בריה מומין שבסתר" (ירו', חגיגה פ"א ה"ח, עו ע"ג; נדרים פ"ט ה"ד, מא ע"ב). לעיל דנו בסיפור זה, ובהקשר הנוכחי יש לומר שהמימרה בתלמוד משקפת תפיסה שמום שבגלוי מותר רק על ידי חכם הממלא את תפקיד המומחה.
עוד נדגיש בהקשר זה שבמימרות שציטטנו כמה פרטים בלתי רֵאליים. כל עניין המומים שבסתר ובגלוי אינו רֵאלי. גם המינוח "שבר זנב" אינו רֵאלי. הזנב אינו נשבר, שכן הוא סחוס גמיש. אפשר שייחתך, אך לא שיישבר, אלא אם כן מדובר בעצם הזנב, אך היא מום שבסתר.
הבבלי מהלך בדרך שונה במקצת. לדעתו הדין במשנה עדיין שורר, אבל רק בחוץ לארץ, כנראה משום שלדעת התלמוד מצוות בכורות בחוץ לארץ חמורה פחות: "משום רבי יהודה נשיאה אמרי: התרת בכור בחוצה לארץ על פי שלשה בני הכנסת. אמר רבא: ובמומין מובהקין" (בבלי, לו ע"ב). הפירוש של מומים מובהקים, לדעת הבבלי, אינו מפורש במשנה, והוא פרשנות אמוראית בלבד. אבל בהמשך מובעת גם דעה שונה: "אמר רב חייא בר עמרם: שלשה מתירין את הבכור במקום שאין מומחה, שלשה מתירין את הנדר במקום שאין חכם" (שם). אם כן במקום שאין מומחה, בית דין של פשוטי העם מספיק.
המונח "בני הכנסת" אינו רגיל. ממשנת זבים עולה שהכוונה לשלושה מבני העדה שאינם כוהנים, שכן שנינו: "...וכולן טהורין לבני הכנסת וטמאין לתרומה" (פ"ג מ"ב). אם כן, בני הכנסת הם בניגוד לאוכלי תרומה. כמו כן: "נשיא שמת – בתי מדרשות כולן בטילין, ובני הכנסת נכנסין לבית הכנסת" (בבלי, מועד קטן כב ע"ב). כאן בני הכנסת הם בני עדה בסתם (כוהנים ושאר חברי הקהילה).

Mishnah 6

<small>לפי כתב-יד קופמן</small>
<b>השוחט את הבכור</b> – הכוהן שחט את הבכור באמתלה שהוא נבדק כראוי,<b> ומכרו ונודע שלא הראהו</b> – למומחה, <b>מה שאכלו אכלו</b> – מה שכבר נאכל אי אפשר להחזיר, <b>ויחזיר להם את הדמים</b> – הכוהן מכר כנראה את הבשר לאחרים, לכוהנים או לישראל סתם, שכן הבכור הוא רכוש הכוהן ומרגע שהותר רשאי לעשות בו כחפצו, אבל עליו להחזיר לקונים את הכסף. אפשר לנמק הלכה זו בשתי צורות. האחת שלא יימצא חוטא מרוויח, ולכן יחזיר להם את הכסף. בפועל הם ירוויחו, שכן אכלו בחינם, אבל הנאתם היא בשוגג ולא במזיד. האפשרות השנייה היא שלאחר שהקונים, יראי השמים, ישמעו שאכלו בכור בטרם הותר, תהפוך הנאתם לטעם רע וירגישו את טעם החטא, אף שבפועל אין עליהם חטא, אך ודאי לא יחושו הנאה מכך שאכלו בשר אסור. הבבלי מעדיף את ההסבר השני. "רבי שמעון בן אלעזר אומר: דברים שהנפש קצה בהן – יחזיר להן את הדמים, ושאין הנפש קצה בהם – ינכה להם את הדמים. ואלו הן דברים שהנפש קצה בהן: נבילות, וטריפות, שקצים ורמשים, ואלו הן דברים שאין הנפש קצה בהן: בכורות, טבלים ויין נסך" (בבלי, לז ע"א). אם כן, הנימוק הוא שלא נהנו מהבשר משום שבדיעבד שמעו על מקורו "והנפש קצה בהן". אגב כך אנו שומעים שרבי שמעון בן אלעזר חולק על המשנה וסובר שאכילת בכור שאינו בעל מום אין הנפש קצה ממנה, ולכן אין הוא צריך להחזיר את דמי מה שאכלו.
ההגדרה "נפש קצה" אינה משפטית, אלא תלויה בתחושה של האוכל ושל החברה. עד היום אנו מכירים אנשים שאם ישמעו שאכלו טרפה יקיאו מתוך גועל נפש, ויש כאלה שיחייכו בהנאה שאכלו בהיתר בשר שאסור באכילה. דומה שהחלוקה שמציע רבי שמעון בן אלעזר מבוססת על הכרת המציאות ומשקפת "תורת חיים" שנהגה ורווחה בחברה היהודית. לו היו אלו הגדרות תאורטיות של באי בית המדרש היה יין נסך נחשב למה ש"הנפש קצה ממנו", אך במציאות פני הדברים אחרים. עוד נוסיף שמן הסתם חכמים היו רוצים שהנפש תקוץ מכל בדל איסור. ההכרה שבמציאות אין זה כך משקפת, מן הסתם, רגשות אמִתיים, או לפחות נסתפק בהגדרה שאין זו הגדרה של בית המדרש אלא של הרחוב, שלא ברצון חכמים.
<b>ומה שלא אכלו והבשר יקבר</b> – שכן הוא אסור בהנאה, <b>והוא יחזיר להם את הדמים</b> – הוא, הכוהן בעל הבכור, אשם במכירת שווא ובהטעיה. <b>וכן השוחט את הפרה ומכרה ונודע שהיא טריפה</b> – את הטרפה צריך היה לגלות בזמן השחיטה, ברם ייתכן שהבשר לא נבדק כהלכה או שחלה טעות בבדיקה. <b>מה שאכלו אכלו ויחזיר להם את הדמים</b> – הסיבות לכך נדונו לעיל, <b>ומה שלא אכלו הם יחזירו לו את הבשר</b> – הבשר אסור באכילה אך מותר בהנאה, ולכן הבעל יכול למכרו לגוי או להטילו לכלבים, <b>והוא יחזיר להם את הדמים</b> – שהם שילמו תמורת הבשר שנלקח מהם. במקרה שנודע שהוא בכור ללא מום, הכוהן פושע שלא מסר את הבכור לבדיקה. במקרה השני ייתכן שהבעל חטא בשוגג. את הבשר עליו לבדוק בעצמו, ואם טעה ייתכן שהוא שוגג וייתכן שהעלים עין במזיד.
<b>מכרוהו</b> – הקונים, לגוים <b>או הטילוהו לכלבים</b> – הם נמנעו מאכילת בשר הטרפה אך נהנו מהבשר, ישלמו לו דמי טריפה – הם אינם צריכים לשלם את דמי כל הבשר אך צריכים לשלם את דמי בשר הטרפה, שכן ממנו נהנו בהיתר.

Chapter 6



Mishnah 1

<small>לפי כתב-יד קופמן</small>
<b>על אילו מומין שוחטין את הבכור</b> – מה נחשב למום הפוסל את הבכור מלהיות קרבן. כדרכה אין המשנה מציעה כלל אלא מרבה בדוגמאות.<b> נפגמה אזנו מן הסחוס</b> – פסול. "נפגם" משמעו שחלק מהאוזן חסר, כפי שברור מהמשך המשנה, ובתוספתא: "איזו היא פגימה כל שנותן אצבעו עליה והיא חוגרת" (פ"ד ה"א, עמ' 538). "חוגרת" משמעה שאדם מכניס אצבעו לתוך הפגימה והאוזן הנותרת מקיפה אותה. כן שנינו: "או שהיתה בו בהרת מלמעלה למטה כמין פסיקא של בשר חי חוגרתו באמצע טהור, שנאמר ומחית בשר חי בשאת עד שתהא מחייה מבוצרת בתוך השאת" (תוס', נגעים פ"ב הי"ג, עמ' 620). "מבוצרת" היא אפוא "חוגרת".
<b>אבל לא מן העור</b> – חתך בעור נחשב לשריטה משום שיש לו ריפוי.
<u>מבנה האוזן</u>
לעיל דובר על צרימה באוזן (פ"ה מ"ג), ולפי משנתנו יש להבין שהכוונה הייתה לחתך עמוק הפוגע בסחוס. המונח "סחוס" עורר קשיים רבים בספרות. השאלה היא האם מדובר בחלק מסוים דווקא באוזן, או שהכוונה לכל רקמה של עצם רכה, במובנו המודרני של המונח. במקרה שלנו מדובר בסחוס העצם, אבל בהחלט ייתכן שסחוס הוא מונח כללי לרקמה כזאת שכמוה יש גם בעצם.
במקרא נזכר כמה פעמים תנוך האוזן (שמות כט כ ועוד הרבה). אונקלוס וניאופיטי מתרגמים תמיד "רום אודנא" שמשמעו החלק העליון של האוזן. אבל תרגום יונתן מתרגם "חסחוס" (הסחוס) או "גידרא". מכאן הסיקו מפרשים רבים שתנוך היינו סחוס, וסחוס הוא רק תנוך האוזן. גם המילה "בדל" האוזן (עמוס ג יב) מתורגמת במילה "סחוס", וכהסבר הרד"ק שם: "וזכר בדל אזן והוא הקשה שבאזן כתרגומו חסחוס דאודן לפי שאין בו בשר ויניחנו האריה". הסבר הרד"ק שם קשה: האומנם יש באוזן חלק קשה שאריה אינו יכול לאכול? ניכר שהרד"ק אינו מפרש את הפסוק אלא מכיר את המילה "סחוס" ממקור אחר ונגרר אחר פירושה שם, וכאן הוא מפרש ההפך, שאין הסחוס קשה אלא שהאריה אינו אוכל סחוס מכיוון שאין זה בשר ממשי. לא נאריך בדברי המפרשים, משום שלהערכתנו הפירוש פשוט. במשנת פסחים שנינו: "כל הנאכל בשור הגדול יאכל בגדי הרך, וראשי כנפים והסחוסים" (פ"ז מי"א). פשט המשנה אינו מדבר דווקא על אוזן, ואכן הירושלמי מסביר: "לא בראשי כנפים הסחוסין אתא רבי אבהו בשם רבי יוחנן בר אשי כנפים הסחוסין היא מתניתא" (תרומות פי"א ה"ד, מז ע"ד). אם כן, הסחוסים הם ראשי הכנפיים. הכנפיים הם הפרקים או כפות הבהמה, והסחוס הוא רקמה עצמית רכה וגמישה.
גם את העבד רוצעים באוזנו (שמות כא ו), והירושלמי מסביר: "רבי מאיר אומר מן חסחוס היה נרצע. מיכן היה רבי מאיר אומר אין הכהן נרצע שמא ייעשה בעל מום, וייפסל מן העבודה. ויירצע חסחוס פחות מן הכרשינה? שמא יבוא לידי כרשינה. ויבוא לידי כרשינה?..." (קידושין פ"א ה"ב, נט ע"ד). הירושלמי מתייחס למשנתנו וסבור שמה שפוסל בהמה לקרבן פוסל גם כוהן לעבודה (להלן פ"ז מ"א), לפיכך עבד עברי שהוא כוהן אינו נרצע כדי שלא ייפסל, ואילו עבד עברי שאינו כוהן אין חשש שייפסל, והרציעה דווקא בסחוס היא כדי שלא יינזק נזק בר קיימא. אמנם אפשר לעשות חור קטן ביותר שאינו פוסל (להלן), אך יש חשש לחוסר דיוק בגודל החור. בכך אין עדיין הסבר מהו הסחוס. אבל במדרש ספרי דברים: "אמר רבי אלעזר והלא יודן ברבי היה דורש שאין רוצעים אלא ב'מילת'. וחכמים אומרים אין כהן נרצע שמא נעשה בעל מום. אם במילת הוא נרצע היאך נעשה בעל מום? אלא מלמד שאין רוצעים אלא בגבוה שבאוזן. רבי מאיר אומר אף מן הסחוס, שהיה רבי מאיר אומר אין כהן נרצע" (קכב, עמ' 180; בבלי, לז ע"ב<sup class="footnote-marker">1</sup><i class="footnote">ראו עוד בבלי, קידושין כא ע"ב, שם לא נאמר שסחוס אינו בגבוה שבאוזן, ועל בסיס גרסה זו פירש הריטב"א למקום (בקידושין) שסחוס הוא גובה האוזן.</i>). "מילת" היא תנוך האוזן כפי שפירש רש"י לבכורות ("אליה"), וכן הריטב"א לקידושין כא ע"ב. אם כן רבי יודן דרש שהרציעה תהיה בתנוך כדי שהעבד לא ייפסל לעבודה במקדש, וחכמים אומרים שהרציעה בסחוס, ואין רוצעים כוהן כלל. מכל מקום ברור ש"סחוס" הוא בניגוד ל"גבוה שבאוזן" ובניגוד ל"מילת". ואכן במדרש תורת כוהנים דורשים חכמים: "אי 'על תנוך' יכול על גובה של אוזן? תלמוד לומר תוך נוך, הא כיצד זה גדר האמצעי" (ספרא, מצורע פרק ג ה"ה, עב ע"א; מסכתא דמילואים, פרשה א הכ"א, מב ע"א).
פירושים תנאיים אלו התגלגלו לתרגומים. אונקלוס מתרגם "רום אודנא", כפירוש הדחוי במסכת בכורות (בבבלי) ובספרי דברים, ותרגום יונתן מתרגם "גידרא", כלומר הגדר האמצעי. התרגומים לא השתבשו בהבנת הכתובים אלא שהם רומזים בקצרה לפירוש המדרשי, ואינם מציעים את כל הפירוש<sup class="footnote-marker">2</sup><i class="footnote">בעל שכל טוב לשמות יב ח מפרש: "והחסחוסים היינו תנוך דמתרגמינן חסחוסי, והוא קשה שבאוזן". פירושו מושפע מהתרגום לעמוס ג יב שהבאנו. במסכת נגעים נזכרת נתינת הדם על מצורע בלשון "על תנוך אזן", והרמב"ם מסביר: "ש גוף סחוסי מעוגל בולט על פני האוזן מצד הפנים אם נוגע בו האדם ימצאנו קשה כעין עצם ומחוצה לו בשר רך כפוף מקיף את כל האוזן ומבפנים לו תוך האוזן, אותו הגוף הסחוסי והוא המבדיל בין הבשר הכפוף" (פירוש המשנה לרמב"ם נגעים פי"ד מ"ט). אם כן לדעתו סחוס הוא מילה כללית, אבל התנוך אינו החלק הנמוך באוזן (מילת) אלא אמצע האוזן ממש. ראו עוד רש"י לפסחים פד ע"א; תוספות לבכורות לז ע"א ד"ה מן החסחוס; המאירי לפסחים פד ע"א; ריטב"א לקידושין כא ע"ב (ראו ההערה הקודמת), וכנראה פירש ש"מילת" אינה תנוך האוזן, ועוד.</i>. הסברי האוזן הם רֵאליים לחלוטין; אין זה מפתיע שהם הכירו אבר גלוי זה, אבל הדיוק בהתבוננות ובמינוח מעורר הערכה (איור 10)..
<b>ניסדקה</b> – האוזן. לכאורה אם האוזן נסדקה הרי שהסחוס נחתך, ולפיכך היו כנראה שפירשו שהסחוס הוא דווקא תנוך האוזן. אלא שברישא מדובר במקרה שנפגם הסחוס, כלומר שחסר בו חלק, ואזי הבכור נפסל. אבל אם נסדק בלא חיסרון היה מקום להסיק שהחתך יכול להירפא, אלא שחכמים ידעו שחתך בסחוס שאינו מטופל אינו מתאחה בדיוק, אלא נוצרת צלקת לאורך האוזן, ולכן הבכור פסול. <b>אף על פי שלא חסרה</b> – אין בה חור.<b> ניקבה מלא כרשינה</b> – כרשינה היא צמח קש, כלומר יש בה חור בקוטר של הגבעול. הבבלי מסביר: "מאי כרשינה? אמר רב שרביא: הינדא" (לז ע"ב). הכרשינה נמנית עם הצמחים שמהם מכינים קטורת, ומכאן שהיא צמח בושם (ירו', יומא פ"ד ה"ה, מא ע"ד; בבלי, כריתות ו ע"א). קשה להבין מדוע נבחר דווקא צמח זה כשיעור, ולא אחד הצמחים הרגילים יותר.
<b>או שיבשה</b> – להלן,<b> ואי זו היא יבישה</b> – זו משנה כעין תוספתא המסבירה את המונח שבמשפט הקודם.<b> כל שתינקב ואינה מוציאה טיפת דם</b> – האוזן מדולדלת ואינה חיה.<b> רבי יוסה בן משולם אומר יבישה שתהא נפרכת</b> – תופעה זו מתרחשת כאשר נימי הדם הסתיידו ויבשו. שני אלו הם סימנים לאוזן יבשה. ההלכה חוזרת בתוספתא, ונוסף: "רבי יוסי ברבי יהודה אומר תיבש עד כעדשה עד כמה רבי יוסי בן המשולם אומר עד כדי שתפרך, וקרובין דבריהן להיות שוין" (פ"ד ה"א, עמ' 538; בבלי, לז ע"א).
כל המומים הנזכרים במשנה, ובעיקר בראשיתה, הם מומים קלים ביותר. בעיקרון בעל מום פסול למזבח, ברם הנחת המשנה שבעל מום כזה אינו קדוש וחייב בפדיון אינה כה פשוטה. כן שנינו: "רבי עקיבא מכשיר בבעלי מומין, רבי חנניא סגן הכהנים אומר דוחה היה אבא את בעלי מומין מעל גבי המזבח"<sup class="footnote-marker">3</sup><i class="footnote">המשנה בנויה בסגנון ידוע שבו נאמרת ההלכה בסתם ברישא ואחר כך מופיעה מחלוקת, במבנה א, ב, א. דנו בתופעה זו לעיל בפירושנו לפ"א מ"ו.</i> (משנה, זבחים פ"ט מ"ג ומקבילות). בדקנו משנה זו במקומה, ובקצרה גם בפירושנו לעיל (פ"ב מ"ב), והצענו שרבי עקיבא מדבר בדיעבד, לאחר שבעל המום הוקרב, ולדעתו המזבח קולט אותו. לעיל (שם) דחינו את הפירוש שרבי עקיבא מתיר מומים קלים, וכך נמנעה מחלוקת בין המשניות בנושא עקרוני זה. עם זאת אפשר שפירושנו הרמוניסטי מדי, ולפנינו עמדות שונות בשאלה האם מומים קלים פוסלים קרבן.

Mishnah 2

<small>לפי כתב-יד קופמן</small>
<b>ריס שלעין</b> – הריס באדם הוא קו השערות שמעל העיניים (משנה, נגעים פ"ח מ"ו), וכן במפורש: "רבי יוסי הגלילי אומר ריסי עיניו אין צריך לגלח" (תוס', נגעים פ"ח ה"ד, עמ' 628 ועוד). ריסים אלו הם אפוא גבות העיניים, אלא ש"גבות" הוא המונח המקראי (ויקרא יד ט) המתורגם בארמית ל"גבינים", ובספרות חז"ל המונח מופיע רק בהקשרים מקראיים. בלשון חכמים הגבות מכונות לעתים "ריסים". כך באדם ובבהמה.
אבל במקביל גם העפעפיים מכונים "ריסים", וכן שנינו: "רבי שמעון בן לעזר אומר הרוצה לאמץ את עיני המת בשבת נופח יין בחוטמיו ונותן שמן בשני ריסי עיניו והן מתאמצות מאיליהן" (תוס', שבת פי"ז הי"ט). אמנם במקבילות בבבלי מועלות הצעות פתרון אחרות לסגירת העיניים אחר המיתה, אבל אי אפשר לוותר בגללן על לשון התוספתא שבה ריסים הם עפעפים. כמו כן: "ועיני ישראל כבדו מזקן (בראשית מח י) אמר רבי יהודה כמשמעו של מקרא שריסי עיניו כבדו מזוקן, והיו דבוקים זה לזה. וכשהיה מבקש לראות היה תולה אותם" (פסיקתא רבתי, ג, יב ע"א). בעל מדרש האגדה שפרסם בובר חש בקושי והסביר: " 'כבדו מזקן'. שהיו גבות עיניו גדולים ולא יכול לראות, אם לא היו מגביהין לו את הגבות" (מדרש אגדה, מח י). אם כן, לדעתו הריסים הם העפעפיים שגדלו. את השערות מעל העין קל לקצוץ, ואילו זו הייתה הבעיה קל היה לפתור אותה. כן מדגיש התנא המסביר את המונח "גבות עיניו" שבמקרא (לגבי מצורע): "רבי יוסי הגלילי אומר גבות עינים ולא ריסי עינים" (ספרא, מצורע פרק ב ה"ה, עא ע"ג). ריסי עיניו הם אפוא השערות שבקצה העפעפיים, או העפעפיים עצמם. כך משמע גם מסדרת מקורות אחרים. הבבלי פירש: "מאי הריס? אמר רב פפא: תורא ברא דעינא" (לח ע"ב). לפי העניין מדובר במשהו מחוץ לעין, כלומר לעפעפיים. במציאות שאנו מכירים כיום אין לבהמות עפעפיים.
קשה להניח שהיעדר גבות נחשב למום. יתר על כן, כפי שאמרנו לבהמות אין גבות עיניים. על כן יש להבין שריסי עיניים הם העפעפיים. מבחינה מילולית שימשה המילה "ריס" לשני המובנים כאחד. אי הפרדה במינוח ואי הקפדה על מינוח משקפת חברה שהעיסוק שלה בבהמות אינו מתמיד. במקרה זה איננו אומרים זאת על החכמים אלא על החברה היהודית כולה, שכן התופעה היא תופעה חברתית לשונית כללית; תופעה שאנו לומדים עליה מלשון חכמים, אך הלשון אינה של חכמים אלא מקיפה את כל החברה דוברת העברית.
<b>שניקב שניפגם שניסדק</b> – לא נאמר האם הוא מום, וראו להלן. במשנה להלן (פ"ז מ"ג) שנינו: "ושנשרו ריסי עיניו פסול מפני מראית העין". ייתכן שלפנינו הבדל בין הקרבה אמִתית למזבח לבין התרת הבכור בזמן הזה. במזבח הקפידו גם על יופייה של הבהמה, ובזמן הזה היות שאין זה קרבן אמִתי הקלו בכך. בפועל הקלה כזאת היא החמרה, ואפשר שגם משנתנו וגם המשנה בפרק ז רואות בפגם בריס מום. מכל מקום גם במשנה הבאה מודגש שהמום עצמו אינו חמור, אך אסור מפני מראית עין. בדרך כלל "מראית עין" הוא חשש שהבריות יחשבו שהיה כאן חטא, אבל כאן יש שימוש מיוחד ושונה במונח. גם בהלכות כלאיים מראית עין היא מרכיב מהותי, ומשמעו שמה שנראה כשדה מעורב אסור. מראית עין אינה מה חושבים השכנים על שמירת המצוות של שכנם (סוג של לחץ חברתי), אלא שמה שנראה כלאיים הוא כלאיים. הפרשנות והתודעה יוצרים בשני המקרים הללו את ההלכה.
<b>הרי בעינו רוק – </b>בכתבי היד הטובים (<b>מל</b>, <b>מפ</b>) "דק". ב-<b>מנ </b>המילה חסרה. סביר שהנוסח "דק" הוא המקורי. סגנונה הרגיל של המשנה הוא "היה בעיניו", ו"הרי" מופיע בדרך כלל עם ההמשך, "הרי אלו" או "הרי הוא", באמצע משפט ולא בראשיתו. "הרי" במשמעות של משנתנו מופיע במשנת תרומות: "הרי שתרם שמן על זיתים לאכילה" (פ"א מ"ט), ודוגמאות נוספות.
דק או "דוק" משמעו עור דק המכסה את העין, מעין "קטרקט" בבני אדם בלשוננו. <b>תבלול</b> – יוסבר להלן,<b> חלזון</b> – להלן,<b> נחש עינדו</b> – ב-<b>מל</b>, <b>מפ</b>: "בעיניו", ב-<b>מנ</b>: "עינב". המונח יוסבר להלן.<b> ואי זהו תבלול</b> – זו משנה הכתובה בסגנון תוספתא ומסבירה מונח עמום שנעשה בו שימוש לפני כן. <b>לבן הפוסק בסירא ונכנס בשחור</b> – "סירא" הוא קוץ, כלומר שבתוך האישון מצוי פס קטן לבן. לא נאמר מה ההלכה במקרה זה, ועל כך להלן. <b>בשחור ונכנס בלבן</b> – אבל אם מהאישון יוצא פס לתוך הלבן שבעין,<b> אינו מום שאין מומין בלבן</b> – כנראה חכמים ידעו שיכולת הראייה מרוכזת כולה באישון (השחור). מהמשנה משמע שכתם שחור באישון אינו מום אף שפוגם בכושר הראייה של הבהמה, משום שאינו בולט, וכן פס לבן בקרנית (הלבנה) של העין אינו מום משום שאינו בולט, ואף אינו מזיק. אבל כתם לבן בשחור של העין נחשב למום משום שהוא גם בולט וגם מהווה פגם בראייה, וכן כתם שחור בלבן של העין נחשב למום משום שהוא בולט. הגורם הקובע אינו פגם הראייה הקל אלא העובדה שהדבר בולט לעין כול.
שתי אפשרויות לקרוא את המשנה. האחת שפגם בריס, תבלול בשחור וקרום דק כולם פוסלים (נחשבים למום), אבל תבלול בלבן אינו פוסל, או לקרוא את המשנה ברצף: תבלול בשחור ותבלול בלבן אינם פוסלים, ובריס פסול רק משום מראית העין (בולטות), אבל אין זה מום.
מעמדו ההלכתי של התבלול שנוי במחלוקת. מצד אחד שנינו: "פסח מצרים לא נהגו בו דקין ותבלולים אתנן ומחיר<sup class="footnote-marker">4</sup><i class="footnote">מחיר כלב.</i>, מה שאין כן בפסח דורות" (תוס', פסחים פ"ח הי"א). בפסח דורות תבלול ודוק נחשבים למום, אבל בפסח מצרים שלא הוקרב על מזבח תבלול אינו נחשב למום. אבל בירושלמי: "אית תניי תני דוקים ותבלולים פוסלין בו, אית תניי תני אין דוקים ותבלולים פוסלין בו" (פסחים פ"ט ה"ד, לו ע"ד). המחלוקת היא האם תבלול פוסל "קרבן פסח". אנו משערים ש"אית תניי", לפחות במקרה זה, אינו מחלוקת על נוסח משנה (הלכה) קדומה אלא ויכוח כיצד לקרוא את משנתנו, שכן שתי אפשרויות לכך, כפי שטענו לעיל. "אית תניי ואית תניי" הוא מונח רגיל בירושלמי, ובדרך כלל הסבר למחלוקת קדומה בנוסח המשנה. אנו מציעים רק במקרה זה פירוש חריג במקצת למונח, ויש לבדוק האם קיימים מקרים נוספים שבהם זו משמעות המונח.
בספרא שנינו: "1. 'חרוץ' – ריס של עיניו שניקב שנפגם, ושנסדק. שפתו שנקבה ושנפגמה ושנסדקה, 2. חיטיו החיצונות שנפגמו ושנגממו ופנימיות שנעקרו. רבי חנניה בן אנטיגנוס אומר אין בודקים מן המתאימות ולפנים אף לא המתאימות. (יג) 3. 'יבלת', זה בעל יבלת, 4. 'גרב' זה החרס, 5. 'ילפת' זה חזזית מצרית, (א"כ למה) [כאן לא] נאמר דק ותבלול ולהלן לא נאמר יבלת? מנין ליתן את האמור בבהמה באדם ואת האמור באדם בבהמה<sup class="footnote-marker">5</sup><i class="footnote">שלכל אחד מומים משלו.</i>. תלמוד לומר 'גרב' 'גרב' לגזירה שוה. 'ילפת' 'ילפת' לגזירה שוה" (אמור פרשה ז הי"ב-הי"ג, צח ע"ג). הברייתא מונה חמישה מומים באדם ובבהמה, ומסבירה ש"חרוץ" של המקרא הוא שהריס ניקב או נפגם. "חרוץ" נחשב למום לכל דבר (ויקרא כב כב)<sup class="footnote-marker">6</sup><i class="footnote">בתרגומים הארמיים "פסיק" או "רציץ" או "דריסוי דגבייה" (של הגבות), וכאמור הריסים הם אחד הפירושים ל"גבות".</i>. המקרא, והמדרש בעקבותיו, מותירים את הרושם שפגם בריס הוא מום קשה כמו גרב וילפת, או פגם בשיניים.
בברייתא אחרת בספרא: "(יב) 1. '<u>גבן'</u> שיש לו שני גבינים, אין לו גבינים או אין לו אלא גבין אחד, זהו גבן האמור בתורה, רבי דוסא אומר כל שגביניו שוכבים, רבי חנינא בין אנטיגנוס אומר כל שיש לו שתים גבים ושתי שדראות. 2. '<u>דק'</u> זה הדוק. 3. חלזון נחש עיניו מנין? תלמוד לומר או דק. 4. (יג) <u>תבלול</u> לבן נכנס בשחור ושחור בלבן רבי יוסי אומר אין מומים בלבן. 4א. איזהו תבלול לבן פוסק בסירה ונכנס בשחור. 5. (יד) <u>'בעינו'</u> להביא את שבעינו שתי עיניו למעלה ושתי עיניו למטה, עינו אחת למעלה ועינו אחת למטה ורואה את החדר ואת העלייה כאחד, סכי שמש והזגדוס והרואה את חבירו ואמר לו הוא רואה. 6. (טו) '<u>גרב</u>' זו החרס, 7. 'ילפת' זו חזזית מצרית. 8. <b>'מרוח אשך'</b>, רבי ישמעאל אומר כל שנמרחו אשכיו, רבי עקיבא אומר כל שרוח באשכיו, חנניה בן אנטיגנוס אומר כל שמראיו חשוכים" (אמור פרשה ג הי"ב-הט"ו, צה ע"ג). גם ברייתא זו עוסקת בסדרת מומים. דין התבלול שנוי במחלוקת; תבלול בשור פסול, ותבלול בלבן שנוי במחלוקת. משנתנו היא אפוא כרבי יוסי.
נמצאנו למדים שלרוב הדעות הרישא במשנה מונה מומים פוסלים (ריסים, תבלון, דוק, חילזון וכו'), אבל עם זאת הקריאה השנייה שהצענו אפשרית, ונתמכת על ידי "אית תניי" שבירושלמי. התוספתא מסבירה את יתר המונחים: "איזה הוא '<u>רוק</u>'? קרום דק שצף על גבי העין, ולא המשוקע בקרקע העין. '<u>חלזון'</u>? כמשמעו. <u>'נחש'</u>? כמשמעו. '<u>אינב'</u>? כמשמעו..." (פ"ד ה"ב, עמ' 538). "חלזון" הוא אפוא תבלול לבן בצורת חילזון בשחור של העין. "נחש" הוא תבלול בצורת נחש. המום השלישי גם הוא היה פשוט לחכמים, "אינב כמשמעו". נראה שהגרסה הנכונה היא "ענב" ("עיניו" בספרא ובכתבי יד למשנה – <b>מל, מפ</b>), כלומר תבלול בצורת ענב (עגול). מהתוספתא, וכן מנוסח הבבלי (לח ע"א) שנצטט להלן, ברור שעינב (או ענב) הוא מום נוסף, זאת למרות גרסת כתב יד פרמא ועדי נוסח טובים אחרים "עיניו", שמשמעו שהחילזון או הנחש הם בעיניו של בכור הבהמה.
בבבלי לא הכירו לכאורה את הסימנים הללו והתחבטו בפירושם: "חלזון נחש ועצב<sup class="footnote-marker">7</sup><i class="footnote">עצב הוא עינב, אינב במקבילות דלעיל.</i>. איבעיא להו: חלזון הוא נחש, או דלמא חלזון או נחש?" (לח ע"ב). השאלה היא האם אלו שני סימנים או סימן אחד. אם אכן השאלה מקורית היא מעידה על אי הכרת הסימנים, או אולי הם מכירים את הסימנים אך אינם יודעים את כינוייהם. מכל מקום, כתשובה אנו מקבלים סיפור מעשה שבו הראה חכם אחד לחברו את המומים, ואיננו יודעים מה הראה להוציא את העובדה שכל הנושא היה בלתי ברור בבבל.

Mishnah 3

<small>לפי כתב-יד קופמן</small>
<b>חוורווד – </b>ב-<b>מל</b> "חורוד", ב<b>-מפב</b> "חוורור" והאות וי"ו מנוקדת בקמץ. בעדי הנוסח נוסחים שונים – עם ארבעה וי"וים, שלושה או שניים, וכן נוסחאות כמו חוראר או חוראד ודומותיהן. במדרש מוסבר מום זה: "כי יכה איש את עין עבדו, שומע אני אפילו העלת חורור, תלמוד לומר ושחתה. לא אמרתי אלא מכה שיש בה השחתה" (מכילתא דרבי ישמעאל, מסכתא דנזיקין ט, עמ' 279). אם כן חורור אין בו מכה, נפיחות או פצע ולכן אין זו השחתה מלאה של העין. בספר טוביה (ב י) מסופר שטוביה התעוור על ידי λευκώματα (לאוקומָטָה – Laukomata), ובסורית מתורגם "חורורא". אם כן חורורא היא עיוורון בעין אחת. בתוספתא מסופר שהתרופה לכך הייתה דם (עטלף) שמרחו על העין: "רבי שמעון בן לעזר אומר משם רבי מאיר דם כדי לכחול עין אחת, שכך כוחלין לחוורוד" (תוס', שבת פ"ח ה"י)<sup class="footnote-marker">8</sup><i class="footnote">ראו הדיון אצל ליברמן, תוספתא כפשוטה לשבת, עמ' 116. </i>. בהמשך התוספתא שם מוזכר מום נוסף בעין בשם "ברקית", ובהמשך המשנה מדובר על חוורווד קבוע, מכאן שסתם חוורווד הוא בעיה רפואית פתולוגית חולפת.
לא נאמר מה ההלכה בחוורווד, אבל מהמשנה להלן (פ"ו מי"ב) ברור שהוא מום קבוע.
<b>והמים הקבועין</b> – המונח "קבוע" יוסבר בהמשך. המים הנזכרים הם מים המטפטפים באופן קבוע מפה הבהמה, והם כנראה הריר הנזכר גם בהמשך. לפי ההקשר של המשנה מדובר בריר הפה, שכן הוא תלוי במאכלים שהבהמה אוכלת. אנו מכירים מחלה אחת חשובה הגורמת לירידת ריר מהחוטם, והיא מחלת הפה והטלפים. כפשוטה לכך כוונת המשנה, ברם אם כך הרי שהתפיסה שכמות הריר וירידתו מושפעים ממה שהבהמה אוכלת אינה נחשבת היום למציאותית. <b>אי זה</b>[<b>ו</b>]<b> חוורווד הקבוע כל ששהא שמנים יום</b> – משניות הסבר מסוג זה (משניות תוספתא) מסבירות בדרך כלל מונח שהופיע קודם במשנה. במקרה שלנו המשנה באה להסביר מהו "חוורווד" (או בכתיב אחר) קבוע, אבל בעדי הנוסח שלנו לא כתוב חוורווד קבוע. נראה אפוא שלפני בעל המשנה הייתה מונחת רשימה שונה במקצת של מומים.<b> חנניה בן אנטיגנס אומר בודקין אותו בשלשה פעמים בתוך שמונים יום</b> – כדי לוודא שהמום נשאר כל אותו זמן. התוספתא מוסיפה: "מים קבועים שמונים יום, דברי רבי מאיר, וחכמים אומרים ריר קבוע שמונים יום, מים קבועים שמנים" (פ"ד ה"ג, עמ' 538). אם כן משנתנו כרבי מאיר, וחכמים אומרים שגם ריר "קבוע" הוא שמונים יום. אבל בתוספתא הקודמת נאמר: "היתה בו יבלת וחתכה אם יש בו עצם ישחט ואם לאו לא ישחט וריר קבוע ארבעים יום" (שם ה"ב, וכעינה בבבלי, לח ע"ב). אם כן לפנינו מחלוקת האם ריר קבוע הוא ארבעים יום או שמונים יום. בברייתא שלישית בתוספתא נאמר: "רבי חנניה בן אנטיגנוס אומר וריר בודקין אותו שלש פעמים בתוך שלשים יום, שמא יהלך ויחזור" (שם ה"ד). "וריר" זה עשוי להיות שיבוש של "חוריר", "חוראר". התוספות (לח ע"ב) גורסים "יאור", והתוספות לבבלי שבת עח ע"א גורסים "יארור". לפיכך הציע ליברמן<sup class="footnote-marker">9</sup><i class="footnote">תוספת ראשונים, בכורות, עמ' 271; תוספתא כפשוטה לשבת, עמ' 116.</i> שהכוונה לחורוור שבו עוסקת משנתנו. אם כך לפנינו עמדה שלישית ביחס לזמן הקביעות, ולדרך הבדיקה. ברם יש לומר שכל הברייתא עוסקת בקביעות של ריר, ולכן פשוט יותר לתקן ל"ריר".
ארבעים ושמונים יום הם צמד ספרותי. טומאת יולדת מן התורה היא כימים אלו (לזכר ולנקבה בהתאמה), וכן מועד גמר אבריו של זכר ארבעים ואחד יום ושל נקבה שמונים ואחד יום (משנה, נידה פ"ג מ"ז ועוד). בדיוננו בנידה נראה שמספרים אלו ספרותיים, ואולי גם כאן כך.
מכל מקום, גישתו של רבי חנניה בן אנטיגנוס מקלה בהרבה על הכוהנים, מקצרת את זמן הקביעות ומקלה בתהליכי הבדיקה. רבי חנניה זה עצמו היה כוהן שהקפיד על טהרה במיוחד, ועל רקע זה הואשם בזלזול בחכמים שאינם ממוצא כוהני (בבלי, ל ע"ב). הוא מופיע מספר פעמים רב יחסית בדיני בכורות, ואולי היה "מומחה" לנושא, ממוצא כוהני (שילוב של חכם וכוהן).
יש להניח שכל "בדיקה" היא בדיקת מומחה. המומחה אינו רואה את הבהמה באופן חד-פעמי אלא הוא מפעיל מעין פיקוח וטרינרי קבוע על הכוהנים. יש להודות שקשה להבין כיצד מערכת כזאת פעלה בפועל. עצם התביעה לה, אפילו אם לא הוצאה במלואה לפועל, מביעה חשדנות רבה כלפי הכוהן.
<b>ואילו הן המים הקבועים אכל לח ויבש שלגשמים</b> – אחרי אכילת אוכל יבש מטיבו שנרטב בגשמים יש לצפות לירידת ריר מפי הפרה או הכבש, ולכן אין זה סימן למום. <b>לח ויבש שלשלחין</b> – אוכל לח או יבש המושקה תדירות גם הוא עשוי לגרום לירידת ריר, ואין זה סימן למום. <b>או שאכל יבש ואחר כך אכל הלח</b> – יש מקום לחשוד שירידת הריר נובעת מהאוכל הלח.<b> אינו מום</b> – לפיכך כל אלה אינם סימן למום. הסימן היחיד הוא:<b> עד שיאכל יביש אחר הלח</b> – מבחינה רֵאלית סימנים או הגדרות אלו אינם עולים בקנה אחד עם התביעה לירידת ריר קבועה. במשך שמונים יום הבהמה אוכלת אוכל יבש ולח, ואם הירידה קבועה ודאי שיש בה מום. יתר על כן, המשנה אינה מבחינה בין ימות גשמים וימות החורף, וההגדרה "יבש שלגשמים" אינה בהירה מבחינה כמותית (כמה יבש, כמה גשמים, כמה זמן לאחריהם וכו'). פִסקה זו במשנה מצויה אפוא על סף הרֵאליה, וספק אם רועה בעל ניסיון היה משתמש בהגדרות אלו. זאת ועוד, המומחה מגיע בזמן שמגיע ומתברר שהוא לא רק רואה את הבהמה אלא צריך לבחון אותה אחרי מאכלים שונים, והביקור והבדיקה הם אפוא פעילות מתמשכת וארוכה.
התוספתא מנסה לקשר את שתי ההגדרות שבמשנה (זו של משך הזמן וזו של סוגי האוכל): "2. אכל לח ויבש של בית הבעל, ולא לח ויבש של בית השלחין. 2. אכל לח ואחר כך יבש עולין לו. יבש ואחר כך אכל לח אין עולין. 2א. לעולם אין עולין לו עד שיאכל יבש אחר לח. 3. רבי חנניה בן אנטיגנוס אומר וריר בודקין אותו שלש פעמים בתוך שלשים יום, שמא יהלך ויחזור. 4. רבי שמעון בן אלעזר אומר אם היתה עינו דומעת בידוע שהמים עוברין, פסקה מלהיות דומעת בידוע שהמים קבועין. 5. נקבו חוטמיו זה לתוך זה מבפנים לא ישחט, מבחוץ ישחט" (פ"ד ה"ד, עמ' 538). הלכה 1 היא משנתנו, וההלכה השנייה מגשרת בין שתי המשניות. כל הסימנים הם למניין הימים שבהם ממתינים לקביעות. יום שבו הפרה אכלה אוכל לח אינו נמנה. כדי שהבהמה תוכרז כבעלת מום עליה להטיף ריר כל שמונים הימים (או ארבעים) שבהם לא תאכל אוכל לח. זו החמרה שכמעט אי אפשר לעמוד בה. בדרך זו אף בהמה לא תוגדר כבעלת מום על רקע הטפת ריר, שכן הבהמה במרעה אוכלת אוכל לח מדי פעם, וכל יום כזה אינו נספר. זו אפוא הלכה מהתחום הבלתי רֵאלי.
ההלכה הרביעית היא סימן למצב של הטפת ריר. איננו מבינים סימן זה, ולא ברור מה הקשר בין דמעות הבהמה לריר הנוטף מפה הבהמה. אם רבי שמעון בן אלעזר התכוון לריר הנוטף מעין הבהמה הרי שכל ההלכות על אכילת אוכל לח אינן שייכות כלל לנטיפת ריר מהעין. תופעה זו של ירידת ריר מעין הבהמה מוכרת, אך כאמור המשנה מדברת על ריר פה, או שהיא בלתי רֵאלית..

Mishnah 4

<small>לפי כתב-יד קופמן</small>
<b>חטמו שניקב </b>– נעשה בו חור חיצוני,<b> שניפגם</b> – נחתך ונחסר, <b>שניסדק</b> – נחתך ואינו נרפא. למעשה חתך סתם תמיד יירפא, אבל תישאר צלקת חיצונית. <b>שפתו שניקבה שניפגמה</b> – המילה דהויה וקשה לקריאה.<b> שניסדקה</b> – שלושה מונחים אלו (ניקב, נפגם ונסדק) הם קבוצה ספרותית שנדונה גם לעיל (מ"א).<b> חיטיו החיצונות שניפגמו</b> – חִטים הם השיניים הבולטות החוצה.<b> או שניגממו</b> – נחתכו סמוך לשורשם. במשנת שביעית (פ"ד מ"ה) נאמר ש"אין קוצצין בתולת שקמה בשביעית" אבל "גומם מעל הארץ", ופירשנוה במקומה.<b> והפנימיות שניעקרו</b> – אבל אם נחתכו אין זה מום. <b>רבי חנניה בן אנטיגנס אומר אין בודקין מן המתאימות ולפנים אף לא מן המתאימות – </b>וכן ב-<b>מפ </b>"אף לא מן המתאימות", ב-<b>מל</b>,<b> מנ </b>"אף לא את המתאימות". המתאימות הן כנראה זוג השיניים הקדמיות (החותכות). אם כן המחלוקת היא על בדיקת השיניים ה"מתאימות". גם בתוספתא יש מחלוקת על המתאימות עצמן: "איזו היא תיימת? מן התיימת ולפנים, או מן התיימת שלפנים? רבי יהשע בן קפוסאי אומר אין שוחטין את הבכור אלא על החיצונות. רבי חנניה בן אנטיגנוס אומר אין משגיחין על הפנימית כל עקר" (פ"ד ה"ה, עמ' 538), וכן: "חיטיו החיצונות שנפגמו ושנגממו ופנימיות שנעקרו<sup class="footnote-marker">10</sup><i class="footnote">ראו להלן פ"ו מ"ה.</i>, רבי חנניה בן אנטיגנוס אומר אין בודקים מן המתאימות ולפנים אף לא המתאימות" (ספרא, אמור פרשה ז הי"א-הי"ב, צח ע"ג). שני החכמים סבורים אותו דבר, שמום שבגלוי אינו מום, כמו שהסברנו לעיל (פ"ה מ"ה), וכל אחד מתבטא בסגנונו. ה"מתאימות" או ה"תיימות" הן אפוא לא השיניים הקדמיות הבולטות אלא השיניים שבמרכז שורת השיניים.
שינוי הניסוח מלמד על תופעה היסטורית-ספרותית. כל תנא שנה את הלכתו בבית מדרשו, ובשלב ראשון טרם נקבע ניסוח אחיד. עורך המשנה שנה את שני המונחים כאילו הם מחלוקת, אבל אין כאן מחלוקת אלא כל אחד ניסח על דעתו, והעורך לא רצה לוותר על הניסוח השונה. הר"ש למשנת פרה פ"ב מ"ה מסביר: "שאדם חייב לומר בלשון רבו", ובשפתנו: העורך לא ערך ואיחד את המשנה אלא הביא את שני הניסוחים המקבילים. אמנם בדרך כלל הסגנון שבו התנא הראשון (ת"ק או "חכמים") אומר ניסוח סתמי ואחר כך נאמר "רבי פלוני אומר..." הוא סגנון של מחלוקת, אך לפעמים אין אלו אלא ניסוחים שונים. בדרך זו ביארנו, או הצענו לבאר, משניות וברייתות אחרות שבהן אפשר היה להבין שאכן במחלוקת עסקינן<sup class="footnote-marker">11</sup><i class="footnote">כגון משנה, פרה פ"ז מ"ט; כלים פט"ו מ"א; תוס', פרה פ"ז ה"ג, עמ' 636; משנה, פרה פי"א מ"ז (והתוספתא שם פי"ב ה"ח, עמ' 640); סוטה פ"ח מ"ז; גיטין פ"ט מ"ג ואולי גם ערכין פ"ט מ"ג; תוס', כלים בבא מציעא פ"א ה"ח, עמ' 579 (בניגוד להגהת הגר"א); משנה, כלים פט"ז מ"ו; תוס', כלים בבא מציעא פ"ז ה"ג, עמ' 586, כפי שפורשה במשנה, כלים פי"ז מי"ב; כלים פכ"א מ"ג; פכ"ח מ"ז; זבחים י"ב מ"א; תוס', זבחים פי"ג הי"ב, עמ' 499; משנה, מנחות פ"ה מ"ח; טהרות פ"ג מ"ג; מקוואות פ"ה מ"ה; פ"ו מ"י; מכשירין פ"ב מ"ח; טהרות פ"ב מ"ו, ועוד. רוב הדוגמאות הן מסדר טהרות. </i>. עם זאת, התופעה הכללית היא שהעורך איחד בדרך כלל את המונחים כדי להציג את הדעות זו מול זו בצורה בהירה.

Mishnah 5

<small>לפי כתב-יד קופמן</small>
<b>נפגם הזובן</b> – המשנה כולה מדברת על אברי המין של בהמות. לכאורה "זובן", לפי שמו, צריך להיות צינור השופכה של הזכר. אבל בתוספתא שנינו: "נפגמת סירת אליה במוקדשים הרי זה מום. נפגם הזובן כל שהוא הרי זה ישחוט. איזהו זובן? כיס. ולא הזכר. אמר רבי יוסי בן המשולם מעשה באחד<sup class="footnote-marker">12</sup><i class="footnote">בבבלי: "בעינבל אחד" (לט ע"ב) והוא יישוב בגליל, אולי זה הנקרא כיום עילבון.</i> שנטלו זאב וחזר למקומו" (פ"ד ה"ו, עמ' 539-538). המילים "ולא הזכר" מסבירות ומדגישות את המשפט במשנה להלן "ערוה (או עריה) של נקבה". הזובן לפי התוספתא הוא כיס אברי המין המכונה להלן "כיס" או "כוס" (משנה ו). כמו כן: "אמר רבי אלעזר: נפגם ולא ניטל, כיס ולא זכרות" (בבלי, לט ע"ב). אילולא התוספתא והבבלי היה מקום לטענה שזובן זה מכונה "כיס" ואין לו שם נוסף, אך קשה להניח שהתוספתא מפרשת שלא כהלכה, מה עוד שאין סיבה מיוחדת לסטייה כזאת מפשט המשנה.
<b>והערוה</b> – ב- <b>מל</b>, <b>מפ</b> "ערייה" או "עריה", <b>שלנקבה ובמוקדשין</b> – הווי"ו אינה וי"ו החיבור, אלא יש לקרוא "הערוה של נקבה במוקדשים". בכור הוא זכר, אבל בהמה שהוקדשה לקרבן עשויה להיות גם נקבה. הערווה שלה היא אבר המין שנפגע,<b> נפגמה הזנב מן העצם</b> – נחתכה העצם שממנה יוצא הזנב ונתלש כל הזנב (לעיל פ"ה מ"ג), <b>אבל לא מן הפרק</b> – אם הזנב נחתך אין זה מום. אבל בספרא נאמר: " 'או נשברה רגלו', מנין לרבות שבר זנב? תלמוד לומר 'או שבור' " (אמור פרשה ז הי"א-הי"ב, צח ע"ג).<b> או שהיה ראש הזנב מפציל לעצם</b> – הזנב נחלק לשניים, כדברי התוספתא: "נחתכה זנב מן העצם ולא מן הפרק, או שהיה ראש הזנב מופצל לשני עצמות, או שיש בשר בין חוליה לחוליה כמלא חוליה, הרי זה לא ישחט" (פ"ד ה"ז, עמ' 539).<b> או שיש בשר בין חוליה לחוליה מלא אצבע</b> – כאמור, הלכה זו שנויה גם בתוספתא. כפשוטה המשנה מדברת על מום שאינו גלוי המצוי מתחת לעור הזנב. הזנב מורכב מחוליות, והחוליות אינן רצופות. המום זניח כשלעצמו, ובעיקר הוא איננו מום גלוי, זאת בניגוד למה ששנינו שלמעשה אין מום שבסתר מהווה מום (לעיל פ"ה מ"ה).

Mishnah 6

<small>לפי כתב-יד קופמן</small>
<b>אין לו בצים</b> – כלל,<b> או אין לו אלא ביצה אחת</b> – הרי זה מום. <b>רבי ישמעאל אומר אם יש לו שני כוסים</b> – כיסים, כלומר שני נרתיקי אשכים,<b> יש לו שתי ביצים</b> – קשה להבין למה כוונתו. האם רבי ישמעאל מעניק לנו סימן למקרה שבו לא ברור האם יש לעגל או לגדי ביצים, או שמא הוא מתכוון שאם יש לו כיס אשכים, אף שהאשך איננו, אין זה מום.<b> אין לו אלא כיס אחד אין לו אלא ביצה אחת</b> – זה סימן, או קביעה, שאפילו שני אשכים בכיס אחד נחשבים למום.<b> רבי עקיבה אומר מושיבו על חרגו </b>– ב-<b>מל</b>, <b>מפ</b> "הרגוזו", ב-<b>מנ</b>, <b>מ</b> "הרגיזו", בבבלי בדפוס, וכן בכל כתבי היד של הבבלי "עכוזו", והוא כנראה פירוש.<b> וממעך אם יש שם ביצה סופה לצאת</b> – אין לסמוך על סימן הכיסים, אלא בודקים את נוכחות הביצים על ידי לחיצה על האשכים. בתוספתא שנינו: "היה לה שנים אף על פי שאין בשנייה אלא כפול, הרי זה לא ישחט" (פ"ד ה"ז, עמ' 539).
<b>מעשה שמיעך ולא יצאת ונשחט ונמצאת דבוקה בכיסלים </b>[<b>ו</b>]<b>התיר רבי עקיבה</b> – משום שאין לו כיס, והמום נחשב למום,<b> ואסר רבי יוחנן בן נורי</b> – משום שהתברר שהמומחה טעה. דברי רבי עקיבא הולמים את ההלכה שאם המומחה טעה מה שעשה עשוי (לעיל פ"ד מ"ו), ורבי יוחנן בן נורי סבור שטעות המומחה מחייבת תיקון (במידת האפשר). אין מדובר על תשלום לנזק, שאלה שעלתה במשנה בפרק ד. אמנם לא נאמר שהחכמים פעלו כמומחים, וכתבנו לעיל (פ"ה מ"ה) שבימי התנאים המומחה לא היה בהכרח חכם, אבל בסיפוריהם חכמים מציגים את עצמם כפוסקים בעניין, הלכה למעשה. ייתכן גם שהתנאים חיוו רק את דעתם העקרונית ולא פעלו כמומחים, אך ההקשר הספרותי והסגנוני מבטאים רצון לראות את החכמים עוסקים בנושא. ואכן בתוספתא מוצג המעשה כך שברור שהבעיה הגיעה לרבי עקיבא רק לאחר השחיטה: "אמר רבי יוסי מעשה בפרה<sup class="footnote-marker">13</sup><i class="footnote">בכתבי יד בבבלי "בפרן", "בפרו", "בפהרן" או שהמילה חסרה לגמרי. </i> של בית מנחם, שהושיבוה על עכזו ומיעכוהו בביצים, ולא יצאת אלא אחת, ונשחטה. ונמצאת שניה דבקה על הכסל. ובא מעשה לפני רבי עקיבא והכשיר. וכשנאמרו דברים לפני רבי יוחנן בן נורי אמר האכילכם עקיבא נבלות" (פ"ד ה"ח, עמ' 539). בבבלי הסיפור עסיסי יותר: "...אמר לו רבי עקיבא לרבי יוחנן בן נורי: עד מתי אתה מכלה ממונן של ישראל? אמר לו רבי יוחנן בן נורי לרבי עקיבא: עד מתי אתה מאכיל ישראל נבילות?" (מ ע"א).

Mishnah 7

<small>לפי כתב-יד קופמן</small>
<b>בעל חמש רגלים ושאין לו אלא שלש</b> – רגליים, הרי זה מום,<b> ושרגליו קלוטות כשלחמור</b> – "קלוט" הוא אחד המומים הזכרים בתורה: "שרוע וקלוט" (ויקרא כב כג). ביוונית הוא מתורגם κολοβόκερκον (קולובוקרקון – kolobokeron) שמשמעו זנב קצוץ. התרגומים הארמיים מתרגמים מלשון יתר וחסר (אונקלוס), או "חסיר אבר" או "יתר אבר", אך גם צרום (מלשון צרם = חתך) וגדום, ובניאופיטי "סריע". נראה שגם התרגומים התייחסו לזנב החסר או הארוך יתר על המידה. המשנה מדגישה ש"קלוט" הוא מום ברגל. בירושלמי שנינו: "היתה רגלה קלוטה כשלחמור, מה את עבד לה? כמחוסרת אבר או כבעלת מום? אין תעבדינה כמחוסרת אבר כשירה..." (סוטה פ"ט ה"ד, כג ע"ד)<b>. </b>מחוסר אבר כשר לקרבן, והכוונה מן הסתם למחוסר זנב או עין ולא למחוסר רגל שהוא מום ברור, ועדיין אין בכך הסבר לבעיית רגל החמור. בעל פסיקתא זוטרתא המאוחר מסביר: "ושור ושה שרוע וקלוט. שנשמטה ירכו. וקלוט. שפרסות רגליו דומות של סוס ושל חמור, שאינן סדוקות. נדבה תעשה אותו. לבדק הבית. ולנדר לא ירצה. זה קידוש מזבח שנאמר בו ונרצה לו לכפר עליו" (פרשת אמור סא ע"ב). קלוט הוא אפוא שפרסתו אינה מחולקת לשניים, והוא אסור לקרבן חובה ומותר לנדבה. הסבר בעל הפסיקתא מתאים למשנתנו, אך אינו עולה בקנה אחד עם הירושלמי ועם העדויות הקודמות, שם רגל קלוטה כבר קרובה להיות מוגדרת כרגל חסרה. בבבלי מבואר: "קלוט – שרגליו קלוטות כשל חמור וכשל סוס" (מ ע"א). לפיכך נראה שהכוונה לטלא או לגדי שרגלו שבורה ללא תקנה והוא מכופף אותה כלפי פנים, כשם שחמור מקפל את רגלו.
<b>והשחול והכסול</b> – שניהם בחולם בווי"ו, וזה משקל "בעלי מקצוע"<sup class="footnote-marker">14</sup><i class="footnote">בכתב היד "השחוּל" בשורוק.</i>.<b> אי זה הוא השחול</b> – זו משנה מתקופה מאוחרת יותר, מעין תוספתא המסבירה את המונח הקדום<sup class="footnote-marker">15</sup><i class="footnote">ראו ויס, משניות תוספתא.</i>. <b>שנישמטה יריכו</b> – שהירך יצאה ממקומה והוא צולע,<b> והכסול שאחת מירכיו גבוהה</b> – ולכן הוא צולע שכן רגל אחת נמוכה. השמטת הירך ניתנת לעתים לטיפול ולריפוי פשוט, אבל כנראה לא תמיד הצליחו בכך.
לעיל הזכרנו את מחוסר האברים שמעמדו בעייתי, ועסקנו בכך במבוא. ההבחנה של בעל הפסיקתא בין נדבה לנדר מעוגנת בתורה, ובמשנתנו מדובר בבכור, שהוא בבחינת נדר, כלומר קרבן חובה, ולכן אין הוא כשר (יש בו מום).

Mishnah 8

<small>לפי כתב-יד קופמן</small>
<b>נשבר עצם ידו ועצם רגלו אף על פי שאינו ניכר</b> – שאינו מום בגלוי. בשבר כזה ניתן לטפל באופן תאורטי, ברם בתנאי שדה והיגיינה נמוכים הטיפול בלתי אפשרי. שבר שאינו ניכר הוא שבר בעצם או במפרק וגורם לגדי לצליעה ולכאב. <b>מומין אלו מנה איילה ביבנה</b> – איילה היה המומחה ביבנה שהרשו לו לקבל שכר על הבדיקה (פ"ד מ"ה),<b> והודו לו חכמיו</b> – בעדי הנוסח הטובים "חכמים",<b> ועוד שלשה הוסיף</b> – והם מנויים להלן,<b> אמרו לו לא שמענו את אלו</b> – במימרה זו בולט משקל המסורת. המומים נבדקים לא לפי מידת השפעתם אלא רק לפי המסורת. ואכן חלק גדול מאלו שנמנו כאן אינם חשובים לחיי הבהמה בפועל, ובכל זאת הם נחשבים למום. שלושת המומים הם:<b> אלא שגלגל עינו עגול כשלאדם</b> – בהמה שעינה עגולה במקום אליפטית, <b>פיו דומה לשלחזיר</b> – פיו של החזיר קטן,<b> שניטל רוב המדבר שללשונו</b> – של לשונו; החלק הגדול של הלשון, כך שאינו יכול "לדבר". בהמה אינה מדברת, והדימוי הוא לאדם. <b>ובית דין שאחריהם אמרו הרי אלו מומין</b> – הקלו על הכוהנים.
ההלכה שברישא מיוחסת בתוספתא לרבי יוסי בן המשולם, מחברי "קהלא קדישא דבירושלים", מתלמידי רבי מאיר, כלומר בסוף דור אושא או דור רבי (לעיל פ"ג מ"ג). בית הדין שאחרים מזוהה אף הוא: "...ושנטל רוב הלשון ורבי חנינא בן אנטיגנוס אמר רוב המדבר בלשון. בית דין שאחריהן אמרו הרי אלו מומין" (תוס', פ"ד הי"א, עמ' 539). אם כן, משנתנו היא מדור אושא ובית הדין שאחריהם הוא מדור רבי. כפי שכבר אמרנו לעיל, גם רבי יוסי בן המשולם וגם רבי חנינא הם מראשי הדוברים בנושאי בכורות (לעיל פ"ו מ"ג). רבי חנינא עצמו היה כוהן.
שאלת הדימוי לאדם עלתה במהלך דיוננו. הדיונים מעידים על הכרת הבהמה, אך הדימויים הם כשל אדם. כך היה במונחים "אשך", "עינו עגול כשלאדם" וכו'. תופעה זו נפגוש גם במסכת נידה. חכמים הכירו את האנטומיה של האישה במידה רופפת, אבל הביטויים והתיאורים הם בלשון התיאור האנטומי של הגבר שהיה מוכר לכל התלמידים. הלשון הגברית מסתירה לעתים תיאורים בלתי מדויקים, ולעתים היא רק עניין של ניסוח.

Mishnah 9

<small>לפי כתב-יד קופמן</small>
<b>מעשה</b> – המשנה מתחילה בסיפור מעשה. במבוא אספנו סדרת סיפורים מעין אלו.<b> שהלחי התחתון עודף על העליון</b> – פני הבהמה מעוותים,<b> שאל – </b>בדפוסים מאוחרים בלבד "ושלח", <b>רבן שמעון בן גמליאל לחכמים</b> – לעיל פ"ד מ"ד טענו שכל המקרים שבהם מופיע המונח "שלח ל-" הם מדור יבנה, על כן התיקון מובן, אבל כאן הנוסח העדיף הוא "שאל". <b>ואמרו הרי זה מום</b> – אין ספק שמבחינה חיצונית זה מום הרבה יותר בולט מנעדר ריסים או מחתך באוזן, ולפיכך השאלה נראית כזהירות שלא במקומה. יתר על כן, רבן שמעון בן גמליאל היה לא רק נשיא אלא חכם בולט, איש תקיף שלא היסס לפסוק. בולטת אפוא זהירותו בנושא זה, וכאילו הוא נמנע מפסיקה בעצמו. המעשה הוא מדור אושא ותפקיד המומחה נדחק הצדה, אבל ייתכן שהשאלה היא על הפן העקרוני (קביעת החוק), ולא שאלת הפיקוח. <b>אוזן הגדי שהיתה כפולה אמרו חכמים בזמן שהיא עצם אחד מום</b> – ששתי האוזניים מתפצלות מעצם אחת.<b> בזמן שאינה עצם אחד</b> – אלא ממש שתי אוזניים,<b> אינה מום</b> – קשה להבין את ההנמקה לפסיקה. מדוע שתי אוזניים הן פחות מום מחמש רגליים?<b> רבי חנניה בן גמליאל אומר זנב הגדי שהוא דומה שלחזיר</b> – קצר ובזווית אלכסונית קבועה לגוף,<b> ושאין בה שלש חליות הרי זה מום – </b>רבי חנניה מניח שזנב קצר הוא מום, וחשוב לציין שהוא אינו מסתפק בהגדרה כללית (כמו התוספתא להלן) אלא מגדיר את האורך בצורה "מדעית" ביותר, לפי מספר החוליות .
בתוספתא שנינו: "1. פיו בלום ורגליו מוהלמות מחמת עצמו<sup class="footnote-marker">16</sup><i class="footnote">שהמום הוא פיזי בעצמות הרגל.</i> ישחט, מחמת הרוח<sup class="footnote-marker">17</sup><i class="footnote">שהגדי שוטה, כלומר העצמות תקינות אבל ההליכה מוזרה.</i> לא ישחט. 2. אזניו מגופפות בחסוסה אחת לא ישחט, בשתי חסיסות ישחט. 3. רבי חנניה בן רבן גמליאל אומר זנב הרחל שיש בה שלש חליות לא ישחט שתים ישחט" (פ"ד הי"ג, עמ' 539). משנתנו היא אפוא דברי רבי חנניה בן רבן גמליאל. בתוספתא נעשה שימוש במונחים אחרים לעצם הגדי. המונח "עצם" הוא כמובן כללי יותר, והמונח "חסוסה" מקביל לו אבל מעיד על מומחיות יתר ועיסוק מקצועי יותר שיש בו גם פיתוח מקצועי של מונחים. המילה היא יחידאית לענייני בכורות<sup class="footnote-marker">18</sup><i class="footnote">אבל במדרש: "רגלוי דתרנוגלה דמיין לחסספיתה דנונה" (פסיקתא דרב כהנא, פרה אדומה ג, עמ' 63). רגלי התרנגול דומים לחספוס של דג. הכוונה לכך שרגל התרנגול מכוסה רקמה מחוספסת שהזכירה לחכם את קשקשת הדג. הדמיון אינו מלא, אך אכן רגל התרנגול מכוסה קרום מחוספס.</i>.

Mishnah 10

<small>לפי כתב-יד קופמן</small>
<b>חנינא בן אנטיגנס </b>– ביתר עדי הנוסח הטובים "רבי". גם בכתב היד וגם במקורות מקבילים הוא מכונה "רבי". אמנם מבחינה טקסטואלית היינו מצפים לכך שהמונח "רבי" יופיע תמיד וגם אנשים שלא היו רבנים יזכו לקדומת (תואר) זה הנפוץ במשנה, לפיכך היה מקום לטעון שתמיד שם ללא המינוח "רבי" נראה מקורי יותר. ברם מרבי חנינא זה מצויות הלכות רבות ואין ספק שהיה רבי. <b>אומר את שיבולת בעינו – </b>שצמחה בעינו יבלת, <b>ושניפקס</b> – בדפוסים מאוחרים התקשו במילה ותיקנו "שנפגם",<b> עצם ידו ועצם רגלו ושניפקס</b> – בדפוסים מאוחרים תיקנו גם כאן "ושנפסק",<b> עצמו שבפיו</b> – הלסת נשברה. לפי הנוסח "נפסק" הרי שמדובר בכגון שעצם הלסת בפנים חסרה. זה מצב בלתי רגיל. במשנת מעשרות (פ"א מ"ה) מדובר על פיקוס הדלעת או האבטיח; אנו פירשנו מונח זה ככינוי להורדת עוקץ הגבעול, או להורדת קליפת הפרי. ביוונית פקס הוא ό (פקסו – Pexo) שמשמעו שער, על כן הציע ליברמן<sup class="footnote-marker">19</sup><i class="footnote">ליברמן, תוספתא כפשוטה, עמ' 671.</i> שלפקס משמעו להוריד את השער, במשמעות משנית של קרום. הוא מצטט את פליניוס הקובע שנהוג להוריד את הקרום של הדלעת<sup class="footnote-marker">20</sup><i class="footnote">פליניוס, ההיסטוריה של הטבע, יט, כד, 71.</i>. ברם המדובר שם בהורדת הקרום לפני אכילת הדלעת, כלומר בקילוף הקליפה של הפרי, ואי אפשר לפרש שגמר המלאכה הוא כבר קילוף הפרי, אם כך היה הרי שגמר מלאכה של איסוף השקד צריך היה להיות קילוף הפרי, וכן בבצל. פליקס וליברמן<sup class="footnote-marker">21</sup><i class="footnote">פליקס, מעשרות פ"א מ"ה, וליברמן, תוספתא כפשוטה למעשרות עמ' 671. </i> מדברים על הסרת השערות של הקישוא והדלעת, ברם לשני אלה אין שערות כלל. כך הדבר הן לגבי הקתא, והן לגבי המלפפון של ימינו. לפיכך הסברנו במעשרות את המילה בצורה מושאלת ככינוי להורדת הגבעול. אבל בהקשר שלנו ייתכן שהכוונה שעצמות הרגליים מכוסות צמר, בניגוד למצב הרגיל שהעצמות חלקות כמעט לגמרי. אשר לעצם הפה, או שהיא נפגמה, כלומר הלסת קצרה, או שצמחו שערות בפנים הפה, תופעה שאינה מוכרת אך ייתכן שהתחוללה במקרה של ולד מעוות. כפי שכתבנו במבוא חלק גדול מהמומים הנזכרים הם מומים רגילים, וחלקם הוא פרי עיוות שאינו רגיל. עם זאת אנו מכירים בהמות לאחר מאות שנים של טיפוח, ועדיין יש מקרים של ולדות מעוותים. העיוותים מתוארים לעתים בצורה ספרותית במקצת, בעזרת מילים המוכרות מחיי המעשה. לפיכך אין להסיק מכאן שהדיון הוא תאורטי, ואפשר שאלו עיוותים שהתרחשו לעתים קרובות או רחוקות.
<b>עיניו אחת גדולה ואחת קטנה</b> – זה פגם שאינו מפריע לגדי או לעגל, והוא רגיל למדי.<b> אזניו אחת גדולה ואחת קטנה</b> – או שהן שונות<b> במראה אבל לא במידה</b> – שהמידה שווה אך עיצוב האוזן שונה,<b> רבי יהודה אומר ואחת מביציו גדולה שתים בחברתה</b> – הבדל קטן בגודל האשכים אינו פוסל. הבדל גדול יותר, פי שניים, פוסל.<b> ולא הודו לו חכמים</b> – נראה שלדעת חכמים פגם באשכים אינו בולט במידה כה רבה כמו האוזניים. חשוב לציין שחכמים חוששים בעיקר למראה הגדי או הטלא ולא לתפקודו כזכר. דווקא מום באשכים עלול להעיד על בעיות פוריות. לכך אין חוששים, אך חוששים למראה החיצוני. <b>ה</b>מום הנדון הוא אפוא בעיקר חיצוני, ואופייני לבדיקת בהמות לפני הקרבה (העלאה למזבח).

Mishnah 11

<small>לפי כתב-יד קופמן</small>
<b>זנב העגל שאינה מגעת לערקוב</b> – הערקוב הוא אמצע הירך (להלן), והזנב קצר. המשנה לעיל (מ"ט) עסקה בזנב קצר אך התמקדה בתיאור פנימי, לפי מספר החוליות. זנב שאין בו שלוש חוליות הוא זנב שנקצץ. אבל זנב קצר ייתכן שיש בו מספיק חוליות, אך הוא קטן עקב עיוות כלשהו הגורם לחוליות להיות קטנות מהרגיל.<b> אמרו חכמים כל מרבית עגלים כן כל זמן שהן מגדילים היו נמתחות</b> – חכמים טוענים שעם הזמן הזנב גדל. הוויכוח הוא על המצב הפיזיולוגי שכנראה לא היה ברור עד תומו. מן הראוי להוסיף שרוב העגלים אינם זוכים לגדול ונשחטים כעגלים, רק בודדים גדלים והופכים לפרי הרבעה.<b> לאיזה ערקוב אמרו חכמים</b> – זו שאלה מרמה שנייה; אחרי שנקבעה ההלכה חכמים מבררים את פירושה. משניות מסוג זה מכונות "משנה תוספתאית"<sup class="footnote-marker">22</sup><i class="footnote">ויס, משניות תוספתא.</i>.<b> רבי חנינא בן אנטיגנס </b>[<b>אומר</b>]<b> לערקוב שבאמצע הירך</b> – המילה "ערקוב" מופיעה רק בהקשר לבכורות, ופעם אחת בתמיד (פ"ד מ"ב). ברור שהכוונה לפרק הרגל המקביל לברך בבן אדם. התוספתא מרחיבה מעט: "...בערקוב שבאמצע ירך, עד קבץ העליון ולא עד קבץ התחתון" (פ"ד הי"ד, עמ' 539), כלומר עד הצד העליון של קובץ השרירים. <b>על אלו מומין</b> – על כל המנויים לעיל,<b> שוחטין את הבכור</b> – בזמן הזה,<b> ופסולי המוקדשין ניפדים עליהן</b> – בזמן שבית המקדש היה קיים. המשנה מצמידה את שני סוגי הבעיות ומזהה ביניהם (בכור בזמן הזה מותר באכילה אם וכאשר נפסל לקרבן), אבל ספק אם התכוונה המשנה לזהות מוחלטת. כך בתוספתא: "יש דברים שהן כמומין ושוחטין עליהן במקדש ואין שוחטין עליהן בגבולין, ואלו הן הנימוס, הצומח, והצומים, ונקבה שיש לה קרנים" (פ"ד הט"ו, עמ' 539). לא נעסוק בפרטים אלו שאינם במשנה, ונסתפק בשתי טענות. הראשונה היא שאין סתירה הכרחית בין המשנה לתוספתא, ואפשר לפרש שהכלל במשנה הוא כללי ויש לו יוצאים מן הכלל, כפי שאומר הירושלמי לעניינים אחרים: "לית כללוי דרבי כללין", ובלשון הבבלי: "תנא ושייר"<sup class="footnote-marker">23</sup><i class="footnote">זאת אומרת שאין כליו של רבי [עורך משנתנו] כללים. לעניין זה ראו עוד במבוא הכללי לפירושנו; ירו', תרומות פ"א ה"א, מ ע"ג; חגיגה פ"א ה"א, עה ע"ד; יבמות פ"ט ה"ב, י ע"א; בבלי, סוכה נד ע"א ועוד.</i>. הטענה השנייה היא שבמשנה לא מנויים כל המומים אלא רק חלק מהם. כלומר, בחברה היהודית הכירו לפרטיהם מומים נוספים שחכמים לא מנו, אולי בגלל היכרותם המצומצמת עם חיי הבהמות והצאן. במבוא למסכת איששנו את עצם ההנחה בדבר צמצום המידע. אפשר אפוא שהתוספתא היא ביטוי נוסף לה. אבל את התוספתא ניתן כאמור לפרש בדרך שונה, כולל כחולקת על המשנה.

Mishnah 12

<small>לפי כתב-יד קופמן</small>
<b>אלו שאין שוחטין עליהן לא במקדש ולא במדינה</b> – המום מספיק כדי למנוע את העלאת הבהמה כקרבן, אבל אינו מספיק כעילה לשחיטה. כאן נוצר פרדוקס הלכתי. מום גדול מונע העלאת הקרבן, ולכן הוא עילה לשחיטת קרבן, אבל מום קטן מחמירים עליו (למעשה). הוא פסול לקרבן, אבל עדיין אין במום זה עילה לשחוט את הבכור. <b>חוורוור</b> – שאינו קבוע, וחוורוור קבוע שוחטים עליו, כאמור לעיל מ"ב.<b> והמים שאינן קבועין</b> – ריר היורד מדי פעם, שאינו קבוע, כהגדרתו לעיל (מ"ב),<b> וחיטיו הפנימיות שניפגמו</b> – נשברו,<b> ושניגממו</b> – נשברו קרוב לחניכיים, כך גם ב-<b>מל</b>. ב-<b>מפ</b> במקום "שניגממו" – "שנעקרו", ב-<b>מנ</b> נכתב "שנעקרו" ותוקן ל"ניתגממו", בניגוד למשנה לעיל (משנה ד). בדפוסים מאוחרים נוסף "אבל לא שנעקרו" – ארבע המילים האחרונות חסרות בכל עדי הנוסח, וברור שמי שגורס "נעקרו" לא ראה מילים אלו. על דרך ההשערה נוסח כתב יד קופמן (שגם בו משפט זה חסר כמובן) הוא מלא ונכון, ובחלק מעדי הנוסח דולג מ"ושניגממו" עד "שנעקרו". נוסח זה הוא תמונת ראי של מ"ד, וזו ראיה למקוריותו. <b>ובעל גרב</b> – גרב, ילפת ומרוח אשך מופיעים במקרא במסגרת מומי אדם: "או גבן או דק או תבלל בעינו או גרב או ילפת או מרוח אשך" (ויקרא כא כ), מכאן שאלו מומים השייכים באדם ובבהמה כאחד. המדרש מסביר: "גרב זה החרס, ילפת זה חזזית מצרית, (א"כ למה) [כאן לא] נאמר דק ותבלול? ולהלן<sup class="footnote-marker">24</sup><i class="footnote">במומי בהמה.</i> לא נאמר יבלת? מנין ליתן את האמור בבהמה באדם ואת האמור באדם בבהמה, תלמוד לומר גרב גרב לגזירה שוה, ילפת ילפת לגזירה שוה" (ספרא, אמור פרשה ז הי"ב-הי"ג, צח ע"ג). הברייתא מונה מומי אדם ומסבירה שיבלת היא מום בהמה בלבד, אבל גרב וילפת הם באדם ובבהמה. כלומר, מומים שבאדם (שמונעים מהכוהן עבודה במקדש) הם גם מומים בבהמה. את הגרב המדרש מזהה כ"חרס". לפי המילה מדובר במחלת עור שבה העור יבש כחרס. ילפת היא חזזית; חזזית נזכרת גם כפסול באתרוג (משנה, סוכה פ"א מ"ו), ונראה שהכוונה לאבעבועות העולות על פני האתרוג. הבבלי לא טרח להסביר מהן מחלות אלו, אך ניכר שהכיר את המחלות. הוא מסביר: "למה נקרא שמה ילפת – שמלפפת והולכת עד יום המיתה" (מא ע"א). בהמשך הסוגיה יוצא שהגרב אינו מאוס, וזו מחלת עור שלעתים יבשה מבפנים או מבחוץ, ואילו הילפת מאוסה, והבבלי מקיש את המחלה לאבעבועות ושחין. אם כן חרס היא מחלת עור כללית, מעין "סבוריאה" בלשון ימינו, או מחלת עור חריפה יותר.
השחין הוא מחלת עור הנראית ככווייה, והמשנה מסבירה: "איזה הוא השחין? לקה בעץ, או באבן, או בגפת או במי טבריא, כל שאינו מחמת האש זה הוא שחין" (נגעים פ"ט מ"א). כלומר "שחין" הוא פצע דלוק או כווייה שלא מאש ישירה.
<b>ובעל יבלת</b> – שצמחה יבלת על רגלו,<b> ובעל חזזית</b> – כפי שראינו לעיל החזזית היא הילפת המקראית. הבבלי מנסה אמנם להבחין בין השתיים, אך כפשוטם של דברים אין מקום לשאלה: חזזית בלשון המשנה היא הילפת המקראית, וחזזית מצרית היא אחד מסוגי השחין.<b> וזקן וחולה ומזוהם</b> – לא ברור מה טיבו של מום זה. אין הכוונה ללכלוך, שהרי ודאי שניתן לנקות לכלוך. אנו מציעים שתי אפשרויות לפירוש, הראשונה לשונית והשנייה ספרותית. מבחינה לשונית "מזוהם" הוא בדרך כלל מלוכלך, וכנראה כך הבין הבבלי (מ ע"ב) באמרו שהמזוהם מאוס. כך גם הבין בעל תנא דבי אליהו שנביא להלן. עם זאת, מצינו למונח זה שימוש נוסף במשמעות של פגם מיני. כן שנינו: "לוים המזוהמין באמן לא חששו להם חכמים" (תוס', יבמות פ"ח ה"ב), וכן: "...אין לה אלא משום זיהום כהונה, ואין בית דין מזהמין אותה" (ירו', יבמות פ"י ה"ו, יא ע"א); "בשעה שבא נחש על חוה הטיל בה זוהמא" (בבלי, עבודה זרה כב ע"ב), ומקורות רבים נוספים (כגון בבלי, שבת קמה ע"ב; שיר השירים רבה, א ו). הזוהמה במובן ההלכתי היא פגם, אך לא פסול ברור, אבל במובן הספרותי היא מעשה מיני חשוד. כלומר, על הכבש החשוד ביצע גבר או אישה מניפולציה מינית, או שמא התעברה אמו מבעל חיים ממין אחר. ספק רב אם מבחינה מעשית ניתן לעבר בהמה או כבשה בדרך זו, אבל ניתן לחשוד בכך. זו משמעות ה"מזוהם", שיש שמועות על מגע מיני אסור, אך אין עובדות מאשרות. אם כן מי שעברו עליו עברה פסול (להלן), ומי שנחשד בכך ללא ודאות הוא מזוהם.
האפשרות השנייה היא שמשנתנו מועברת מדין מוקדשים (קרבנות). כוהן מזוהם (מלוכלך) פסול לעבודה, ובהמה מזוהמת אינה עולה למזבח, כדברי הבבלי: "רבי זוהמאי<sup class="footnote-marker">25</sup><i class="footnote">השם כנראה סמלי, וראו את שני השמות האחרים בסוגיה שם.</i> אומר: כשם שמזוהם פסול לעבודה – כך ידים מזוהמות פסולות לברכה" (בבלי, ברכות נג ע"ב). בעל תנא דבי אליהו מנמק הלכה זו (מבלי להזכירה): "הכלל כל הנושא פנים לטובה זוכה ומקבל פני שכינה, המזוהם והמלוכלך אינו מיסב (פני) [בפני] המלך" (תנא דבי אליהו רבה, פרשה ג, עמ' 16). אם כן בכור מזוהם ניתן לניקוי, וכן כוהן וקרבן מזוהמים ניתנים לניקוי, אבל עד שיתנקה "אינו מיסב בפני המלך". אם כן הרי שרשימת המומים האנושיים השפיעה על רשימת מומי הבהמה, ולא ההפך.
<b>ושנעבדה בה עבירה</b> – שימש למשכב בהמה לטקס פולחני, או: <b>ושהמית את האדם – </b>בדפוסים מאוחרים נוסף "על פי עד אחד או על פי הבעלים". תוספת זו נראית מיותרת, והיא דקדקנות משפטית. <b>וטומטום</b> – שאין בו סימני זכרות ונקבות,<b> ואנדרוגינס</b> – "אנדרוגינוס" היא מילה יוונית המורכבת משתיים, "אנדרי" שפירושו גבר ו"גינה" שמשמעה נקבה. הכוונה למי שיש לו סימני זכר וסימני נקבה כאחד, בניגוד ל"טומטום" שאין לו כלל סימני מין. האנדרוגינוס נחשב לספק וחכמים נחלקו האם יש כאן מצב של ספק, או שאנדרוגינוס הוא ברייה בפני עצמה שמעמדה מסופק (משנה, ביכורים פ"ד מ"ה). מתוך הספק הטילו עליו חומרי נשים וחומרי גברים: הוא אינו זוקק לייבום, כלומר אם צריך לייבם את אלמנת אחיו אין היא זקוקה לייבום (או לחליצה), והוא כמי שאיננו<sup class="footnote-marker">26</sup><i class="footnote">משנה, ביכורים פ"ד מ"ה; תוס', שם פ"ב ה"ג. אבל בדפוס נפולי למשנה שם מ"ד: "וזוקק ליבום כאנשים". </i>, ומצד שני ילד אנדריגונוס נחשב לילד ופוסל את אמו מייבום ומאכילת תרומה. דיני אנדרוגינוס מרוכזים במשנת ביכורים פרק ד. פרק זה מצוי בדפוס נפולי, בכתב יד קופמן ובעדי נוסח נוספים, אך לא בסדרת עדי נוסח חשובים. הוא מצוי בתוספתא ביכורים (פ"ג ה"ג-ה"ז). אלא שנוסחת המשנה אינה אחידה ויש בה חילופי נוסח מהותיים, ונוסח התוספתא שונה במידה רבה, שינוי שהוא הרבה מעבר לשינויי העתקה. במשנתנו כאן ובהמשך מצויים פרטים הלכתיים שונים, ועיקר ההשוואה הוא עם "משנת" ביכורים הנזכרת<sup class="footnote-marker">27</sup><i class="footnote">ראו ליברמן לתוספתא ביכורים שם.</i>.
<b>לא במקדש</b> – שמותר להביא למקדש קרבן שיש בו מום מכל אלה,<b> ולא במדינה</b> – שאם נפל בבכור מום כזה אין הוא נשחט.<b> רבי ישמעאל אומר אין מום גדול מזה</b> – לא ברור לאיזה מהמומים הוא מתכוון,<b> וחכמים אומרים אינו בכור אלא נגזז ונעבד</b> – חכמים הם בשיטת תנא קמא. המשנה כתובה אפוא בשיטת א, ב, א, כאשר הדעה השלישית זהה לראשונה. מבנה מעין זה אינו ייחודי למשנתנו<sup class="footnote-marker">28</sup><i class="footnote">ראו פירושנו לעיל פ"א מ"א, ובהערה שם מנינו כמה מהדוגמאות לכך. </i>. אנו פירשנו את התופעה כעדות לתפר שבין שתי יחידות קדומות.<u></u>
ההלכה נדונה במדרשי ההלכה: " 'מן הצאן ומן הכבשים ומן העזים' הרי אלו מעוטים. פרט לחולה, ולזקן, ולמוקצה, ולמזוהם. 'קרבנו' להוציא את הגזול. 'כבשים ועזים' להוציא את הכלאים. אתה אומר לכך נאמרו מעוטים הללו, או לא נאמרו אלא להוציא את שנעבדה בו עבירה, שחרש בשור ובחמור, והן מוקדשין, וכלאים בכרם, ושביעית, ויום טוב, ויום הכפורים, ושבת, תלמוד לומר 'כבשים לעולה ועזים לעולה' לרבות את כולם, דברי רבי יהודה" (ספרא, ויקרא דבורא דנדבה, פרשתא ה, ז ע"ג).
אם כן, זקן וחולה אין להביא מהם קרבן, אבל מי שנעברה בו עברה מותר לקרבן. לפנינו עמדה שלישית, ודברי רבי ישמעאל הם עמדה אחרת מזו שבמדרש.
בברייתא אחרת בספרי דברים נדרש: " 'וכי יהיה בו מום', אין לי אלא שנולד תמים ונעשה בעל מום, נולד בעל מום ממעי אמו מנין? תלמוד לומר 'כל מום רע'. מנין לבעל גרב, ובעל יבלת, ובעל חזזית, וזקן, וחולה, ומזוהם? תלמוד לומר 'מום, כל מום רע', לא תזבחנו לה' אלהיך. יכול לא ישחט עליהם במקדש, אבל ישחט עליהם בגבולים? תלמוד לומר 'פסח או עור'. פסח ועור בכלל היו, ולמה יצאו? להקיש אליהם: מה פסח ועור מיוחדים מום שבגלוי ואינו חוזר, אף אין לי אלא מום שבגלוי ואינו חוזר" (ספרי דברים, קכו, עמ' 184). המדרש קשה לקריאה. בראשיתו נקבע שבעל גרב ודומיו אינם כשרים לקרבן, ולכן המדרש שואל האם גם אינם כשרים כעילה לשחיטת בכור. מן המדרש משמע שאין אלו עילות לשחיטה, אבל הפסוק אינו מוכיח דבר אלא חוזר על הכלל של מום שבגלוי. רוב אלה הם מומים שבגלוי, ולא ברור מה הפסוק מלמד. מכל מקום, לפי מבנה המשפט הרי שכל אלו אינם עילה לשחיטת בכור.
בברייתא שנייה בספרי נדרש: " 'אשר יהיה בו מום', אין לי אלא שנולד תם ונעשה בעל מום, נולד בעל מום ממעי אמו מנין? תלמוד לומר 'כל דבר רע'. מנין בעל גרב, בעל יבלת, ובעל חזזית, תלמוד לומר 'מום כל דבר רע', מנין לזקן, וחולה, ומזוהם? תלמוד לומר 'שור ושה כל דבר רע' " (ספרי דברים, קמז, עמ' 200). ההלכות הן כמו בברייתא הקודמת, אבל הפסוקים המשמשים כמקור לדרשה שונים.
יש במשנה חידוש נוסף, שטומטום ואנדרוגינוס חייבים בבכור, וזאת לפי הכלל שמחמירים בשניהם מתוך הספק.

Chapter 7



Mishnah 1

<small>לפי כתב-יד קופמן</small>
<b>מומין אלו</b> – המנויים בפרק הקודם,<b> בין קבועין בין עוברין</b> – העשויים להתרפא,<b> פסולין באדם</b> – כשם שפסולין בבהמה, כך גם כוהן שיש לו מומים אלו אינו רשאי לעבוד במקדש. לפי ההלכה בעל מום מנוע מעבודה<sup class="footnote-marker">1</sup><i class="footnote">משנה, זבחים פי"ב מ"א; תרומות פ"ח מ"א; ספרי במדבר, קטז, עמ' 134 ומקבילות רבות.</i>. <b>יתר עליהן באדם</b> – אדם שיש בו המומים הבאים גם הוא נחשב לבעל מום, וכן מבואר בתוספתא (פ"ז ה"א, עמ' 539). <b>הכילון</b> – הבבלי (מג ע"א) מסביר שראשו דומה ל"אכלא". "אכלא" הוא מכסה של כלי, מגופה, כמו ששנינו: "אבי חתן ואבי כלה מעידין זה על זה, ולא דמו להדדי אלא כי אכלא לדנא<sup class="footnote-marker">2</sup><i class="footnote">"דנא" הוא שם של כלי שהחזיק יין לצריכה שוטפת של הבית. ראו בראנד, כלי חרס, עמ' קג-קו.</i>" (בבלי, סנהדרין כח ע"ב). יפה פירש רש"י שם שהכוונה למכסה. בסוגיית הבבלי לבכורות הסביר שראשו חד למעלה ורחב למטה. המגופה הקדומה לא הייתה כלי של ממש אלא גוש טיט שאותו דחפו לפי הכלי, וחלקו העליון היה פחוס (איור 11). הכוונה אפוא למי שצווארו רחב והחלק העליון של ראשו פחוס במקצת. הרמב"ם פירש שהוא כלי לשאיבת יין ויש לו צוואר ארוך; ניכר שהרמב"ם מפרש את המונח "דנא" ולא את "אכלא", וכנראה הכיר את הפירוש ממסורת פירוש הגמרא בסנהדרין והעבירו לכאן. פירושו של רש"י נראה עדיף ומתאים לסוגיה בסנהדרין. על דרך ההשערה, המילה באה אולי מהמילה הלטינית colum (קולום) והוא עמוד (וממנו המילה "כלונסאות"), כלומר שהראש מוארך.
<b>והלפונס – </b>ב-<b>פ</b> "לפתס", ב-<b>מנ</b> "לפתק" או "לפתלן", בדפוסים המאוחרים "והלפתן". הבבלי מסביר שראשו דומה ל"גדגלידא דליפתא" (מג ע"ב); מן הסתם הכוונה לראש של לפת, כלומר הבבלי גרס לפת שהראש שלה עגול ואינו אליפטי, שלא כראש רגיל. רש"י הסביר שהוא ההפך מ"אכלא" שחלקו העליון רחב וחלקו התחתון צר, ואין זה דומה ללפת (איור 12). לא מן הנמנע שהבבלי גרס "לפתן" או "לפונס" ופירש או דרש כ"לפת", אבל צורתו של השם בכתבי היד הטובים ("לפונס") מעידה שהוא מיוונית ואין הוא קשור ללפת. ייתכן שהכוונה ל-λέπασ (lepas – לֵפָס) ביוונית, שמשמעו צוק סלע, כלומר הראש מתרומם כביכול מהכתפיים והצוואר נמוך וקצר מאוד. <b>המקבן</b> – הבבלי (מג ע"ב) קובע שראשו דומה למקבן, והסבר זה אינו מסייע בידנו בהבנת המום. רמב"ם מסביר ש"מקבן" הוא מקבת, שראשו דומה לפטיש, כלומר שהמצח בולט. רמב"ם מעיד שמום זה מכונה בימיו "אלקבי", שחלקו הקדמי של המצח בולט<sup class="footnote-marker">3</sup><i class="footnote">לפי פירושו של אלמרשד אלכאפי, עמ' 288.</i>.<b> ושראשו שקוט</b> – ב-<b>מנ</b> "שקוע", שצווארו קצר מהרגיל עקב מום בחוליית הצוואר העליונה. הרמב"ם עצמו פירש "שקוע", וברור שגרס "שקוט". בתוספתא: "צוארו שמוט ושקוט" (פ"ה ה"א, עמ' 539). נראה שנוסח זה ניסה לכלול את שני המומים (ראש העוף וצוואר שבור) במילה אחת. <b>וסקיפס – </b>הרמב"ם מסביר שהחלק האחורי בולט אל העורף. עד כאן נמנו מומי הראש. ביוונית σκ̌ηπτον (scepton) משמעו עץ שכל גזעו כרות או המקל שאדם נשען עליו, לפיכך יש אולי לפרש שמדובר באדם שראשו קצר ומסתיים במשטח ישר ולא בעיגול אליפטי כרגיל, או שאין זה מום בראש אלא אדם תשוש או נכה שאינו מהלך אלא בסיוע מקל.
<b>ובעלי החטרות </b>– חטוטרת היא גיבנת,<b> רבי יהודה מכשיר וחכמים פוסלין</b> – הבבלי (מג ע"ב) מסביר שבכל המומים האלו אין מום בעצם אלא בבשר. הסבר זה אינו עומד במבחן הרפואה בת זמננו, ואינו קדום לבבלי. מפתיע למדי שעיוותים קלים אלו כבר נחשבו למום בכדי לפסול אדם מעבודה במקדש אף על פי שאינם פוגעים ביכולתו האינטלקטואלית, התקשורתית או הרגשית של אדם, ואינם מפריעים לתפקודו. כל המונחים הללו ייחודיים לבכורות.
בתוספתא מצויה הרחבה חשובה: "בעלי חטרות כשרין אבל פסולין מפני מראית העין" (פ"ה ה"ב, עמ' 539). הווה אומר שבעלי עיוותים אלו אינם פסולים באמת, אבל אסור שיעבדו במקדש בגלל חריגותם. המושג "מראית עין", כפי שהסברנו (פ"ו מ"ב), אינו בא כאן במשמעות הרגילה של המילה, שההמון יחשוב שהדבר אסור או יחשוד שנעשה כאן איסור, אלא שהפגם מפריע למראה עיני הצופים. הפגם הוא ביופיו של העובד שנדרש להיות נאה ושלם. האיסור הוא מפני שהציבור נרתע מאנשים שראשם מעוות. זו עמדת ביניים בין חכמים לרבי יהודה, או אולי הניסוח המקורי שחכמים ורבי יהודה מנסחים אותו בדרכים שונות. ניסוח זה של "פסול מפני מראית עין" חוזר במשנה ג. שני הביטויים מצביעים על מצב שבו חכמים נכנעים למעשה לתחושות הרתיעה של הציבור אף שאינן מוצדקות מבחינה "הלכתית". או אולי יש לנסח הפוך, שחכמים מכירים את האיסור אבל גם מבינים שאין לו הצדקה הלכתית ותולים אותו בתגובות העממיות ולא ב"הלכה". האיסורים הללו מלמדים על הרתיעה הציבורית, הבלתי רציונלית, מן השונה במקצת, ומפגמים חיצוניים. פגם חיצוני הועבר מידית לתחומי העוון והחריגה. כיום אנו עמלים לפתח תודעה של היעדר הסתייגות מבעלי מומים, ניסיון לפתח יחס שווה לאדם לפי כלל יכולותיו, ואולי אפילו גם בהתעלם מיכולותיו. ההלכה מגדירה בעלי מום מהר יותר מאשר החברה בימינו, ומתייחסת אליהם ללא חמלה ניכרת לעין. במקביל חלים עליהם, על הסומא ועל השוטה דיני צדקה, אך לא מגמות שוויון.
באופן כללי, מומי הבהמה ומומי האדם זהים. כלומר יש לפנינו פרסוניפיקציה של הבהמה, או להפך, התייחסות אל האדם כאל בהמה. המשנה מונה גם את השינויים, ורשימה זו חלקית. כך, למשל, "זובן" איננו באדם (לעיל פ"ו מ"ה).

Mishnah 2

<small>לפי כתב-יד קופמן</small>
<b>הקרח פסול</b> – קרחות היא תוצאה של מחלה או של נשירת שערות עקב גיל, ונחשבת בעיני חכמים כעיוות. בעולם הרומי לא נמנע מאספסינוס תפקיד הקיסר (איור 13), אף שבפסלים הוא מופיע כקרח לגמרי. <b>ואי זה הוא קרח</b> – מה ההגדרה הכמותית של קרח?<b> כל שאין לו שיטה</b> – פס אחד רצוף,<b> שלשיער </b>– של שֵער, <b>מקפת מאוזן אל אוזן ואם יש לו</b> – פס כזה,<b> הרי זה כשר</b> – אין זה מום, אף על פי שבחברה מכנים אותו "קרח". גם כאן מפתיע שתופעה נרחבת כקרחות נחשבה לעיוות חיצוני. אגב כך אנו שומעים מהו אדם שלם: שאבריו ממוצעים (בעיקר ראשו) והוא עטור שערות.
<b>רבי חנניה בן אנטיגנס אומר כל שיש לו שני גבינים ושתי שדרות</b> – ב-<b>מ</b>, <b>מל</b>, <b>מנ</b>, <b>מפ</b> ובמשנה שבבבלי "שני גבים ושני שיזרות-שידראות". החילוף שדרה-שזרה הוא רגיל ואין בו הבדל מבחינת התוכן, אבל החילוף גבין-גב הוא מהותי. לפי כתב יד קופמן הכוונה למי שיש לו מערכת כפולה של שערות מעל העיניים. כמו כן בספרא: "'גבן' שיש לו שני גבינים, אין לו גבינים או אין לו אלא גבין אחד, זהו גבן האמור בתורה, רבי דוסא אומר כל שגביניו שוכבים, רבי חנינא בין אנטיגנוס אומר כל שיש לו שתים גבים ושתי שדראות" (אמור פרשה ג הי"ב, צה ע"ג). כלומר, בשערות הראש עסקינן. מי שגרס "גבים" התכוון לעמוד שדרה כפול; איננו מכירים תופעה כזאת, אך ייתכן שאי פעם נולד ולד פגום כזה. בתוספתא שנינו: "יצאו לו שני גבין ולו שתי שדראות הואיל ואין כיוצא בו להתקיים בו פסול" (חולין פ"ג ה"ט, עמ' 504). אפשר שמשנתנו משקפת אותו מקרה נדיר שבתוספתא חולין, בעובר פגום שנולד כשני תאומים מחוברים. הבבלי למשנתנו (מג ע"ב) מחבר את הברייתא שבתוספתא חולין (בנוסח שונה – או ברייתא אחרת הדומה לה ועוסקת בהפלה) עם משנתנו, ומכאן שגרס "גבים", זאת אף שברישא הסביר בפשטות שמדובר בגביני העיניים. החיבור נעשה בעזרת המשפט "למימרא דחי", והוא בכל כתבי היד. כפשוטה גם משנתנו עוסקת במי שיש לו שני גבינים ולא חרגה המשנה ממומי הפנים, וכגרסת כתב יד קופמן היחידאית.

Mishnah 3

<small>לפי כתב-יד קופמן</small>
<b>החרס</b> – ב-<b>מ</b>, <b>מל</b>, <b>מנ</b> ועוד "החרום", וכן בהמשך,<b> פסול</b> – והמשנה מסבירה:<b> איזהו החרס הכוחל לשתי עיניו כאחת</b> – ששתי העיניים הן בקו אחד ישר ולא בחצי עגול כמו עיניים רגילות. הכחילה היא משיחת צבע על העפעפיים, והם מקיפים את העין בחצי עיגול, לפיכך יש צורך בשתי תנועות כדי לכחול את שתי העיניים. ברם מהספרא משתמע שהכוונה למי שגשר החוטם שלו שקוע ואין רווח בין שתי העיניים, שכן שנינו: "חרום שחוטמו שקוע, חוטמו בלום, חוטמו סולד, חוטמו נוטף מנין, תלמוד לומר 'או חרום'. (ח) אבא יוסי החרם אמר איזהו החרום הכוחל שתי עיניו כאחת אמרו לו הפלגתה, אף על פי שאין יכול לכחול שתי עיניו כאחת" (ספרא, אמור פרשה ג ה"ח, צה ע"ג; בבלי, מג ע"א). המחלוקת אינה עקרונית אלא כמותית. חכמים אינם טוענים שחרום משמעו שונה אלא שהגזים בדרישות, כלומר שגם הוא מסכים שהפסול הוא בחוטם. כן הסביר הרמב"ם. מכל מקום הספרא מצביע על כך שמשנתנו כאבא יוסי החרם. הכינוי "חרם" עשוי להתפרש כמקצוע ממקצועות הדיג (פורש רשת גדולה המכונה "חרם הדייגים"), אבל גם ייתכן שהוא היה חרום כזה.
<b>שתי עיניו למעלן</b> – גבוהות בפרצוף,<b> ושתי עיניו למטן</b> – נמוכות מדי,<b> עינו אחת למעלן ועינו אחת למטן</b> – שהעיניים אינן בקו ישר,<b> רואה את החדר ואת העלייה כאחת</b> – פוזל הרואה עצמים בגובה שונה כאילו הם במישור אחד, בגלל פזילתו,<b> סכי שמש</b> – כך ברוב הנוסחאות. התוספתא מסבירה: "איזה הוא סכי שמש? שרואה את החדר ואת העלייה כאחת. לראות אחד רואה שנים, הא כיצד ראה את חברו והוא אומר לא רואה" (פ"ה ה"ג, עמ' 539). אם כן סכי שמש הוא מי שרואה את החדר והעלייה כאחד, וזו ההגדרה למום הנזכר קודם במשנה, בלשוננו פוזל. התוספתא מצרפת למום זה את מי שאינו רואה. כנראה גם כאן הכוונה לפוזל, אבל בשונה מ"סכי שמש" אין זו פזילה לגובה אלא לרוחב, עין אחת רואה את החבר וחברתה אינה רואה אותו. אבל הבבלי דרש את המילים "סכי שמש" – "סני שמש" (מד ע"א), כלומר מי שזקוק למשקפי שמש כיוון שריבוי אור מזיק לו. גם תופעה זו מוכרת היום.
<b>והזגדס – </b>ב-<b>פ</b> "זגדס" או "זגרס", ב-<b>מנ</b> "זוגדיס". המפרשים (רמב"ם) גוזרים את המילה מהמילה זוג וממילת ניגוד, כלומר שני האברים הזוגיים אינם תואמים, וכן משמע מהבבלי (מד ע"א) המדגים "אחד שחור אחד לבן", כלומר שצבע העיניים שונה. <b>והצירן</b> – הרמב"ם מפרש שעיניו דומעות, וזאת בעקבות הבבלי (שם). זו תוצאה של מחלת עיניים הניתנת כיום לריפוי בקלות. <b>ושנשרו ריסי עיניו</b> – מן הסתם הכוונה לשערות העפעפיים (כמו לעיל פ"ו מ"ב),<b> פסול מפני מראית העין</b> – ביטוי זה ומשמעותו הוסברו במשנה הקודמת.
יש במשנה כפילות, שהרי אם זגרוס הוא כל מי שאבריו אינם תואמים הרי שמינוח זה מייתר כמה מהמומים האחרים. אבל בהחלט ייתכן שמונח אחד בא להסביר מונח אחר או להדגים אותו.

Mishnah 4

<small>לפי כתב-יד קופמן</small>
<b>עיניו גדולות כשלעגל או קטנות כשלאווז</b> – שאינן בגודל הרגיל,<b> גופו גדול מאיבריו או קטן מאיבריו</b> – אדם שאבריו אינם בפרופורציה רגילה, <b>חוטמו גדול מאבריו</b> – האף גדול מהממוצע. מום זה הוא בקושי עיוות, ורק במקרים קיצוניים ניתן ממש לחוש בו.<b> או קטון מאיבריו</b> – התוספתא מוסיפה גם את מי שחוטמו בלוס (כאילו מכופף כלפי פנים, שאינו מסתיים בחוד אלא פחוס), וכן את מי שאפו סולד, כלומר נוטה מעט (פ"ז ה"ג, עמ' 539).<b> הצימם והצימע איזה הוא הצימע שאזניו קטנות והצימם שאוזניו דומות לספוג</b> – שאינן קעורות כרגיל אלא שטוחות. התוספתא שם מוסיפה פרטים נוספים<sup class="footnote-marker">4</sup><i class="footnote">ייתכן שלפני התוספתא עמד נוסח שבו סדר מומי האוזן הפוך, או שהיא מפרטת בסדר כיאסטי. </i>.
בין מומי הבהמה התוספתא מונה: "איזה הוא נמוס כל שאין לו קרניים, צומוס כל שאין לו אזנים, צומת שאזניה מגופפות" (פ"ד הט"ז, עמ' 539). אם כן, אותו מינוח בבהמה (צומוס) מכוון למשמעות שונה במקצת. אבל בהמשך התוספתא: "חוטמו בלוס וסולד ונוטף, אזניו צומות, ואזניו רצועות, ועינו תרוטות, ועינו מצודניות, ועיניו גדולות או קטנות, גדולות כשל עגל קטנות כשל אווז, ובעל בוהקות, רוח קצרות באה עליו, וכן הנפלים באה עליו, נכפה אפילו לזמן מרובה" (פ"ה ה"ג, עמ' 539). אם אוזניו צומוס הרי ברור שיש לו בדל אוזן, לפחות בניגוד למשתמע מהמשנה שאין לו אוזניים כלל. ה"צימע" שבמשנה הוא ה"צומת" בתוספתא, שאוזניו "מגופפות", כלומר ישרות ואינן שקערוריות. איש כזה בהכרח שמיעתו תהיה פגומה וחלשה.
במשנה רשימה ארוכה של מומים, ובמשנה עצמה ובתוספתא, וכמובן גם בבבלי, מצויים הסברים מהם המומים. ריבוי ההסברים מעלה את החשש שמא בלשון הציבור איבדו כבר מומים אלו את המונחים שלהם. הם לא היו חשובים מספיק בחיי היום-יום, והמונחים איבדו את משמעותם. הווה אומר שבזמן שבית המקדש היה קיים הקפידו על שלמות גופם של הכוהנים העובדים במקדש והתפתחה מערכת של מונחים לתיאור עיוותים קלים, ולאחר החורבן חדלו עיוותים נדירים אלו לעניין את הציבור ואיבדו את משמעותם. אם אכן אנו צודקים הרי שלפנינו מסורות מקדשיות קדומות שחכמים שימרו אף על פי שהמונחים כבר חדלו לשמש בחיי היום-יום.

Mishnah 5

<small>לפי כתב-יד קופמן</small>
<b>שפתו העליונה עודפת על התחתונה או התחתונה עודפת על העליונה הרי זה מום</b> – אי התאמה בשפתיים, <b>שניטלו שיניו פסול מפני מראית העין</b> – מי שחסר שיניים ניכרת נפילה והצטמקות של שפתיו. גם כאן המינוח הוא "מתנצל" קמעה, שאין זה פסול ממש אלא רק משום שאנשים נרתעים ממנו. <b>דדיו שוכבין כשלאשה</b> – דדים שוכבים נובעים משתי תופעות. האחת היא גודלם הרב יחסית לגבר, והאחרת היא תוצאה של גיל וניוון השרירים. אישה צעירה דדיה זקופים, אך כנראה בהיעדר טיפול וטיפוח (בניגוד מה לנהוג היום) תופעת שכיבת הדדים באישה הייתה רווחת ביותר.<b> כריסו צבה</b> – מן הסתם אין הכוונה להשמנה אלא למחלה. <b>טיבורו יוצא</b> – פגם זה נובע מדרך כלל מבקע פנימי הדוחף את מקום הטבור החוצה. <b>ניכפה אפילו לאחת לימים</b> – נכפה הוא כנראה הסובל ממחלת האפילפסיה שבה אדם מפרכס בצורה בלתי רצונית. <b>רוח קצרות באה עליו</b> – הכוונה להתקפי שטות, או לטיפוס דיכאוני במיוחד. בתוספתא שנינו: "רוח קצרות באה עליו, וכן הנפלים באה עליו, נכפה אפילו לזמן מרובה" (פ"ה ה"ג, עמ' 539).<b> המשועבן </b>– ב-<b>מנ </b>"המעושכן", כלומר יש פגם באשכיו (שאינם שווים או שיש לו יותר משני אשכים), <b>ובעל גבר</b> – בלשון סגי נהור, מי שאינו גבר. מעניין שאין משתמשים במינוח הרגיל "סריס", וגם זו ראיה לשימוש בלשון מקדשית קדומה.<b> אין </b>– ברוב עדי הנוסח הטובים נוסף "לו", <b>ביצים אין לו אלא ביצה אחת</b> – כפשוטם אלו הם הסברים ל"בעל גבר". הבבלי מבחין כאן בין מי שנפגע ב"גיד", כלומר בווריד, לבין מי שנפגע בביצים עצמן (מד ע"ב).<b> זהו מרוח האשך האמור בתורה</b> – שפסול כבעל מום.<b> רבי ישמעאל </b>[<b>אומר כל שנמרחו אשכיו</b> – שיש לו אשכים אבל הם שטוחים,<b> רבי עקיבה אומר</b>]<b> כל שרוח באשכיו</b> – מושג זה אינו ברור. נראה שהכוונה שיש בהם רוח ולא חומרי זרע, שהוא שלם מבחינה חיצונית אך נטול כוח הולדה. ואולי יש לנקד שָרוח באשכיו, שאשכיו מרוחים כגפן שרועה. <b>רבי עקיבה אומר בלב אשכיו</b> – המשפט חסר בעדי הנוסח הטובים ומופיע בכתב היד שלנו, והוא כנראה שיבוש מ"שרוח באשכיו", <b>רבי חנניה בן אנטיגנס אומר כל שמראיו חשוכין</b> – "מראיו" בלשון סגי נהור, כלומר שאברי המין המוסתרים חשוכים. כל ההגדרות למרוח אשך חוזרות בספרא (אמור פרשה ג ה"ח, צה ע"ג; בבלי, מד ע"ב).
בתוספתא מוסבר: "איזה הוא מרוח אשך זה הקולוטוס שנכנסה רוח באשכיו דברי רבי עקיבא רבי ישמעאל אומר זה השחוף" (פ"ה ה"ד, עמ' 539). קולוטוס הוא התרגום היווני (בתרגום תיאודוסיוס) למרוח אשך; κηλητής (keletes) משמעו סריס. ואכן בתוספתא מנוי גם במפורש: "סריס אדם, וסריס חמה, פצוע דכה, וכרות שפכה, השכניה והסגריס" (פ"ה ה"ב, עמ' 539). מום זה נשנה גם לגבי בהמה, ואכן כבר ראינו שהרשימה של מומי האדם חוזרת לעתים על מומים שבבהמה, ומי שערך את שתי הרשימות לא תיאם ביניהן.

Mishnah 6

המשנה מתחילה במומי הרגל.
<small>לפי כתב-יד קופמן</small>
<b>המקיש בקרסוליו</b> – שרגליו עקומות,<b> ובארכבותיו</b> – בירכיים,<b> ובעל פיקין</b> – פיקה היא בליטת העצם, שהמפרק בברך אינו סדיר,<b> והעיקל</b> – והמשנה מסבירה:<b> אי זה הוא עיקל כל שהוא מקיף פרסותיו</b> – כפות רגליו הדוקות,<b> ואין ארכבותיו נושקות</b> – וגם כשרגליו צמודות ירכיו נפרדות, <b>פיקה יוצאה מגודלו</b> – העצם של האגודל בולטת החוצה,<b> עקיבו יוצא לאחוריו</b> – עצם העקב בולטת, <b>פרסתו רחבה כשלאווז</b> – כף רגלו רחבה והאצבעות מתפרסות, <b>אצבעותיו מורכבות זו על זו או קלוטות</b> – מחוברות ממש, או אולי גם סמוכות מדי זו לזו,<b> עד הפרק </b>[<b>כשר</b> – באצבעות הרגליים יש פרק באמצע, אם הסמיכות היא רק בחלק התחתון הוא כשר,<b> למטה מן הפרק</b>]<b> וחתכה כשר</b> – אם היא בחלק התחתון וחתך אותה, ועתה אצבעותיו נפרדות – כשר. דרך אגב אנו שומעים על ניתוח לתיקון אצבעות הרגליים.<b> היתה בו יתיראת</b> – בלוטת שומן או בשר יותרת, <b>וחתכה כשר</b> – שבכך רפואתה.<b> <u>היתה בה יתירות וחתכה</u></b> – חסר בדפוסים מאוחרים, <b>אם יש בה עצם פסול</b> – חיתוך העצם אינו רפואה אלא חבלה בגוף. בדרך כלל חיתוך מום אינו מכשיר (משנה, נגעים פ"ז מ"ה), אבל רפואה מכשירה. חיתוך בבשר נתפס על ידי המשנה כרפואה והכשר, שכן הבשר מתרפא; קיצוץ עצם הוא ניסיון גס לסילוק המום, ופסול. <b>ואם לאו כשר</b> – המשפט חוזר במקצת על עצמו, שכן גם בו נאמר שיותרת סתם כשרה. העורך קיבץ אפוא שני ניסוחים שהשני מייתר את הראשון, אך הוא לא ויתר עליו משום שיש בו תוספת מידע (עד הפרק). <b>יתר בידיו וברגליו</b> – כלומר<b> שש ושש עשרים וארבע</b> – שיש לו שש אצבעות בכל רגל ובכל יד,<b> רבי יהודה מכשיר וחכמים פוסלין</b> – רבי יהודה חושש למראה החיצוני, וחכמים אינם רואים בכך מום, אולי משום שאין בכך הפרעה לתפקוד. ברם גם במומים לעיל נמנו כאלה שאין בהם הפרעה בתפקוד, והם מומים קטנים יותר. להלן נחזור לניסיון לכלול את כל המומים בכלל אחד, ונשקול שאלה זו בשנית. <b>השולט בשתי ידיו פוסל – </b>בדרך כלל יד שמאל חלשה יותר, והאיטר (מי ששולט יותר ביד שמאל) נחשב גם הוא לפגם, כמו ששנינו: "איטר בין בידיו בין ברגליו פסול. השולט בשתי ידיו כאחת רבי פוסל וחכמים מכשירין" (תוס', פ"ה ה"ח, עמ' 540; בבלי, מה ע"ב). איטרות אינה מפריע לביצועים, ובדרך כלל היא אפילו מעלה, אבל היא נחשבה למום, אולי דווקא בסביבת המקדש שבה היו הנחיות ברורות באיזו יד יש לעבוד. אבל שליטה בשתי ידיים בוודאי אינה מום חיצוני, ואינה פגם. אין לנו אלא לומר שחכמים (נוהגי המקדש) חששו מכל יוצא דופן, ומי שלא נמנה עם המין הרגיל נחשב כחשוד. יש בכך ביטוי של היעדר פתיחות כלפי השונה, ותפיסה ש"שונה" הוא שוני מהמבנה הרגיל והשבלוני. בכתב היד שלנו כתוב "פסול" ותו לא, אבל ברוב עדי הנוסח הטובים נוסף "רבי פוסל" (<b>מל</b>, <b>מנ</b>, <b>מפ</b>). רבי מופיע במשנה רק לעתים רחוקות, וכפי שעולה ממשנתנו בחלק מהמקרים שבהם הוא מופיע שנוי הדבר במחלוקת בין עדי הנוסח<sup class="footnote-marker">5</sup><i class="footnote">ראו פירושנו למעשרות פ"ה מ"ה; נדרים פ"ג מי"א; נזיר פ"א מ"ד; מנחות פי"ג מ"ב; אפשטיין, מבואות, עמ' 194-196.</i>. רבי היה כנראה אחראי על עריכת המשנה, והמשפטים שבהם הוא מופיע הם פרי עריכה מאוחרת, כאשר תלמידיו מסרו דברים בשמו. גם בתוספתא (פ"ה ה"ו, עמ' 540) מופיע נוסח זה, וייתכן שנוסחתה השפיעה על המעתיקים. מכל מקום אין לבטל את נוסח כתב היד במקרה זה, גם כנגד רוב העדים. <b>וחכמים מכשירין</b> – כנראה משום שהמום אינו ניכר ואינו מפריע.
<b>הכושי</b> – שעורו שחור. קדמונינו היו שזופים וכהים, אך לא ממש שחורים.
<b>כושי ובלונדיני, ושאר צבעונים</b>
הבלונדיני מכונה בספרותנו גרמני, והשחור כושי. את הגרמנים הכירו חכמים בעיקר כחיילים בשירות הצבאי הרומי. תדמיתם הייתה כשל בלונדינים בהירים ביותר: "מיכן אמרו בהרת עזה נראית כגרימני, כהה, והכהה ככושי עזה. רבי ישמעאל אומר בית ישראל הריני כפרתן הרי הן כאשכרוע לא שחורים ולא לבנים אלא בינוניים" (ספרא, תזריע [נגעים] פרק א ה"ה, ס ע"א; משנה, נגעים פ"א מ"ב). את הכושים הכירו חכמים שוב כחיילים רומיים, אך גם כתושבים או בני השבטים הערביים<sup class="footnote-marker">6</sup><i class="footnote">תנחומא בובר, נשא ג, טז ע"א; במדבר רבה, ט לד, ועוד.</i> שהיגרו לארץ, ובעיקר כעבדים: " 'ויקנהו פוטיפר איש מצרי' גבר ערום. ומה הוות ערימותיה? אמר בכל מקום גרמני מוכר כושי וכאן כושי מוכר גרמני" (בראשית רבה, פו ג, עמ' 1055). איש מצרי הוא כושי, ורגיל שהלבן מוכר את הכושי, שכן החיילים הרומיים השתלטו על שטחי הכושים, והם מכרו את הכושים לעבדים.
לפי כמות העדויות שבידינו המפגש עם הכושי היה תדיר בהרבה מאשר המפגש עם הגרמני הבלונדיני. כבר במקרא נזכרים כמה אישים כושים. בספרות חז"ל נזכרת מיכל בת כושי, אישה צדקת שהחמירה על עצמה והתעטרה בתפילין<sup class="footnote-marker">7</sup><i class="footnote">מכילתא דרבי ישמעאל בא, מס' דפסחא פי"ז, עמ' 68; ירו', ברכות פ"ב ה"ג, ד ע"ג; בבלי, עירובין צו ע"א.</i>, ברם ספק אם זו דמות חיה או דמות ספרותית. מחוץ לה אין מפגש עם כושי רֵאלי, אדם שיש לו שם ודמות פרטית.
הכושי נחשב כבעל מום, והמשנה מונה אותו עם אלו שהם בעלי מומים ופסולים לעבודה במקדש. משנתנו ומקבילותיה משקפים את אידֵאל היופי של חכמים. בתוספתא שנינו לעניין אחר: "הרואה את הכושי, ואת הבוריק, ואת הגיחור, ואת הלוקין, ואת הכיפיח, ואת הננס (ואת החרש, ואת השוטה, ואת השכור), אומר ברוך משנה הבריות. את הקיטע, ואת החיגר, ואת הסומא, ואת מוכי שחין, אומר ברוך דיין האמת" (ברכות פ"ו ה"ג). הרשימה בתוספתא דומה, ומוסיפה רק את הבוריק. אבל יש הבדל בין השניים. הכושי והגיחור במשנתנו הם בבחינת מומים, ואילו התוספתא רואה בהם שוני, אך לאו דווקא פגם.
הירושלמי מצטט את ההלכה שבתוספתא כדרשה לפסוק "זֹבח לאלהים יָחֳרָם" (שמות כב יט). אם כן הוא, יש "רק" לברך עליהם "משנה הבריות", משום שהקב"ה שינה אותם לרעה (ירו', ברכות פ"ט ה"א, יג ע"ב). כן קובע המדרש: "וידבר ה' אל משה לאמר פינחס בן אלעזר וגו' (במדבר כה י יא). ילמדנו רבינו, הרואה בני אדם משונים כיצד מברך? [כך] שנו רבותינו הרואה הכושי, ואת הגיחור, ואת הלווקן, ואת הקיפח, ואת הבוהקנים, ואת הננס, ואת הדרקונוס, אומר ברוך משנה את הבריות, הרואה [את הקטוע], את הסומא, ואת מוכה שחין, אומר ברוך משנה את הבריות דיין האמת, אימתי בזמן שהיו שלימין ונשתנו, אבל..." (תנחומא בובר, פנחס א, עמ' 150).
הבבלי מסביר את הגוונים השונים: "כושי – אוכמא (אדום כהה מאוד, עד שחור), גיחור – חיוורא (לבן), לבקן – סומקא (אדום מבריק). איני, והא ההוא דאמר להו: מאן בעי לוקיאני ואישתכח חיוורא (מי רוצה לבקני ונמצא לבן)! אלא: כושי – אוכמא, גיחור – סומקא, כדאמרי אינשי סומקא גיחיא, לבקן – חיוורא, כההוא דאמר להו מאן בעי לוקיאני ואישתכח חיוורי" (מה ע"א).
הכושי, מלבד שהוא משונה, נתפס כמכוער. אשת משה רבנו הייתה כידוע כושית, והמדרש מעניק שני הסברים לכינוי כושית, הסברים שוודאי אינם פרשנות, אך משקפים את גווני תמונת עולמם של חכמים: "(א). 'על אודות האשה הכושית', מגיד הכתוב שכל מי שהיה רואה אותה היה מודה בנוייה. (ב). רבי אליעזר בנו של רבי יוסי הגלילי אומר, צפורה צפו וראו מה נאה האשה הכושית. וכי כושית היתה והלא מדיינית היתה? ...ומה תלמוד לומר כושית? אלא מה כושי משונה בעורו, כך צפורה משונה בנויה יותר מכל הנשים. כיוצא בו אתה אומר 'שגיון לדוד אשר שר לה' על דברי כוש בן ימיני' (תהלים ז א), וכי כושי היה? אלא מה כושי משונה בעורו, אף שאול משונה במראיו, שנאמר 'משכמו ומעלה גבוה מכל העם' (שמואל א ט ב). כיוצא בו אתה אומר 'הלא כבני כושיים אתם לי בני ישראל' (עמוס ט ז), וכי כושים היו? אלא מה כושי משונה בעורו, אף ישראל משונים במצוות יותר מכל אומות העולם. כיוצא בו אתה אומר 'וישמע עבד מלך הכושי איש סריס' (ירמיה לח ז), וכי כושי היה? אלא מה כושי משונה בעורו, כך היה ברוך בן נריה משונה במעשיו יותר מכל בני פלטין של מלך"<sup class="footnote-marker">8</sup><i class="footnote">ספרי במדבר, צט; ספרי זוטא, יב א; בבלי, מועד קטן טז ע"ב; מדרש תהילים, ז יח, עמ' לו, ועוד. המדרשים מהלכים בנתיב חז"ל המקובל המנסה להציג את גיבורי המקרא כיפים. </i>. ההסבר הראשון הוא שציפורה הייתה "כושית" בלשון סגי נהור, כלומר יפה במיוחד, וכהסבר המדרש: "ועל שם נויה נקראת כושית כאדם הקורא לבנו נאה כושי כדי שלא ישלוט בו העין, והאיש משה ענו מאד" (תנחומא צו יג). ההסבר השני בנוי על דברי התוספתא "משנה הבריות". ציפורה ויתר הגיבורים הנזכרים לא היו חס וחלילה מכוערים ככושים, אלא משונים ובולטים במידה טובה זו או אחרת.
כמו כן: "כיוצא בדבר אתה אומר 'על אודות האשה הכושית אשר לקח' (במדבר יב א), וכי אשה כושית לקח? כושית במעשיה, כושית בשמה, יש אשה שהיא כשירה ואינה נאה, ויש נאה ואינה כשירה, אבל צפורה נאה ויפה וכשירה" (מדרש תהילים, ז יח, עמ' לו)
כאמור, ברור שעבור חכמים "כושי" הוא שם נרדף לכיעור, וציפורה יוצרת להם בעיה שהם פותרים בדרשה מתוחכמת. ברוח זו חוזרים מקורות נוספים המציגים את הכושי כמכוער, כבחירה גרועה וכנכה רוח<sup class="footnote-marker">9</sup><i class="footnote">כגון בראשית רבה, ס ג; שיר השירים רבה, א ג, ועוד. </i>.
עוד מופיע הכושי כעבד, ובעיקר כעבד בעל מעמד נחות במיוחד: "אמר רבי יהושע בן לוי: משל למלך שהשיא את בתו ופסק לה ליתן מדינה אחת ושפחה אחת מטרונה, ונתן לה שפחה כושית. אמר לו חתנו: והלא שפחה אחת מטרונה פסקת לי ליתן?" (שמות רבה, ג ג). אם כן שפחה כושית היא שפחה נחותה יותר משפחה "מטרונה", כלומר אישה מכובדת, בת טובים.
<b>והגיחר</b> – חיוור,<b> והלווקן</b> – ג'ינג'י לוהט (בבלי, מה ע"א),<b> והכיפח</b> – לפי ההקשר הוא ההפך מננס, כלומר גבוה מאוד, וכן פירש הרמב"ם למשנתנו. אבל בתשובותיו (תשובות מימוניות לג) הוא אומר שהוא מסוגי השחין, וקשה להניח שמשנתנו עברה לתיאור מחלות. הרמב"ם נשען על סוגיית הירושלמי: "אתא עובדא קומי רבי ירמיה בכופיח וכפפו" (כפאו<sup class="footnote-marker">10</sup><i class="footnote">כך בחלק מציטוטי הראשונים, ואין צורך בתיקון שכן לשון הירושלמי "ככפו" מצויה במובן של הכריח, ובמיוחד "כפפו רבו", כגון ירו', נזיר פ"ט ה"א, נז ע"ג.</i> – ירו', כתובות פ"ז ה"י, לא ע"ד). המדובר שם במומים שנולדו בגבר לאחר האירוסין. אחד מהם הוא כופיח, ובא מעשה לפני רבי ירמיה וכפה עליו להוציא. ברם אם גבר נישא בגיל חמש עשרה או שש עשרה והיה בגובה רגיל, ייתכן שיצמח ויגיע לאחר חמש שנים לגובה רב, כזה שנחשב כבר כפגם ביופי ובנוי המקובל. מכל מקום הבבלי (מה ע"ב) מסביר מדוע בעלי קומה מופרזת אינם נוי, וברור שהבין שכיפח (קיפח) הוא גבוה מאוד.
<b>והננס</b> – נמוך מאוד,<b> והחרש</b> – במעמדו של החרש עסקנו במהלך פירושנו וראינו שבדרך כלל הוא נחשב כמי שפטור מהמצוות, אך היו גם שראו בו חבר לכל דבר בקהילה היהודית<sup class="footnote-marker">11</sup><i class="footnote">ראו פירושנו לחגיגה פ"א מ"א; פ"ב מ"ז; תרומות פ"א מ"א; גיטין פ"ה מ"ה ועוד.</i>. עם זאת יש להניח שגם מי שראו בחרש בן אדם מתפקד מן הסתם ראו בחרשות מום.<b> והשוטה והשיכור ובעלי נגעין טהורין</b> – נגע לא במובן של הלכות נגעים, אלא סתם מחלות עור,<b> פסולין באדם</b> – כוהן חרש או בעל נגע מנוע מלעבוד במקדש,<b> וכשירין בבהמה</b> – בהמה עם מחלת עור אינה נחשבת לבעלת מום ואינה פסולה לקרבן.  -  <b>רבן שמעון בן גמליאל אומר שוטה בבהמה אינה מן המובחר</b> – כשר, אבל אינו רצוי כקרבן,<b> רבי לעזר בן עזריה</b> – בחלק מעדי הנוסח "אליעזר",<b> אומר אף בעלי הדלדולים</b> – פיסות עור המדולדלות מגוף האדם, <b>פסולין באדם וכשירין בבהמה.</b>
בתוספתא מצויה רשימת מומים נוספים, ולא הבאנו את כל האפשרויות. באמצע רשימת המומים שאיננה במשנה מצוי משפט חריג: "אמר רבי יהודה מעשה בא לפני רבי טרפון ואמר כמותו ירבו כוהנים גדולים בישראל. אמר לו רבי יוסי כך אמר כמותו יתמעטו נתינים ממזרין בישראל" (תוס', פ"ה ה"ז, עמ' 540). איננו יודעים באיזה מום מדובר, אולי בכוהן גבוה. רבי טרפון רואה בכך שבח, ורבי יוסי רואה בכך פגם קשה.

Mishnah 7

<small>לפי כתב-יד קופמן</small>
<b>אילו כשירין באדם ופסולין בבהמה</b> – לא מטעמי מום אלא מסיבות נוספות.<b> אותו ואת בנו</b> – אין לשחוט אם ובנה כאחד<sup class="footnote-marker">12</sup><i class="footnote">מחלוקת תנאים היא האם האיסור נוהג גם בזכרים או רק בנקבות (ספרא, אמור פרשה ח הי"א, צט ע"ב; בבלי, מה ע"ב; חולין עח ע"ב, וראו מדרש תנאים לדברים, כב ז, עמ' 136-135.</i>, והבהמה שנשחטה שנייה פסולה לקרבן<sup class="footnote-marker">13</sup><i class="footnote">משנה, חולין פ"ה מ"א, ובזבחים פי"ד מ"ד מחלוקת על העונש, אך האיסור בוודאי קיים.</i>, אבל אב ובן רשאים לעבוד במקדש.<b> וטריפה</b> – אין טרֵפה באדם,<b> ויוצא דופן</b> – בהמה יוצאת דופן אינה נחשבת לבכור, אבל ילד שנולד מניתוח קיסרי וגדל הוא כאדם לכל דבר. גם הוא אינו נחשב לבכור, אבל מותר בעבודה במקדש. בדפוסים מאוחרים נוסף: "ושנעבדה בהן עבירה ושהמית את האדם". משפט זה איננו בעדי הנוסח הטובים. הוא הועבר מהמשנה לעיל (פ"ו מי"ב). המשפט אפוא נכון, אבל איננו במשנתנו. לכאורה העדות הטקסטואלית היא שמעתיקים הוסיפו אותו למען שלמות הרשימה, אבל הרשימות שבמשנה לעתים קרובות חסרות, ואין צורך להשלימן. ברם כפי שנראה בסוף המשנה יש סיבה ספרותית להכללתם של פרטים "מיותרים" אלו. <b>הנושא נשים בעבירה</b> – כגון כוהן שנשא גרושה,<b> פסול עד שידור הנייה</b> – כלומר שיגרש את האישה ויתחייב לא לחזור על העוון. אם הוא רק מגרש את האישה הרי שיש לו אפשרות להחזירה, וחכמים ידעו שהמחזיר גרושתו הוא תופעה נפוצה ביותר (להלן), לכן דרשו שיידור הנאה כדי שלא יוכל להחזירה. ההלכה מניחה שכוהן אינו חשוד על הפרת נדרים, אבל הוא חשוד לשאת גרושה. הוא עובד עתה במקדש, ולאחר שיגמור את משמרתו יחזור ויישאנה. בדרך זו נקטו חכמים גם במקרים אחרים שבהם רצו להבטיח שהאדם לא יישא את גרושתו.
<u>מחזיר גרושתו והנודר הנאה מאשתו</u>
במשנת ערכין שנינו: "המקדיש נכסיו והיתה עליו כתובת אשה, רבי אליעזר אומר כשיגרשנה ידיר הנאה. רבי יהושע אומר אינו צריך" (פ"ו מ"א). את המשנה יש לבאר לפי המקבילה בתוספתא: "המקדיש את נכסיו ונתן עיניו לגרש את אשתו. רבי אליעזר אומר ידירנה הנאה, וגובה כתובתה מן הקדש, ואם רצה להחזיר יחזיר. רבי יהשע אומר אם רצה להחזיר לא יחזיר, ובית הלל אומרים אם רצה להחזיר לא יחזיר. רבי אליעזר אומר כדברי בית שמאי ורבי יהשע אומר כדברי בית הלל" (ערכין פ"ד ה"ה, עמ' 547). הבעל הקדיש את נכסיו, כולל את הקרקע שהיא ערובה לכתובת אשתו. החשש הוא שמא הבעל עושה קנוניה עם אשתו ובכוונתו לגרשה למראית עין, ולאחר מכן תגבה את כתובתה מההקדש, לפי ההסדר שבמשנה ב, בשלב הבא הוא יחזיר אותה, יכתוב לה כתובה אחרת ובדרך זו יערים על ההקדש. הבעל מדיר אותה הנאה וכך מבטיח שלא יישא אותה מחדש. עד כאן ההסבר פשוט, אלא שאם כך מדוע נאמר "ואם רצה להחזיר יחזיר"? ראשית יש לשאול כיצד הוא מפר את הנדר, ויתר על כן, אם הנדר אינו מונע נישואים מחדש הרי עדיין חשש הקנוניה קיים. להלן נברר שאלה זו. הבבלי (ערכין כג ע"א; שבועות מב ע"א) מסביר שאין לחשוש שאדם יעשה קנוניה נגד ההקדש, ולכן אין צורך לגרום לכך שהוא לא יוכל להחזיר את אשתו, ואם קרה הדבר שגירש את אשתו היא גובה מההקדש. זו עמדתו של רבי יהושע והיא חוזרת בהמשך המשנה, אך קשה לפרש כך את דברי רבי אליעזר.
מעתה עלינו לחזור לדין המדיר הנאה את אשתו. לפי ההלכה אכן אם נדר ממנה הבעל הנאה לזמן מרובה ואינו מתיר את הנדר הוא חייב לגרשה (כתובות פ"ז מ"א). המחלוקות במשנה זו ובמקבילותיה הן בדבר הגדרת הזמן, ולא נעסוק בהן כאן. האפשרות להחזיר את המגורשת נדונה במקום אחר. המשנה קובעת: "המוציא את אשתו משום שם רע לא יחזיר, משום נדר לא יחזיר. רבי יהודה אומר כל נדר שידעו בו רבים לא יחזיר, ושלא ידעו בו רבים יחזיר. רבי מאיר אומר כל נדר שצריך חקירת חכם לא יחזיר, ושאינו צריך חקירת חכם יחזיר. אמר רבי אליעזר לא אסרו זה אלא מפני זה. אמר רבי יוסי בר יהודה מעשה בצידן באחד שאמר לאשתו קונם אם איני מגרשיך וגרשה, והתירו לו חכמים שיחזירנה מפני תקון העולם" (גיטין פ"ד מ"ז). הסיפא מוכיחה ש"משום נדר" משמעו שהבעל נדר שיגרש את אשתו, או שהוא נודר ממנה הנאה. לדעת תנא קמא אין להחזירה, ולדעת רבי מאיר ורבי יהודה ניתן להחזירה במקרים שבהם לא נודע הנדר בציבור. רבי מאיר מאפשר להחזירה במקרה של נדר חלש<sup class="footnote-marker">14</sup><i class="footnote">מעין אלו הנמנים בנדרים פ"ג מ"א. בתוספתא שנביא להלן מדובר במה שמשנה זו בנדרים מגדירה כנדרי שגגות.</i>. למעשה הוא מחמיר יותר, שכן נדר כזה, הבטל אפילו ללא צורך ב"חקירת חכם", הוא נדר הבטל מעצמו (משנה, נדרים פ"ג מ"א). ברם לשיטת רבי מאיר נדר כזה צריך לקיים (משנה, נדרים פ"ח מ"ז). המשפט "שאינו צריך חקירת חכם" הוא לשיטת חכמים בלבד (תנא קמא בנדרים פ"ג מ"א); רבי מאיר מודה שהנדר חלש, אך צריך לקיימו, ובכל זאת מותר לו להחזיר את אשתו בנדר כזה. מימרתו של רבי מאיר מצביעה על הפער הקיים בנדרים בין ההלכה הפורמלית לבין המצב החברתי. אמנם הנדר אינו בטל, אבל הוא מודה בחולשתו. ל"חולשה" זו אין הגדרה הלכתית, אך מותר לבעל להחזיר את אשתו ואין בכך סירכא.
רבי אליעזר במשנה סבור שמי שגירש אישה משום נדר אסור לו להחזירה. רבי יוסי ברבי יהודה אינו חולק על עצם ההלכה, ועם זאת מתיר להחזיר "מפני תיקון העולם" כדי לאפשר שיקום חיי משפחה. בתוספתא למסכת גיטין דברי רבי אליעזר מנוסחים כך: "רבי לעזר אומר אף בזה לא יחזיר, מפני תיקון העולם. אי זהו נדר שצריך חקירת חכם, אמר קונם את אשתי נהנית לי שגנבה את כיסי, ושהכת את בני, נודע שלא הכתו ונודע שלא גנבה. במה דברים אמורים בזמן שנדר ואחר כך גירש, אבל גירש ואחר כך נדר, מותר. נדר לגרש ונמלך, מותר..." (פ"ג ה"ה). התוספתא מלמדת ש"משום נדר" הוא נדר ישיר לגירוש האישה. נדר כזה דומה מאוד, או אולי אף זהה, לנדר הנאה. נדר כזה מכונה במשנת נדרים "נדרי שגגות": "נדרי שגגות – ...אמר קונם אשתי נהנת לי שגנבה את כיסי ושהיכת את בני ונודע שלא היכתו ונודע שלא גנבה. ראה אותם אוכלין תאינים ואמר להן הרי הן עליכם קרבן ונמצאו אביו או אחיו והיו עימהן אחרים, בית שמי אומרים [הרי] הן מותרין ומה שעימהן אסורין" (פ"ג מ"ב. הנוסח לפי כתב יד קופמן, בעדי נוסח אחרים שינויים קלים).
עוד בטרם נברר את שיטת בית שמאי שבמשנת נדרים נשוב למשנת גיטין.
במשנת גיטין (פ"ד מ"ז) נקבע במפורש שכל הנדרים הללו חלים ואסור לבעל להחזיר את אשתו, ובמפורש נזכרת עמדתו של רבי אליעזר המחמיר בכך. במשנתנו רבי אליעזר אוסר להשיב את האישה, ולכן אם ידיר ממנה הנאה הרי שההקדש מובטח, ורבי יהושע אומר שאינו צריך להדיר הנאה, לא משום שנדר כזה לא יעיל אלא מסיבה אחרת שמובאת בבבלי, שאין לחשוש שהבעל יעשה קנוניה עם אשתו כנגד ההקדש (כג ע"ב)<sup class="footnote-marker">15</sup><i class="footnote">בבלי, בבא בתרא קעד ע"ב; שבועות מב ע"א. בשתי הסוגיות הבבלי משתמש בטיעון זה לעניין אחר.</i>. אילו הייתה רק המשנה לפנינו היה הסבר זה שלם, ורבי אליעזר לשיטתו. הסבר אחר הוא שלדעת רבי אליעזר לא יחזיר משום שזה נדר שידעו בו רבים. במשנת נדרים שציטטנו (פ"ד מ"ז) נאמר שלדעת רבי מאיר נדר שידעו בו רבים לא יחזיר, בניגוד לעמדתם של חכמים אחרים<sup class="footnote-marker">16</sup><i class="footnote">משנה זו מובאת בירו', נדרים פ"ה ה"ד, לט ע"ב; בבלי, כתובות עד ע"ב - עה ע"א; גיטין לה ע"ב; מו ע"א; מכות טז ע"א. העמדה מצויה במשנה, ובירושלמי מוצעות הנמקות לה. התלמוד הבבלי מפתח רעיון הלכתי זה.</i>. הסבר הבבלי הוא שרבי אליעזר סבור שלא יחזיר ורבי יהושע סבור שנדר כזה יחזיר, ואכן רבי אליעזר שם סבור שלא יחזיר גם בנדר שלא ידעו בו רבים. הסבר שלישי הוא שהתנאים במשנתנו חולקים בנושא צדדי אחר (הקדש מעות).
אלא שהסברים אלו, ובעיקר ההסבר הראשון והשני, עומדים כנגד דברי התוספתא בערכין. בתוספתא אומר רבי אליעזר: "ואם רצה להחזיר יחזיר. רבי יהשע אומר אם רצה להחזיר לא יחזיר, ובית הלל אומרים אם רצה להחזיר לא יחזיר. רבי אליעזר אומר כדברי בית שמאי<sup class="footnote-marker">17</sup><i class="footnote">כפי שהדגשנו כאן ולעיל פ"א מ"א שיטת בית שמאי עקבית והיא שהקדש טעות הוא הקדש ונדר טעות הוא נדר תקף, וזו עמדה עקרונית ואחידה המעוגנת בהשקפת עולמם של בית שמאי. </i> ורבי יהשע אומר כדברי בית הלל" (פ"ד ה"ה, עמ' 547). אם כן רבי אליעזר בשיטת בית שמאי ומתיר להחזיר, וכבר שאלנו אם כך למה ידירנה הנאה, הרי הסדר זה אינו מבטיח את ההקדש. לרבי יהושע (בית הלל) ניחא; אין צריך לידור הנאה שכן אין חוששים מקנוניה, ולא יחזיר כשיטת רבי מאיר (או אולי גם רבי יהודה במשנת גיטין). כלומר קל היה לתקן את התוספתא ולגרוס בה רבי אליעזר אומר "לא יחזיר"<sup class="footnote-marker">18</sup><i class="footnote">כן מציע ליברמן, תוספת ראשונים, עמ' 279, ומסתייג מהצעה זו.</i> ורבי יהושע אומר "יחזיר". תופעה זו של החלפת התנאים החולקים, במיוחד במחלוקות בית שמאי ובית הלל, מופיעה לעתים בתלמודים ("איפוך" בלשון האמוראים), עם זאת אין היא מספקת ומבחינה מתודולוגית היא הפתרון הקל, אך לא המועדף. אפשר שיש להסביר את משנתנו שרבי אליעזר אוסר להחזיר, אך בדיעבד אם אירע כן מתיר משום תיקון העולם כרבי יוסי בן יהודה, ואז משנתנו והתוספתא אתי שפיר.
פירוש זה חושף רובד מעניין בספרות התורה שבעל פה. בנושאים שהיו תורת חיים והתבצעו הלכה למעשה הבחינו חכמים בין עמדות עקרוניות לבין הצורך להתאים את ההלכות למציאות. דברי רבי יוסי בן ציידן מבטאים התאמה כזאת ("משום תקון העולם"), ומתברר שרבי אליעזר אמנם חולק אך די בעמדתו העקרונית כדי להבטיח את זכויות ההקדש. זו דוגמה מאלפת למורכבות הלכתית, אין כאן מותר ואסור אלא גווני ביניים.
אשר למשנת נדרים. גם בה מחלוקת בית שמאי ובית הלל חשובה לגופה ונידונה בפירושנו לנדרים, אבל אין היא שייכת לענייננו. שם מדובר בנדר טעות, וכולם מסכימים שנדר טעות בטל. המחלוקת היא האם נדר שבטל מקצתו בטל כולו או לא. יתר על כן, בתוספתא גיטין המדובר בנדר טעות, ואילו במשנת נדרים בנדר רגיל כשהבעל רוצה לגרש את אשתו ומחזק את הגירושים בנדר.
במשנתנו (בכורות) ברור כאילו הנדר אינו בר השבה. אפשר כמובן להעמיד אותה לשיטת רבי אליעזר בלבד, ולרבי יהושע אין תקנה למי שחשוד על נשיאת נשים שאינן מותרות לו. אפשר גם להסביר שהמשנה דורשת את הערבות המרבית, אף על פי שהיא יודעת שאין היא מחסום שאי אפשר לבקעו. ברם אפשר גם שלפנינו הבדל בין הלכות שבהן התמודדו חכמים הלכה למעשה לבין הלכות מקדש שנשארו ברמה התאורטית. בהלכות מקדש די בנדר, וודאי שאף חכם לא יתיר את הנדר ויאפשר לכוהן לשאת אישה האסורה לו, אבל בחיי המעשה בזוג רגיל הנדר היה מחסום שידעו לעקפו במקרים שבהם הדבר היה ראוי ונחוץ.
החזרת גרושה הייתה תופעה רווחת. נראה שהדבר נבע מהקלות הרבה שבה ניתן היה לתת גט. אמנם הגט ניתן בפני שניים, אך לא נדרש אישור בית דין, ודי היה ברצונו של הבעל. מחזיר גרושתו עושה זאת על דעת כתובה ראשונה, כלומר שלא כתב לה כתובה חדשה, ואולי אף טרם נתן לה את כתובתה הראשונה<sup class="footnote-marker">19</sup><i class="footnote">ראו פירושנו לכתובות פ"ט מ"ט.</i>.
המשנה בכתובות קובעת ש"המגרש את אשתו והחזירה על מנת כתובה הראשונה מחזירה" (פ"ט מ"ט). לאישה זו שתי כתובות ואנו מסיקים מכך שנישאה מחדש, אבל במצב כזה הייתה החזרתה על דעת כתובתה הראשונה. אם טרם גבתה אותה פעם ראשונה מגיעים לה עתה דמי הכתובה, ואם גבתה הרי שהנישואים השניים מזכים אותה בכתובה, ומן הסתם החזירה לבעלה את דמי כתובתה. הוא הדין אם יש לה שני גיטין וכתובה אחת. הגט השני מלמד שנישאה מחדש, אבל אין סיבה להניח שקיבלה כתובה נוספת. אבל אם יש לה שני גיטין ושתי כתובות, הרי שנישאה פעמיים והשטר מעיד שקיבלה כתובה שנייה ולא גבתה את הראשונה, ואין החזקה מבטלת שטר מפורש.
הכלל הנזכר הוא כלל מציאותי ומשקף את החיים הרגילים. אין הוא הלכה אלא תיאור מציאות. משנתנו, לעומת זאת, משקפת אפשרות שהכתובה הראשונה תשולם ואחר כך יחזיר הבעל את גרושתו. החזרת הגרושה משקפת נוהג רווח, לאחר שקרובים וידידים פייסו בין השניים. תיאור חי של פיוס כזה יש במשנת נדרים: "אומרים לו אילו היית יודע שלמחר אומרין עליך: כך היא ווסתו של פלוני, מגרש את נשיו, ועל בנותיך יהיו אומרין: מה ראתה אמן של אלו להתגרש?..." (פ"ט מ"ט). זו גם הסיבה לכך שהמחזיר גרושתו אינו משוחרר ממלחמה. החזרת גרושה היא כתיקון בית שאין מחדשים בו דבר; אין כאן תוספת שמחה, אלא שיקום הקיים (משנה, סוטה פ"ח מ"ג). המשנה משקפת מציאות שבה נעשתה לעתים קרובות החזרת הגרושה עוד לפני תשלום הכתובה. לעתים הצורך בתשלום הכתובה הוא זה שדחף את הבעל להחזיר את גרושתו. מעשה כזה מתואר במשנת נדרים (פ"ט מ"ה) באחד שנדר לגרש את אשתו לאחר שבעבר כתב לה כתובה של ארבע מאות זוז, וכשהתברר לו שעליו לשלמה נסוג מנדרו והתירו רבי עקיבא. שתי ההלכות שבמסכת נדרים מדגימות שמעבר לנוהג הרווח עמלו גם חכמים ליצור אווירה שתקל על החזרת הגרושה, ואולי אף הגמישו את ההלכה לשם כך.
עוד אנו רשאים ללמוד מהמשנה שתופעה זו של כוהן הנושא אישה האסורה לו לא הייתה בלתי אפשרית. בפועל לא היה מי שימנע נישואין מעין אלו, למרות ההקפדה על ייחוסים. בתלמוד מסופר על כוהן שלקח גרושה ולאחר שלקה מכות מרדות על המעשה ביקש לקיים את אשתו (ירו', קידושין פ"ד ה"ו, סו ע"א). האיסור לשאת גרושה לא נשמר אפוא תמיד בקפדנות. על רקע זה אפשר לפרש את משנתנו בדרך שונה. הכוהן בא לעבוד במקדש, ובבדיקה התברר שהוא נשוי לגרושה. אין דורשים ממנו לגרשה כתנאי לעבודה, אלא מסתפקים בנדר שלו שיגרשנה. אמנם את הנדר אפשר שלא לקיים, ואפשר להתיר, ואפשר אף לטעון שהיה אונס והוא בטל מעצמו (משנה, נדרים פ"ג מ"ג), אך מסתפקים בכך, והיחס של המשנה מפתיע בקלות שבה מתייחסים לעבריין של ממש. כן אנו שומעים על הלכות נוספות המדברות על כוהן שבפועל נשא גרושה למרות כל האיסורים (משנה, יבמות פ"ו מ"ג; פ"ז מ"א; פ"ט מ"ג ועוד<sup class="footnote-marker">20</sup><i class="footnote">וראו בבלי, מכות יא ע"ב.</i>). נקנח השערה זו בתשובת גאונים באותה רוח: "וכהן שנשא גרושה וחלוצה וחללה זונה פסול בכהונה לישא ולברך בספר תורה ובחלה ובכל דבר וכופין אותו להוציא" (תשובות גאונים קדמונים ד). בדברי המשניות כפייה זו נעדרת.
<b>המיטמא למיתים פסול עד שיקבל עליו שלא יהא מיטמא למיתים</b> – גם כאן הכוהן העבריין אינו נענש, הוא רק מקבל עליו שלא יעשה כן בעתיד. ברוח זה הצענו גם לפרש את הפִסקה הקודמת במשנה. מעניין האם המשנה רואה לפניה שכבה של כוהנים עבריינים, או שמא זו הלכה תאורטית.
סיכום
היחס לעבריינים מפתיע בקלותו, לעומת זאת היחס למומים ולעיוותי גוף פעוטים מפתיע בחומרתו. ניכר שחכמים סברו שהכוהן העובד במקדש צריך להיות מתאים לאידֵאל היופי, ומצד שני הם לא מנעו מכוהן בעל מום להיכנס למקדש, לאכול בתרומה או לחלוק בקודשים, כל זאת בניגוד לבני כתות מדבר יהודה שלדידם כל בעל מום פסול מלהיכנס למקדש (כוהן כישראל).
הרשימה של מומים הפוסלים באדם ואינם פוסלים בבהמה (משנתנו – משנה ז) אין בה חידוש או תחכום הלכתי. רוב הנושאים פשוט אינם קיימים באחד הסוגים. באדם אין טרֵפה, וגם אין ספק שאין בו דין "אותו ואת בנו". זאת ניתן לקבוע בפשטות גם מבלי להיכנס לבירור האם אותו ואת בנו חל רק על נקבות או גם על זכרים (בבלי, מה ע"ב ולעיל). אלא שהפרק התחיל במומים שיש בבהמה ובאדם, ומסיים במה שיש בבהמה ואין באדם, ומה שיש באדם ואיננו בבהמה. הדמיון היה רב עוד יותר אם היה המשפט "ושנעבדה בהן עבירה ושהמית את האדם" כלול במשנה (כמו בדפוסים מאוחרים וכנגד כל עדי הנוסח הטובים האחרים). וולפיש פיתח שיטה שלמה של שרשור ספרותי במשניות, מבנה שהעורך עמל לשוות למשנה על ידי הוספת משפטים או נושאים חוזרים המעצבים יחידות ספרותיות<sup class="footnote-marker">21</sup><i class="footnote">וולפיש, שיקולים; וולפיש, עריכה.</i>. אנו ראינו שבתוך המשנה משוקעים כמה רבדים החוזרים על עצמם (כגון דין היותרת במשנה ו). אם כן בפרק רבדים שונים, והעורך שיקע כמה מהם במשנתנו ועם זאת הוסיף עוד משנה, שאין בה חידוש, אך היא בבחינת "סגירת מעגל" ספרותי. מעגל ראשון עוסק במומי בהמה (פ"ו), ללא קשר למומי אדם. מעגל שני עוסק במומי אדם (פרק ז) וחוזר על חלק מקרי מהפרטים בפרק הראשון (פרק ו). עורך המשנה הוסיף משפט אחד בראשית פרק ז המשרשר בין שני הפרקים, ומשנה אחרונה המשרשרת בשנית את שני הפרקים וחוזרת על סוף הפרק הראשון ועל ראשית הפרק האחרון.
מסקנה נוספת על בסיס דברים אלו היא שהעורך של המשנה, בעריכה הסופית או בשלב קודם, התערב בתוך המשניות. מצד אחד הוא לא מנע כפילויות, אך הוסיף משפטים ומשניות למטרות ספרותיות. כך הוא הותיר את חתימת ידו הסמויה על המשנה.

Chapter 8



Mishnah 1

המפלת שפיר מלא דם, מלא מים מלא גנינים, המפלת כמין דגים, וחגבים, שקצים ורמשים, המפלת יום ארבעים - הבא אחריהן בכור לנחלה ולכהן.
<small>לפי כתב-יד קופמן</small>
<b>יש בכור לנחלה</b> – שיורש פי שניים, לפי הדין שבתורה (דברים כא יז ועוד): "זה הכלל, כל שהוא בכור לאיש בכור לנחלה, נוטל שני חלקים, שנאמר 'לתת לו פי שנים' " (משנת רבי אליעזר, פי"ט, פח ע"ב)<sup class="footnote-marker">1</sup><i class="footnote">במדרש יש חזרה על הנאמר במשנה בתוספת הדרשה שחמש הסלעים הן כנגד חמש מצוות עשה שנשים פטורות מהן (סוכה, לולב, שופר, ציצית ותפילין). בספרות התנאית נזכר דין בכור אדם לנחלה רק במשתמע, כגון במשנתנו, וראו משנה, בבא בתרא פ"ח מ"ג; תוס', סוטה פ"ו ה"ו ועוד.</i>. בפירושנו בהמשך (סוף משנה ו) נברר האם דין זה נהג למעשה בימיהם של חכמים. <b>ואינו בכור לכהן</b> – שאינו צריך פדיון הבן. דין פדיון הבן אינו נזכר במפורש, והעורך מתבסס על כך שהוא ידוע. ואכן לפי ההלכה חייב האב לפדות את בנו בכורו מיד הכוהן, ובמבוא תיארנו את מסגרת ההלכה. <b>בכור לכהן ואינו בכור לנחלה </b>[<b>בכור לנחלה</b>]<b> ולכהן ויש שאינו בכור לא לנחלה ולא לכהן</b> – המשנה ערוכה בצורה ריבועית, צורה שיש בה מסר ספרותי של איגוד כל המקרים. היא מתחילה בשני מקרי ביניים, המקרה השלישי הוא זה שיש בו כל זכויות הבכור, והרביעי שאין בו אף אחד מהם. צורה זו היא המבנה הריבועי הרגיל בספרות ההלכתית. הפתיחה הריבועית היא כלי לזיכרון ומאפיינת לימוד בעל פה, ובהמשך מובא הסבר המקרים.
<b>ואי זה הוא בכור לנחלה ואינו בכור לכהן הבא אחר הנפלים</b> – הילד הראשון היה נפל; הבא אחריו נחשב לבכור בנחלה, אך איננו בכור לצורך פדיון הבן.<b> שיצא ראשון חי</b> – זהו הסבר למינוח "נפל". אם הנפל נולד בשעתו, ראשו יצא חי ומת מיד לאחר הלידה, או בתהליך הלידה, <b>ובן תשעה שיצא ראשו מת</b> – נפל שנולד בזמן, כלומר היה חי בבטן אמו אבל נולד מת. חכמים הניחו שילד נולד לתשעה חודשים או לשבעה חודשים, אך לא לשמונה. כך, למשל, קטן שנולד לשמונה אי אפשר להקדיש את ערכו למקדש (תוס', ערכין פ"א ה"ג, עמ' 543), וכן המתכוון להרוג ילד כזה פטור<sup class="footnote-marker">2</sup><i class="footnote">מכילתא דרבי שמעון בר יוחאי, כא יד, עמ' 171; מכילתא דרבי ישמעאל, משפטים ד, עמ' 543, וראו עוד משנה, מכשירין פ"ו מ"ז.</i>, ואף אינו מקבל טומאה משום שאינו בן אדם חי, כפי שקובעת הברייתא שלנו. ילד שנולד לשמונה חודשים הוא בחזקת מת, ואין מטפלים בו בשבת אף על פי שהוא עדיין חי. דינו כמי שכבר מת: "בן שמונה חי ובן תשעה מת אין מתעסקין עימו לכל דבר" (שמחות א ח, עמ' 99), והוא בחזקת נפל (תוס', שבת פט"ו ה"ה ועוד). בהמשך שם יש גם החולק ואומר שאם חי שלושים יום יצא מחזקת נפל (שם ה"ז). התוספתא באהלות (פ"א ה"ד, עמ' 598<sup class="footnote-marker">3</sup><i class="footnote">לפי גרסת כתב יד וינה לתוספתא אהלות.</i>) מדברת על בן שמונה חי שאינו מקבל טומאה והוא כבהמה או כגוי וכן אין הוא מעביר טומאה, בניגוד לאדם חי שאם נגעה בו טומאה הוא נטמא ומעביר את הטומאה לאחרים. במדרש שנינו: "ילמדנו רבינו תינוק שנולד לשמונה חדשים מחללין עליו את השבת? כך שנו רבותינו תינוק שנולד לשמונה חדשים אין מחללין עליו את השבת, ואין חותכין את טיבורו, ואין טומנין את שלייתו, ואין מטלטלין אותו ממקום למקום, אבל אמו גוחה עליו ומניקתו. והמטלטלו בשבת כאילו מטלטל את האבן. ספק בן שמונה, ספק בן שבעה, אין מחללין עליו את השבת, ואין חותכין את טבורו, ואין טומנין את שלייתו, ואין מטלטלין אותו ממקום למקום. ואם דבר ברור הוא שהוא בן שבעה, מחללין עליו את השבת, וחותכין את טיבורו, וטומנין את שלייתו, ומטלטלין אותו ממקום למקום. ולמה מחללין את השבת על ילוד שנולד לשבעה? לפי שהוא של חיים, אבל הנולד לשמונה אינו לחדשיו, ואינו של חיים, לכך אין מחללין עליו את השבת. שאלו לרבי אבהו מנין לנולד בן שבעה שהוא חי, אמר להם בלשון יוונית זיטא איפטא איטא אקטו<sup class="footnote-marker">4</sup><i class="footnote">בן שבעה לחיים, בן שמונה למוות. לביאור המשפט העממי ראו הערותיהם של בובר ושל אלבק על אתר.</i>"<sup class="footnote-marker">5</sup><i class="footnote">תנחומא בובר, במדבר כא, עמ' 18; בראשית רבה, יד ג, עמ' 128; כ ו, עמ' 189.</i>. ההלכה הלכה, והמדרש אף מצטט משפט עממי ביוונית המבטא את "העובדה הרפואית" שבן שבעה לחיים ובן שמונה למוות. אמונה זו, אפוא, אינה עניין לחברה היהודית אלא הייתה בבחינת מוסכמה מוכרת גם בחברה הנכרית. ואכן גם סורנוס, הרופא הרומי שהקדיש ספר שלם לגינקולוגיה, קובע שילד נולד לשבעה או לתשעה חודשים וילדים אחרים לא כדאי להתאמץ להחיותם<sup class="footnote-marker">6</sup><i class="footnote">סורנוס, גינקולוגיה, ספר שני, סעיף 7.</i>. בעל קדמוניות המקרא אף מוצא צידוק תאולוגי לכך שקטן בן שבעה חודשים נועד לחיים: "ואצו אותך (את אברהם) כי ישיבהו לי מהר בחדש השביעי על כן כל אשה אשר תלד בחדש השביעי בנה יחיה כי עליו קראתי את כבודי" (קדמוניות המקרא, כג ח), וכיוצא באלו הלכות נוספות.
יש להניח שאם תינוק כזה שרד הסבירו זאת בכך שהוא בן יותר משמונה חודשים או בן שבעה חודשים. ודאי שסיכויי נפל כזה לשרוד קטנים, עם זאת המסקנה שלילד כזה סיכוי כה דל לשרוד, עוד יותר דל מאשר לבן שבעה חודשים, עומדת בניגוד לניסיון האנושי, והוויתור על מאבק ההישרדות עומד בניגוד מוזר למדיניות הכללית להיאבק על נפשו של חולה עד הרגע האחרון.
בפועל הפך "בן שמונה" לכינוי לכל ילד פג: "אי זהו בן שמונה, כל שלא יצאו לו חדשיו. רבי אומר, סימניו נכרין בו, צפרניו ושערו שלא גמרו" (תוס', שבת פ"א ה"ז). עם זאת יש להניח שבמותו הוא נחשב לטמא כנפל. נפל מטמא כאשר יש לו צורת ולד, או "שיעגילו ראש כפיקה" (משנה, אהלות פ"ז מ"ד), וחכמים העריכו שדי בארבעים יום לשם כך<sup class="footnote-marker">7</sup><i class="footnote">נפל מטמא כאשר יש לו צורת ולד. ראו פירושנו לפ"ז מ"ד ולפי"ח מ"ז.</i>.
המשנה (ובעקבותיה אנו) אינה דנה בשאלות אלו, ומסכמת בפשטות שבן תשעה חודשים הוא בשעתו ונחשב לבכור, ואם מת אחיו הוא הבכור אחריו (בכור לנחלה ולא לפדיון).
המשנה ממשיכה בהגדרת הנפלים, מתי לידה מוקדמת היא לידת אדם ומתי הוולד טרם נחשב לאדם. כפי שנראה להלן רשימה זו מופיעה גם בנידה (פ"ג) ובכריתות (פ"א מ"ג), ובסוף המשנה נשווה בין המסורות. <b>המפלת כמין בהמה חיה ועוף דברי רבי מאיר</b> – הוולד נחשב לנפל,<b> וחכמים אומרים עד שיהא בו מצורת האדם</b> – אם אין לו צורת אדם (אלא צורת בהמה או גוש) אין הוא עדיין אפילו "נפל". ולד פגום זה אינו חייב בפדיון ואינו "בכור לנחלה", במשמעות שתובהר בסוף המשנה<sup class="footnote-marker">8</sup><i class="footnote">המידע הרפואי בפרק זה על בעיות הריון ולידה מבוסס על  שיחות עם דק דני רוזנהק, רופא נשים בעל נסיון ומוניטין רב, ראו פרושנו המשותף איתו למסכת נידה</i>.
הלכה זו חוזרת במשנת נידה (פ"ג מ"ג), ושם נוסף לדברי רבי מאיר משפט המתייחס לשאלה האם הוולד הוא צורת זכר או נקבה. בתוספתא נידה המחלוקת היא בין רבי מאיר המדבר על המפלת דמות חיה או בהמה לבין חכמים, ללא קשר לשאלת הספק בדבר מין הוולד: "המפלת כמין בהמה חיה ועוף טמאה דברי רבי מאיר, וחכמים אומרים עד שיהא בו צורת אדם. אמר רבי חנינא בן גמליאל נראין דברי רבי מאיר בבהמה מפני שגלגלי עיני בהמה דומין לגלגלי עיני אדם, ודברי חכמים בעוף שאין בו מצורת אדם" (תוס', נידה פ"ד ה"ה, עמ' 644; בבלי, חולין עט ע"א ללא המעשה). דברי רבי חנינא בן גמליאל הם מעין פשרה.
המחלוקת בתוספתא היא מחלוקת רגילה, ואילו המחלוקת במשנה נידה אינה מאוזנת. רבי מאיר מדבר על שני נושאים (מפלת גוש בעל צורה מוזרה ושאלת ספק נידה-מפלת לחומרה) וחכמים עוסקים רק בשאלת המפלת גוש חסר צורה. שתי אפשרויות פרשנות לפנינו:
א. הניסוח של המשנה הוא הראשוני, ואינו מאוזן, שכן טרם נקבעה שפה הלכתית אחידה וכל תנא מדבר על נושא שונה במקצת. תוספתא נידה ומשנתנו מנוסחות בשפה הלכתית אחידה ורגילה, ללא התייחסות לשאלת מין הוולד (וטהרת האישה), וכך הוסרה שאלת הספק מסדר היום.
ב. הניסוח בתוספתא נידה ובמשנתנו ראשוני, והמשנה בנידה החדירה לדברי רבי מאיר את שאלת הספק.
הדעת נותנת שהניסוח התקדם מהיעדר שפה הלכתית אחידה לקראת שפה אחידה, ולכן האפשרות הראשונה נראית סבירה יותר.
הרשימה של משנתנו חוזרת במשנת כריתות. בין החייבים בקרבן היא מונה את: "המפלת כמין בהמה חיה ועוף, דברי רבי מאיר, וחכמים אומרים עד שיהא בו מצורת האדם. המפלת סנדל או שליא ושפיר מרוקם והיוצא מחותך וכן שפחה שהפילה מביאה קרבן ונאכל" (משנה, כריתות פ"א מ"ג). לפנינו היבט אחר<sup class="footnote-marker">9</sup><i class="footnote">היבט שלישי: א. טהרת יולדת – נידה, ב. דין בכור, ג. קרבן.</i> של דיני נפל: האם חייבים להביא קרבן. כאן אין מקום לשאלה של זכר או נקבה, שכן קרבנם זהה. ממילא עולה האפשרות השלישית להבנת היחס בין משנתנו לתוספתא:
ג. הניסוח הראשוני הוא בתוספתא נידה, שם מובא גוף הרשימה ולא נקבע מהן השלכות התפיסה שכל אלו הנמנים ברשימה אינם אדם. משניות נידה, בכורות וכתובות מביאות את הרשימה ומוסיפות את המסקנה ההלכתית, כל אחת לנושא שבו היא עוסקת. המשנה בנידה צירפה שאלה נוספת המתאימה רק לדיני טומאה וטהרה ואינה מתאימה כלל למשנת כריתות. עורך המשנה בנידה כרך את שתי השאלות הרלוונטיות לטהרה יחדיו, וכתוצאה מהצירוף יצאה משנה (נידה) שאינה ערוכה בצורה סימטרית.
עוד מובא בתוספתא נידה מעשה שאירע: "1. מעשה באשה אחת בצידן שהפילה דמות עורב שלש פעמים, ובא מעשה לפני חכמים ואמרו כל שאין בו מצורת אדם אינו ולד" (נידה פ"ד ה"ו, עמ' 644; בבלי, חולין עט ע"א ללא המעשה). גם כאן חכמים אינם נזקקים לנושא בזמן אמת, אלא רק לאחר שהשאלה המעשית התגלגלה והפכה לשאלה עקרונית.
אשר לצד הרפואי. בשעת הפלה יוצא לעתים ולד שצורתו מעוותת במידה קיצונית. כמובן ניתן היה לראות בצורה זו מעין חיה, או מעין עוף, כיד הדמיון ה"אמנותי". דמות עורב הוא סימן דֵמוני במידת מה. שאלת העורב חוזרת בתלמודים (ירו', נידה פ"ג ה"ב, נ ע"ג; בבלי, נידה כו ע"ב) בשינויים. בבבלי, למשל, מתברר שיש הבדל בין חיה ועוף, ורבי עונה: "אמר ליה: אין תולין אלא בדבר שיש במינו שליא", כלומר אם הוולד דמוי בהמה הנפל נחשב לנפל אדם, ואם כדמות עורב, שאין לו שליה, הנפל אינו נחשב לנפל אדם. אותה שאלה באותו ניסוח עולה גם במשנתנו (בכורות).
<b>והמפלת סנדל</b> – נפתח בפירוש התוספתא לנידה: "צורת פנים שאמרו אחד מכל צורת הפנים חוץ מאזניים. וסנדל שאמרו דומה לסנדל דג שבים, רבן שמעון בן גמליאל אומר דומה ללשון של שור. רבותינו אמרו עד שיהא בה צורת אדם" (פ"ד ה"ז, עמ' 644). תחילת התוספתא מצטטת משפט ממשנה קדומה שלא נשמרה ובה היו המילים "צורת פנים", או שהמשפט כולו היה שוולד (נפל) שיש לו צורת פנים נחשב לזכר ולנקבה, כמסקנת התוספתא שלנו. תוספתא נידה מסבירה: "צורת פנים שאמרו..." (פ"ד ה"ז, עמ' 644), וכן הבבלי למשנה בפ"ג של נידה הכיר את המשפט בניסוח דומה: "מיתיבי: צורת פנים שאמרו..." (נידה כג ע"ב). הבבלי מצטט את המשפט כברייתא המתייחסת למשנה ב, ובמקום "כל שאין בו צורת אדם" נאמר במשפט שהיה לפני הבבלי והתוספתא "כל שאין בו צורת פנים". נוסח זה מצוי בברייתא אחרת שמצטט הבבלי בנידה כה ע"א. הבבלי והתוספתא הכירו אפוא את הדין במשנתנו בסגנון אחר (דומה יותר לברייתא שבנידה כה ע"א). ההסבר ל"צורת פנים" הוא שיש פגם מהותי בכל פרט מהפרצוף חוץ מהאוזניים. מן הסתם משום שאין להן צורה מובהקת, או שלא נחשבו כחלק מהראש והפרצוף. ההמשך עוסק במשנתנו ומסביר מהו סנדל. הסבר אחד הוא שזה נפל הדומה לדג הסנדל, או דומה ללשון של שור. שני התיאורים באים לתאר אותו דג, ולאו<sup class="footnote-marker">10</sup><i class="footnote">לאו, צמחים; נון, הדיג, עמ' 162. </i> הציע לזהותו עם ה-Solea vulgarus, שהוא דג שטוח כצורת סנדל (איור 14). אם כן הנפל מעוך ושטוח. הסבר זה מופיע גם בתלמודים שנזכיר להלן, וכדברי הבבלי: "סנדל דומה לדג של ים, מתחלתו ולד הוא אלא שנרצף" (נידה כה ע"ב), נמעך ונשטח כרצפה או מרצפת.
<b>הסנדל</b>
הקושי העיקרי בפירוש שהצענו הוא שתופעה כזאת, שהנפל יצא מעוך, אינה רווחת, וקשה להבין מדוע היא נדונה במשנה.
בבבלי מובהר מהו הסנדל: "כדתניא: שלשה ימים הראשונים יבקש אדם רחמים שלא יסריח. משלשה ועד ארבעים יבקש רחמים שיהא זכר. מארבעים יום ועד שלשה חדשים יבקש רחמים שלא יהא סנדל. משלשה חדשים ועד ששה יבקש רחמים שלא יהא נפל. מששה ועד תשעה יבקש רחמים שיצא בשלום" (ברכות ס ע"א). לקביעות אלו היגיון מדעי רב. בימים הראשונים העובר אינו אלא גוש תאים מתרבה. מהשבוע הרביעי או החמישי מתחילים להתגבש אברים, ובגיל שלושה חודשים אבריו של העובר שלמים ויש לו צורת אדם. עד שלושה חדשים יש להתפלל שהעובר לא יהפוך לסנדל, כלומר לגוש אברים מעורבבים וחסרי צורת אנוש. לאחר מכן אבריו קבועים, ויש להתפלל להמשך תקין של ההיריון.
אבל בהלכה הבאה בתוספתא משתמע פירוש אחר: "ולמה אמרו סנדל והלא אין סנדל שאין עמה ולד, אלא שמא תפיל עמו זכר, ותהא מקולקלת לנקבה. או שמא תפיל עמו שנים, אחד לפני שקיעת החמה ואחד לאחר שקיעת החמה, נמצאתה מונה תחלת לנדה ראשון ותחלת לנדה אחרון" (נידה פ"ד ה"ח, עמ' 644). אם כן, הסנדל הוא כמו השליה שתיזכר להלן. אין בה צורת ולד, אלא היא מתלווה ללידה. אם יש שליה סימן שהיה גם ולד, אלא שהוא נעלם מסיבות שנברר להלן. גם הסנדל הוא תופעה דומה, חתיכת בשר שמלמדת על כך שהיה ולד נפל ונעלם. הנפל עשוי היה לנשור, לאחר מותו כמובן, ביציאה לשירותים, או עם פרץ דם, או אולי אפילו יצא והאישה העלימה אותו. על תופעה זו של הסתרת נפלים עמדנו במבוא למסכת אהלות, ובפירושנו לפי"ח מ"ז שם. המפלת סנדל טמאה משום שיש להניח שהיה עמה ולד, יתר על כן, היא טמאה שמא ייוולד עוד ולד וכך ישתבש לוח הזמנים של טומאתה. אם כן, כבר בספרות התנאים נחלקו על מובנו של המונח. גם בירושלמי מובא הסבר זה, וממנו משמע שהוולד הוא פרי לידה של תאומים. הירושלמי מביא את הסבר התוספתא בלשון אחרת (הקשה כשלעצמה), והאמורא שואל: הרי לפי המשנה משמע שהסנדל הוא ולד אלא שמינו אינו ברור, והתשובה היא: "תיפתר שיצא הוולד דרך הדופן וסנדל דרך הרחם, וולד בתוך מלאת סנדל לאחר מלאת<sup class="footnote-marker">11</sup><i class="footnote">לאחר שמלאו ימי ההיריון. מ' וסטרייך הציע (בעל פה) שסנדל הוא מחלת השפה השסועה, משום שזה הפגם הנפוץ ביותר בלידה. ברם אין ראיה מהמשנה שמדובר בפגם נפוץ, כפי שנראה בהמשך. במקורות שאנו מביאים אין רמז לפרשנות כזאת. אם כי ייתכן שעצם ההתחבטות מלמדת שבתקופה התנאית הקדומה היה הסנדל פגם אחר מזה שהבינו בתקופה התנאית המאוחרת.</i>. וולד עד שלא נתגיירה, סנדל משנתגיירה. {וולד} ואפילו תימר זה וזה דרך רחם, זה וזה משנתגיירה, תיפתר שיצא הוולד תחילה והפרישה לו קרבן. לא הספיקה להביא אותו הקרבן עד שיצא סנדל, ונדחה קרבן הראשון ונמצאת מביאה קרבן מחמת הסנדל" (ירו', נידה פ"ג ה"ד, נ ע"ד). אם כן מדובר על לידת תאומים, ולד אחד נורמלי והשני סנדל. סנדל הוא ולד שני מאוחר, או ולד בדרך לידה אחרת, או לידה מאוחרת, אבל כשלעצמו הוא ולד חי או מת, אך ולד שלם. בַהמשך הירושלמי מביא את ההסבר הראשון בתוספתא.
מכאן אפשר להציע הצעה קיצונית יותר, שכל התופעה אכן לא הייתה רווחת, אלא היה זה ניסוח קדום שתנאים מאוחרים כבר לא ידעו מה מסתתר מאחורי המונח.
בסוף הסוגיה אנו שומעים על המשך עיצוב ההלכה: "נמנו עליו רבותינו לומר והוא שיהא בו מצורת אדם. מנו רבותינו רבי יהודה הנשיא ובית דינו, בשלשה מקומות נקרא רבי יהודה הנשיא רבותינו, בגיטין בשמן ובסנדל, סנדל הדא דאמרינן, בשמן כהאי דתנינן תמן..." (ירו', נידה פ"ג ה"ד, נ ע"ד). אם כן, תקנת סנדל הותרה על ידי רבי יהודה נשיאה<sup class="footnote-marker">12</sup><i class="footnote">בירושלמי כתוב "הנשיא" אך כנראה הכוונה לנכדו, רבי יהודה נשיאה (כך כינויו בספרות המחקר), שגם הוא כונה בעברית "הנשיא".</i> בסדרה של שלוש תקנות. התרת הסנדל נעשתה לא על ידי תיקון תקנה כמו בגיטין ושמן (להלן), אלא על ידי פירוש. הפירוש הוא ש"תשב לזכר ולנקבה" מותנה בכך שיהא בו מצורת אדם. אם כן סתם סנדל אין בו צורת אדם והאישה אינה טמאה, אבל אם יש צורת אדם אזי היא טמאה, והחלטה זו נחשבת להקלה גדולה, משום שבדרך כלל אין בו צורת אדם. פרשנות זו, שהיא בעצם חידוש בהלכה, היא מה ששנינו בתוספתא לעיל (בסוגריים רבועים תוספת הסבר של העורך של הירושלמי): "רבותינו אמרו עד שיהא בה צורת אדם", וזו היא ששנינו בגיטין: "1. זה גיטיך אם מתי, זה גיטיך מחולי זה, זה גיטיך לאחר מיתתי, לא אמר כלום, ורבותינו אמרו הרי זה גט. [מני רבותינו? רבי יהודה הנשיא ובית דינו]. 2. בשלשה מקומות נקרא רבי יהודה הנשיא רבותינו, בגיטין, בשמן ובסנדל. ויקראו<sup class="footnote-marker">13</sup><i class="footnote">צ"ל "וקראו".</i> לו בית דין שריא, שכל בית דין שהוא מתיר שלשה דברים הוא נקרא בית דין שריא. 2א. אמר רבי יודן בירבי ישמעאל, בית דינו חלוק עליו בגיטין" (ירו', גיטין פ"ז ה"ג, מח ע"ד).
המהלך בתלמוד הבבלי דומה למדי. ראשיתו בפירוש הראשון בתוספתא, והמשכו בפרשנות התלמוד המיוחסת לשמואל: "אמר רב יהודה אמר שמואל: הלכה – סנדל צריך צורת פנים. אמר רב אדא אמר רב יוסף אמר רב יצחק: סנדל צריך צורת פנים, ואפילו מאחוריו. משל לאדם שסטר את חבירו והחזיר פניו לאחוריו. בימי רבי ינאי בקשו לטהר את הסנדל שאין לו צורת פנים, אמר להם רבי ינאי: טיהרתם את הוולדות! והתניא, משום רבותינו העידו: סנדל צריך צורת פנים! אמר רב ביבי בר אביי אמר רבי יוחנן: מעדותו של רבי נחוניא נשנית משנה זו" (נידה כה ע"ב).
הסייג שצריך צורת פנים מיוחס כאן לאמוראים. אפשר גם להבין שמדובר בוולד שראשו מסובב ופניו לאחור. רבי ינאי זועק שיש כאן התרת ולדות, כלומר שמה שהוא ולד אינו מטמא, והאמוראים או הסוגיה מתגוננים שפרשנות זו היא "משום רבותינו" (כמו בתוספתא) ומעדותו של נחוניא.
המסורת על שלושת ההיתרים החשובים של רבי יהודה הנשיא חוזרת במקומות נוספים. גיטין היא המשנה העוסקת בגט על תנאי (משנה, גיטין פ"ז מ"ג). הפרט הידוע ביותר הוא היתר שמן של גויים, דבר שנהגו בו איסור מאז ימי דניאל לפחות<sup class="footnote-marker">14</sup><i class="footnote">שטינפלד, בית דין; שטינפלד, שמן, וספרות רבה נוספת.</i>. לפי המסורת במשנה "רבי ובית דינו התירו בשמן ושלקות" (עבודה זרה פ"ב מ"ו). לא כאן המקום לעסוק בשאלה זו בהרחבה, ונסתפק בכך שלפי הסברי התלמודים הרי שלפנינו "גלוסה" מאוחרת יחסית המשקפת מימרה אמוראית שחדרה לתלמוד. רבי יהודה נשיאה מכונה אכן לעתים "רבי", והוא נקרא במשנה שם בכינוי זה. אפשר גם שלפנינו רק מסורת ספרותית וההיתר הוא אכן של רבי יהודה הנשיא עצמו, אך הוא (היתר שלקות) צורף לרשימת ההיתרים המיוחסים ל"רבותינו" (בית דינו המתיר של רבי יהודה נשיאה). ההיתר השלישי הוא כנראה משנתנו. ברם אפשר גם שההיתר הוא על חליצה בסנדל, נושא שהיה שנוי במחלוקת וחלו בו שינויים הלכתיים (משנה, יבמות פי"ב מ"א). מכל מקום, בתוספתא נידה נזכר תנאי מסייג בשם "רבותינו אמרו", ובירושלמי תולים זאת באותו בית דין של רבי יהודה הנשיא. גם הבבלי רואה בפרשנות המסייגת היתר מעורר תמיהה, אך אינו קושר זאת לרבי יהודה נשיאה.
מהירושלמי בגיטין משתמעת ביקורת על בית הדין המתיר כה בקלות, אם כי הביקורת מרומזת, ואולי היא פרי הבנתנו בלבד ואיננה בלשון המקור. על כל פנים, רבי יודן מוסר שבית דינו של רבי יהודה נשיאה לא קיבל את ההיתר.
המסורת חוזרת גם בבבלי עבודה זרה (לז ע"א). שם ההיתר המכונה "בגיטין" אינה על משנת פרק ז בגיטין אלא על משנה ח שם, בבבלי זה נרמז גם היתר השמן, אך היתר ה"סנדל" אינו מופיע, כשם שבבבלי נידה אין הוא מופיע. המסורת שונה אפוא בפרטים אלו ובפרטים נוספים, ושם ברור שההיתר נתפס כמידה גרועה, והחכם (רבי יהודה נשיאה) נרתע מלהיחשב כ"בית דין מתיר". בבבלי גיטין (עב ע"ב) המסורת חוזרת בקצרה ומוסבת על משנת פרק ז בגיטין (זו שהבאנו).
רבותינו אמרו הוא מונח המופיע בהקשרים הלכתיים במקורות התנאיים ארבע פעמים<sup class="footnote-marker">15</sup><i class="footnote">בתוספתא כתובות פ"ה ה"א, ובתוספתא גיטין הנזכרת לעיל; תוס', דמאי פ"א הי"א; נידה פ"ח ה"ג, עמ' 649.</i>. אין כל סימן לכך שתמיד אלו דברי רבי יהודה נשיאה, ואף הירושלמי אינו אומר זאת, אלא שבשלושה מקרים אלו הוא המכונה "רבותינו". לפחות המסורת בתוספתא דמאי (פ"א הי"א) משקפת שינוי שהתחולל ככל הנראה לאחר מרד בר כוכבא. הייתה אפוא רשימה קדומה של שלושה היתרים ידועים (לגנאי), והאמוראים כבר נחלקו בפרטים ואף הוסיפו פרט נוסף.
<b>או שלייה</b> – שליה היא השקית שבה שרוי העובר בהיותו בבטן האם. זו משמעות המילה בימינו. זמן מה לאחר הלידה השקית הריקה יוצאת מהרחם. חבל הטבור הוא החוט המחבר את רחם האישה לעובר ודרכו היא מזינה את העובר. לאחר הלידה יש לנתק את חבל הטבור. מהמקבילות ברור ששליה היא השקית. כך, למשל, משנת חולין עוסקת בשוחט בהמה ומצא בה שליה (משנה, חולין פ"ד מ"ז), ובתוספתא: "שליה שאמרו תחלתה כחוט הערב, וראשה כתורמס, וחלולה כחצוצרות. אין שליה פחותה מטפח. רבן שמעון בן גמליאל אמר דומה לקרקבן של תרנגול, ולמה אמרו שליא והלא שליא שאין עמה ולד" (נידה פ"ד ה"ט, עמ' 644). אם כן המפילה שליה נחשבת כמי שהיה לה ולד שנפל לפני זמן קצר ולא אובחן, או שהאישה הסתירה את ההפלה. במבוא לאהלות הרחבנו מעט בתופעה זו של הסתרת הפלות. במשנה עצמה מופיע הנימוק הזה רק להלכה הבאה. גם מהתוספתא משמע יותר שזו השקית הנזכרת. במבוא לנידה הרחבנו בהסבר המונחים "שליה" ו"שפיר".
על אווירת המסתורין סביב השליה אנו שומעים מהברייתא בתוספתא: "קושרין את הטבור, רבי יוסה אומר נוהגין היינו אף חותכין. טומנין את השלייא כדי שלא יוצן הולד, כגון בספלי של שמן ובכסות ובקופה של תבן" (שבת פט"ו ה"ג), ובבבלי: "תנו רבנן: קושרין הטבור, רבי יוסי אומר: אף חותכין<sup class="footnote-marker">16</sup><i class="footnote">את הטבור, כפי שהסבירה הגמרא בהמשך שם.</i>. וטומנין השליא כדי שיחם הולד. אמר רבן שמעון בן גמליאל: בנות מלכים טומנות בספלים של שמן, בנות עשירים בספוגים של צמר, בנות עניים במוכין" (שבת קכט ע"ב). המשנה (שבת פי"ח מ"ג) מדברת רק על קשירת הטבור. קשירת הטבור היא חיונית, הטבור מזרים מזון וחמצן לוולד, וקשירתו מחייבת את התינוק הקטן להתחיל להפעיל את ריאותיו באופן עצמאי. התינוק פורץ בבכי, ובכיו משחרר את המתח סביב הלידה ומבשר על סיום מוצלח של הלידה. אבל הטמנת השליה אינה נחוצה. היא גולשת מעצמה, ולכאורה אין צורך לטפל בה. אבל התנא רואה בה דרך לחמם את הוולד, ומסופר כיצד נהגו בנות ישראל לשמור על השליה. ייתכן שהמשפט "וטומנין השליא..." הוא המשך דברי רבי יוסי בלבד; חכמים חולקים כנראה על הצורך הרפואי בטיפול בשליה (ולפי המדע בן זמננו הם צדקו), אבל הברייתא מתארת גם את המנהג העממי, "דרך סגולה" כפי שמפרש רש"י לגמרא שם, וכדברי הירושלמי: "תני, השיליא הזאת: בשבת עשירין טומנין אותן בשמן, והעניים טומנין אותן בתבן וחול. אילו ואילו טומנין אותן בארץ, כדי ליתן ערבון לארץ" (שבת פי"ח ה"ג, טז ע"ג). אם כן הסגולה העממית הייתה לטמון את השליה, והדבר מלמד על אמונה של קשר בין התינוק לבין הנרתיק שבו היה מוחזק בעבר. בשבת לא טמנו בקרקע אלא בכלי כלשהו, ועל כך אנו שומעים מנהגים שונים. טיבה של האמונה לא התברר, ואחרונים הציעו לה פירושים מיסטיים או סמליים שונים. כידוע נקשרו סמלים גם למילה לאחר שנחתכה, ולא נרחיב בכך.
במקרה שלנו לא הייתה לידה. אילו הייתה לידה הרי שניתן היה לבדוק מה מין הוולד, וההלכה ברורה (גם אם הוולד מת). המדובר בתופעה המכונה "הפלה ריקה". כלומר נוצרה שליה, ולא נוצר ולד.
[<b>ו</b>]<b>שפיר מרקם</b> – הוולד נמצא בזמן ההיריון ברחם אמו בתוך נרתיק או בועה העשויה מקרום. הקרום, הנקרא גם "שפיר", מלא מים ובתוכו הוולד מקופל ומכונס בתוך עצמו. זמן מה לאחר הלידה השפיר גולש מרחם האם כשהוא ריק. שפיר מרוקם הוא כשיש רקמות של בשר בתוכו. כלל זה של "מרוקם" חוזר במשנת כריתות שציטטנו: "המפלת סנדל או שליא, ושפיר מרוקם, והיוצא מחותך, וכן שפחה שהפילה, מביאה קרבן ונאכל" (פ"א מ"ג), ומנגד: "אלו שאינן מביאות, המפלת שפיר מלא מים, מלא דם, מלא גנינים, המפלת כמין דגים וחגבים, שקצים ורמשים, המפלת יום ארבעים, ויוצא דופן, רבי שמעון מחייב ביוצא דופן" (שם מ"ה). אם הפילה שפיר הרי שהיה בתוכו ולד, ואם יש בשפיר רקמות הרי שהן הן הוולד, וברור שהוא טרם קיבל צורת אדם. נמצאנו למדים שלעניין בכורות המשנה בעצם סותרת את עצמה. הרי נקבע לעיל שרק בן תשעה שמת נחשב לוולד, ואילו כאן מדובר בחודש שלישי או פחות מכך. ברור אפוא שהניסוח במשנתנו מועבר ממשנת כריתות ו/או מושפע ממשנת נידה (פ"ג מ"ב), שם נקבע שהמפלת שפיר סתם אינה חוששת לוולד, אבל אם היה שפיר מרוקם תשב לזכר ולנקבה<sup class="footnote-marker">17</sup><i class="footnote">היולדת זכר יושבת שבוע בטומאה, והיולדת נקבה טמאה שבועיים. לאחר מכן היא "יושבת בדמי טהרה" שלושים ושלושה יום לבן, ושישים ושישה יום לבת. היולדת נפל שמינו אינו ידוע יושבת שבועיים בטומאה (כיולדת זכר), ועוד שישים ושישה יום בדמי טהרה (סה"כ שמונים יום – כיולדת נקבה).</i>. כלומר מניחים שהנפל נחשב לוולד המטמא בלידתו, ומכיוון שאי אפשר להבחין במינו מחמירים עליה ויושבת בדמי טומאה ואחר כך בדמי טהרה כאילו ילדה גם זכר וגם נקבה. המילה "מרוקם" באה מלשון רקמה, כלומר רואים קבוצת תאים בלתי מעוצבת לכלל אבר. זו תופעה הקיימת בשבוע השני והשלישי של ההיריון.
<b>והיוצא מחותך</b> – אבריו התפוררו ונקרעו בתהליך הלידה והוולד הפך לנפל. גם דוגמה זו מופיעה במסכת נידה בהמשך הפרק שם (פ"ג מ"ה). מסתבר שזהו ולד שהמיילדת ביצעה עליו מניפולציה רפואית, בניסיון להוציאו, ואבריו נמעכו.
<b>והבא אחריהן</b> – הילד שנולד אחרי הנפל המת. האות וי"ו מיותרת והיא להדגשה, ואיננה בעדי נוסח רבים אחרים.<b> בכור לנחלה</b> – כי הוולד הראשון מת, ואינו נחשב לוולד של ממש.<b> ואינו בכור לכהן</b> – הנפל הראשון אינו נחשב לוולד ואינו צריך פדיון. אין בכך חידוש, שהרי כל ולד שלא הגיע לשלושים יום אינו צריך פדיון, וקל וחומר מי שנולד מת. ברם המשנה מנוסחת במבנה ריבועי ולכן נדרש המשפט המלא.
כאמור, הרשימה שבמשנה מצויה כלשונה במסכת כריתות: "יש מביאות קרבן ונאכל, ויש מביאות ואינו נאכל, ויש שאינן מביאות. אלו מביאות קרבן ונאכל: המפלת כמין בהמה, חיה ועוף, דברי רבי מאיר, וחכמים אומרים עד שיהא בו מצורת האדם. המפלת סנדל, או שליא, ושפיר מרוקם, והיוצא מחותך, וכן שפחה שהפילה, מביאה קרבן ונאכל" (פ"א מ"ג). כל אלה נחשבים לוולד ולכן האם מביאה קרבן יולדת. במסכת נידה פרק ג מצויה רשימה דומה; כל מה שבמשנתנו מופיע שם בסדר אחר, ומופיעים מקרים נוספים. גם במסכת נידה ברור שכל אלה המנויים כאן הם ולד, אלא שהמשנה עוסקת שם בבירור האִם האֵם טמאה כיולדת זכר או כיולדת נקבה. כפי שהסקנו משנת נידה היא עיבוד מאוחר של הרשימה שלנו (ובכריתות), תוך התאמתה לסוגיה הנדונה במסכת נידה.
בתוספתא הדברים מנוסחים ככלל: "הבא אחר נפלים, אף על פי שיצא בן שמונה<sup class="footnote-marker">18</sup><i class="footnote">ש"ודאי" אין לו סיכוי לחיות, זאת לפי תפיסתם של חכמים.</i> ובן תשעה שיצא ראשו מת, בכור לנחלה ואין בכור לכהן, שנאמר 'לא יוכל לבכר את בן האהובה' וגו'<sup class="footnote-marker">19</sup><i class="footnote">הדרשה רחוקה, ומשמעה שבכל מקרה הבן הגדול נחשב לבכור.</i>, זה הכלל, כל שיצא ראשו ורובו בחיים פוטר את הבא אחריו מן הבכורה אבל לא חמש סלעים של בן" (פ"ו ה"א, עמ' 540). לפי המשנה אין הוא חייב במעמד פדיון הבן, והתוספתא חולקת וסבורה שאמנם הבא אחריו אינו בכור (כי הראשון שנפטר הוא הבכור) אבל הוא חייב בפדיון, כלומר חייב בתשלום הממוני לכוהן.
ההלכה שבמשנתנו חוזרת במדרש משנת רבי אליעזר, אלא ששם נוסף המקרה הפשוט מכולם: "מי שיש לו בנים ונשא בתולה, בכור לכהן ואינו בכור לנחלה. נמצאת אומר, פעמים שאדם פודה מבניו ארבעה או חמשה בכורות, אם נשא ארבע נשים או חמש נשים בתולות. וכן הוא אומר וכל בכור בניך תפדה" (פי"ט, פח ע"ב). בכור ירושה הוא בכור של האב, ובכור לפדיון הוא בכור של האם, וכך נמצאנו למדים שהמקרה הפשוט של בכור לנחלה שאינו בכור לפדיון הוא במקרה של נישואים שניים, תופעה שהייתה תדירה. מקרה זה נדון במשנה רק בהמשך, והמדרש סיכם את המשנה.
<b>מי שלא היו לו בנים ונשא אשה שכבר ילדה</b> – או<b> ילדה עודה שפחה ונשתחררה</b> – הבן נולד כשהיא שפחה, וממילא היה לא יהודי ופטור מפדיון. אבל לאחר שהשתחררה הוא הבן הבכור. <b>עודה נכרית ונתגיירה</b> – ילדה כשהיא נכרית והבן פטור מפדיון. עתה היא נתגיירה (ובנה התגייר) והוא עתה הבכור לירושה.
<b>משבאת לארץ ישראל ילדה</b> – ברוב עדי הנוסח "משבאת לישראל". פדיון הבן אינו חל על גוי, אלא לאחר שהאם התגיירה. לכן הבן הראשון: <b>בכור לנחלה ואינו בכור לכהן</b> – בדיני ממונות אין מקפידים על השאלה מתי הבן נולד, ואילו בדיון על פדיון הבן מקפידים ורק מי שהוא בכור כשר, ויהודי בשעת הפדיון, חייב בפדיון הבן.<b> רבי יוסה הגלילי אומר בכור לנחלה ולכהן שנאמר – </b>(שמות יג ב)<b> פטר רחם מישראל עד שיפטר</b>[<b>ו</b>]<b> רחם מישראל</b> – בן של נכרית וישראל חייב בפדיון הבן. לפי ההלכה המקובלת ייחוס הבן במקרה זה הוא אחר האם, ומן הסתם רבי יוסי מתכוון שלאחר שהאם התגיירה (והבן התגייר) הבן ייפדה לאחר זמן. לפי כתב יד קופמן שנינו: "משבאת לארץ ישראל ילדה", הווה אומר שפדיון הבן אינו חל בחוץ לארץ. לנוסח כתב היד יתרון נוסף: המשנה כבר קבעה "עודה נכרית והתגיירה", ואין צורך להוסיף "משבאת לישראל ילדה" שכן זו כפילות. מה עוד שהיה מתאים לנסח "עודה נכרית והתגיירה וילדה" או "עוד נכרית והתגיירה ומשהתגיירה ילדה". שינוי הלשון מלמד שאין מדובר בתיאור אותו מקרה, אלא במקרה חדש. מינוח זה, "שבא(ת) לישראל", במשמעות של גיור, אינו מוכר בספרות חז"ל. כל אלה מקשים על קבלת נוסח רוב כתבי היד. ברם גם כתב יד קופמן מעורר שאלות. הדעה שפדיון הבן חל רק בחוץ לארץ היא חריגה, וקשה להניח שמעתיק השתבש וכתב כך בטעות. לעומת זאת תיקון המשפט מ"ארץ ישראל" ל"ישראל" מתאים להלכה, ולכן חשוד.
ואכן, הייתה דעה שדין בכורות אינו נוהג בחוץ לארץ. המשנה מספרת: "בן אנטינוס העלה בכורות מבבל, ולא קבלו ממנו, יוסף הכהן הביא בכורי יין ושמן, ולא קבלו ממנו... אריסטון הביא בכוריו מאפמיא, וקבלו ממנו..." (חלה פ"ד מי"א). אם כן גם מצוות בכורות לא חלה בחוץ לארץ, ואם כך גם מצוות בכור אדם אינה חלה בחוץ לארץ. כן קובעת משנת תמורה במפורש שקודשים מביאים מחוץ לארץ, אך לא בכור ומעשר (תמורה פ"ג מ"ה). נמצאנו למדים שכתב יד קופמן משמר הלכה שכנראה נדחקה מההלכה המקובלת. לפי הלכה זו אין דין בכורות נוהג בחוץ לארץ.
וכן "ר' יוסי אומר שלשה דברים משום שלשה זקנים. ר' עקיבא אומר, יכול יהא אדם מעלה בכורות מחוצה לארץ? תלמוד לומ' 'ואכלת לפני י"י אלהיך מעשר דגנך ותירשך ויצהרך ובכורות' ממקום שאתה מביא מעשר דגן, אתה מביא בכורות. מחוצה לארץ שאי אתה מביא מעשר דגן, אי אתה מביא בכורות. " (תוס', סנהדרין פ"ג ה"ח, עמ' 419). אפשר שרבי עקיבא מסכים שיש להרים בכורות בחוץ לארץ, אך לא להביאם לארץ לקרבן<sup class="footnote-marker">20</sup><i class="footnote">"אין מביאין תרומה מחוצה לארץ לארץ, אמר רבי שמעון: שמעתי בפירוש שמביאין מסורייה ואין מביאין מחוצה לארץ" (פ"ו מ"א ראו עוד ספרי דברים, קו, עמ' 166. שם ברור שמעשר דגן מביאים רק מהארץ, ומתוקף זה התנא מתנגד להעלאת בכורות מחוץ לארץ)</i>. אבל כפשוטו הוא סבור שכשם שמעשר דגן איננו נוהג בחוץ לארץ, כך גם בכורות. בנספח למסכת שביעית ראינו שאמנם ההלכה הקנונית היא שאין מפרישים מעשרות בחוץ לארץ. אך לעמדה זו היו חריגים וחולקים.
על כל פנים ההלכה לדורותיה קבעה שממצוות בכורות חלה בחוץ לארץ.
המשנה מניחה בפשטות שנישואי תערובת הם תופעה אפשרית, למרות האיסור. יתר על כן, היא אינה מסתייגת מכך שמי שנישאה בעברה לישראל תתגייר, זאת בניגוד לאחת הדעות בספרות האמוראית שהתגיירות מאהבה אינה תקפה<sup class="footnote-marker">21</sup><i class="footnote">ראו פירושנו לכתובות פ"ג מ"א.</i>. כבר בתקופת התנאים מצינו התנגדות לנישואים עם שפחה כזאת, ואף קביעה שאם התגיירה לאחר נישואי תערובת אין היא כשרה לנישואים (עם בועלה): "ישראל הבא על השפחה ועל הנכריות אף על פי שחזרה שפחה ונשתחררה, נכרית ונתגיירה, הרי זה לא יכניס, ואם כנס לא יוציא" (תוס', יבמות פ"ד ה"ו). גם בתוספתא שציטטנו אין הסתייגות מהגיור, אלא רק מהכשר בדיעבד של נישואי האיסור. אבל הלכה למעשה מצינו גם דיונים במעמדם של הבנים מנישואי תערובת כאלה שבהם השפחה השתחררה לאחר כניסתה להיריון, ומשנתנו היא דוגמה בולטת לכך. אפשר, אפוא, שהייתה מחלוקת בדבר, או אולי הלכה שבפועל לא בוצעה. היו אפוא מקרים שבזכות קיום יחסי אישות עם הבעל, או עם בן משפחה כלשהו, זכתה השפחה לשחרור ולמעמד אישי. כמו כן: "ישראל הבא על השפחה ועל הנכרית, אף על פי שחזרה שפחה ונשתחררה, נכרית ונתגיירה, אין להן כתובה. רצה לקיים, נותן כתובה מנה" (תוס', כתובות פ"א ה"ג). "נישואי" השפחה אינם תקפים אך גיורה כשר, והבועל רשאי לשאת אותה כמו כל גיורת.
בבבלי יש מחלוקת האם בן כזה שנולד שלא בקדושה נחשב בכור לנחלה (מז ע"א). כפשוטם של דברים האמוראים החולקים מתעלמים ממשנתנו, וחולקים באותה מחלוקת תנאית שבמשנה. תופעה כזאת רגילה בין אמוראי ארץ ישראל, אבל הבבלי ראה בכך קושי שכן אמוראי בבל לא חלקו במחלוקות תנאיות (אלא אם ציינו במפורש שהם חולקים בשאלה הלכה כמי). הבבלי תירץ בדרכו והבחין בין המקרים, ובתוספתא שנביא להלן (פ"ו ה"ג, עמ' 540) מודגש שהבן פודה את עצמו.
<b>מי שהיו לו בנים ונשא אשה שלא ילדה</b> – הבן בכור לה ואינו בכור לו, וכתוב בתורה "פטר רחם", כלומר במצוות פדיון חייב הבכור של האם. לכן הוא בכור לפדיון, אך לא לנחלה, שכן לאב בנים גדולים יותר.<b> נתגיירה והיא מעוברת</b> – הבן נולד לאחר שהתגיירה. המשנה מניחה שלשניהם ילדים קודמים שנולדו כשחיו באיסור. אלה יורשים כבכור רגיל, אך אינם נחשבים לבכור לפדיון. הבן שנולד בקדושת ישראל נחשב לבכור לפדיון.<b> שנשתחררה והיא מעוברת</b> – השפחה הייתה נשואה לו והיו להם ילדים באיסור.<b> ילדה היא וכהנת</b> – שתי נשים שילדיהן התערבבו, אחד בן כוהנת והשני בן ישראל. מתוך ספק אין פודים אף אחד מהם, אבל אחד מהם הוא בכור לנחלה. <b>היא ולוויה</b> – שתי נשים ילדו וולדותיהן התערבבו, אחת ישראלית ואחת לווייה. גם בן של בת לוי פטור מפדיון הבן.<b> היא ואשה שכבר ילדה</b> – גם כאן שני התערבבו הוולדות, אחד חייב בפדיון והשני פטור (שכן אינו בכור). בתלמוד הבבלי מוצע כיצד לפתור את השאלה מיהו הבכור: "כותבין הרשאה זה לזה" (בבא בתרא קכז ע"א), כלומר אב אחד ממנה את השני לשליחו והשני ממנה את הראשון, ושניהם יחדיו משלמים רק פעם אחת לכוהן. אבל אפילו הבבלי מצמצם את הפתרון רק למקרה ש"הוכרו", כלומר שלבסוף נקבע מי הוא בנו של מי, ומתוך הספק עדיין כותבים הרשאה זה לזה. כפשוטו פתרון זה איננו במשנה, והיא מתעלמת ממנו. אמנם הפתרון מצוי כבדרך אגב גם במדרש התנאים לדברים (כא טו, עמ' 128), אבל המשפט הוא כנראה סיכום של סוגיית הבבלי ואינו ממקור המשפט התנאי.
<b>התערבבות ולדות ותופעת המחבוא </b>
שאלת התערבבות הוולדות נשמעת כשאלה תאורטית, שהרי בתנאי העולם הקדום, כשכל אחת ילדה בביתה, הסיכוי לכך היה קלוש. אנו שואלים האם המקרים המתוארים במשנה הם רֵאליים או שזו רק דוגמה תאורטית, בבחינת דרוש וקבל שכר. עבור הלומד המסורתי התשובה ברורה. יש חשיבות ללימוד תאורטי, הוא אינו נופל בחשיבותו מלימוד בעיות מעשיות, והשאלה של ההיתכנות הרֵאלית אינה עולה כלל. כל לומד משניות יודע שאכן לעתים כך הדבר במשנה, ועוד יותר בתלמוד. בלימוד המסורתי השאלה לא תישאל כלל. במקרה הטוב ביותר יפנה המלמד לפסוק הידוע בספר מלכים על משפט שלמה העוסק בשתי זונות שוולדותיהן התערבבו (מלכים א ג טז).
עם זאת איננו משוחררים מלברר את הצד הרֵאלי, וזו דרך הלימוד החילופית לדרך המסורתית, ובה גם אנו מהלכים. במקרה זה הפתרון מצוי בתוספתא ובתלמוד: "שתי נשים של שני אנשים שלא ביכירו, וילדו שני זכרים במחבא, מת אחד מהן שני בכור לנחלה ואין בכור לכהן" (תוס', פ"ו ה"ב, עמ' 540), וכן: "שתי נשים שילדו שני זכרים במחבה, וחזרו וילדו שני זכרים במחבה, שתיהן הולכין אצל הראשון ונוטלין חלק כזכר, אצל השיני ונוטלין חלק [כזכר..." (תוס', בבא בתרא פ"ט ה"ג)<sup class="footnote-marker">22</sup><i class="footnote">המחבוא נזכר גם בציטוט התוספתא בבבלי, בבא בתרא קכז ע"א; מדרש תנאים לדברים, כא טו, עמ' 129.</i>. ההלכה עצמה תידון במשנה ה להלן. אם כן, התופעה של התערבבות הוולדות היא תוצאה של תופעת המחבוא. ואכן בהמשך המשנה מדובר על סדרת מקרים נוספים של התערבבות ולדות, ובכולם נוסף בתוספתא שהדבר היה במחבוא. כמו כן: "...הגיע שעת וסתה ולא בדקה, הרי זו טמאה. רבי מאיר אומר, אם היתה במחבא והגיע שעת וסתה ולא בדקה הרי זו טהורה, מפני שחרדה מסלקת את הדמים. אבל ימי הזב והזבה ושומרת יום כנגד יום הרי אלו בחזקת טומאה" (משנה, נידה פ"ד מ"ז). ממשנה זו אנו לומדים שהמחבוא הוא תופעה של דור יבנה ורבי מאיר (בן הדור שלאחר מכן) מגיב עליה. המחבוא הוא אפוא מימי מרד בר כוכבא, וימים אלה של הסתתרות הם ימי חרדה וקשיים בבדיקת דמים (בגלל הצפיפות, החושך והחרדה כאחד). רבי מאיר מוצא לאישה פתח לטהר את עצמה (ולקיים יחסי אישות עם בעלה בזמן המחבוא או מיד לאחריו), מתוך הנחה שייתכן שלא ראתה דם אף על פי שזמן הווסת הגיע.
כמו כן בתלמוד הבבלי: "חולץ... לאחותו מספק כיצד? אמו ואשה אחרת שילדו שתי נקבות במחבא, ובאו אחיהן שלא מאותה האם ונשאום, ומתו בלא בנים – חולץ לשתיהן, נמצא חולץ לאחותו מספק. לבתו מספק כיצד? אשתו ואשה אחרת שילדו שתי נקבות במחבא, ובאו אחיהן ונשאום, ומתו בלא בנים – זה חולץ לבתו מספק, וזה חולץ לבתו מספק" (יבמות צט ע"א).
המחבוא מופיע גם בהקשר למשנה נוספת. במשנת גיטין שנינו: "שלשה דברים אמר רבי אלעזר בן פרטא לפני חכמים וקיימו את דבריו. על עיר שהקיפה כרקום..." (פ"ג מ"ד). ההלכה במשנה היא שהאישה עגונה משום שבעלה בחזקת קיים (איור 15). רבי בא בשם רבי חייה בר אשי מתאר את הכרכום: "כגון זוגין ושלשליות וכלבים ואווזין ותרנוגלים<sup class="footnote-marker">23</sup><i class="footnote">אגדה רומית שהפכה למרכיב במיתולוגיה הרומית מספרת על אויבים שחדרו לעיר, ורק קול התרנגולות והברווזים העיר את אנשי העיר והאויב נהדף. ייתכן שזה המקור לתיאור הדייק הרומי, שהרי קשה להניח שהשתמשו בתרנגולים כבכלי קרבי.</i> ואיסטרטיות המקיפין את העיר" (ירו', גיטין פ"ג ה"ד, מה ע"א). המצור מהווה איום שהסיכוי להינצל ממנו נמוך ביותר. כך עולה בבירור מן ה"מעשה בששים בני אדם שירדו לכרקום ביתר ולא עלה אחד מהם, ובא מעשה לפני חכמים והשיאו את נשיהם" (תוס', יבמות פי"ד ה"ח), ובצדק מתקשה הירושלמי במסורת ההלכה. את נימוקו הוא משבץ בסיפור על אישה שהצליחה לחמוק מן המצור: "ואמר רבי בא בשם רבי חייה בר אשי: מעשה היה וברחה משום סומא אחת" (ירו', שם), וממשיך: "היתה שם פירצה אחת מצלת את הכל, היה שם מחבוייה צריכה" (שם). דומה שהירושלמי מגלגל מסורות היסטוריות ואגדיות יחד בפירושו למשנתנו בחיפוש אחרי אפשרות שלא לראות במצור אסון שאין לו הצלה. לעומתו בתלמוד הבבלי לא הסתפקו בעובדה שאלו נעדרים אחר קרב, והוסיפו: "ושוב מעשה בששים בני אדם שהיו מהלכין לכרכום ביתר, ובא גוי ואמר: חבל על ששים בני אדם שהיו מהלכין בדרך ביתר, שמתו וקברתים, והשיאו את נשותיהם" (יבמות קכא ע"א). גוף המעשה זהה, אך הבבלי מתעלם מהרקע הרֵאלי. כרכום ביתר הוא סתם שם מקום שאליו "מהלכין", וחכמים פסקו שהנשים מתות בגלל עדות הגוי ולא משום שמדובר במלחמה ובמבצע צבאי שמלכתחילה לא היה סיכוי שמשתתפיו ישרדו, והם ירדו כדי למות מות גיבורים או לברוח. ה"מחבוא" הוא, כאמור, התנאים שלאחר מרד בר כוכבא. בבדיקות ארכאולוגיות ברחבי יהודה (בעיקר בשפלה), ומעט גם בגליל, התגלו מאות מחילות מסתור, וניתן  לומר  שאין  יישוב  יהודי  שהיה  מיושב  בתקופה זו בשפלת  יהודה ולא הייתה בו מחילה, ובדרך כלל מחילות אחדות (איור 16). הסופר הרומי דיו-קסיוס מספר שלאחר המרד התחבאו יהודים רבים במערות מסתור, אך יש מן החוקרים שפקפקו באמיתות עדותו. והנה נתגלו בדור האחרון ברחבי הארץ, בעיקר בשפלת יהודה, מחילות המסתור שהסופר מספר עליהן<sup class="footnote-marker">24</sup><i class="footnote">קלונר וטפר, מערכות המסתור.</i>. מחילות המסתור יוצאות לעתים מרצפת הבית, אך בדרך כלל הן מסתעפות מבורות מים, ממקוואות או ממערות ששימשו כמחסן.
במחקר התנהל ויכוח האם מחילות אלו נועדו לשמש כבסיסים להתקפות פתע, או פשוט כמחבוא לפליטים שנרדפו על ידי הרומאים. להערכתנו ברור שהמחילות נועדו למסתור, וזאת משום שהן פזורות בכל הארץ ולא רק במקומות אסטרטגיים. כמו כן הן מאפיינות את היישוב הבנוי ולא את הדרכים שבהן יכולים היו להתקיף את הרומאים ממארב. יתר על כן, כשם שקשה לגלות את המסתור, וקשה להוציא משם את המתחבאים, כך גם קשה לצאת ותקוף ממחילות אלו. אין צריך לומר שכאשר למדו הרומאים מניסיונם על היקף התופעה היא איבדה כמעט את כל ערכה, שכן בחיפוש יסודי תתגלה המערה.
תופעת המסתור נרמזת במקורות. משנת שבת (פ"ו מ"ב) קובעת שאין לצאת בסנדל מסומר. בפירושנו למשנה זו עמדנו על הסיבות האפשריות להלכה, אחת מהן היא הסיפור המרתק שמביא התלמוד הבבלי. לפי התלמוד חז"ל אסרו לנעול סנדל מסומר כגזרה משום מעשה שאירע בסוף <b>השמד</b>, בתקופת הגזרות שאחרי מרד בר כוכבא. יהודים התחבאו במערה ואחד מהם יצא מן המערה לחוץ כשהוא
נועל סנדל מסומר. לאחר זמן חזר למערה. חבריו ראו את עקבותיו וסברו שהוא חייל רומי שגילה את המערה והודיע לחבריו עליה, נבהלו וברחו בחיפזון מן המערה, ורבים מהם נהרגו בעת מנוסתם (בבלי, שבת ס ע"א)<sup class="footnote-marker">25</sup><i class="footnote">לדיון ראו ליברמן, תוספתא כפשוטה, שבת, עמ' 64; אלבק, פירוש, עמ' 411; אשל, סנדל, ושם ספרות רבה נוספת. המעיין יראה במה אנו מסכימים עם קודמינו ומה זכינו להוסיף עליהם.</i>. בתלמוד שם שנינו: "באותה שעה אמרו: אל יצא אדם בסנדל המסומר". אם כן האיסור הונהג לאחר דור יבנה, הן בשבת הן בחול, כדי שלא ילבש אדם מישראל לבוש אופייני לחיילים הרומיים.
נימוק דומה משתקף במסורת הארץ-ישראלית האומרת שהיו בנות ישראל רואות את רושמו של הסנדל המסומר ומפילות<sup class="footnote-marker">26</sup><i class="footnote">ירו', שבת פ"ו ה"ב, ח ע"א; דברים רבה, ליברמן, עמ' 81; איכה רבה, פ"ב ז, עמ' 113.</i>. בפירוש המשנה שם התחבטנו האם טעמו של התלמוד (או של התלמודים) הוא אכן הטעם היחיד למשנה, וראינו שיש למשנה סדרת טעמים, לפיכך אי אפשר לקבוע שהטעם הלאומי הוא אכן מימי המשנה גופה.
מעשה אחר מופיע רק בתלמוד הבבלי, בהקשר אחר, אך רקעו הולם מאוד את ימי מרד בר כוכבא: "עישינו עלינו בית, עישינו עלינו מערה, הוא מת ואני נצלתי – אינה נאמנת; שאני התם, דאמר לה: כי היכי דלדידך איתרחיש ניסא, לדידיה נמי איתרחיש ניסא" (יבמות קטו ע"א). היהודים מתחבאים במערה והצבא הרומי "מעשן" אותה, כלומר חונק את הניצולים בעשן. בריחה למערה התחוללה בהזדמנויות שונות, אך אופיינית עד למאוד לימי מרד בר כוכבא<sup class="footnote-marker">27</sup><i class="footnote">איננו יודעים להסביר מדוע דווקא הבבלי, שרחוק היה מהתנאים בארץ, שימר סיפורי מרידות אלו. </i>. כמו כן: "כבר היה מעשה שהיו זבובים מוסרים ביהודה" (מדרש תנאים לדברים, לב ל, עמ' 199). הרקע לסיפור לא השתמר, אך הוא מספר, מן הסתם, סיפור אחר של התחבאות שבמקרה זה נכשל.
הלכה אחרת עוסקת בעיר שנפלה לידי האויב לאחר מצור, ויש לחשוש שכל הנשים נטמאו (משנה, יבמות פט"ז מ"ה). בירושלמי מובא סיפור: "ואמר רבי בא בשם רבי חייה בר אשי: מעשה היה וברחה משום סומא אחת" (גיטין פ"ג ה"ד, מה ע"א; כתובות פ"ב ה"ט, כו ע"ד), ובהמשך: "היתה שם פירצה אחת מצלת את הכל, היה שם מחבוייה צריכה" (שם). בבבלי נאמר: "אמר רב אידי בר אבין אמר רבי יצחק בר אשיאן: אם יש שם מחבואה אחת, מצלת על הכהנות כולן" (כתובות כז ע"א). מכל מקום, המחבוא הוא אפשרות להינצל ולהתחבא. המחבוא נזכר בסדרת מקורות נוספים: "שתי נשים של שני אנשים שלא ביכירו, וילדו שני זכרים במחבא, מת אחד מהן..." (תוס', פ"ו ה"ב, עמ' 540, והשוו ה"ד וה"ו שם). בכל ההלכות האלה מתחוללת אותה תופעה של לידה מבלי שרואים את המתרחש, וללא אפשרות להבחין בין הילדים השונים. סיפורים דומים משובצים בתלמוד, כגון "אמו ואשה אחרת, ולהן שני זכרים, וחזרו וילדו שני זכרים במחבא. ובא בנה של זו ונשא אמו של זה, ובנה של זו נשא אמו של זה" (בבלי, יבמות צט ע"א). המעשה נשמע דמיוני, אבל הרקע לו הגיוני. אגב, לא נאמר שהנישואים נערכו במחבוא, אבל ניתן לתאר חבורת פליטים שעברו יחדיו צרות רבות ולבסוף נחלצו, ואחדים מהחבורה מתחתנים זה עם זו.
כמו כן: " 'יגרש מפניך אויב' (ויאמר השמד) אלו שברחו לאסיא. 'ויאמר השמד' אלו שנמצאו במחבואות" (מדרש תנאים לדברים, לג כז, עמ' 222)<sup class="footnote-marker">28</sup><i class="footnote">במדרש תנאים זה כלולים קטעים מאוחרים, שכן הוא נלקט מתוך מדרש הגדול שנערך במאה השש עשרה. קשה אפוא לקבוע את זמנו של המדרש. על רבי מאיר מסופר שנקלע לאסיא, וייתכן שגם הוא ברח לשם, ואולי בריחתו שימשה השראה למדרש. אסיא זו היא עציון גבר, אילת של ימינו. ראו תוס', מגילה פ"ב ה"ה ומקבילות.</i>.
לא כל תופעת המסתור שייכת אך ורק למרד בר כוכבא. כך, למשל, הסיפור במדרש מאוחר יותר: "אמר רבי לוי למה הדבר דומה? (לארכיטון) [לארכיטקטון]<sup class="footnote-marker">29</sup><i class="footnote">ארכון הוא ראש, וטיקטונון הם הבנאים. מכאן הארכיטקט של ימינו.</i> שבנה מדינה ועשה בה מטמוניות ומחבואות וחדרים, ולבסוף נעשה שלטון, בא ליתפס את הליסטין שבעיר. והיו בורחין, ומטמינין עצמן בתוך אותן המחבואות. אמר להן שוטים מלפני אתם מטמינין? ואני הוא שבניתי את המדינה, ואני הוא שמכיר כל מטמוניות, ומוצאן ומובאן של מחבואות יותר מכם" (מדרש תהילים, יד א, נו ע"א). המעשה האחרון הוא באיסוף מסים שגרתי, ואין לו קשר למלחמה. אבל יש להניח שהתופעה רווחה בעיקר במרידות ובסיומן, ואלפי מחילות המסתור שבהן הסתתרו משפחות בחושך, בלחץ ובמצוקה הן הרקע לבעיות ההלכתיות שנוצרו מאוחר יותר.
עד כאן דרך הלימוד ההיסטורית-חברתית. במקרה זה השאלה הניבה פתרון מוכח שיש לו סיוע ממקורות איתנים המתייחסים ישירות למשנה שלנו. הפירוש ההיסטורי משלים כאן את הרקע ההלכתי. ייתכן שחכמים מטילים חובת פדיון מספק, מתוך אותו מניע שייחסנו לרבי מאיר במשנת נידה. חכמים רוצים להקל על הבורחים ולאפשר להם לחזור לחיים תקינים מתוך תחושה של שלמות דתית, וכדי שהילד לא יגדל בתחושת חטא שנולד מאישה נידה או שלא זכה לפדיון כפי שדורשת ההלכה. במקרה של משנת נידה ברור שיש הלכה מיוחדת לחיי מחבוא, והיא מנומקת וסבירה, ואנו מנסים לשער ולהעביר גישה זו גם למשנתנו. ברם אין לנו ראיה לכך שההלכה במשנה מתאימה רק למקרים מיוחדים, או שראשיתה בתנאים המיוחדים של המחבוא.
בשנים האחרונות אנו ערים יותר ויותר לדרך לימוד שלישית, והיא המשמעות החברתית המשתקפת במשנה והנוצרת על ידי חברת הלומדים (העם היהודי) בהשראת המשנה. במקרה זה יש לסגנון המשנה היבט מגדרי. היא מתארת את חברת הנשים. כך מתארים לעצמם חכמים את חברת הנשים, ומכל מקום גם אם לא התכוונו לתאר בכך את חברת הנשים הרי שעצם הניסוח יוצר אווירה ספרותית, והוא משפיע על הלומדים את כתבי הקודש לתאר את חברת הנשים בדרך מסוימת זו. כאן עלינו להרחיב ולעמוד על כך שתופעת התערבבות ולדות ובלבול של נשים עולה בסדרת מקורות נוספים שלא את כולם יש לייחס לתופעת המחבוא.
במשנת כריתות שנינו: "אלו מביאות ואינו נאכל... וכן שתי נשים שהפילו, אחת ממין פטור ואחת ממין חובה. אמר רבי יוסי אימתי, בזמן שהלכו זו למזרח וזו ולמערב, אבל אם היו שתיהן עומדות כאחת, מביאות קרבן ונאכל" (פ"א מ"ד). אלו סתם שתי נשים בתנאים רגילים, והן מפילות והנפלים מתערבבים. כמו כן: "שלש נשים שלבשו חלוק אחד או שישבו על ספסל אחד ונמצא עליו דם, כולן טמאות. ישבו על ספסל של אבן או על האצטבא של מרחץ, רבי נחמיה מטהר, שהיה רבי נחמיה אומר כל דבר שאינו מקבל טומאה אין מקבל כתמים" (משנה, נדה פ"ט מ"ג), ובמשנה שלאחריה: "שלש נשים שהיו ישנות במטה אחת ונמצא דם תחת אחת מהן, כולן טמאות. בדקה אחת מהן ונמצאת טמאה, היא טמאה ושתיהן טהורות..." (שם מ"ד).
הקשר של הנשים מתבטא גם בעבודה בצוותא: "שתי נשים שעשו שני קבין ונגעו זה בזה, אפילו הם ממין אחד פטורים, ובזמן שהם של אשה אחת מין במינו חייב, ושלא במינו פטור" (משנה, חלה פ"ד מ"א; ספרי זוטא, טו יט, עמ' 283), והתלמוד שם מסביר: "אמר רבי יוחנן סתם אשה אחת אינה מקפדת, שתים מקפידות הן... שתי נשים שאינן מקפידות עשו אותם כאשה אחת" (ירו', חלה פ"ד ה"א, נט ע"ד). אם כן הנשים לשות יחד ולעתים מקפידות אחת על חברתה שלא יעבור מעט בצק מזו לזו, ולעתים אינן מקפידות על כך. במסגרת הלכות פסח אנו שומעים: "רבן גמליאל אומר שלש נשים לשות כאחת, ואופות בתנור אחד זו אחר זו, וחכמים אומרים שלש נשים עוסקות בבצק, אחת לשה ואחת עורכת ואחת אופה" (משנה, פסחים פ"ג מ"ד). המשנה מתארת מציאות של עבודה בצוותא. אמנם בפירושנו למשנה ראינו כי אין כאן רק תיאור מקרי אלא גם דרך לאפות בפסח ולהישמר מפני חשש החמצה של העיסה, אבל המשנה משקפת עבודה משותפת. כמו כן: "שתי נשים שנתעסקו בציפור הראויה להוציא דם כסלע ולאחר זמן נמצא על גבי זו בסלע ועל גבי זו בסלע, שתיהן מקולקלות" (תוס', מקואות פ"ב הי"ב, עמ' 655). לא נעסוק כאן בשאלה ההלכתית, ונסתפק בכך שהנשים צדו ציפור ואגב כך יצא דם מהציפור, וההנחה היא שאי אפשר לדעת מי מהן התלכלכה מהציפור ולמי מהן בא הדם ממקור פנימי שלה. כמו כן: "מעשה באשה אחת שבאת לפני רבי ישמעאל, ואמרה לו: רבי! בגד זה ארגתיו בטהרה, ולא היה בלבי לשומרו בטהרה. ומתוך בדיקות שהיה רבי ישמעאל בודקה, אמרה לו: רבי, נדה משכה עמי בחבל. אמר רבי ישמעאל: כמה גדולים דברי חכמים שהיו אומרים: בלבו לשומרו – טהור, אין בלבו לשומרו – טמא" (בבלי, חגיגה כ ע"א). לפי הסיפור אישה אורגת, מן הסתם בחצר, וחברתה באה ומסייעת לה, ובמקרה זה החברה טמאה. כמו כן: "אבא תני מעשה בא לפני חכמים וטמאום, ואת אמרת הלכה כרבי נחמיה?! מאי היא? דתניא: שתי נשים שהיו טוחנות ברחיים של יד..." (בבלי, נידה ס ע"ב). כאן שתי הנשים טוחנות בצוותא.
דיונים הלכתיים סביב עבודת נשים משותפת מצויים במסכתות שביעית (פ"ה מ"ח) וגיטין (פ"ה מ"ח). שם ברור שבדרך העולם נשים עובדות יחדיו בכל שלבי אפיית הלחם והבישול, אבל לנוכח הבעיות ההלכתיות של שביעית ושל טומאה הוגבל שיתוף הפעולה שבמסגרת העבודות הללו. גם התנור הוא משותף. משנת כלים מציגה פתרון הלכתי לתנור: "בזה אמרו הנדה והטהורה אופות בו והוא טהור" (פ"ה מ"ח). משנת כלים שונה ממשנת שביעית בפן האידֵאולוגי. זו מצמצמת עבודה משותפת עם טמאות, וזו מרחיבה אותה. אבל שתיהן משקפות אותה אווירה של עבודה משותפת בחצר.
לא רק העבודה משותפת, אלא גם הבילוי משותף: "מעשה בשתי נשים חבירות שנתחלפו להן כליהן בבית המרחץ, ובא מעשה לפני רבי עקיבא וטימאן" (בבלי, חגיגה כ ע"א). הנשים רוחצות יחדיו, אחת טמאה ואחת טהורה. נשים גם מפטפטות יחדיו בדברי הבל (איכה רבה, א ג), וכמובן מרכלות. כך, למשל, בעל אינו רשאי להשקות את אשתו במי סוטה (עקב חשש שנסתרה עם אחר) ללא עדות, אבל "נשים מוזרות (מוצרות<sup class="footnote-marker">30</sup><i class="footnote">בירושלמי מצויות שתי גרסאות, "מוצרות" או "מוזרות" (כ ע"ד). "מוצרות" בא אולי מ"צומרות", כלומר העוסקות בטוויית צמר, ו"מוזרות" משמעו "שוזרות פשתן או צמר". המילה היא ייחודית למשנתנו, והיא על משקל בעלות מקצוע, כמו "כרוזות" או "גודלות". משמעה של המילה עבודת החוט של הנשים. "מזר" עשוי לבוא גם מ"זרה", כמו מזרה הדגן; משמעות המילה היא הנפת החיטים לרוח לשם הפרדת המוץ מהגרעינים, ואולי נקרא כך השלב שבו מופרדת הקליפה מהסיב.</i>) בלבנה" הן עדות מספקת (משנה, סוטה פ"ו ה"א). המוצרות בלבנה הן הנשים העובדות בערבים, ואלו מרכלות ומספרות זו לזו על פלונית שנסתרה ומשרכת דרכיה.
משנתנו מאירה פן מיוחד בעבודתן של נשים. בערב, לאחר שבני הבית הלכו לישון, יושבות הנשים בפתחי הבתים ואורגות (ומרכלות)<sup class="footnote-marker">31</sup><i class="footnote">על עבודת הנשים בלילה אנו שומעים ממקורות נוספים. במפורש מצינו שהנשים נמנעו מלעשות מלאכה במוצאי שבת ובמוצאי שני וחמישי, והסוגיה בתלמוד הירושלמי מכירה במנהג (ירו', פסחים פ"ד ה"א, ל ע"ג; תענית פ"א ה"ד, סד ע"ג). הדגשת הנשים באה משום שגברים אינם עובדים בבית, וממילא עבודתם מתנהלת רק בשעות היום. בעדויות רבות חוזרת ומוצגת האישה כמי שיושבת בביתה בעוד בעלה "בחוץ", מנהל את עסקי המשפחה. אין כל טעם לצטט את כל המימרות והעדויות המדגימות מצב זה, ונסתפק בכמה מהן: ההלכה הידועה שרק עמוני פסול לחיתון ולא עמונית (משנה, יבמות פ"ח מ"ג) מנומקת בספרי: "על אשר לא קדמו אתכם בלחם במים, מי דרכו לקדם אנשים ולא נשים" (ספרי דברים, רמט, עמ' 277 ומקבילות). אך במדרשים האמוראיים נוסף: "כתיב 'אשר שכר עליך', ו'אשר יעץ'. מי דרכו לשכור? האיש ולא האשה. מי דרכו ליעץ? האיש ולא האשה" (ירו', יבמות פ"ח ה"ג, ט ע"ג; השוו בבלי, שם עו ע"ב - עז ע"א; רות רבה, ד ג; מדרש שמואל, כב א). ברור שמקורות אלה מפתחים דרשה תנאית, אך מאחורי הקלעים ניכרת ההנחה שהאישה ספונה בביתה ואינה שותפה לעסקי בעלה. אך היא מעורבת בחיי החצר, ושם היא מגיעה לאינטראקציה עם חברותיה.</i>. תמונה זו ניתן עדיין לראות כיום בכפרים מסורתיים בקפריסין או בתורכיה. חכמים מציגים את חברת הנשים כחברה רכלנית, ובעקיפין מזהירים את הגברים לבל יצטרפו או ישתפו פעולה. כך, למשל, מסופר על חסיד שהתגלו לו סודות המתים וסיפרם לאשתו, וזו סיפרה אותם לחברתה (אבות דרבי נתן, נוסח א פ"ג, עמ' ט).
רכילות היא אפוא תפקידן של נשים, ובמקרה זה חכמים מקבלים בהבנה את התופעה ומייחסים לה אמינות משפטית. תופעה הרכילות היא מכה שהמקורות ממעטים לספר על גברים שלוקים בה. כמובן מוזכרים במקורותינו גם פטפוטי הבל בין גברים, אבל יש לזכור שמרבית הספרות עוסקת בדברים בין גברים, רובם חשובים; חכמים מדברים דברי תורה, או מוהלים שיחת חול בדברי תורה, אך נשים מפטפטות ביניהן רק דברי הבל.
בכל המעשים הללו הקורא צריך לשאול את עצמו למה דווקא שני נשים, ולא שני גברים. לעתים הדבר נובע מהצד ההלכתי, כמו במקרה של הציפור שהבאנו לעיל מתוספתא מקואות שאינו חל על גברים, אבל לעתים הבעיה ההלכתית זהה בגברים ובנשים. כך למשל הסיפור על בית המרחץ. גם גברים רוחצים יחדיו וגם הם עלולים להחליף בגדים, וגם הבגדים עשויים להיות טמאים מכתם זיבה, או שאחד מהם זב ורוקו או מי רגליו הטמאים לכלכו את הבגד. יתר על כן, האם ייתכן ששתי נשים אינן מכירות את בגדיהן? המקרה אפשרי אבל ודאי לא תדיר, והדוגמה בנשים דווקא מושפעת מסטראוטיפ ספרותי או גם חברתי.
שתי נשים גם מתבלבלות וקרבנותיהן מתערבים. הדוגמה במשנה היא בשתי נשים שהביאו קיניהן למזבח ואלו התערבבו: "שתי נשים, על זו לידה ועל זו לידה, על זו זיבה ועל זו זיבה..." (משנה, קנים פ"א מ"ד).
כמו כן: "חמש נשים שנתערבו ולדותיהן, הגדילו התערובות ונשאו נשים..." (משנה, יבמות פי"א מ"ג). במקרה זה ניכרת ההגזמה והמקרה מן הסתם תאורטי, ולא נועד לפתור בעיה מעשית. אבל בהמשך אותו פרק מצויות עוד שתי משניות על תערובת ולדות: אשה וכלתה, כוהנת ושפחתה (שם מ"ד-מ"ה), ואלו מצטרפות לרשימה הקודמת.
דומה להן היא סדרת סיפורים (בעיות הלכתיות) במקרה ששניים קידשו שתי נשים והתבלבלו ביניהם. כאן האשמים הם הגברים בלבד, אבל מפתיע הוא שהנשים שותקות. הן אינן יודעות לספר עם מי התחתנו, והן אילמות לחלוטין (משנה, יבמות פ"י מ"ג; תוס', שם פ"ה ה"ט). כך גם מסופר במסכת קידושין: "מי שיש לו שתי כיתי בנות משתי נשים ואמר קדשתי את בתי הגדולה ואיני יודע אם גדולה שבגדולות או גדולה שבקטנות..." (פ"ג מ"ט). כל השאלות הללו, אם הן רֵאליות, קשורות בבעיית הצוותא של הנשים והבלבול שבו הן שרויות.
חשש אחר, רֵאלי או ספרותי, הוא כששתי נשים עשו עוון, ובציבור ייתכן שיתבלבלו בין השתיים: "משל למה הדבר דומה? לשתי נשים שהיו לוקות בבית דין. אחת לוקה על שקלקלה, ואחת לוקה על שגנבה פגי שביעית. זו שגנבה פגי שביעית אומרת בבקשה מכם הודיעו סורחני, שלא יהיו העומדים סבורים לומר כשם שזו קלקלה אף זו קלקלה. תלו לה הפגים בצוארה והיה הכרוז מכריז לפניה..." (ספרי במדבר, קלז, עמ' 184-183; בבלי, יומא פו ע"ב ועוד). המשל מבוסס על משחק מילים ביוונית של המילה "פגי". אבל אפשר היה לספר את הסיפור גם על שני גברים שאחד מהם פשע בפשע חמור והשני נחשד בפשע קל. יש להניח שגם כאן אפשר היה למצוא משחק מילים מתאים.
אל המקורות הללו מצטרפים המקורות המתארים את חברת הנשים שהרקע לה הוא החצר המשותפת. סיפור מלבב מהווי החצר המשותפת יש בתלמוד הבבלי. לאשתו של רבי חנינא בן דוסא לא היה מה לבשל, ואף על פי כן הדליקה את התנור לבל תתבייש בפני שכנותיה. אחת השכנות ידעה שהתנור ריק ורצתה לבייש את אשת החסיד, לכן הציצה לתנור. נעשה לה נס והתנור התמלא במאכלים (בבלי, תענית כג ע"ב - כד ע"א). סיפור נוסף: "וכן האשה שיצאת ומצאת את חברתה חותה גחלים תחת קדרה של תרומה, רבי עקיבא מטמא וחכמים מטהרין. אמר רבי אלעזר בן פילא, וכי מפני מה רבי עקיבא מטמא וחכמים מטהרין? מפני שהנשים גרגרניות הן שהיא חשודה לגלות את הקדרה של חברתה לידע מה היא מבשלת" (משנה, טהרות פ"ז מ"ט); תוס', פ"ח הט"ז, עמ' 669). סיפורים אלו משקפים חצר שהרכילות והסקרנות הן לחם חוקה, והבישול הפרטי חשוף לעיני השותפים. אין זה מקרה שהנשים מתוארות כרכלניות החיות במשותף ומיוחסות להן תכונות "טובות" של שכנות. עם זאת יש להניח שבפועל שהו הנשים בחצר יותר מהגברים. הגברים הולכים איש לשדהו, והנשים עובדות יחד בחצר, חשופות האחת לעיני חברתה<sup class="footnote-marker">32</sup><i class="footnote">לנשים המרכלות ראו עוד פירושנו לסוטה פ"ו מ"א. </i>. על כן המקורות מרבים לספר על השְאלה של חפצים מאישה לחברתה<sup class="footnote-marker">33</sup><i class="footnote">משנה, שבת כג מ"א; תוס', ביצה פ"ד הכ"ה; בבלי, בבא מציעא עה ע"א; ויקרא רבה, יז ב, עמ' שעג.</i>, והדבר נחשב לחיי נפש של האישה ובלעדיו אין לה חיים (תוס', כתובות פ"ז ה"ד).
אם כן נשים עוסקות יחדיו באפייה, באריגה ובעבודות אחרות. הן עוזרות אחת לחברתה, משאילות כלים ומשתמשות באותו תנור. יש להן חברה משלהן שהרכילות בה רווחת, הן מפטפטות דברי הבל ומרכלות, ואף מבלות במשותף.
מעתה עלינו לשאול האם לפנינו תיאור אותנטי של תופעה המאפיינת את חיי היום-יום, או סטראוטיפ ספרותי. מעבר לכך יש לחדד את האבחנה מה עשויים הלומדים לקלוט, ואילו נתונים ספרותיים עיצבו את השקפת עולמה של החברה הלומדת מקורות תלמודיים כמקורות מקודשים.
תיאור החצר המשותפת הוא תיאור אותנטי. הגברים יצאו לעבודה בשדה והנשים נשארו בבית. רוב הפעילות היומית התנהלה בחצר המשותפת ולא בחדרים שהיו קטנים וחשוכים. ממילא היה המפגש יום יומי, ולפי המקורות היה בדרך כלל רווי עזרה הדדית. ההלכה מצדה כמובן לא התנגדה לכך. עם זאת היו גישות שונות באשר לשיתוף פעולה בין שכנות כשהאחת טמאה או אינה שומרת מעשרות, ועסקנו בכך במשניות שבהן נדון הנושא (שביעית פ"ה מ"ח; גיטין פ"ה מ"ח; כלים פ"ה מ"ח ועוד). חכמים קבעו: "הדירה שלא להשאיל נפה וכברה רחים ותנור: יוציא ויתן כתובה מפני שמשיאה שם רע בשכינותיה, וכן היא שנדרה שלא להשאיל נפה וכברה רחיים ותנור תצא שלא בכתובה, מפני שמשיאתו שם רע בשכונתו" (תוס', כתובות פ"ז ה"ד; ירו', שם פ"ז ה"ה, לא ע"ב; בבלי, שם עב ע"א). אם כן השְאלה הדדית היא כמעט תנאי לחיים תקינים בחצר; אם נדרה היא מלעשות זאת זו עילה להפרת נדר בגלל הפגיעה בו, ואם הוא נדר נדר כזה הנדר בטל משום שהימנעות מהשאלה אינה בבחינת "התנהגות אנושית".
עם זאת, פה ושם ניכר הזלזול והלגלוג של חכמים על חברת הנשים שהרכילות היא תוכנה, והסקרנות מניעה את מעשיה של האישה להציץ לתנור של חברתה, לדעת מה מתבשל ומי מבשל. גברים כידוע אינם חשודים על כך. עם זאת, הנימה המלגלגת נראית כשולית לעצם התיאור האותנטי, וקרוב להניח שאכן גם תופעות כגון אלו המתוארות לעיל התחוללו בחברת הנשים וגם בחברת הגברים, אלא שזו הייתה הרבה פחות מלוכדת ויום יומית.
התיאור של משנתנו על התערבבות ולדות דומה במידת מה לשאלות אחרות דומות, כמו התערבבות קרבנות, שינה משותפת וכיוצא באלו. שתי השאלות האחרונות בוודאי אינן נובעות מתופעת המחבוא. לפיכך דומה שהמחבוא אינו הרקע היחיד לתופעת התערבבות הוולדות. התערבבות ולדות עשויה לנבוע גם מהווי המשפחה המורחבת והצפיפות, אך גם הגזמה ונימה של זלזול וחשד באחריות של נשים. בצפיפות של המקדש גם גברים עשויים לאבד קרבנות ולהתבלבל בהבאתם, ועדויות לכך במקורות ובכל מסכת תמורה העוסקת באבדן של קרבן. ההדגשים המרובים יחסית על בלבול ותערובת במעשי נשים מבטאים זלזול מסוים, ומשרישים את התודעה של זלזול ביכולת השמירה של האישה בזיכרון הלאומי של הלומדים. עם זאת, אין מדובר כאן על תופעה קיצונית. בהתחשב במרחב הגדול של ספרות תורה שבעל פה מספר העדויות אינו רב, ומה שחשוב יותר הוא שקיימות גם הלכות על סתם מקרים של ערבוב ובלבול שבהם הנשים אינן נזכרות כלל.
מפתיע הדבר שבתחום החיים המעשיים נמצא פתרון לשאלה מיהו ילדו של מי. בפועל הילדים חולקו, ואנו מתארים בדמיוננו כיצד כל הדודות (והסבתות) נאספות ומחוות דעתן למי הוולד דומה. בפועל נמצא פתרון לשאלה, ילד לא הופקר ואם גדל במשפחה מן הסתם גם נחשב לבכור, שהרי הוא היה הגדול במשפחה (במקרה של משנה א להלן). עם זאת, ההלכה לא מצאה פתרון לבעיה את מי לפדות. אפשר היה להחליט שיש לפדותו מספק, כשם שרבי מציע לתת לכוהן חמש סלעים בכל מצב (תוס', פ"ו ה"א, עמ' 540); היה אפשר לתת לכוהן כסף על תנאי ולומר: "אם שלי הוא הילד הרי הוא פדוי, ואם שלך הרי סלעים אלו נתונים לך מתנה וילדך פדוי". נראה שחכמים אינם מעוניינים למצוא פתרון, והיעדר פדיון נראה ביניהם עדיף. לכאורה ייתכן שהדבר נובע מכך שבכל הנוגע למקדש היססו מלהפעיל את הטכניקות ההלכתיות האחרות. ברם לגבי נזיר, למשל, המשנה מציעה פתרונות אפשריים: "1. שני נזירים שאמר להן אחד ראיתי אחד מכם שנטמא ואיני יודע איזה מכם, מגלחין ומביאין קרבן טומאה וקרבן טהרה ואומר: אם אני הוא הטמא קרבן טומאה שלי וקרבן טהרה שלך, ואם אני הוא הטהור קרבן טהרה שלי וקרבן טומאה שלך... 2א. מת אחד מהן, אמר רבי יהושע יבקש אחד מן השוק שידור כנגדו בנזיר ואומר: אם טמא הייתי הרי אתה נזיר מיד... 2ב. אמר לו בן זומא, ומי שומע לו שידור כנגדו בנזיר, אלא מביא חטאת העוף ועולת בהמה ואומר: אם טמא הייתי..." (נזיר פ"ח מ"א; תוס', נזיר פ"ג הט"ז; מעילה פ"א ה"י והי"א, עמ' 557). במשנת נזיר חכמים נחושים שלא יהא קרבן לשווא, ושלנזירים יימצא פתרון, ואילו במשנתנו חסרה נחישות הלכתית זו. על תופעה דומה עמדנו בפירושנו לכריתות פ"א מ"ג, הפרק המקביל לפרקנו כפי שנראה להלן<sup class="footnote-marker">34</sup><i class="footnote">ראו עוד כריתות פ"ג מ"א ובבלי שם יח ע"ב. המשנה אינה מעלה אפשרות של קרבן על תנאי, והבבלי מסביר מדוע, אין תנאי כזה בקרבן.</i>. כפי שנציע להלן גם את משנת קנים (פ"א מ"ג) יש לפרש על רקע של תנאי דומה.
משנתנו והמשניות הבאות מבוססות על האפשרות שהוולדות יתערבבו. אנו מעוניינים לברר את האפשרות המעשית של מקרה כזה. מבחינה מתודולוגית לפנינו שלוש אפשרויות פתרון, ואנו מרחיבים בצד המתודולוגי משום שדיון זה הוא אב-טיפוס לדיונים אחרים. במשנת יבמות מוצג מקרה נוסף של התערבבות ולדות, גם שם מדובר על אישה שנתערב ולדה, הגבר אינו נזכר, וכך אינו נקשר למבוכה הטבעית שמתרחשת במקרה כזה. כמובן איננו יודעים האם זה תיאור מקרה השומר על כבוד הגבר, או שמא באמת הוא היה מנותק מהאירוע. על כל פנים, אין סימנים לכך שניתן להבחין איזה ילד שייך למי, וההלכה פוסקת שהוולד ספק, וספק לחומרה לכל עניין הלכתי: בנות חייבות חליצה ואסורות בייבום, אם העירוב הוא בין כוהן לישראל הוולד אסור בתרומה וכן הלאה.
<b>וכן מי שלא שהת אחר בעלה שלשה חדשים ונשאת וילדה</b> – לפי ההלכה אלמנה צריכה להמתין שלושה חודשים לייבום, וכן לנישואים חדשים, שמא היא בהיריון. אם היא מתחתנת ומקיימת יחסי אישות ונולד בן אחרי שבעה חודשים לחתונה, <b>ואין ידוע אם בן תשעה לראשון או בן שבעה לאחרון</b> – הרי שהוא בבחינת ספק אם הוא בנו של הראשון שנולד בזמנו או בנו של השני שהקדים את זמנו (משנה, יבמות פי"א מ"ו). המשנה מציגה רק שני תאריכים אפשריים, שבעה חודשים או תשעה, זאת משום שהמשנה מניחה שוולד תקין אינו נולד לשמונה חודשים, ועמדנו על כך לעיל פ"ח מ"א. במקרה זה נפסק מעמדו ויחוסו של הוולד לפי הנחה רפואית שאנו כיום רואים אותה כשגויה.
<b>בכור לכהן ואינו בכור לנחלה</b> – לגבי כל אלו ההלכה אינה מצליחה להכריע האם הם חייבים בפדיון, אבל המשפחה מצליחה כנראה בכל זאת לסמן את הבכור. כפי שראינו לעיל הנחת המשנה היא שאי אפשר לגלות מי אביו ואמו של הוולד, אבל מתברר שבכל זאת בדרך כלשהי הוחלט מי שייך למי ואת מי הוא יורש. עם זאת ההלכה כאן פוסקת לחומרה מספק (כמו משנת יבמות פי"א מ"ד-מ"ה שהבאנו לעיל): חייב מספק בפדיון, ואינו זוכה לכפולת ירושה. אבל לא פסלו אותו מירושה לגמרי, וכנראה איכשהו בכל זאת הייתה החלטה, לפחות במישור החברתי, מי הוא אביו.
<b>איזהו בכור לנחלה ולכהן</b> – שלמרות הספק הוא בכור לכל דבר,<b> המפלת שפיר מלא מים </b>– גם בשפיר כזה אין ולד. במקביל הפלה כזאת אינה לידה לעניין טומאה וקרבן (משנה, נידה פ"ג מ"ב; כריתות פ"א מ"ג),<b> מלא דם</b> – אין כאן ולד, והבא אחריו בכור לכל דבר, <b>מלא מים מלא גנינים</b> – מים צמיגיים הנראים כאילו הם מלאי פירורים, ואין עדיין רקמות של ממש. אין זה ולד, ואין זה דם נידה. המילה "גנינים" מופיעה בהקשר דומה במדרש אגדה: "סאה ארבלית היתה מוציאה סאה סולת, סאה קמח, סאה קיבר, סאה סובין, סאה מורסן, סאה גנינין" (ירו', פאה פ"ז ה"ד, כ ע"א ומקבילות).
<b>המפלת כמין דגים וחגבים ושקצים ורמשים</b> – ההפלה כוללת גושי בשר קטנים חסרי צורה. ההלכה חוזרת במשנת נידה ובספרא, אבל במשנה נדונה גם השאלה האם היא טמאה כנידה, ונקבע: "המפלת כמין דגים, חגבים, שקצים ורמשים, אם יש עמהם דם טמאה ואם לאו טהורה" (משנה, נידה פ"ג מ"א). במדרש ספרא נוסף: "יכול המפלת כמין דגים וחגבים ושקצים ורמשים תהא טמאה? תלמוד לומר 'זכר' מה זה מיוחד שיש בו מצורת האדם, יצאו אילו שאין בהם צורת האדם. (ח) יכול המפלת בריית ראש שאינו חתוכה בריית הגוף שאינו חתוך ושיש לו שני גבין ושני שדראות הואיל ויש בהם מצורת האדם יהא טמאה? תלמוד לומר 'וטמאה שבעת ימים, ובשמיני ימול' מה זה מיוחד שהוא ראוי לבריית נשמה, יצאו אילו שאין ראוים לבריית נשמה" (תזריע פרשה א ה"ז, נח ע"א).
<b>המפלת יום ארבעים</b> – במשנה כריתות פ"א מ"ה ובנידה פ"ג מ"ז נקבע במקביל שעד יום ארבעים אינה חוששת לוולד. רבי ישמעאל (בנידה) חולק וקובע את יום ארבעים ואחד, ומשנתנו אינה כשיטתו. המשנה מנמקת: "שהזכר נגמר לארבעים ואחד והנקבה לשמונים ואחד. וחכמים אומרים אחד בריית זכר ואחד בריית הנקבה זה וזה לארבעים ואחד" (נידה שם). לדעת תנא קמא הזכר מושלם ביום ארבעים ואחד והנקבה ביום שמונים ואחד, לכן אם הפילה ביום החמישים, אם הוא זכר הנפל הוא ולד וטמאה טומאת לידה בלבד ולא טומאת נידה, אבל אם הוולד נקבה אין זה ולד, אלא היא טמאה נידה (בהנחה שיצא דם עם ההפלה). אפשר גם שהעובר נקבה (כלומר הוא ספק נקבה) ולכן תשב לזכר ולנקבה והיא גם נידה וגם טמאה טומאת לידה. חכמים חולקים על הצד הביולוגי ועל ההבחנה בין זכר לנקבה, אבל לא על ההלכה במשנתנו.
<b>זכר נגמר לארבעים יום ונקבה לשמונים</b>
עוד בטרם נמשיך בדיון יש להניח את כל השאלות בכנות וללא אפולוגטיקה. כוחם של חכמים אינו עומד לבדיקה ולמדידה, ויוקרתם אינה נמדדת לפי ידיעותיהם ברפואה. ברור שלפנינו מחלוקת במדעי הטבע, מתי נגמרת נקבה. בתלמוד הבבלי מובאת גם הדעה שהתינוק נגמר כבר בתחילת ההיריון. ביום הראשון להיריון גודלו כעדשה אך יש בו כבר כל האברים, ומאז הוא גדל בכמות ולא באיכות. אבריו כבר מושלמים, אבל קטנים: "אבא שאול אומר: תחלת ברייתו מראשו ושתי עיניו כשתי טיפין של זבוב. תני רבי חייא: מרוחקין זה מזה. שני חוטמין – כשתי טיפים של זבוב. תני רבי חייא: ומקורבין זה לזה. ופיו מתוח כחוט השערה, וגויתו כעדשה, ואם היתה נקבה – נדונה כשעורה לארכה..." (נידה כה ע"א). משנתנו מציגה דעה אחרת שהוולד "נגמר" ביום ארבעים ואחד או ביום שמונים ואחד. לכל הדעות אין מסתפקים בבדיקת הנפל. אין כלל הצעה לבדוק מה טיבו, אולי ניתן יהיה להבחין בסימני המין. ההלכה מבוססת על היעדר בדיקה מחד גיסא, אבל גם על ידיעה מדויקת מתי התחיל ההיריון מאידך גיסא. לפי ניסיוננו בדרך כלל מועד תחילת ההיריון הוא משוער ומבוסס על ממוצע, ודווקא נתון זה אינו ידוע.
נפתח בצד הרפואי שכיום, בזכות הישגי המדע, ברור לחלוטין. מבחינה ביולוגית אין לאבחנה בדבר ההבדל בין היווצרות הזכר להיווצרות הנקבה כל בסיס רפואי. מבחינה גנטית האבחנה מופיעה כבר בתא הראשון, אך כמובן אינה ניתנת לזיהוי ללא מכשור מתקדם (שלא היה לקדמונינו)<sup class="footnote-marker">35</sup><i class="footnote">לא ניתן לזהות את המין מבחינה חיצונית כבר משבוע 6, אלא מאוחר יותר, כפי שיבואר לקמן. התא הראשוני, הביצית המופרית שבתוכה הזרעון, מכילה (במצב התקין) מערך של 46 כרומוזומים המסודרים ב-23 זוגות, מתוכם שני כרומוזומים הנם כרומוזומי מין (זוג אחד). לאישה מערך כרומוזומי מין המכונה XX46, היינו יש לה 46 כרומוזומים ומתוכם 2 כרומזומי מין מסוג X, בעוד שמערך כרומוזומי המין אצל הגבר התקין מכונה XY46, היינו, יש לו 46 כרומוזומים, מתוכם כרומוזום מין אחד מסוג X וכרומוזום מין שני מסוג Y. הדבר נובע מכך שתאי המין (תא הביצית בנקבה ותא הזרע בזכר) הנם תאים ייחודיים בכך שעברו "חלוקת הפחתה" (meiosis) בתהליך יצירתם והם מכילים רק 23 כרומוזומים, חצי ממספר הכרומוזומים הקיים בכל תא אחר בגוף. כיוון שהמערך הכרומוזומלי של האישה הנו XX46, הרי שתא המין של האישה – הביצית – יוגדר כבעל מערך כרומוזומים של X23, כלומר יש בו כרומוזום מין אחד שהוא תמיד X (אחד מתוך 2 ה-X שהיו בתא לפני חלוקת ההפחתה), בעוד שתא המין של הגבר – תא הזרע – יוגדר או כבעל מערך כרומוזומים של X23 או כבעל מערך כרומוזומים של Y23. כלומר, בחלוקת ההפחתה ליצירת תא המין הזכרי, תא הזרע יקבל את אחד משני כרומוזומי המין, או X או Y, מתוך המערך XY46, ביחס אקראי של אחד לאחד. כלומר, 50% מתאי הזרע הנם נושאי כרומוזום Y, ובהתמזגם עם הביצית נושאת ה-X בתהליך ההפריה ייצרו עובר עם מערך כרומוזומים של XY46 – היינו, זכר. לעומתם, 50% האחרים של תאי הזרע הנם נושאי כרומוזום X, ובהתמזגם עם הביצית נושאת ה-X בתהליך ההפריה ייצרו עובר עם מערך כרומוזומים של XX46 – היינו נקבה. לפיכך, מין העובר נקבע ברגע ההפריה ממש, עוד בהיות העובר תא אחד בלבד. תא בודד זה שממנו יתפתח כל האדם לאחר מכן ומורכב מחומר גנטי של האב והאם – הנו כבר בעל זהות גנטית שלמה ומוגדרת. לא זו בלבד, אלא שבטכנולוגיה חדשה מהשנים האחרונות ממש ניתן בדגימת דם אמהית לאתר DNA עוברי בדם האם כבר מ-5 שבועות לאחר ההפריה ולדעת על סמך בדיקת דם זו האם העובר יהיה זכר או נקבה. בתהליך של הפריית מבחנה (IVF) שבו שואבים את הביצית מהשחלה ומפרים אותה עם זרע הגבר, ניתן לדעת על הזהות הגנטית של התא שמחזירים לרחם כבר מיד לאחר ההפריה, וגם להחזיר עובר מהמין הרצוי (למשל במקרים של מחלות גנטיות שהנן בתאחיזה לכרומוזום X ואשר עוֹברים לעוּברים ממין זכר בלבד. במקרה כזה ניתן להחזיר עובר נקבה כאשר יודעים שהוא כזה כבר בהיותו תא אחד בלבד). לעומת זאת, הזיהוי של העובר כזכר או כנקבה על סמך אברים חיצוניים (שפתיים לנקבה ואבר מין זכרי לזכר) נעשה בשלב מאוחר יותר, כאשר עד שבוע 8-9 בערך מוגדר העובר כ"אינדיפרנטי", כלומר, גם אם הוא זכר – הוא נראה מבחינה חיצונית כנקבה, כיוון שאיבר המין הזכרי טרם התפתח. רק לאחר מכן הוא מתחיל להתפתח ולהיות מאופיין, כאשר ניתן לראותו באולטרסאונד כבר משבוע 12 (או לאחר 10 שבועות מההפריה), כלומר במהלך החודש השלישי. זהו אם כן ההבדל בין אבחנה גנוטיפית הקיימת כבר מרגע ההפריה לבין אבחנה פנוטיפית האפשרית רק בשלב מאוחר יותר. לסיכום: המין נוצר ברגע ההפריה, אך זיהוי העובר מבחינה חיצונית כזכר או כנקבה אפשרי רק החל מאמצע החודש השלישי. התיאור מבוסס על התייעצות עם ד"ר דניאל רוזנהק, רופא נשים (גניקולוג) מפורסם.</i>. יתרה מזו, כל העוברים נראים מבחינה חיצונית זהים, עד שהוולד גדל כדי יכולת זיהוי אבר מין זכרי לעוברים זכרים, דבר הקורה סביב היום ה-70 להתעברות, כלומר, לכאורה דווקא הזכרים מזוהים מאוחר יותר.
במקבילות מצוי עוד מידע "מדעי" על זמני היווצרות הוולד. המידע החשוב ביותר בא בתוספתא: "אמר רבי ישמעאל מעשה בגלפטרה מלכת אלכסנדריס<sup class="footnote-marker">36</sup><i class="footnote">קלאופטרה מלכת מצרים.</i> שהביא שפחותיה שנתחייבו מיתה למלך, וקרעתן ונמצא הזכר נגמר לארבעים ואחד ונקבה לשמונים ואחד. אמרו לו אין מביאין ראייה מכאן. ומהיכן מביאין ראייה מי שנכנסה אצל בעלה, או ממי שבא בעלה ממדינת הים" (נידה פ"ד הי"ז, עמ' 645).
הראיה של רבי ישמעאל ברורה, אך הסיפור עצמו מסופק ביותר. רבי ישמעאל חי במאה השנייה לספירה ואילו קלאופטרה מאה שנה לפניו. הוא ודאי לא היה עד לסיפור, אלא שמועה שמע וספק רב מה מקורה ומה טיבה. במקרה זה מותר לנו להניח שהסיפור על "המחקר המדעי" של קלאופטרה מאוחר להלכה (להלן), והוא לא יותר משמועה. עם זאת, ההסתמכות עליו מובנת. קשה יותר להבין מה עמדתם של חכמים. מדוע הם מתנגדים לראיה מהניסיון המחקרי, ומה הוא הנימוק או הראיה שלהם. בעולם הרפואה הרומי רווחו שתי שיטות, האחת דגלה בניסיון ובדיקה והאחרת, המזוהה עם גלנוס, שללה מחקרים ניסיוניים. כל ניסיון הוא מקרי ואינו מייצג, על כן יש להסתמך על חשיבה תאורטית בלבד. אשר לחשיבה התאורטית של קדמונינו, בעינינו היא נראית דלה ובלתי מבוססת. דומה שחכמים כאן מגלים אותה רוח של הסתייגות מהניסיון, בין השאר אולי גם משום שכל העדות עליה הייתה רחוקה.
ייתכן שהראיה של חכמים מבוססת על ההנחה המקובלת עליהם שיחסי אישות בזמן ההיריון מסייעים לשיפור הוולד. אנו מציעים לפרש שלדעתם יחסי האישות החוזרים בזמן ההיריון הם שעיצבו וגמרו את מינו של הוולד. מי שנסע בעלה למדינת הים לא נהנתה מיחסי אישות נוספים, והוולד נולד רק בזכות יחסי האישות שהתקיימו לפני הנסיעה. מינו של הזכר נקבע בארבעים ואחד הימים הראשונים, והא ראיה שהיו מקרים שבהם הבעל נסע מיד אחרי שאשתו נכנסה להיריון, או תוך ארבעים ואחד יום להיריונה, ונולד לו בן זכר, ואילו מי שנסע לשמונים ואחד יום נולדה לו בת, משום שמין הבת נקבע ביום השמונים ואחד. עד אז אפשר למין להתהפך והנקבה או העובר חסר המין יהפוך לזכר.
האמונה שמין העובר ניתן להיפוך בזמן ההיריון חוזרת במקורות. אמנם במשנה שנינו שמי שאשתו בהיריון ומתפלל שייוולד לו בן זכר הרי זו תפילת שווא (משנה, ברכות פ"ט מ"ג), וכן שונה הבבלי: "תנו רבנן מעשה בהלל הזקן שהיה בא בדרך ושמע קול צוחה בעיר אמר מובטח אני שאין זה בתוך ביתי. ועליו הכתוב אומר 'משמועה רעה לא יירא נכון לבו בטוח בה' ' (תהילים קיב ז)" (ברכות ס ע"א)<sup class="footnote-marker">37</sup><i class="footnote">ראו פלוסר וספראי, הלל הזקן.</i>. הפסוק המלא בתהילים הוא כפי שהבבלי מצטט, והדרשן מנצל את משחק המילים "<b>מובטח</b> אני" - "לבו <b>בטוח</b> בה' ", אם כן "מובטח אני" וציטוט הפסוק הם אכן יחידה אחת<sup class="footnote-marker">38</sup><i class="footnote">דומה שהבבלי שמר את הנוסח המקורי של המעשה. בירושלמי הדברים מנוסחים כהלכה כללית, ובתלמוד הבבלי כמעשה. אכן, בספרות חז"ל לעתים קרובות אותו עניין מופיע פעמיים, פעם כהלכה ופעם כמעשה, ולא תמיד ניתן להכריע האם ההלכה סופרה כמעשה או שמא המעשה נוסח כקביעה גורפת. למצב כזה ראו גם, למשל, תוס', כתובות פ"ד ה"ז; משנה, ברכות פ"א מ"א; שם סוף פ"ב ועוד.</i>.
במשנה מובע רעיון מרכזי המהותי לתפילה. התפילה אינה לנס אלא לתהליך רגיל ואפשרי, ואין להתפלל שיתחולל דבר שהוא מן הנמנע. מסתבר שגם המשנה מכירה בכך שיש נסים, אלא שלא להם מיועדת התפילה. בדרך עקיפין המשנה מבטאת כאן רעיון דתי חובק עולם. בכל הדתות, וגם בחברה היהודית, רווחו אמונות בדבר מעשי נס אפשריים. נקבעו אף סדרי תפילה שנועדו להביא את הנס. לא כאן המקום לדון ביחסם של חכמים לנס השימושי, אבל במשנת ברכות הם מבטאים בעדינות, אך בהחלטיות, את ההבדל בין תפילה לבין נס. התפילה היא על הרֵאלי, פעולה מגית או נסית מביאה את הבלתי רֵאלי, ואין לערבב בינה לבין תפילה. בכך הדגישו חכמים את ההבדל בין תפיסתם לבין זו של החברה הכללית הלא-יהודית, ואולי גם היהודית. בפירושנו למשנה בברכות פ"ט מ"ג הבאנו סדרת מדרשים החלוקים בשתי שאלות, הראשונה מתי עשויה התפילה לעזור, והשנייה היא שאלה "מדעית", מתי נקבע מין הוולד, וראינו בדבר דעות שונות<sup class="footnote-marker">39</sup><i class="footnote">נרחיב בכך בפירושנו לנידה פ"ד מ"ז.</i>.
מכל מקום, חכמים במשנת נידה פ"ט מ"ז חולקים וסוברים שבן ובת נגמרים כאחד, ועד ארבעים יום הוולד אינו נחשב לוולד של ממש. קביעה זו יש בה היגיון מדעי רב. בימים הראשונים העובר אינו אלא גוש תאים מתרבה. מהשבוע הרביעי או החמישי מתחילים להתגבש אברים, ובגיל שלושה חודשים אבריו של העובר שלמים ויש לו צורת אדם, וניתן להגדיר את מינו. ארבעים יום כתחילה תאורטית של הוולד היא סבירה, אם כי אין רגע מסוים שבו אפשר להגדיר מהו הוולד, אלא זה תהליך שבו לאחר ארבעים יום הוא נמצא בשלב התחלתי, אך קיים. ההכרה בתאריך של שלושה חודשים מתבטאת בברייתא שעד שלושה חדשים יש להתפלל שהעובר לא ייהפך לסנדל, כלומר גוש אברים מעורבבים וחסרי צורת אנוש<sup class="footnote-marker">40</sup><i class="footnote">מכאן המקור לפירוש המילה "סנדל" לעיל במשנה ד.</i>. לאחר שמונים יום העובר כמעט בסוף התהליך. הוא עדיין אינו גמור, אך הוא כבר בעל רוב האברים.
במקרה זה יש בידינו עדויות לעיצוב ההלכה וגם לעיצוב החשיבה המדעית של קדמונינו. במשנת עדיות שנינו: "המפלת לאור שמנים ואחד, בית שמאי פוטרין מן הקרבן ובית הלל מחייבין" (פ"ד מ"י). הוויכוח הוא על הערב שבין יום שמונים ליום שמונים ואחד, אם כן הוולד הופך לוולד ביום שמונים ואחד, זאת בניגוד למשנתנו שהוולד נגמר ביום ארבעים ואחד. במשנה אחרת מובא ויכוח ובו נימוקיהם של שני הבתים, ומתברר שלדעת כולם הוולד נגמר בערב, כלומר בסוף היום השמונים, אך הערב אינו זמן קרבן (כריתות פ"א מ"ו)<sup class="footnote-marker">41</sup><i class="footnote">בבלי, פסחים ג ע"א ומקבילות נוספות.</i>. קביעה שנייה במשנה שם היא שדין קרבן כדין טומאה. בתוספתא שם מופיע מונח חדש: "המפלת בתוך מלאת פטורה מכולם. מודים בית שמאי ובית הלל ברואה אור שמונים ואחד שדמים טמאים, והמפלת שמונים ואחד תהא חייבת בקרבן" (כריתות פ"א ה"ט, עמ' 561; ספרא, תזריע פרק ג ה"א-ה"ב, עמ' נט ע"א).
אם כן שתי קביעות סותרות לפנינו, הראשונה שוולד נגמר לארבעים יום והשנייה שהוא נגמר לשמונים יום, או לשלושה חודשים. שמונים יום או שלושה חודשים הם תאריכים קרובים. בדרך הטבע חכמים מקדימים קמעה מחמת הספק ויוצאי הדופן. יש לזכור שרוב הנשים לא ידעו מתי בדיוק נכנסו להיריון (כך עד ימינו אנו), ולכן מובנת התביעה ההלכתית הקובעת את השלמת הוולד מעט קודם, מתוך חומרה המתבקשת מהחשיבה ההלכתית. לעומת זאת בתפילה ובקשה ודאי יש לבחור בתאריך האחרון האפשרי (והיעיל לתפילה).
הקביעה שזכר נגמר לארבעים יום ונקבה לשמונים יום היא מעין פשרה המבוססת על ההנחה שיש הבדל בין זכר לנקבה, וכאמור חכמים של משנתנו, כמו גם בית שמאי ובית הלל, מתנגדים לכך. החלוקה בין זכר לנקבה מבטאת גם בצורה סמויה את עדיפותו של הזכר ה"נגמר" מהר יותר.
ההבדל בין זכר לנקבה מתבטא בתורה במספר ימי הטומאה והטוהר, ומן הסתם היו שפירשו זאת כהבדל בטבע המינים. פרשנות זו איננה בתורה ואיננה בהלכה התנאית, אך היא מתבקשת. לאור פרשנות זו נקבעו הבדלים נוספים בין היווצרות זכר להיווצרות נקבה, הבדלים שמקורם בעיקר בפולקלור המדעי; חכמים מתנגדים להם, ורבי ישמעאל מקבלם.<u> </u>
הקביעה שהזכר "נגמר" (ניכרים אברי המין) אינה זהה לקביעה שהוולד "נגמר" שמשמעה שכל גופו שלם, או שהוא מוכן לקלוט את הנשמה, אבל הן קביעות קרובות, ורק בדוחק ניתן להציע שחז"ל נקטו בתאריכים שונים לשני שלבי התפתחות אלה.
לעיל, במשפט הקודם במשנה, הבאנו את המדרש שהזמן הקובע מתי ולד נחשב לילד הוא "בריית נשמה". ייתכן ש"בריית נשמה" היא הגדרה כללית יותר לארבעים יום. אם כן במשנתנו מצויה סדרת דוגמאות שעל רובן אין כללים, אבל במקביל מוצעים (במשנה ג) כללים עקרוניים (צורת אדם, ראוי לבריית נשמה) ועוד קביעה עקרונית של זמן של ארבעים יום (שגם עליה יש חולקים). שני הכללים מייתרים את הדוגמאות, וקביעת הזמן לא רק מייתרת את הכללים האחרים אלא סותרת אותם, שכן אפשר שאחרי ארבעים יום תהיה לוולד צורה בלתי מוגדרת. הקביעות השונות נדרשו משום שזו דרכם של חז"ל לנקוב במידות שונות – לפי אבר בגוף או לפי צמח (אגרוף, כרשינה, נר וכו'), או לתת מידה מדויקת (טפח, אמה, ארבעים יום<sup class="footnote-marker">42</sup><i class="footnote">ראו פירושנו לכלים פי"ז, שם נמנית סדרה ארוכה של שיעורים.</i>, גם כשלא תמיד ברור היה מתי חל יום הארבעים), או לפי צורת השימוש (מקבל טפח, מקבל נשמה), ועם זאת אלו קביעות שיש ביניהן משום סתירה. אנו מניחים שקודם נדונו המקרים הפרטיים, ולאחר מכן ניסו חכמים לקבוע כללים ונחלקו בטיב הכלל. "ארבעים יום" זהה ל"ראוי לבריית נשמה", ומי שמשתמש בסימן זה עלול להימצא חולק במקרים מסוימים על הקביעה הקודמת. אבל במקרים הפרטיים ששנינו במשנה אין מחלוקת.
<b>והבא אחריהן בכור לנחלה ולכהן</b> – בכל המקרים הללו הוולד בכור לנחלה, שכן אחיו מת, אבל הוא אינו חייב בפדיון הבן מכיוון שזו לידה שנייה.

Mishnah 2

<small>לפי כתב-יד קופמן</small>
<b>יוצא דופן</b> – מי שנולד מניתוח קיסרי והוצא מהדופן של בטן אמו,<b> והבא אחריו שניהם אינן בכור לא לנחלה ולא לכהן</b> – יוצא הדופן אינו בכור לפדיון משום שחכמים הבינו שהביטוי המקראי "פטר רחם" אינו כולל ילד שנולד ללא פתיחת רחם. במקרה זה ייתכן שהמדרש אכן יצר את ההלכה. הבא אחריו ודאי אינו בכור לפדיון. פחות ברור מדוע מי שנולד מניתוח אינו נחשב לבכור לנחלה. המדרש מנסה להסביר: "וילדו לו פרט ליוצא דופן והבא אחריו שניהן אינן בכור הראשון לפי שלא נולד והשני שהרי קדמו אחר" (מדרש תנאים לדברים, כא טו, עמ' 128; בבלי, מז ע"ב). המדובר לעניין בכור, ועדיין השאלה במקומה, וקשה לראות במדרש נימוק היוצר את ההלכה.
<b>רבי שמעון אומר הראשון לנחלה</b> – נחשב לבכור לנחלה, ודעתו פשוטה שהרי הוא גדול הבנים,<b> והשיני לחמשים – </b>ברוב עדי הנוסח הטובים ובדפוסים "לחמש", <b>סלעים</b> – נחשב לבכור לפדיון כי לידת הראשון אינה לידה רגילה. אמנם הוא קיים, אך פתיחת הרחם הראשונה היא הבן השני. "יוצא דופן" כשמו כן הוא, פרוצדורה רפואית המכונה היום "ניתוח קיסרי". כ-19% מהלידות בישראל מתבצעות כיום בניתוח קיסרי, אבל חלקן נובע מבחירה של האם או של הצוות הרפואי, וייתכן שבעבר לא היו מקרים כאלה מסתיימים בניתוח קיסרי. ייתכן שיוצא הדופן אכן היה תופעה נדירה ביותר. בדרך כלל לידות שהסתבכו הסתיימו במות האם ובמות הבן כאחד. ניתוח והחלמה ממנו, בתנאי הרפואה הקדומים, היה נס. ילד כזה, שגם מועד לידתו הטבעי אינו ברור, נתפס כחריג, ולכן כבלתי רגיל ודחוי. לעיל ראינו כיצד חריגות קטנות מאוד גורמות לצעיר להיחשב כבעל מום (גם לעבודת מקדש וגם לנישואים – כלומר לחריג בחברה). קירות הזכוכית של החריגות מוקמות ללא סיבות, והיקפן משתנה לפי התפיסה החברתית. כך יש להבין את קביעתם של חכמים, וכאמור רבי שמעון חולק עליה.
המשנה אינה מונה מיהו בכור לנחלה ולפדיון, וזהו בן רגיל ואין צריך למנותו.
במשנתנו ברור שהבא אחרי נפל הוא בכור לנחלה, אבל במדרש תנאים מוסבת כל ההלכה שבמשנה לעניין בכור לנחלה: " 'ילדו לו', להוציא את מי שהוא ספק בן תשעה לראשון או בן שבעה לאחרון. 'וילדו לו', פרט ליוצא דופן והבא אחריו שניהן אינן בכור, הראשון לפי שלא נולד, והשני שהרי קדמו אחר" (מדרש תנאים לדברים, כא טו, עמ' 128). אם כן, גם הנולד לאחר ולד שמת ואינו נפל אינו בכור לנחלה. אפשר שלפנינו מחלוקת, ואולי עדות נדירה להעברה מוטעית של הלכה מהמשנה (העוסקת בבכור לפדיון) למדרש בפסוק העוסק בבכור לנחלה.
יוצא הדופן
סיכום בכור לנחלה ולכוהן
(+ בכור;  – אינו בכור;  ± מחלוקת)
בתוספתא מתנהל דיון המשך, מעין קומה גבוהה יותר: במקרה של חובת פדיון – מי חייב בו. הברייתא בתוספתא זו ערוכה גם היא (כמו המשנה הראשונה) בצורה ריבועית: "יש שנותן על ידי עצמו, יש שאביו נותן על ידיו, יש שהוא ואביו נותן על ידיו, יש שהוא ואביו נותנין, לא הוא ולא אביו נותנין" (פ"ו ה"ג, עמ' 540). הפירוט בתוספתא רב וכולל מקרים שאינם נידונים במשנה. את המידע מהתוספתא כללנו בעמודה מיוחדת בטבלה.
כך, למשל, "1. איזה הוא שנותן על ידי עצמו, הורתו שלא בקדושה ולידתו שלא בקדושה נותן על ידי עצמו. 2. ספק בן תשעה לראשון ובן שבעה לאחרון נותן על ידי עצמו. 3. שתי נשים של שני אנשים שלא בכרו וילדו שני זכרים במחבא ומת אחד מהן, השני נותן על ידי עצמו" (תוס', שם).
במקרה השני לפי המשנה זו מחלוקת תנאים (מס' 6) והתוספתא כרבי יוסי, אלא שהיא מוסיפה שהאב אינו חייב בפדיון משום שגיור מנתק את קשרי המשפחה ואין הוא בבחינת בנו של אביו. כאן ההלכה יוצרת מציאות פיקטיבית שהאב הביולוגי חדל מלהיות אביו ההלכתי. במקרה השני במשנה (מס' 9) נקבע שחייב בפדיון (ואף אחד מהם אינו בכור), והתוספתא מוסיפה שחייב בפדיון, אבל אי אפשר לחייב את האב בכך והחובה נופלת על הבן עצמו, וכן במקרה השלישי (מס' 10).
התוספתא שם ממשיכה: "איזהו שאביו נותן על ידיו? שתי נשים של שני אנשים שלא ביכירו וילדו שני זכרים במחבא, זה נותן חמש סלעים וזה נותן חמש סלעים לכהן. נתן האב חמש סלעים ומת האב, השני חייב והבנים פטורין" (שם ה"ד). זה מקרה 10 במשנה.
ובהמשך: "ילדה היא וכהנת, היא ולויה, היא והאשה שכבר ילדה שני זכרים, אביו נותן על ידיו. מת אחד מהן או שהיה זכר ונקבה, לא הוא ולא אביו נותנין" (שם ה"ה). זה מקרה 11 במשנה.
בַהמשך התוספתא מוסיפה מקרים של מות האב, וניכר שהיא מחפשת מקרים סבוכים ומסובכים.
העיקרון ההלכתי של משנתנו דומה לזה של משנת נידה ושל משנת כריתות. מבחינת כמות המקרים משנת כריתות היא כמשנתנו, ובמסכת נידה יש פירוט רחב הרבה יותר, מקרים נוספים, וסידור אחר של ההלכות.

Mishnah 3

המשנה מקבילה למשנה בפ"א מ"ג, אלא ששם העיסוק הוא בבהמות. הפרק הראשון והפרק האחרון כאילו סוגרים מעגל של דיני ספקות בבכור.
<small>לפי כתב-יד קופמן</small>
<b>מי שלא בכרה אשתו וילדה שני זכרים</b> – תאומים,<b> נותן חמשים – </b>ברוב עדי הנוסח ובדפוסים "חמש", <b>סלעים לכהן</b> – מספק מיהו הבכור פודים ילד אחד, אך ללא סימון מיהו הילד (פדיון אנונימי). הפדיון נתפס כחובת האב, והאב חייב. ההלכה קשה; נכון ששניהם תאומים, אבל אחד מהם יצא ראשון. לעתים, כמו במקרה יעקב ועשו, ניתן להתווכח מי הראשון, אבל בדרך כלל ברור מי יצא ראשון, גם אם לא ברור האם אותו אחד הוא גם בכור לנחלה. ייתכן שמדובר במקרה ששני הוולדות התערבבו, שכן גם המשנה הבאה עוסקת במקרה של ערבוב הוולדות. מקרה זה יכול היה להיכלל במשנה הקודמת, אם כי איננו יודעים באיזה מדור. המקרה לא נכלל משום שכנראה הוא בא ממקור שונה שלא סידר את הדברים באותו סדר כבמשניות הראשונות. בכתב יד קופמן נכתב "חמשים סלעים" גם כאן וגם בכמה מקומות בהמשך, אבל פעם אחת גם "חמש סלעים". נראה שהנוסח "חמשים סלעים" הוא טעות. החידוש העיקרי של המשנה הוא שיש פדיון אנונימי, ללא סימון הילד הנפדה. אפשרות של פדיון אנונימי מספק הוצעה לעיל, בפרק א, ובמשנה הקודמת.
<b>מת אחד מהן בתוך שלשים יום האב פטור</b> – שכן בן שמת אין צורך לפדותו.<b> מת האב הבנים קיימים</b> – האב היה חייב במצווה. האחים אינם חייבים בה, ולכאורה יש מקום לפטור אותם מחיוב זה. במקרה כזה יצטרך הבן, לכשיגדל, לפדות את עצמו, או מה שסביר יותר, האפיטרופוס שלו יפדה אותו מתוך חלקו בירושה. <b>רבי מאיר אומר אם נתנו</b> – הפרישו את הכסף לפדיון, או ממש נתנו לכוהן,<b> עד שלא חלקו נתנו</b> – והכוהן אינו צריך להחזיר את חמש הסלעים,<b> ואם לאו פטורים</b> – האחים מפדיון אחיהם.<b> רבי יהודה אומר נתחייבו נכסים</b> – רבי יהודה מנסח בצורה משפטית תפיסה הלכתית רעיונית. התפיסה הרעיונית היא שיש כאן חובה של האב, ושל המשפחה, וברור שיש לקיים את המצווה. הניסוח הוא משפטי. הפדיון הוא מעין חוב המוטל על נכסי האב, ולכן יש לשלם את החוב, ורק אחר כך לחלק את הירושה. קשה לקבוע מה הניע את התנאים, האם הניסוח המשפטי המתוחכם או החובה ההלכתית הפשוטה שניסחנו. ההלכה והמחלוקת חוזרות בתוספתא (פ"ו ה"ח, עמ' 540) בתוספת פרטים, ללא הנימוק המשפטי. זו ראיה שהנימוק המשפטי אינו חלק מדברי התנאים אלא הסבר של העורך, ואנו שואלים האם הסבר משפטי זה הוא בהכרח הדרך היחידה להבין את ההלכה, וראו בהמשך.
<b>זכר ונקבה אין כן לכהן כלום</b> – ההלכה חוזרת לרישא. נולדו תאומים שאינם זהים (זכר ונקבה) יחדיו, ואין ידוע מי הבכור, הרי זה מצב של ספק, ואין הכוהן יכול להוציא מידי הבעלים ללא טיעון מספק. גם את טעמה של הלכה זו ניסחנו ניסוח משפטי, הפעם בעקבות התוספתא המציעה הסבר זה (פ"ו ה"ט, עמ' 540). גם הפעם איננו יודעים האם ההסבר המשפטי הוא ההסבר המקורי, או שמא ההלכה חוזרת לרעיון שאין פדיון בן מספק, משום שאין מביאים קרבן ללא ודאות מלאה. מכל מקום, האפשרות להעביר את הטיעון המשפטי של "המוציא מחברו עליו הראיה" לתחום בכורות שנוי גם במשנה בטהרות: "ספק בכורות: אחד בכורי אדם ואחד בכורי בהמה, בין טמאה בין טהורה, שהמוציא מחבירו עליו הראיה" (פ"ד מי"ב). אנו עסקנו בהיבט זה בהרחבה לעיל (פ"ב מ"ו), וראינו שדין זה של "המוציא מחברו עליו הראיה" שנוי במחלוקת. יתר על כן, הכרענו שם שאכן ההיבט המשפטי-ממוני היה המכריע בעיצוב ההלכה. נזכיר עוד את דעתו של רבי שגם מי שפטור מפדיון הבן משום שבא אחר נפל פטור "מן הבכורה אבל לא חמש סלעים של בן" (תוס', פ"ו ה"א, עמ' 540), כלומר הוא פטור מהמצווה אבל חייב את החוב הכספי. רבי אינו מדבר על מקרים של ספק, אבל ייתכן שגם במקרים של ספק הוא מחזיק בדעתו. מכל מקום, רבי מפריד בין ההיבט הממוני להיבט הקדושה, כל זאת בניגוד לרוח המשפטית של המשניות שהבאנו. ניתן אפוא לסכם שההסבר הממוני רווח ביותר, אך נשמעים גם קולות אחרים, ומכל מקום כפי שניתחנו ההסבר המשפטי איננו בגוף דברי התנאים מדור אושא אלא הסבר של עורכי המקורות.

Mishnah 4

<small>לפי כתב-יד קופמן</small>
<b>שתי נשיו</b> – של איש אחד,<b> שלא בכרו וילדו שני זכרים</b> – בריאים וחיים, <b>נותן עשר סלעים לכהן</b> – פודה את שניהם. במשנה הקודמת היה ספק מי הבכור ולכן נתן רק חמש סלעים לאחד הילדים (פדיון אנונימי), אך כאן שניהם בכורים, כל אחד לאמו. עד כאן לכאורה אין במקרה כל חידוש והוא נועד רק להמשך. אבל המקבילה בתוספתא מבהירה שמדובר במקרה של ערבוב הוולדות: "שתי נשים שלא בכרו וילדו שני זכרים במחבא, נותנות עשר סלעים לכהן" (פ"ו ה"ט, עמ' 540). הברייתא מדגישה שהן נותנות ולא האב, כנראה משום שהברייתא מדברת בהווה. האב לוחם בחזית, או נהרג, והמשפחה מתחבאת. אמנם ייתכן שהן פטורות, אך הן פועלות מכוח האב. במשנתנו נעדר הרקע הרֵאלי. <b>מת אחד מהן בתוך שלשים יום אם לכהן אחד נתן יחזיר לו חמש סלעים</b> – האב נתן את הכסף לאחד מהם טרם זמנו, והתברר שהכסף ניתן בטעות והכוהן צריך להחזירו. <b>אם לשני כהנים נתן אינו יכול להוציא מידן</b> – מכיוון שהאב חייב בפדיון בן אחד הרי נתינה אחת הייתה כהלכה, ואיננו יודעים איזה כוהן קיבל כסף לפדיון הבן החי ואיזה כוהן קיבל כסף לפדיון הבן המת. הערבוב המתואר הוא ערבוב של הוולדות, ולא ידוע איזה כוהן קיבל כסף לאיזה ילד. ערבוב כזה כבר מוקשה ובלתי סביר. לפי התיאור בתוספתא המקרה ברור יותר. שתי הנשים נתנו את הכסף משום שהאב איננו. בגלל הערבוב לקחה כל אחת ילד אחד והתברכה בו, ועתה אחד מהם נפטר. כל אישה נתנה חמש סלעים עבור הבן שלה, ואיננו יודעים מי הבן שלה. הכוהן יודע ממי קיבל את הכסף ועבור איזה ולד, אבל הספק נעוץ במהלך הראשון, האם האם שילמה עבור הוולד המת או הוולד החי.
בתוספתא שנינו: "מת אחד מהן בתוך שלשים יום מוציאות מידן. רבי יהודה אומר אם לכהן אחד נתנו, מוציאות מידו. אם לשני כהנים נתנו, אין יכולין להוציא מידו, שהמוציא מחברו עליו הראיה" (פ"ו ה"ט, עמ' 540). אם שילמו לכוהן אחד, הרי הוא בוודאות זכאי רק לפדיון בן אחד, ואם שילמו לשני כוהנים כל אחד זכאי מספק בפדיון אחד, והשאלה היא האם מספק ניתן להוציא ממון. כפי שהראינו במשנה הקודמת (ובעיקר לעיל פ"ב מ"ו), יש החולקים על השימוש בכלל זה של המוציא מחברו עליו הראיה. <b>זכר ונקבה</b> – נולדו לו זכר ונקבה משתי אמהות והתערבבו הוולדות, ואין ידוע אמו של מי היא אם הזכר, אבל ברור מי האב, לכן הוא פודה את בנו אף על פי שזהות האם בלתי ידועה. <b>או שני זכרים ונקבה</b> – שתי נשים, אחת ילדה תאומים וחברתה זכר או נקבה, והבלבול בתנאי המחבוא היה מוחלט,<b> נותן חמשים</b> – ברוב עדי הנוסח "חמש",<b> סלעים לכהן</b> – כפדיון בן רגיל, משום שאחד הזכרים הוא בוודאי בכור. לדוגמה, אם שתי הנשים הן רחל ולאה:
דוגמה לשני זכרים ונקבה
<b>שתי נקבות וזכר או שני זכרים ושתי נקבות אין כאן לכהן כלום</b> – ייתכן שאצל שתי הנשים הבנות הן הבכורות, ומספק פטור מפדיון הבן.
גם במשנה זו חוזר המינוח "חמשים סלעים". ניתן לקבל שפעם אחת הסופר השתבש, או שהיה כתוב לפניו חמש' והוא טעה בפיענוח ובמקום "חמשה" כתב "חמשים". גם הסבר זה קשה, שכן במשנה תמיד חמש סלעים [בנקבה] ולא חמשה<sup class="footnote-marker">43</sup><i class="footnote">תודתי לדן הלוי שלא רק חילצני משגיאות רבות במהלך העריכה אלא אף הוסיף טיעון זה. </i>, אבל קשה יותר לטעון ששגיאה כזאת חוזרת, ושוב אנו חוזרים לספק שמא אין זה שיבוש אלא מסורת הלכתית חריגה שהושתקה.
<b>אחת בכרה</b> – אחת כבר ילדה בעבר ופטורה מפדיון,<b> ואחת שלא בכרה</b> – ובנה הבכור יהיה חייב בפדיון,<b> וילדו שני זכרים</b> – והתערבבו הוולדות,<b> נותן חמש סלעים לכהן</b> – שכן אחד הזכרים הוא בוודאי בכור.<b> מת אחת מהן בתוך שלשים יום האב פטור</b> – מספק שמא הבכור החי הוא בנה של זו שכבר ילדה.<b> מת האב הבנים קיימים רבי מאיר אומר אם נתנו עד שלא חלקו נתנו ואם לאו פטורין רבי יהודה אומר נתחייבו נכסים</b> – משפט זה הוסבר במשנה ג, ולמעשה הוא חזרה על מה שנאמר ומיותר.<b> זכר ונקיבה אין כאן לכהן כלום</b> – שמא האם שכבר "ביכרה" ילדה את הזכר, והוא פטור מבכורה.

Mishnah 5

<small>לפי כתב-יד קופמן</small>
<b>שתי נשים של שני אנשים שלא בכרו וילדו שני זכרים</b> – והתערבבו,<b> זה נותן חמש סלעים לכהן וזה נותן חמש סלעים לכהן</b> – כל אחד חייב בפדיון בן אחד. המשנה אינה נרתעת מפדיון של בן אנונימי; אמנם ייתכן שהוא של אב אחר, אבל הוא בוודאי בכור. בדרך זו הלכו גם משניות ג-ד. <b>מת אחד מהם בתוך שלשים יום אם לכהן אחד נתנו יחזיר להם חמש סלעים</b> – כמו במשנה ד, אלא ששם היה מדובר בספק מי האם, וכאן הספק הוא גם מי האם וגם מי האב. זו הכפלה מיותרת, וזו דרכה של משנה, ואין צורך לחפש לכך הסברים מיוחדים או חידושים נוספים. <b>אם לשני כהנים נתנו אינן יכולין להוציא מידן</b> – כמו במשנה ד, כל כוהן זכאי לכסף מספק, ומספק אין מוציאים ממון מידו.<b> זכר ונקבה האבות פטורין</b> – כל אחד הוא אולי אבי הבכור ואולי אבי הנקבה, ופטור מספק כמו במשנה ד. <b>והבן חייב לפדות את עצמו</b> – לכשיגדל. כך נקבע הדין גם בתוספתא למשנה ב לעיל. יש להניח שבפועל לא רצה האב שבנו יגדל ללא פדיון. בשאלה המציאותית למי יינתן הילד הכריעו בדרך שהכריעו: על פי גורל, או מי שנשאר בחיים, או לפי דמיון מפוקפק, ואזי היה האב פטור מפדיון, אבל מן הסתם לא המתין עד שבנו יגדל אלא שילם במקומו. אנו מציעים זאת מתוך ההנחה שהמשפחה ששה לפדות את בנה למרות ההוצאות, ולא ראו בכך עול מצווה, אלא מצווה ששכרה בצדה.
<b>שתי נקבות וזכר או שני זכרים ושתי נקבות אין כן לכהן כלום</b> – אצל כל אחת מהאמהות מינו של הוולד הבכור בספק, ופטורים מספק. בתוספתא שנינו: "שתי נשים של שני אנשים שלא ביכירו, וילדו שני זכרים במחבא, מת אחד מהן שני בכור לנחלה ואין בכור לכהן" (פ"ו ה"ב, עמ' 540), וכן: "שתי נשים שילדו שני זכרים במחבה, וחזרו וילדו שני זכרים במחבה, שתיהן הולכין אצל הראשון ונוטלין חלק כזכר, אצל השיני ונוטלין חלק [כזכר..." (תוס', בבא בתרא פ"ט ה"ג)<sup class="footnote-marker">44</sup><i class="footnote">המחבוא נזכר גם בציטוט התוספתא בבבלי, בבא בתרא קכז ע"א; מדרש תנאים לדברים, כא טו, עמ' 129.</i>. בברייתות אלו נמשך הדיון במעמדם של הוולדות.

Mishnah 6

<small>לפי כתב-יד קופמן</small>
<b>אחת בכרה ואחת שלא בכרה של שני אנשים</b> – זה המקרה המקביל למשנה ד (חצי שני). שתי נשים, שאחת מהן כבר ילדה, נשואות לשני אנשים,<b> וילדו שני זכרים</b> – והתערבו (במחבוא),<b> זה שלא בכרה אשתו נותן חמש סלעים לכהן</b> – נולד לו זכר; אמנם אין הוא יודע מיהו אותו זכר, אך אחד מהם הוא בוודאות שלו.<b> זכר ונקבה אין כן לכהן כלום</b> – כל אחד מהם בספק שמא הבכורה שלו. עד כאן מקרי הספקות.
<b>מת הבן בתוך שלשים יום</b> – במקרה רגיל של בכור רגיל וידוע. אילו היה מדובר בהמשך הנושא הקודם של תערובת היה צריך לכתוב "מת אחד מהם", והדין הוא שאין מוציאים ממון מיד הכוהן מתוך ספק. אמנם ייתכן שמשנתנו חולקת על הדין הקודם, אבל גם ההמשך מדבר על בן רגיל. <b>אף על פי שנתן לכהן יחזיר לו חמש סלעים</b> – שכן הנתינה הייתה בטעות, ואין לכוהן כל סיבה להחזיק בכסף. אין כאן הוצאת כסף מספק, אלא מוודאות. <b>לאחר שלשים יום</b> – הבן נפטר לאחר זמן מרובה, <b>אף על פי של</b>[<b>א</b>] <b>נתן</b> – את דמי הפדיון,<b> יתן</b> – לכוהן, שכן החובה היא לפדות ביום השלושים, וביום זה נוצר חוב כספי לכוהן. <b>מת ביום שלשים כיום שלפניו</b> – כלומר האב פטור מפדיון.<b> רבי עקיבה אומר אם נתן לא יטול אם לא נתן לא יתן</b> – שכן יום השלושים הוא ספק, ומספק אין מוציאים ממון מיד הכוהן.<b> מת האב בתוך שלשים יום בחזקת שלא נפדה עד שיביא ראייה שנפדה</b> – בדרך כלל הפדיון היה נעשה בזמנו. אמנם המשניות לעיל עסקו בפדיון טרם הזמן, אך אלו חריגים. ייתכן שהפדיון המוקדם נבע גם הוא מתנאי המערה. האב רוצה לקיים מצווה, אולי מצווה אחרונה בחייו, ואולי גם רואה בכך זכות שתסייע לו ולבנו להינצל. [<b>לאחר שלשים יום בחזקת שנפדה</b>]<b> – </b>נוסף בצד בידי המעתיק הראשון,<b> עד שיאמרו לו שלא נפדה</b> – ב-<b>מל</b>, <b>מפ</b>: "עד שיביא ראיה שלא נפדה". ספק אם משפט זה מקורי, וספק נוסף אם הוא נכון. אמנם אם עדים מעידים נגד האב ששכח ולא פדה את בנו לכאורה עליו לשלם, אבל כמובן קשה מאוד להוכיח שלא פדה, שהרי מה ניתן לדעת על מעשי האב במשך כל שלושים הימים? מדובר במקרה מיוחד מאוד, וספק רב אם המשנה רצתה לדון במקרה כזה. מכל מקום, המשנה מניחה שבפועל הכול קיימו את מצוות פדיון הבן בזמן. אמנם ייתכן שיהיו מאחרים ומקדימים, אבל הנורמה היא של פדיון בזמן. לא אחת אנו מתחבטים עד כמה שמר הציבור על מצוות ההלכה; לפחות ממשנתנו משתמע שעל מצוות הפדיון הקפידו רוב היהודים. עם זאת, להלן תעלה השאלה מה דינו של מי שלא נפדה. אמנם ייתכן שהדבר נעשה בהיתר (ראו להלן), אך אפשר גם שלפנינו מקרה שהאב התרשל בקיום המצווה, או אף נמנע ממנה בכוונה ובמזיד. אם עדיין המשנה מדברת על מקרי המחבוא במערות, הרי שכל התמונה החברתית שונה.
משנתנו מניחה שפדיון קודם זמנו אפשרי, אולי אפילו רצוי, אבל ודאי אינו עברה, והפדיון תקף. בבבלי מובאת מחלוקת האם הבן פדוי (יב ע"ב; מט ע"א). כמו במצוות רבות ההלכה עוצבה במהלך השנים, ונקבעו גדרים מדויקים וזמנים מדויקים לכל מצווה. בתנאים אלו פדיון קודם זמנו, כמו הפרשת תרומות ומעשרות לפני זמנם, הוא בעייתי. הבבלי אינו מעלה את הסתירה בין דיון זה למשתמע ממשנתנו. ייתכן שהאמוראים פירשו שבמשנה לא נאמר שהפדיון תקף, ואולי סבר התלמוד שפדיון קודם זמנו נובע מתנאי המחבוא בלבד<b>.</b>
מהמשנה משתמעת תמונה מרתקת של שמירת המצוות בתנאי המערה. הבלבול רב, אך מקפידים על פדיון, ואפילו על פדיון קודם זמנו.
<b>הוא לפדות</b> – הוא חייב לפדות את עצמו. או שהוא אחד המקרים שבהם שנינו לעיל שהאב פטור אבל הבן חייב לפדות את עצמו (משנה א בטבלה), או שאביו לא פדאו, או כשיטת רבי מאיר במשנה ג שאם האב מת לפני מועד הפדיון היורשים פטורים מהמצווה. <b>ובנו לפדות</b> – נולד לו ילד בכור רגיל,<b> הוא קודם את בנו</b> – השאלה היא עקרונית ותאורטית. יש לה גם השלכה מעשית, מה עליו לעשות קודם, או מה יהיה הדין אם אין לו ממון אלא כדי פדיון אחד. הבבלי בדרכו המשפטית ממקד את הדיון על נפקא מינה משפטית זו (מט ע"ב; קידושין כט ע"ב). מכל מקום, ודאי שמן הדין היה עליו לפדות את עצמו כבר בעבר, ברגע שבגר, ואין זה סביר שנולד לו בכור לפני שבגר. אנו נוטים לראות בשאלה שאלה עקרונית תאורטית ולא בעיה מעשית. <b>רבי יהודה אומר בנו קודמו שמצוותו על אביו</b> – אביו היה צריך לפדותו והוא חייב בפדיון רק בהיעדרו, וזו חובה מופחתת, <b>ומצוות בנו עליו</b> – את בנו הוא חייב לפדות. דומה שרבי יהודה מעדיף לקיים את הסדר הרב-דורי הנאות, אב פודה את בנו. סדר זה חשוב יותר מאשר פדיון האדם המסוים שעליו מדובר. אדם שלא נפדה חייב לפדות את עצמו, אך ברמה העקרונית חשוב יותר שהשושלת של מסירת המצווה תישמר. מדרש התנאים מוצא לכך גם סיוע במדרש<sup class="footnote-marker">45</sup><i class="footnote">מכילתא דרבי שמעון בר יוחאי, יג יג, עמ' 43, ומדרש שונה במקצת במכילתא דרבי ישמעאל, בא, מסכתא דפסחא פי"ח, עמ' 72.</i>.

Mishnah 7

<small>לפי כתב-יד קופמן</small>
<b>חמש סלעים שלבן במנא צורי</b> – מנה הוא מטבע ומשקל עובר לסוחר במזרח הקדמון. הוא משתלב במערכות משק ומטבע שונות ולא היה לו משקל אחיד. המנה הצורי היה המנה שבו קבעו חכמים את התעריפים של התורה, וזאת משום שהמנה נודע בערכו הטוב, בגלל תכולת המטבע שהכיל כסף מזוקק ברמה גבוהה. ולכן נחשב למתאים לשימוש בתחומים דתיים וחשובים. המנה הצורי שקל בערך כ-700 גרם. מלכי החשמונאים לא טבעו כלל מטבעות כסף. אפילו הורדוס שהיה מלך עשיר וחזק נמנע מלטבוע מטבעות כסף. ההסבר המקובל הוא שבזמנו נפוצים היו המטבעות ממטבעת צור והורדוס לא רצה או חשש מהתחרות עם מטבעת צור. לא מן הנמנע שגם המקדש השפיע על החלטה זו. במקדש התעקשו להשתמש במטבעות צור המקובלות והורדוס נמנע מלהציע תחליף, או משום שחשש שייכשל בתחרות או משום שהיו מפרשים זאת כהתגרות במסורת. מכל מקום, מטבעות צור ועריכיהם הם ששימשו גם במערכת מחצית השקל<sup class="footnote-marker">46</sup><i class="footnote">משורר, המטבעות, עמ' 70-68. </i>, וכפי שנראה להלן גם בכל התשלומים האחרים הכתובים בתורה. מאוחר יותר, בהמשך המאה הראשונה לספירתם, חדלה מטבעת צור לתפקד, ושקלי צור הוטבעו כנראה בירושלים. כה חזקה הייתה המסורת שחשוב היה להטביע שקלי צור דווקא. מבחינה פוליטית חייבה כל הטבעה כזאת אישור מהשלטון הרומי, ובמקרה כזה היה צריך לשכנע את הרומאים להמשיך להטביע שקלים צוריים, לאחר שנלקחה האוטונומיה של מטבעת צור. מן הסתם נדרש לכך הסדר פוליטי עדין. במרד הראשון טבעו המורדים מטבעות של שקל ירושלים<sup class="footnote-marker">47</sup><i class="footnote">משורר, שם, עמ' 106.</i>; עם זאת, בזיכרונם של חכמים נטבעו מטבעות צור שהילכו בפועל שנים רבות לאחר שמטבעת צור חדלה לטבוע מטבעות חדשים. <b>ושלשים של עבד</b> – אם שור נגח עבד על בעל השור לשלם שלושים שקלים (שמות כא יב),<b> וחמשים שלאונס ושלמפתה</b> – אלו משלמים לפי התורה חמישים שקלים (דברים כב כח-כט),<b> ומאה שלמוציא שם רע</b> – כאמור בתורה (דברים כב יט),<b> וכולם בשקל הקדש במנא צורי</b> – שקל הקודש ומנה צורי הם מערכת אחת. חכמים הרגישו כה נוח במערכת המטבעות הצורית עד שכינו אותה "שקל הקֹדש", <b>וכולם נפדים בכסף ובשווה כסף</b> – אפשר להשתמש בכל מטבע אחר, אבל חישוב ערך התשלום נעשה לפי שיטת המטבע הצורי. <b>חוץ משקלים</b> – לשם מחצית השקל יש להשתמש רק במטבעות כסף של חצי שקל ושקל שלם. בנתינת מחצית השקל הדגש היה לא על סכום הכסף אלא על המטבע עצמו, שכן הנתינה נעשתה כמעמד ציבורי בפני עצמו. התוספתא (פ"ו הי"ב, עמ' 540) חוזרת על ההלכה ומוסיפה שפדיון מעשר שני נעשה במטבע הרגיל, העובר לסוחר. מעשר שני נפדה כאשר הבעלים אינו יכול להעלות לירושלים פרות טריים, אם בגלל המרחק ואם משום שהוא מעכב את עלייתו זמן רב לאחר שהפריש את המעשר השני. פדיון מעשר שני לא נחשב כנראה לתשלום של קודש אלא כפתרון טכני, בדיעבד, לבעיה של דחיית העלייה לרגל. מכל מקום, כאן ההקפדה היא על מטבע רֵאלי שערכו ידוע לכל אדם, כדי שהפדיון לא יהיה סמלי. זו עדות שלפחות בימי תנאים היה אולי המטבע הצורי מוכר, אבל ערכו המדויק כבר היה מעט ספקולטיבי. מעשר שני נהג גם לאחר החורבן, כמו גם הבכור. יתר הקנסות נהגו רק לעתים רחוקות. בפירושנו למסכת כתובות טענו שחובת הכתובה בגובה מאתיים זוז (שני מנה) היא פירושם של חכמים לקנס המוטל על אונס ומפתה, 50 שקלים. חמישים שקלים הם מאתיים זוז (שני מנה)<sup class="footnote-marker">48</sup><i class="footnote">ראו המבוא למסכת כתובות. </i>. במקביל טענו שהמחיר של מאתיים זוז בכתובה כבר היה מטבע לשון סמלי ומקודש ולא ערך כספי מדויק, כשם שכל הכתובה הפכה להיות מסמך שהוא יותר טקסי וסמלי מאשר מסמך משפטי רגיל.
אפשר גם שכל התשלומים במנה צורי הם מצוות קדומות שבזמן החשמונאים, כאשר המנה הצורי נחשב ל"הליך" מוניטרי מיטבי, נקבע השימוש במטבע זה בהיעדר תחליף של מטבע "יהודאי" (שהוטבע בממלכת יהודה). סכום הכתובה נקבע מאוחר יותר, כאשר המנה הצורי כבר לא שלט בשוק, ולכן נקבע סכום הכתובה במטבע המקומי המהלך. הכתובה אכן התפתחה בשלהי ימי בית שני, ואילו התשלומים האחרים מופיעים בתורה. אם אכן אנו צודקים הרי שיש בכך הוכחה שמצוות אלו התקבעו בחברה היהודית בארץ ישראל, לפחות בימי שלטון החשמונאים.

Mishnah 8

<small>לפי כתב-יד קופמן</small>
<b>אין פודין לא בעבדים ולא באשטרות</b> – הא' אינה נהגית אלא משמשת לניקוד הב', בַשטרות.<b> ולא בקרקעות ולא בהקדשות</b> – במשנה הקודמת נאמר שדמי פדיון הבן מחושבים לפי שקל הקודש; ניתן לשלמם בכל מטבע ובשווה כסף, אבל לא בעזרת תחליפי כסף רחוקים יותר, כגון לתת לכוהן עבד בשווי זה, או לתת לכוהן שטר הלוואה, ואולי לתת לכוהן שטר התחייבות לחמש סלעים. כן אסור לתת לו רכוש הקדש, גם אם הבעל מתכוון בכך לפדות את ההקדש ולשלם להקדש את דמיו. רביעייה זו מופיעה כקבוצה ספרותית בסדרת מקורות הנסובה בעיקר סביב שלושה נושאים:
1. אין פודים בהם בכורות, ולכך יש במדרשים הסברים מדרשיים: "אף אני איני מרבה אלא נכסים שאין להם אחריות, וגופן ממון. מכאן אמרו בכל פודין בכורי אדם חוץ מעבדים, ושטרות, וקרקעות, והקדשות. [רבי אומר בכל פודין בכורי אדם חוץ משטרות]" (מכילתא דרבי ישמעאל, בא, מסכתא דפסחא פי"ח, עמ' 72, וכעינו בספרי במדבר, קיח, עמ' 139). הכלל הוא ש"גופו ממון", כלומר לא שטרות ולא נכסים שאינם מטלטלים. כמו כן: "לפי שנאמר 'ופדה', יכול בעבדים, ובשטרות ובקרקעות? תלמוד לומר 'בשקל הקודש', אין לי אלא סלעים של קודש מנין לרבות דבר המטלטל? תמוד לומר '<u>ו</u>פדה' לרבות דבר המטלטל. אם כן למה נאמר בשקל הקודש פרט לעבדים ולשטרות ולקרקעות" (ספרא, בחוקתי פרק י"א ה"א, קיד ע"ג; בבלי, שבועות ד ע"ב). כאן הלימוד שונה; בעצם הפדיון הוא רק במטבעות (או במשקל כסף), והרחיבו חכמים (התורה) לדבר המיטלטל, אך הביטוי "בשקל הקדש" מונע שימוש בעבדים ובשטרות שאינם קודש.
2. לרביעייה זו אין דין אונאה, כלומר גם אם המחיר מופקע אין המיקח חוזר, שכן אין להם מחיר "שוק" קבוע (משנה, בבא מציעא פ"ד מ"ט).
3. על רביעייה זו אין נשבעים שבועת פיקדון, ואין בה תשלומי כפל (משנה, שבועות פ"ו מ"ה). ההלכה נובעת מכך שאין פיקדון על קרקעות ועבדים. כמו כן: "מה שבועה ומיתה האמורה להלן פרט לעבדים ולשטרות ולקרקעות אף כן פרט לעבדים ולשטרות ולקרקעות" (מכילתא דרבי שמעון בר יוחאי, כב יג, עמ' 206).
דומה שההלכה השנייה היא המסבירה את כל הקבוצה. רביעייה זו אין לה מחיר קבוע. הקדש פודים בלא פחות מערכו, אך הפודה עושה זאת גם בשל הרצון לתמוך במקדש (כמו במחירה פומבית לצורכי צדקה). לעבד ולקרקע אין מחיר קבוע, ולכן כל אלה אינם יכולים לשמש כפדיון לסכום שהוא קבוע בדיוק. רק מה ש"גופו ממון" יכול למלא תפקיד זה.
<b>כתב לכהן</b> – שטר מתנה,<b> שהוא חייב לו חמש סלעים חייב ליתן לו</b> – שכן התחייב,<b> ובנו אינו פדוי</b> – שכן הלוואה ושטר אינם משמשים כתחליף לפדיון הבן, <b>לפיכך אם רצה הכהן ליתן לו מתנה רשיי</b> – הכוהן רשאי לקבל ממנו חמש סלעים במזומן ולתת לו חזרה את השטר, או את המטבעות, אבל כל זה בגדר "רשיי" ואינו חובה. אנו מבינים שבפועל לא ניצל הכוהן לרעה את הטעות והחזיר את הכסף, אך מבחינת המצווה אין קיומה אלא בכסף מזומן. <b>המפריש פדיון בנו ואבד חייב באחריות שנאמר – </b>(במדבר יח טו)<b> יהיה לך </b>[<b>ו</b>]<b>פדה תפדה</b> – הכסף עצמו עדיין של האב עד שישלמו, זאת בניגוד לתרומה שהמצווה מתמצית בהרמת התרומה. נתינתה לכוהן אינה מעכבת והפרי מותר לאכילה.
בתוספתא שנינו: "עגל זה לפדיון בני אין בנו פדוי, אבל אם אמר עגל זה בחמש סלעים לפדיון בני, וטלית זה בחמש סלעים לפדיון בני, בנו פדוי. אבל אין פודין לא בעבדים ולא בשטרות ולא בקרקעות, ואפילו אמר עבד זה בחמש סלעים לפדיון בני, וקרקע זו בחמש סלעים לפדיון בני, אין בנו פדוי" (פ"ו הי"ג, עמ' 541). אין לפדות בחפץ, אבל ניתן לפדות בערכו הכספי.

Mishnah 9

<small>לפי כתב-יד קופמן</small>
<b>הבכור נוטל פי שנים בניכסי האב</b> – ככתוב בתורה "כי את הבכֹר בן השנואה יכיר לתת לו פי שנים בכל אשר ימצא לו כי הוא ראשית אֹנו לו משפט הבכֹרה" (דברים כא יז). חכמים הבינו זאת כהנחיה כללית בכל מקרה של שתי נשים. הדגש במשנה אינו על חובת האב, בכך דנו במבוא, אלא בזכות הבן. <b>ואינו נוטל פי שנים בניכסי האם</b> – זכות הבן היא רק בנכסי האב. אם האם מתה לפני האב (זו הייתה דרכו של העולם הקדום) הרי שהאב ירש את אשתו, ומעתה זה רכושו של האב, וכנראה לא בכך מדברת המשנה. אלא האב מת ראשון, וכשמתה האם בניה יורשים אותה (בשם בעלה המנוח), אז זו ירושה ישירה מהאם וזכות הבכור לכפל אינה קיימת.
המשפט שנוי גם במשנת בבא בתרא: "אחד הבן ואחד הבת בנחלה, אלא שהבן נוטל פי שנים בנכסי האב ואינו נוטל פי שנים בנכסי האם. והבנות נזונות מנכסי האב ואינן נזונות מנכסי האם" (פ"ח מ"ד). מהמשפט הראשון משתמעת הנחה של שוויון, אבל בהמשך (שם מ"ב, מ"ח ועוד) ברור שאם יש בנים ובנות הבנים יורשים את הרכוש, והבנות זכאיות למזון. הבנות מקבלות אפוא רשת ביטחון, והבנים יורשים. אם הרכוש רב הבנים מרוויחים, ואם הרכוש זעום הבנות מוגנות. לא נרחיב בהלכה זאת שאיננה מענייננו, ונסתפק בקיצור הדברים. ממשנת כתובות מתברר שעל כך הייתה מחלוקת בין אדמון לבין חכמים. רבן גמליאל סבור כאדמון שאכן הבת יורשת עם הבן, ואילו חכמים מצדדים בהסדר המזונות שתיארנו. כך הצענו לפרש את משנת כתובות, אם כי פירוש זה אינו הפירוש היחיד האפשרי (ראו פירושנו לכתובות פי"ג מ"ג). לדעתנו דעת אדמון היא עמדת הצדוקים (תוס', ידים פ"א ה"כ, עמ' 684), אבל כאמור גם רבן גמליאל סבור כך.
בדרך כלל מפרשים את משנת בבא בתרא, "אחד הבן ואחד הבת בנחלה", ששניהם שווים בכך שכשם שהבן יורש את הנחלה כך הבת יורשת כשאין בנים. לפי פירוש זה המשפט השוויוני "אחד הבן ואחד הבת" משדר מסר מוטעה<sup class="footnote-marker">49</sup><i class="footnote">הירושלמי מסביר שהכוונה לכך שבת יורשת את אמהּ: "רבי שמעון בן לעזר אומר משום רבי זכריה בן הקצב, כך היה רבי שמעון בן יהודה אומר משום רבי שמעון, אחד הבן ואחד הבת שוין במטה האם" (ירו', בבא בתרא פ"ח ה"א, טז ע"א). הבבלי (בבא בתרא קכב ע"ב) רואה בכך אחד ההסברים האפשריים ומציע עוד הסברים, כגון שדרכי הירושה דומים (חוץ מהפרט הזה שבת אינה יורשת אלא אם אין בנים), או ששניהם שווים בדיני בכורה, כלומר שבת בכורה יורשת פי שניים (בין הבנות).</i>. ברם לאחר שראינו כי מחלוקת צדוקים ופרושים הייתה גם מחלוקת בתוך עולמם של חכמים, פשוט יותר לפרש שהמשנה בבבא בתרא היא כרבן גמליאל, ומשנה ח בהמשך הפרק בבבא בתרא, המפרטת את דין המזונות, היא כהלכת חכמים שנקבעה לדורות. המשך משנה ג, "והבנות נזונות מנכסי האב ואינן נזונות מנכסי האם", רומז לדין מזונות של משנה ח, ולפיכך יש לנתקו מהרישא של המשנה. הרישא היא כהלכה הקדומה של רבן גמליאל הראשון (שבה דגלו גם צדוקים), והסיפא כמשנה אחרונה. בבבלי שבת (קטז ע"ב) מיוחסת העמדה של הצדוקים לנוצרים, אלא שמעשה זה, שנוסחו מאוחר, מערב התנגדות לשלטון הרומי ולבתי המשפט שלו עם ההתנגדות לנצרות, ומייחס את המאבק לבני דור יבנה שטרם חוו את חוויית השתלטות הנצרות על מערכת השלטון הרומית. לפיכך נראה שהמחבר עירב טענות משפטיות שונות השייכות למינים מתקופות שונות ומשדר בכך מסר שכל המינים חד הם, וכולם מושחתים. מכל מקום, הניסוח המיוחס שם למינים (והכתוב בעוון גליון [אוונגליון] הוא "ברא וברתא כחדא ירתון", בן ובת יירשו כאחד) הרי זה למעשה הניסוח של משנת בבא בתרא "אחד הבן ואחד הבת בנחלה").
מכל מקום, יהא פירוש משנת בבא בתרא אשר יהא, ההמשך "אלא שהבן נוטל פי שנים בנכסי האב ואינו נוטל פי שנים בנכסי האם" הוא דין בפני עצמו, ולקוח כנראה ממשנתנו. מילית הקישור היא "אלא" (ונמצאת בכל עדי הנוסח הטובים למשנת בבא בתרא), ותפקידה לשבץ את המשפט ממשנתנו כסייג לכלל השוויון. הוה אומר שההבדל היחיד (או העיקרי) בין בן לבת הוא שבבת אין דין ירושת בכור, וכן אין דין בכור בנכסי האם.
כאמור, משנתנו סבורה שדין בכורה אינו חל על נכסי האם. נכסי האם נופלים בדרך כלל לירושה לבעלה, ואם הבעל מת היה להם מעמד מיוחד. בתוספתא בבא בתרא שנינו: "וכשם שהבן קודם את הבת בנכסי האב, כך קודם הבן את הבת בנכסי האם. רבי אלעזר ברבי יוסי אומר משם רבי זכריה בן הקצב, וכן היה רבי שמעון בן יהודה איש כפר איבוס אומר משום רבי שמעון, אחד הבן ואחד הבת שוין בנכסי האם" (פ"ז ה"י<sup class="footnote-marker">50</sup><i class="footnote">ירו', בבא בתרא פ"ח ה"ד, טז ע"ב; בבלי, שם קטו ע"א. מהסוגיה המרתקת בירושלמי עולה שבתפוצות נהגו שהבת יורשת בנכסי האם, ואמוראי ארץ ישראל טענו שפסק זה נובע מכך שהם הדיוטות וסומכים על רבי זכריה בן הקצב. </i>). בהלכה זו בא לידי ביטוי ניסיון להעניק לבנות מעט זכויות של ירושה. לפי זכריה בן הקצב הבת זכאית בירושה של נכסי האם.
מבחינה משפטית יש במשנתנו הגבלה של דין כפל ירושה של הבכור. הבכור יורש נחלה כפולה רק פעם אחת, בשעת מיתת האב. כל הכספים שיגיעו בעתיד בגין אביו אין לו בהם זכות בכורה. כלל זה ינוסח להלן. מבחינה משפטית הכלל חסר הסבר. למה יש הבדל במעמד הבן בין רגע הירושה לבין הכספים שיגיעו בהמשך? אפשר להציע הסברים דחוקים לעיקרון זה. לדעתנו בא הדבר מתוך הערעור הכללי אחר זכותו של הבכור לירושה כפולה. כפי שהראינו במבוא מדין תורה זכותו של הבכור קבועה, אבל חז"ל אפשרו לעקוף אותה ונתנו לאב את האפשרות שלא להנחיל לבנו הבכור כפל ירושה. על כן, ובמקביל, פעלו חכמים לצמצם את כפל הירושה לשעת הירושה בלבד, "במוחזק", כפי שיכונה הדבר להלן.
עד כאן הצענו הסבר משפטי, שהוא הבריח המבריח את כל ההלכות שבמשנה. ברם מעבר לכך ראינו גם שלירושת האם התייחסו אחרת מלירושה רגילה. דיון זה בירושת האם אינו מבריח את כל המשנה, אבל נוכחנו בו בשתי הלכות נפרדות. מעבר לנימוקים המדרשיים השנויים במסורות, והשנויים במחלוקת, עולה השאלה מדוע חלים על נכסי האם דיני ירושה אחרים מאלה השנויים בתורה (או כפי שחכמים פירשו את דיני התורה). ייתכן שגם בכך באה לידי ביטוי הסתייגות של חכמים מהסדרים הקבועים בתורה. חכמים חשו שלא בנוח בהדרת האישה מירושת אביה, וצמצמו את ההלכה לכתוב במפורש בתורה. אפשר שיש בכך השפעת הדעה הצדוקית שנדחתה. אפשר גם שיש בכך השפעת המשפט הרומי שהיה בנושא זה שוויוני, ואכן הירושלמי מספר שההלכה של זכריה בן הקצב הייתה מקובלת בתפוצות: "1. רבי מלוך בשם רבי יהושע בן לוי, הלכה כרבי זכריה. 2. רבי ינאי קפודקייא הוה ליה עובדא, והוו דיינין רב הונא ורבי יהודה בן פזי ורב אחא. אמר לון רבי אחא, אחינו שבחוצה לארץ הדיוטות הן והן טועין את ההלכה<sup class="footnote-marker">51</sup><i class="footnote">בסגנון זה באים לידי ביטוי זלזול ורגשי עליונות על בני התפוצות. החוק הנהוג בארץ ישראל נעלה יותר מחוקים אחרים. </i>. 3. ועוד דאינון סמכין על הדא דרבי מלוך בשם רבי יהושע בן לוי, ולי תו כן<sup class="footnote-marker">52</sup><i class="footnote">ואינו כן.</i>. 4. רבי סימון בשם רבי יהושע בן לוי, אין הלכה כרבי זכריה. 5. רבי בא בריה דרבי חייה בשם רבי יוחנן, אין הלכה כרבי זכריה בן הקצב. 6. רבי לעזר אבוי דרבי יצחק בר נחמן בשם רבי הושעיה, אין הלכה כרבי זכריה. 7. רבי ינאי ורבי יוחנן הוון יתבין (יושבים). עאל (עלה) רבי יודן נשייא (הנשיא) ושאל, 'וכל בת יורשת נחלה ממטות' מהו? אמר ליה, מקיש מטה האב למטה האם, מה מטה האב אין לבת במקום הבן, אף מטה האם אין לבת במקום בן. או חילוף? מה מטה האם יש לבת במקום בן, אף מטה האב יש לבת במקום בן? אמר ליה רבי יוחנן, איתא מן תמן לית אהן גוברא בעי מישמע מילה דאורייא<sup class="footnote-marker">53</sup><i class="footnote">יש הוא משם, אין האדם רוצה לשמוע דבר של תורה. </i>" (ירו', בבא בתרא פ"ח ה"א, טז ע"א). ריבוי ההלכות מעיד עד כמה הייתה השאלה טעונה מבחינה רגשית. שש הלכות דוחות את הרעיון שהבת תירש בנכסי האם; רק ההלכה הראשונה מעידה שרבי יהושע בן לוי תמך בזכות הבת. המעשה השני מצביע על כך שבתפוצה הרומית נהגו כרבי יהושע בן לוי וכרבי זכריה, כלומר שתפוצות שהיו תחת משטר רומי נהגו כמשטר הרומי. פסיקה זאת מכונה "הדיוטות הן והן טועין את ההלכה". רבי יהודה נשיאה (הנשיא) דגל כנראה אף הוא בקבלת עמדה זו, ורבי יוחנן תוקף אותו בחריפות ומאשים אותו שהוא "משם" (מהתפוצות, או מהצדוקים?), ואינו רוצה לשמוע דבר תורה. דבר תורה במקרה זה הוא בסך הכול עמדה אחת של התנאים, בניגוד לעמדה תנאית אחרת<sup class="footnote-marker">54</sup><i class="footnote">במבוא הכללי לפירוש המשניות הפנינו לדברי גילת, המושגים, ודה פריס, המושגים, שלפיהם המונח "דבר תורה" אינו הגדרה היסטורית אלא אמירה דתית, שזו הלכה קבועה וחשובה. </i>.
המתיחות סביב הפסיקה מצביעה על כך שלפנינו דיון עקרוני במעמד הבת. חכמי ארץ ישראל (רבי יוחנן) פסקו ברוח בלתי שוויונית בניגוד למשפט הרומי. הנשיא הכיר מקרוב את המשפט הרומי וצידד בו, והוא הדין בתפוצות.
מתח דומה עולה גם בתלמוד הבבלי, אלא ששם השפעת השלטון הרומי ניכרת פחות:
1. רב ניתאי סבר למעבד עובדא כרבי זכריה בן הקצב. אמר ליה שמואל: כמאן, כזכריה? אפס זכריה. 2. רבי טבלא עבד עובדא כרבי זכריה בן הקצב, אמר ליה רב נחמן: מאי האי? אמר ליה, דאמר רב חיננא בר שלמיא משמיה דרב: הלכה כרבי זכריה בן הקצב. אמר ליה: זיל אהדר בך, ואי לא מפיקנא לך. 3. רב חיננא בר שלמיא מאוניך, רב הונא בר חייא סבר למעבד עובדא כרבי זכריה בן הקצב. אמר ליה רב נחמן: מאי האי? אמר ליה, דאמר רב הונא אמר רב: הלכה כרבי זכריה בן הקצב. אמר ליה: אשלח ליה, איכסיף. אמר ליה: השתא כי נח נפשיה דרב הונא, איתריסת לקבלי<sup class="footnote-marker">55</sup><i class="footnote">תרגום ופירוש: 1. רב ניתאי חשב לפסוק כרבי זכריה בן הקצב. אמר לו שמואל: כמי? כזכריה? נגמר זכריה (נדחה זכריה). 2. רבי טבלא פסק כרבי זכריה בן הקצב. אמר לו רב נחמן: מה זה? אמר לו שאמר רב חיננא בר שלמיא משמו של רב שהלכה כזכריה בן הקצב. אמר לו: חזור בך, ואם לא אוציא אותך. 3. רב חיננא בר שלמיא מאוניך אמר שרב הונא בר חייא חשב לפסוק כרבי זכריה בן הקצב. אמר לו רב נחמן: מה זה? אמר לו שאמר רב הונא אמר רב שהלכה כרבי זכריה בן הקצב. אמר לו רב נחמן: שלח לו, והתבייש (רב נחמן אומר לחכם הזוטר ממנו שישלח את הפסק שלו לרב הונא או לזכריה בן הקצב; שניהם כבר נפטרו, ויש בביטוי זלזול בהסתמכות עליהם). אמר לו: עתה, כאשר רב הונא מת, אתה מתריס מולי (או מולו)?... 5. רבי ינאי הילך ונשען על כתפו של רבי שמלאי שמשו, ובא רבי יהודה נשיאה לפניהם. אמר לו (רבי ינאי) בן אדם שבא מולנו הוא יפה ובגדו נאה. כאשר הגיע לידו מששו ואמר: זה השיעור של שק (כלומר שבגדו אינו נאה, אלא עבה כשק)...</i>. 4. ואיהו כמאן סברה? כי הא דרב ושמואל דאמרי תרוייהו: אין הלכה כרבי זכריה בן הקצב. 5. מיסתמיך ואזיל רבי ינאי אכתפא דרבי שמלאי שמעיה, ואתי רבי יהודה נשיאה לאפייהו. אמר ליה: בר אינש דאתא לקיבלנא, הוא יאי וגולתיה יאי. כי מטא לגביה גששה, אמר ליה: דין שיעוריה כשק. בעא מיניה: מנין לבן שקודם לבת בנכסי האם? אמר ליה, דכתיב: מטות, מקיש מטה האם למטה האב, מה מטה האב בן קודם לבת, אף מטה האם בן קודם לבת. אמר ליה: אי מה מטה האב בכור נוטל פי שנים, אף מטה האם בכור נוטל פי שנים! אמר ליה לשמעיה: גוד, לית דין צבי למילף" (בבלי, בבא בתרא קיא ע"א-ע"ב). כל עריכת הסוגיה היא נגד זכות הירושה של הבת. בסדרת מעשים אנו שומעים על חכמים זוטרים הפוסקים כרבי זכריה בן הקצב, וראשי החכמים מתנגדים להם. החכמים הבולטים דוחים בכעס ובתקיפות את המצדדים בזכויות הירושה של הבת, תוך העלבת האחר. המעשה האחרון הוא נוסח שונה של המעשה בירושלמי, וגם בו הנשיא עצמו נחשב כבלתי ראוי בגלל עמדתו המתנגדת.
אפשר שלמתח ההלכתי סיבה פוליטית. במשפט הרומי נשמרו לבת זכויות ירושה מלאות ועקב כך היו שהכירו בכך חלקית, לפחות בנכסי האם. לרשות הבת המקופחת עמדה תמיד האפשרות לפנות למשפט הרומי ולזכות בנתח מהירושה. אפשרות זו גרמה למתח רב, וחכמי ישראל הגיבו בזעם לפסיקה המכירה במשהו הנתפס כדעת "חכמי הגויים". מכל מקום, הצירוף של הגבלת זכות בכורה בנכסי האם והענקת אפשרות לזכות ירושה של נשים בנכסי האם מלמדת על גישה שונה לנכסי האם. עם זאת בבבלי (בבא בתרא קיא ע"ב) מבחינים בין השאלות, והקרבה בין שני הדינים היא חברתית ולא משפטית.
בתנ"ך זכות הירושה של הבת מוגבלת בשל תפיסת נחלת השבט. אם הבת תירש את אביה עלולים נכסי ה"שבט" לעבור לבני שבטים אחרים. גם חז"ל בדיוניהם מדברים על "מטה האם" ו"מטה האב", זאת אף שהמבנה השבטי כבר לא היה קיים בימיהם. עם זאת המבנה של נחלת המשפחה נותר, או נכון יותר לומר ששרידיו נותרו, גם בימי המשנה<sup class="footnote-marker">56</sup><i class="footnote">ראו פירושנו לערכין פ"ז מ"ה.</i>. במבנה זה הייתה סיבה להמשיך להתנגד לירושת הבת בנכסי המשפחה, כלומר בנכסי האם. לעומת זאת נכסי האישה כבר יצאו מרשות משפחת האם ולא היה עוד טעם להגן על רכוש המשפחה (משפחת האם) שכן נכסים אלו אבדו לה בכל מצב. משפחת הבעל ודאי רצתה בהגדלת רכושה, אבל לא היה למה שהאם הביאה אותו ערך רגשי של נחלת אבות, וההגנה על שמירתו של רכוש זה הייתה באופן טבעי פחותה. זה נימוק נוסף לכך שההלכה אפשרה לבת (לפי חלק מהדעות) לנחול בירושת האם.
<b>ואינו נוטל בשבח</b> – ברווחים מהיבול של אותה שנה אלא רק בקרקע עצמה,<b> ולא בראוי כבמחוזק</b> – "ראוי" ו"מוחזק" במשנתנו הם כבר מונחים משפטיים. ראוי הוא רווח עתידי. ברווח זה כולם שותפים בשווה. בתוספתא שנינו: "אין הבכור נוטל פי שנים בשבח שהשביחו נכסים לאחר מיתת אביהן. רבי אומר אומר אני שהבכור נוטל פי שנים בשבח שהשביחו נכסים לאחר מיתת אביהם, שאף שלא השביחו בשלהן" (פ"ו הט"ו, עמ' 541). רבי סבור שהבכור נוטל פי שניים ברווח העתידי גם אם הרווח הוא בחלק שלא נפל בחלקו. כל מה שמצוי לפני החלוקה, כולל רווחים פוטנציאליים, עומד לחלוקה, ולבכור מגיעה ירושה כפולה. בתוספתא בבא בתרא חוזרת אותה מחלוקת שבתוספתא דידן ומובא הסבר לה: "כיצד? היתה לו בהמה מוחכרת ומושכרת אצל אחרים, ופרה רועה באפר. הבכור נוטל פי שנים ואין נוטל פי שנים בזרוע ובלחיים ובקיבה" (פ"ז ה"ד). הסיפא היא כנראה לדעת הכול, וגם רבי יוֹדה שהבנים מקבלים מתנות כהונה בזכות עצמם ולא רק כבנים של פלוני. בירושלמי ניתן הסבר משפטי דומה, אך במקרה אחר: "יורש כראוי כבמחוזק כיצד? מת אביו בחיי אבי אביו נוטל פי שנים מניכסי אביו, ואין נוטל פי שנים מנכסי אבי אביו. ואם היה אביו בכור, כשם שנטל מנכסי אביו כך נוטל בניכסי אבי אביו" (בבא בתרא פ"ח ה"ד, טז ע"א). דין בכורה חל אפוא רק בשעת ההורשה במובנה המצומצם. בבבלי ניתן לכך הסבר מדרשי (בבא בתרא קיג ע"א).
<b>ולא האשה בכתובתה</b> – האישה אינה נוטלת בכתובתה אלא את שמוחזק, כלומר קיים בשעת נטילת הכתובה. אם נותר חוב או נפלה אדמה טובה יותר, זמן רב לאחר נטילת הכתובה, אין לאישה חלק בה. אפשר גם שהמועד הקבוע אינו נטילת הכתובה אלא מות הבעל. <b>ולא במזונותיהן</b> – ברוב עדי הנוסח "הבנות במזונותיהן", כלומר למזונות הבנות מחלקים רק את הרכוש הקיים בזמן החלוקה ואין להן תביעה ברכוש שעתיד ליפול לפני האחים (כלומר ירושה שעתיד האב המת לקבל בגין אביו).<b> ולא היבם</b> – המקבל את נחלת אחיו המת,<b> וכלם אין נוטלין בשבח ולא בראוי כבמחוזק</b> – זה הכלל שמנחה את כל משנתנו. כאמור, רבי חולק על הכלל ואיננו יודעים האם הוא חולק על כל הפרטים (כולל על חלק הבן הבכור בירושת אמו) או שהתנגדותו מצומצמת למקרה אחד של ירושת השבח, שכן השבח הוא בעצם קיים בכוח (מוחזק), אלא שטרם ידוע עליו. בתוספתא נוסף: "רבי אומר כל דבר שלא פילפלו בו יתומים לאחר מיתת אביהם, בכור נוטל פי שנים, ואין נוטל פי שנים אלא 'בכל אשר ימצא לו', אבל בנו בתים ונטעו נטיעות הכל שוין שנוטל פי שנים" (פ"ו הט"ז, עמ' 541). התוספתא מציגה עמדת ביניים המבחינה בין שבח רגיל לשבח אוטומטי, כגון בניין קיים (שדמי השכירות שבו מתחדשים כמעט באופן אוטומטי) או עצים הגדלים. בהמשך התוספתא עוד דוגמאות לכלל זה.
כפי שאמרנו הכלל ש"אין ראוי כמוחזק" חוזר בכל הלכות המשנה, ולדעתנו הוא מבטא את רצונם של חז"ל לצמצם ולסייג את הלכות הירושה המקובלות שבימיהם, הלכות שחלקן הגדול מקראי.
משנת בבא בתרא קרובה למשנתנו ויש בה דיונים ממושכים בהלכות ירושה. לעומת זאת בבבלי למשנתנו (בבכורות) אין כל דיון משפטי, להוציא דרשות אחדות. במבוא עמדנו על כך אגב הדיון באופיו של הבבלי למשנתנו.

Mishnah 10

<small>לפי כתב-יד קופמן</small>
<b>אילו שאינן חוזרין ביובל</b> – מדין תורה, כל האדמות שנמכרו או הועברו חוזרות בשנת היובל לרשות המשפחה המקורית שלה היו האדמות שייכות. הלכות יובל שנויות בערכין פרק ט. בימי חז"ל כבר לא נהג דין יובל. במשנת ערכין מדגישים שיש שתי מערכות, האחת בשעה שיש יובל (כגון פ"ט מ"א) והאחרת בשעה שאין יובל (פ"ח מ"א). משנתנו מתנסחת כאילו היובל הוא משמעותי, אף שבפועל לא היה המצב כזה. <b>הבכורה</b> – אין משמעות להלכה; הרי כאשר השדה חוזר הוא חוזר לבעליו הראשונים. אם הבן ירש אותו, הרי שהוא במקום הבעלים הראשונים, ואם הבכור ירש שדה שאביו קנה ודאי שהוא חוזר ביובל, ככל שדה מקנה. הלכה זו נכתבה רק למען שלמות הרשימה. <b>והיורש את אשתו</b> – הבת קיבלה את הנחלה מאביה במתנה או בירושה. האישה מתה, ובעלה יורשה. לכאורה היה מקום שהבעל יחזיר את הנחלה למשפחת האב, ובכך יסייע להשיב להם את כל רכושם המקורי. כך הדין בסתם מתנה שהבעל קיבל. אך מבחינתם של חז"ל הבעל עומד במקום האישה באופן מלא, ובניו, שבדרך כלל הם גם בניה, ירשו את הנחלה. הפועל היוצא של ההלכה הוא שנתינת שדה לאישה היא למעשה ויתור של משפחת האישה על אדמה זו לעולם. להלן נשוב לדין זה. <b>והמייבם את אשת אחיו</b> – שיורש את חלק אחיו בירושת אביהם המשותף. כמו ההלכה הראשונה גם הלכה זו אין לה משמעות מעשית. הרי הנחלה תחזור כביכול לאב המת, ותתחלק לבניו בהתאם לכללי החלוקה, ושוב האח המייבם ייטול את נחלת אביו.<b> והמתנה</b> – מי שנתן מתנה לחברו אין היא חוזרת ביובל. חכמים מניחים שזו כוונת המתנה. ייתכן שדין זה קשור לדין ירושת האישה. לאישה יש קרקע, או בזכות מתנה שקיבלה או בזכות ירושה. אם זו מתנה, ומתנה אינה חוזרת, טבעי הוא שבעלה שירש אותה אינו צריך להחזיר את האדמה למשפחת אשתו. <b>דברי רבי מאיר וחכמים אומרים מתנה כמכר</b> – וחוזרת ביובל.<b> רבי אליעזר אומר כולם</b> – כל אלו המנויים לעיל,<b> חוזרים ביובל רבי יוחנן בן ברוקה אומר היורש את אשתו יחזיר לבני משפחה וינכה מהם את הדמים</b> – זה מצב ביניים שבו הנחלה חוזרת כדי לשמור על הצו המקראי בדבר שמירת הנחלה של משפחת האישה (תוס', פ"ו הי"ט, עמ' 541), אבל ערכה הכספי יוחזר לבעל. ריבוי העמדות קשור, מן הסתם, לכך שהייתה זו הלכה תאורטית, ללא פן ביצועי.
כאמור, חלק מהמרכיבים המצויים במשנה אינם בעלי חשיבות מעשית, אפילו אם היה היובל נוהג. ואכן בתוספתא מופיעה אותה רשימה בהקשר אחר: "הבכורה, והיורש את אשתו, והמיבם את אשת אחיו, והמתנה, נזק, וחצי נזק, ותשלומי כפל, ותשלומי ארבעה, כולן אין נוטלין בראוי כבמוחזק, אבל נותן להן משדה החוזרת ביובל. רבי יוחנן בן ברוקה אומר היורש את אשתו בני משפחה נותנין לו מעות ומוציאין מידו, שנאמר 'לא תסוב נחלה ממטה למטה אחר' וגומר" (פ"ו הי"ט, עמ' 541). לא נעסוק כאן במשמעות התוספתא, ונסתפק בכך שכנראה במקור הקדום הופיעה משנתנו ברצף אחר הברייתא שבתוספתא. במקור הקדום הרצף מובן, ושתי המסורות עסקו באותה רשימה (והחצי הראשון הועבר מזו לזו). עורך המשנה ליקט רק את משנתנו השייכת לעניין הפרק, ואילו בתוספתא נשאר חלקה האחר של אותה מסורת שגם הוא קשור לפרק, משום שנזכר בו הצירוף "ראוי כמוחזק".
מתנה כמכר בהקשר של משנת בכורות איננו דיון כללי במשמעותה של המתנה מההיבט הכלכלי משפטי, אלא דיון במעמדה לענ יין גאולת שדות. האם היא כירושה איננה נגאת ואם היא מכירה היא נגאלת. אי אפשר לנתק את הדיון משאלת מעמדה של הצוואה בספרות חז"ל. נעסוק בכך בפירושנו לבבא בתרא פרק ח'. בעקרון סברו חכמים שאדם חייב ליחלק את נחלתו לפי סדרי ירושה המקראיים. ההלכה הקדומה אסרה על ירושה שלא לפי סדר החלוקה המוכתב בתורה. רק בשלב תנאי מאוחר התירו לבעל הנחלה לצוות את נחלתו בחייו, והקפידו על מתן צורה של מתנה לחלוקה כזאת. כפי שהראה בפירושנו סתם מתנת שדה היא בעצם מתנה לאחר המוות כלומר צוואה. ניכר שחכמים מניחים שלא ייתכן שאדם ייתן מנחלתו מתנה, להוציא מתנה לאשתו או לאחד הבנים. מי שסובר שמתנה היא כירושה, אכן מניח שזו משמעות המתנה (כולל זה שהיא חלה אר לאחר פטירתו של הנותן.
מי שסובר שמתנה כמכר שומר על הצביון המשפטי המותר.
אבל הבבלי רואה במשנתנו מחלוקת עקרונית האם מתנה היא אכן מעשה של צד אחד, או שיש במתנה מרכיב דו צדדי. הנותן מתנה מקבל משהו בחזרה. מתנה נגדית ולמעשה יש כאן מעין חליפין. התלמודים, ועוד יותר מפרשי הבבלי הפכו אפוא את המחלוקת הנקודתית המיוחדת לקרקעות לעניין גאולה לשני צדדים של מחלוקת משפטית עקרונית וכוללת על מעמדה של כל מתנה (בבלי בבא מציעא טז ע"א בכורות נח ע"ב: ירו' מעשר שני פ"א ה"א, נב ע"א: פ"ד ה"ב נה ע"א)<sup class="footnote-marker">57</sup><i class="footnote">לעומת זאת הבבלי למשנתנו (בכורות) איננו מרחיב את ההלכה וייתכן שגם הוא ראה בכך הלכה נקודתי לעניין החזרת קרקעות ביובל. </i>. השאלה שמעררים התלמודים על מתנה ומעמדה המשפטי היא אכן כבידה. היא מעוררת שאלות נוספות במה נקנית המתנה ומה בינה לבין נטילה ללא תשלום, האם ניתן לבטל מתנה בדיבור או שמא נדרש קניין לשם כך, וכמובן האם בכלל רשאי הנותן לחזור בו, ולא נעסוק בכך<sup class="footnote-marker">58</sup><i class="footnote">ראו ראבילו, מתנה כעושק</i>
ראבילו, מתנה כעושק – ראבילו, מ"א, תשנ"ג, על מתנה ועושק, מחקרי משפט י, עמ' 183-194.</i>.

Chapter 9



Mishnah 1

פרקנו עוסק במעשר בהמה. לפי ההלכה חייבים להפריש מעשר מהוולדות שנולדו באותה שנה. תנאי להפרשת מעשר הוא שיהיה לבעלים עדר שיש בו עשרה ולדות חדשים בשנה, כאמור בתורה (ויקרא כז):
(ל) וכל מעשר הארץ מזרע הארץ מפרי העץ לה' הוא קֹדש לה':
(לא) ואם גאֹל יגאל איש ממעשרו חמִשיתו יֹסף עליו:
(לב) וכל מעשר בקר וצאן כל אשר יעבֹר תחת השבט העשירי יהיה קֹדש לה':
(לג) לא יבקר בין טוב לרע ולא ימירנו ואם המר ימירנו והיה הוא ותמורתו יהיה קֹדש לא יגאל:
הביטוי "קֹדש לה' " מלמד על הבאה לקרבן, ברם אפשר היה גם להסיק ממנו שכמו במעשר דגן "קֹדש" משמעו נתינה לכוהנים או ללוויים, או אולי אפילו אכילה בירושלים כמו מעשר שני. עד כאן פשט המקרא. אבל מסורת חז"ל תבעה שיהא זה קרבן שלמים במזבח, ובהיעדר מקדש מפרישים את מעשר הבהמה והוולד הנבחר ירעה עד שיסתאב. במסגרת משנה ד בפרק החמישי הצענו רקע לענף גידול הצאן בארץ. הדגשנו שם שבדרך כלל הייתה תופעת העדרים הגדולים מצומצמת בגליל ורווחה, מן הסתם, בגולן, ובעיקר בסְפר המדבר ביהודה. במעשר בהמה חייבים רק כאשר נולדים עשרה ולדות בעונת המלטה אחת או בשנה אחת; עשרה ולדות נולדים בעדר שיש בו כעשרים ראש לפחות. כלומר, מי שהיה לו עדר קטן מזה פטור היה למעשה מהמצווה. המשנה עוסקת בנושא כאילו מעשר בהמה היה רגיל ותדיר, אך כאמור מלכתחילה לא הייתה זו תופעה רווחת.
<small>לפי כתב-יד קופמן</small>
<b>מעשר בהמה נוהג בארץ ובחוצה לארץ</b> – ואינו כמצוות התלויות בארץ, למרות דמיונו למעשר מהיבול<sup class="footnote-marker">1</sup><i class="footnote">לדיוננו במצוות התלויות בארץ ראו הנספח למסכת שביעית. למעשר בהמה בחוץ ארץ ראו גם ספרי דברים, מא, עמ' 84.</i>. אבל בבבלי מובאת דעתו של רבי עקיבא: "רבי עקיבא אומר: יכול יעלה אדם מעשר בהמה מחוצה לארץ ויקריבנו? תלמוד לומר 'והבאתם שמה עולותיכם וזבחיכם ואת מעשרותיכם', בשתי מעשרות הכתוב מדבר, אחד מעשר בהמה ואחד מעשר דגן, ממקום שאתה מעלה מעשר דגן אתה מעלה מעשר בהמה, וממקום שאי אתה מעלה מעשר דגן אי אתה מעלה מעשר בהמה" (נג ע"א). אם כן, מעשר בהמה הוא מצווה התלויה בארץ ומשנתנו אינה כרבי עקיבא. לדעת המשנה בתמורה אין להעלות קרבנות מחוץ לארץ, וכמובן גם לא בכורות ומעשר בהמה. אבל אם הקדיש קרבן בחוץ לארץ יעלהו, ובכור ומעשר: "אם באו תמימים יקרבו ואם בעלי מומין יאכלו במומן לבעלים" (פ"ג מ"ה). אם כן, שתי רמות של דיעבד הן, אבל הבכור (ומעשר בהמה) בדיעבד יוקרב.
<b>בפני הבית ושלא בפני הבית</b> – כמו ביתר המעשרות. למשנתנו מקבילה במסכת שקלים: "השקלים והבכורים אין נוהגין אלא בפני הבית. אבל מעשר דגן, ומעשר בהמה, והבכורות, נוהגין בין בפני הבית בין שלא בפני הבית" (פ"ח מ"ח). ה"בכורים" הם ביכורי הפֵרות המובאים למקדש, וה"בכורות" הם בכור בהמה ופדיון בכור אדם.
ההלכה שמעשר בהמה לא בטל מופיעה במקורות נוספים, והיא מוצגת כהלכה חד-משמעית. ברם, הבבלי קובע בפשטות שמעשר בהמה בוטל "משום תקלה". החשש הוא שמעשרות יופרשו, אך כמובן אי אפשר להקריבם, ולפיכך יש חשש שבטעות יישחטו ומי שיאכלם יעבור על איסור כרת (נג ע"א). הבבלי מציג את ההחלטה כעובדה ידועה ואינו מגלה מתי נקבעה, וכיצד החליטו על ביטול מצווה מדאורייתא בגלל חשש מעין זה. יתרה מזו, אותו חשש קיים גם לגבי בכורות, אך בכורות נהגו גם אחרי ימי הבית וגם בחו"ל. כמו כן לא ברור האם ההחלטה שמעשר בהמה אינו נוהג אחר החורבן התקבלה גם בארץ ישראל. חז"ל עוסקים בדיני מעשר בהמה כאילו הם הלכה נוהגת. ברם, מכאן אין ללמוד דבר; גם דיני קודשים נידונים כאילו הם הלכה למעשה. עם כל זאת, למרות ההלכות בדיני מעשר בהמה אין בידינו עדויות על קיום המצווה למעשה<sup class="footnote-marker">2</sup><i class="footnote">פעם אחת מסופר על רבי אלעזר בן עזריה שהפריש מעשר בהמה, ראו בבלי, שבת נד ע"ב. רבי אלעזר בן עזריה היה פעיל כבר בימי הבית, ולפיכך ייתכן שהמסורת משקפת את מעשיו לפני החורבן. מפרשים התקשו בכך משום שסברו שרבי אלעזר זה היה חכם צעיר בדור אושא, בעיקר על סמך אגדת הגמרא בבבלי, ברכות כח ע"א. ברם, כבר הוכח שהבבלי כלל בתיאור דברי אגדה. בדור יבנה היה רבי אלעזר בן עזריה חכם ותיק וידוע, והירושלמי מפרש כך את משנת ברכות (ירו', ברכות פ"א מ"ה, ג ע"ד). רבי אלעזר הספיק לקנות בית כנסת בירושלים (בבלי, מגילה כו ע"א), וברור שהיה איש מבוגר כבר בימי הבית. ראו על כך אצל ספראי וספראי, הגדת חז"ל, עמ' 118 הערה 6. להסבר אחר, דחוק יותר, ראו תוספות לשבת נד ע"ב ד"ה "הוה מעשר". </i>, זאת לעומת הידיעות הרבות על קיום מצוות מעשר דגן או מצוות דומות אחרות. נראה שהפרשת מעשר בהמה לא הייתה מצווה רווחת. לרוב החקלאים בארץ ישראל לא היו עדרים גדולים<sup class="footnote-marker">3</sup><i class="footnote">ראו פירושנו לשבת פ"ה מ"ד, וראו לעיל.</i>. יתר על כן, "אחים שותפים", כלומר משפחה מורחבת, היו פטורים ממעשר בהמה<sup class="footnote-marker">4</sup><i class="footnote">לעיל, פ"א מ"ז. לאחים השותפים ראו הדיון שם.</i>, לפיכך נוצר מצב שבו רק מעטים התחייבו במצווה זו. מכל מקום איננו יודעים מתי בוטלה המצווה, ואולי נהג הביטול רק בבבל. הנימוק "מפני תקלה" מופיע בתוספתא בעניין דומה של הפרשת הקרבן של גר (שקלים פ"ג הכ"ב)<sup class="footnote-marker">5</sup><i class="footnote">הירושלמי, שקלים פ"ח ה"ד, נא ע"ב, מייחס את התקנה לרבן יוחנן בן זכאי, ואילו בתוספתא התקנה אנונימית.</i>, ואולי יישם הבבלי פתרון זה גם על הלכה זו של הפרשת מעשר בהמה.
ברשימת עשרים וארבע מתנות כהונה (תוס', חלה פ"ב ה"ז-ה"ט ומקבילות רבות<sup class="footnote-marker">6</sup><i class="footnote">בחלק מעדי הנוסח היא משנת חלה פ"ד מי"ב; מרגליות, הלכות ארץ ישראל, עמ' נג.</i>) מעשר בהמה אינו נמנה, ונראה שבעל רשימה זו סבור שמעשר בהמה אינו נוהג לאחר החורבן. הוא גם אינו מונה אותו בין המתנות במקדש, משום שניתן בגבולין.
אם כן, לפי הבבלי בוטלה המצווה. אין לכך מקבילות ארץ-ישראליות, אך העובדה שאיננו שומעים על הפרשת מעשר הלכה למעשה מעידה כי המצווה בוטלה, או שלפחות לא הייתה רווחת. עוד מן הראוי להעיר שלפי המשנה הפרשת מעשר בהמה דומה להפרשת שקלים גם בפרטים אחרים<sup class="footnote-marker">7</sup><i class="footnote">לעיל, פ"א מ"ז.</i>.
<b>ובכורות נוהגין בפני הבית ושלא בפני הבית</b> – בידינו עדויות רבות על קיום מצוות בכורות אחרי החורבן. הכלל היה שאסור לשחוט את הבכור ואסור ליהנות ממנו, אלא "ירעה עד שיסתאב", כלומר ייפסל לקרבן, ואז פדו אותו והיה ניתן ליהנות ממנו. ההלכה קבעה כללים ברורים לבל יותר בכור ללא סיבה מספקת. עם זאת, בפועל היה ניתן לזרז את ה"הסתאבות" ולפסול את הבכור במהירות רבה יחסית, כך שהנזק הכספי לא היה כבד. ייתכן שזו הסיבה לכך שדין בכורות נהג גם אחרי החורבן, ואילו מעשר בהמה, שאין בו אפשרות להמרת הקרבן או פדייתו, לא נהג.
ההחלטות השונות נראות בלתי עקביות במקצת. ייתכן שההבדל היה באפשרות להמיר את הקרבן. אם ניתן להמירו אפשר לקיים את המצווה ולהחליף את המתנה בסכום רֵאלי או בלתי רֵאלי (כך במעשר שני). ברם, אם אי אפשר להמיר את המתנה הרי שקשה, ואולי אין טעם, בקיום המצווה. הסבר זה אינו מכסה את כל האפשרויות.
<b>בחולין אבל לא במוקדשין</b> – בהמות המוקדשות להקדש פטורות ממעשר בהמה, שכן רכוש ההקדש הוא כבר קודש.<b> נוהג בבקר ובצאן ואינן מיתעשרים מזה על זה</b> – אי אפשר להפריש צאן על בקר, כלומר העדר צריך לכלול עשרה צאן או עשרה בקר.<b> בכבשים ובעזים ומיתעשרין מזה על זה</b> – כבשים ועזים הם כמין אחד ("צאן") לצורך מעשר בהמה.<b> בחדש ובישן</b> – ולדות מכל שנה שהיא,<b> ואינן מתעשרין מזה על זה</b> – העדר של עשרה כולל רק ולדות מאותה שנה.<b> שהיה בדין</b> – בקל וחומר,<b> מה אם החדש והישן שאינן כלאים זה בזה</b> – שהרי הם אותו מין,<b> אינן מיתעשרין מזה על זה</b> – כאמור לעיל,<b> כבשים ועזים שהם כלאים זה בזה אינו דין שלא יתעשרו מזה על זה תלמוד לומר – </b>(ויקרא כז לב),<b> וצאן כל משמע צאן אחד</b> – דיוק הפסוק דוחה את הקל וחומר. סביר להניח שמה שהשפיע על דחיית הקל וחומר היה בעיקר חוסר ההיגיון שבו. ב"כלאים" וב"חדש-ישן" פועלים כללים שונים זה מזה; האחד תלוי במין ביולוגי, והאחר במועד.
בתוספתא מובאת הלכה מקבילה: "מעשר בהמה נוהג בגדולים ובקטנים, בזכרים ובנקבות, בתמימים ובעלי מומים, ומעשרין אותן משנה לחברתה, שנאמר 'עשר תעשר', בשני מעשרות הכתוב מדבר, אחד מעשר דגן ואחד מעשר בהמה, דברי רבי עקיבא, וחכמים אומרים 'שנה שנה', של שנה אתה מעשר ואי אתה מעשר משנה לחברתה" (פ"ז ה"א, עמ' 541). אם כן, משנתנו היא דברי חכמים ורבי עקיבא חולק. המשפט "שהיה בדין..." הוא אפוא הדרשה לשיטת רבי עקיבא. לעתים קרובות מובאות במקורות דרשות ונדחות במהלך הדיון, או שמובאות מלכתחילה כדרשה הראויה להידחות, בסגנון "יכול...? תלמוד לומר...". לעתים הדרשה הדחויה מתגלית כעמדה אחרת. ברם עדיין אין בדוגמאות הרבות לכך כדי לקבוע שכל דרשה דחויה היא עמדה אמִתית שנדחתה, אם כי אפשר שכך הדבר ודעות רבות שנדחו נעלמו מספרות ההלכה. מכל מקום, במקרה זה הקל וחומר הדחוי הוא שיטת רבי עקיבא, אבל רבי עקיבא בתוספתא אינו נשען על הדרשה הזאת אלא על דרשה אחרת מדיוק הכתוב. גם לעיל ראינו שרבי עקיבא חולק על משנתנו.
שיטת רבי עקיבא מחייבת הרמת מעשר בהמה גם מעדרים קטנים יותר, שהרי בקבוצה נכללים ולדות משנים רבות המצטברים לכדי עשרה ולדות.
בבבלי ראש השנה (ח ע"א) מובאת אותה דרשה אך להלכה אחרת, בדבר מועד הרמת המעשר. בספרי הדרשה כללית יותר: " '(והבאתם שמה) עולותיכם', עולת יחיד ועולת צבור. 'וזבחיכם', זבחי שלמי יחיד וזבחי שלמי צבור. 'מעשרותיכם', רבי עקיבה אומר בשני מעשרות הכתוב מדבר אחד מעשר דגן ואחד מעשר בהמה. 'ותרומת ידכם', אלו הבכורים כענין שנאמר 'ולקח הכהן הטנא מידך' (דברים כו ד). 'ובכורות', זה הבכור. 'בקרכם וצאנכם', אלו חטאות ואשמות" (ספרי דברים, סג, עמ' 130; סח, עמ' 133). בשלב זה רבי עקיבא רק מסביר שהמילה "מעשרותיכם" מתייחסת לשני מעשרות אלו. בשלב שני שנֵי המעשרות מוקשים זה לזה, בדרשה בבבלי לעניין מועד הרמת המעשר ובתוספתא לעניין מקום הרמת המעשר. כל שלוש הדרשות מיוחסות לרבי עקיבא. מעתה יש לשאול: האם אכן כל השלבים הללו יצאו מפיו של חכם חשוב זה, או שמא הרשו לעצמם תנאים מאוחרים להסב את הדרשה המקורית לעניינים נוספים?
פתיחתה של משנתנו היא כעין פתיחת פרק ה בחולין (לגבי מצוות אותו ואת בנו) בהבדלים הנדרשים מטיב ההלכה. נראה שזו פתיחה חגיגית שמן הסתם אפיינה עוד הלכות שהתעורר ספק לגבי תחולתן.

Mishnah 2

<small>לפי כתב-יד קופמן</small>
<b>מעשר בהמה מצטרף כמלוא רגל בהמה רועה</b> – את מעשר הבהמה יש להרים מעדר של בהמות שיש בו עשרה ולדות (זכרים ונקבות). השאלה היא מה שיעור השטח (המרחק) שבו עדיין העדר הוא יחידה אחת. ההגדרה היא "כמלוא רגל בהמה רועה", כלומר טווח הנדידה של בהמה. <b>וכמה היא רגל בהמה רועה</b> – לאחר ההגדרה המשנה נדרשת להסביר ולכמת את המונח הכמותי, <b>ששה עשר מיל היה בין אילו לאילו</b> – בין מרכיבי העדר. הנוסח "כמלא רגל רועה" מופיע בכל עדי הנוסח (כי"ק, <b>מ<sup class="footnote-marker">8</sup><i class="footnote">זו הייתה הנוסחה שעמדה לפני המעתיק, אבל הוא שיבשה כך: כמ'ל' רגל בהמ' מיצטרף רועה. וכמה היא רגל בהמה רועה?... ההמשך, "וכמה היא רגל בהמה רועה", מעיד שגם ברישא זה היה הנוסח המקורי.</i></b>, <b>מל</b>, <b>מפ </b>ועוד), ובתוספתא "מלא רגל רועה, אבל לא מהלכת" (פ"ז ה"ג, עמ' 541). החילוף בין "כמלא" לבין "מלא" נראה חסר משמעות.
באופן כללי אנו מוצאים סדרת גישות להגדרת כמויות ושיעורים<sup class="footnote-marker">9</sup><i class="footnote">ראו פירושנו לכלים פי"ז.</i>:
• גודל כללי התלוי באומדנא.
•שיעור כמותי מדויק במערכת משקלות מוגדרת (רביעית, לוג, קב וכו'). גם שיעור כזה הוא לעתים קרובות מינוח כללי בגלל הבדלי השיעורים.
• שיעור לפי חפץ או כלי: כנר, כרימון וכו'.
מלוא רגל בהמה רועה הוא מינוח כללי (השיטה הראשונה), והמונח "ששה עשר מיל" הוא השיטה השלישית. במשנה ובתוספתא מופיעה הגדרה לפי השיטות השנייה והשלישית כאחת, אבל לכאורה התוספתא חולקת וקובעת שרגל בהמה היא 32 מיל ולא 16 מיל:
מעשר בהמה מצטרף אלא רגל רועה, ולא מלא רגל בהמה מהלכת. כמה רגל בהמה שנים ושלשים מיל. כיצד היו לו חמש בכפר חנניה, וחמש בכפר עותני, וחמש בצפורי, הרי אלו מצטרפות. חמש בכפר חנניה וחמש בצפורי אין מצטרפות, עד שיהיו לו אפילו אחת בציפורי. היו לו בעבר הירדן מכאן ומכאן, כגון השולמי ונמירי, ושתי אבטיניות, אין מצטרפות זו עם זו ואין צריך לומר בארץ וחוצה לארץ (פ"ז ה"ג, עמ' 542-541; בבלי, נג ע"א-ע"ב). הדוגמה הכמותית של התוספתא זהה לקביעת המשנה שלפיה מדובר במרחק של רגל רועה. כפר עותנאי הוא ליד המקום שבו נמצא היום צומת מגידו, והמרחק לציפורי הוא שישה עשר מיל, עשרים וארבעה ק"מ (מיל הוא 1480 מ'). מציפורי לכפר חנניה עוד שישה עשר מיל (איור 17). אם כן אותה תפיסה לפנינו, ושלושים ושניים מיל הם שישה עשר מיל מהמרכז.
הביטוי "רגל רועה" משמעו תפרוסת הבהמות המנוהלות על ידי אדם (רועה אחד) שבהמותיו מפוזרות. זאת בניגוד לביטוי "רגל מהלכת" שמשמעו טווח הנדידה של בהמה (אולי במשך יום).
הגבולות המתוארים הם גבולות הגליל התחתון. אין ספק שאדם לא פיזר את צאנו במשבצת כה גדולה (מהלך יום וחצי מקצה לקצה). למעשה ההחלטה של 16 מיל (או כפר חנניה – כפר עותנאי) היא הגדרה לכל המחוז. יתר על כן, בהלכות אחרות הגדירה המשנה שלושה מחוזות שכמעט אין מעבר אנושי ביניהם, וכל אחת היא אזור סגור ושונה. החלוקה לשלושה מופיעה בשלושה הקשרים הלכתיים שונים: במשנת שביעית (פ"ט מ"ב), בדיני חזקה (משנה, בבא בתרא פ"ג מ"ב ומקבילותיה) ובדיני נישואין (משנה, כתובות פי"ג מ"ב). כל המשניות מניחות שבתוך האזור יש תנועה והכרה של הנתונים, אך אדם מאזור אחד אינו מגיע לאזור השני, וכן משמעות החלוקה לאזורים במשנתנו. מסתבר אפוא שהייתה זו חלוקה קבועה וקדומה שההלכות השונות עושות בה שימוש. גם יוספוס מחלק את הארץ בצורה זהה לשלושה מחוזות – גליל, יהודה ועבר הירדן. הוא פותח בגליל כי זה נושאו העיקרי, שהרי הקטע בא כפתיחה לתיאור המלחמה שהחלה בגליל (מלח' ג, ג, 58-35). כבר קליין עמד על כך שיוספוס משקף אותו מקור ספרותי או תפיסה גאוגרפית כמו החלוקה ההלכתית<sup class="footnote-marker">10</sup><i class="footnote">קליין, חלוקה; ספראי, יוספוס.</i>. הדבר בולט בתיקונים ובשינויים שהכניס יוספוס לחלוקה המקורית כדי להתאימה לצרכיו. שינויים אלו ניכרים במבנה ובעריכת הקטע<sup class="footnote-marker">11</sup><i class="footnote">במקביל מצויה במקורות גם חלוקה נוספת לשניים, יהודה והגליל בלבד. ניתן לקבוע ללא היסוס שהחלוקה לשניים היא החלוקה המקובלת בספרות חז"ל. החלוקה לשניים השמיטה את עבר הירדן, שכן לאחר המרידות התדלדל היישוב שם. בימי בית שני היה עבר הירדן אזור יישוב יהודי גדול ופורח. עדות לכך יש בעשרות עדויות על היישוב בעבר הירדן. כן נמצאו גם מעט עדויות ארכאולוגיות לכך (שגיב, עבר הירדן). היישוב היהודי דעך וכמעט חוסל במרד הגדול או במרד בר כוכבא. לאחר המרד אנו שומעים רק על יישוב יהודי דל בעבר הירדן. קהילות יהודיות נמצאו כמובן בערים הגדולות, וכן בעמק הר'ור בלבד. נראה שאת חורבן היישוב יש לתלות במרד בר כוכבא, אך שאלת המועד המדויק אינה ברורה. מכל מקום, זו הסיבה לכך שעבר הירדן אינו נזכר במשניות רבות המתמקדות ביהודה והגליל בלבד. החלוקה לשלושה היא אפוא החלוקה הקדומה, לעומת זאת המשניות שבהן החלוקה היא לשניים מיוחסות לחכמי דור אושא. ראו במפורט פירושנו לתרומות פ"י מ"ח; מעשרות פ"ב מ"ג; ירו', פסחים פ"ד ה"א, ל ע"ד; פ"י ה"ה, לז ע"ד; ראש השנה פ"ד ה"ה, נט ע"ג; כתובות פ"א ה"א, כה ע"א; מדרש שמואל, ח א, ועוד מקורות רבים.</i>.
כפר עותנאי הוא גבול הגליל התחתון, וכן שנינו: "הרי זה גטך אם לא באתי מכאן עד שלשים יום, והיה הולך מיהודה לגליל, הגיע לאנטיפטרס וחזר, בטל תנאו. הרי זה גטך אם לא באתי מכאן עד שלשים יום, והיה הולך מגליל ליהודה, והגיע לכפר עותנאי וחזר, בטל תנאו" (משנה, גיטין פ"ז מ"ז). המשנה משקפת את הגאוגרפיה העממית. גבולות הגליל הם כפר עותנאי, הוא תל מגידו של תקופת המקרא, וגבול יהודה לכיוון צפון הוא אנטיפטרוס (תל אפק, ליד ראש העין של ימינו). כפר עותנאי הוא גם נקודת הגבול שבין הגליל לשומרון (משנה, גיטין פ"א מ"ה). לגבולות אלו מקבילות מספר. הנחת היסוד של המשנה היא שהארץ מתחלקת לשניים, לגליל וליהודה, וכבר אמרנו שזאת החלוקה המאוחרת יחסית (מדור אושא ואילך). אם כן, הגבולות שצוינו בתוספתא הם 16 מיל זה מזה, אך האזור המתואר הוא בדיוק הגליל התחתון, המרכז של היישוב היהודי.
אשר לכפר חנניה. במשנת שביעית שנינו: "שלש ארצות לביעור, יהודה ועבר הירדן והגליל, ושלש שלש ארצות לכל אחת ואחת: גליל העליון וגליל התחתון והעמק. מכפר חנניה ולמעלן כל שאינו מגדל שקמין גליל העליון, ומכפר חנניה ולמטן כל שהוא מגדל שקמין גליל התחתון" (פ"ט מ"ב). הגבול המוצע הוא כפר חנניה. זיהויו של כפר חנניה מובטח, יותר מכל יישוב אחר בתקופת המשנה והתלמוד. השם הקדום נשמר והוא כונה בערבית "כפר ענן", בבקעת בית הכרם. התוספתא למשנתנו מתארת את מרחקו מציפורי, והוא מתאים לכפר ענן זה. מיקומו גם מתאים לשמש גבול גאוגרפי בין הגליל התחתון והעליון, כפי שמופיע כפר חנניה במשנתנו. מעבר לכל זה בידינו עדות נוספת, חשובה ביותר, מטיפוס אחר. בספרות חז"ל מתוארים כלי החרס שיוצרו בכפר חנניה. בבדיקות ארכאומטריות התברר שאכן טיפוסים מספר של כלי חרס שהיו נפוצים בגליל נוצרו בכפר חנניה. בחפירות במקום נתגלו שרידי הכבשנים הרבים שהיו ביישוב. לפיכך הזיהוי מובטח לחלוטין<sup class="footnote-marker">12</sup><i class="footnote">לאיסוף המקורות ולדיון ארוך בזיהוי ראו אדן, כלי חרס, ובעיקר עמ' 32-27; ספראי, פרקי גליל, עמ' 63-66.</i>. יוספוס בתיאורו הנזכר קובע את באר שבע כגבול בין הגליל העליון והתחתון; תל באר שבע, שגם בזיהויו אין ספק, מתנוסס מעל בקעת חנניה, כק"מ מכפר חנניה. נראה אפוא שבזמנו היה באר שבע היישוב העיקרי, ובתקופת חז"ל הפך כפר חנניה לאתר המרכזי באזור. ואכן בסקר ארכאולוגי קפדני התברר שכפר חנניה היה בימי בית שני כפר קטן, ובמאה השנייה גדל הכפר והפך לעיירה בינונית ששטחה קרוב לארבעים דונם<sup class="footnote-marker">13</sup><i class="footnote">שנקמן, סקר; ליבנר, סקר, עמ' 68-69; 95-98.</i>. המשנה מסמנת שני קריטריונים לגבול בין הגליל העליון לתחתון: כפר חנניה וגידול שקמים. במינוח "כפר חנניה" כוונתה מן הסתם לבקעת בית הכרם, שהיא אכן הגבול הטבעי בין שתי ארצות הגליל. גידול השקמים הוא עיקרון משני. השקמים גדלים בגובה נמוך, עד 400-500 מ', וקו גובה זה מתאים לקביעת הגבול בין הגליל העליון לתחתון. רבן שמעון בן גמליאל בתוספתא (פ"ז הי"א) מוצא לכך סיוע מפסוק.
הזהות בין "רגל רועה" לבין גבולות הגליל התחתון הופכת את הגדרת המרחק לחשודה. יתר על כן, טווח הנדידה המוצע גדול מדי. בהמה מסוגלת לגמוע מרחק זה ביום הליכה, אך לא ביום מרעה. נראה אפוא שלפנינו שתי הגדרות סותרות. "רגל רועה" ("מלוא רגל רועה") הוא טווח קטן בהרבה של קילומטרים ספורים, וזו תפיסה המגדירה עדר בצורה מצומצמת. "מלוא רגל מהלכת" הוא טווח התנועה ביום הליכה, וזו הגדרה מרחיבה ביותר של המונח "עדר", וכוונתה לכל המחוז היהודי. הפרשנות ש(מלוא) רגל רועה היא 16 מיל איננה אפוא פרשנות, אלא מחלוקת. או בלשון מודרנית, חקיקת משנה שלמעשה מבטלת את החקיקה העיקרית. הסבר חילופי אפשרי הוא שחקיקת המשנה (כפר חנניה - כפר עותנאי) משמרת את ההלכה הקדומה שהתוספתא דוחה במפורש. כפי שאמרנו התוספתא מרמזת שהייתה דעה "כמלא רגל מהלכת", והתוספתא דוחה אותה במפורש (והמשנה מתעלמת ממנה). אבל הדוגמאות של כפר חנניה וכפר עותנאי מתאימות דווקא לשיטה דחויה זו. כלומר, עורכי המשנה והתוספתא בעצם הביאו הגדרות בשיטות שונות שהן חולקות זו על זו. בעל התוספתא סותר את עצמו במפורש ובעל המשנה במשתמע, והעריכה הספרותית איבדה מהרֵאליה של המציאות ההלכתית. לפנינו שני הסברים שונים להגדרה מהו עדר (מלא רגל בהמה "רועה" לעומת מלא רגל בהמה "מהלכת"), וההגדרה של רגל מהלכת היא בלתי רֵאלית. שתי התופעות (עירוב בדעות וההגדרה הבלתי מציאותית) הן בבחינת תופעה נדירה במשנה.
בתוספתא מובא דיון נוסף מהו בדיוק הנהר המכונה "ירדן", האם שם זה מלווה את הנהר מאזור פמייס (מוצא הבניאס) או רק מהכינרת דרומה (פ"ז ה"ד, עמ' 542). השאלה היא אכן שאלה גאוגרפית, אבל קשה להניח שהנהר הצפוני לא נחשב לגבול מפריד, שהרי הוא היה עדיין גבול חקלאי ברור וגם גבול מנהלי בין שתי "אבטיניות" (כך בתוספתא<sup class="footnote-marker">14</sup><i class="footnote">הכתיב צריך היה להיות "אבטינימיות", בלטינית: auto-nomous שמשמעו עצמאי, בעל חוקים משלו.</i>). עבור חכמים זה הזדמנות לעיסוק גאוגרפי טהור המבטא את התעניינותם בארץ, ומן הסתם גם את חיבתם אליה, אבל אין הוא חלק מהבירור ההלכתי. מקור זה מצטרף למקורות אחרים שבהם חכמים דנים בהיבטים שונים של הגאוגרפיה הארץ-ישראלית בסגנון מעין הלכתי, אך ללא קשר להלכה.
<b>שלשים ושנים מיל אינן מיצטרפין</b> – על כן עשר בהמות שחלק מהן בכפר עותנאי, חלק בציפורי וחלק בכפר חנניה מצטרפות, משום שמרכז העדר הוא בציפורי וחלקי העדר האחרים הם במרחק שישה עשר מיל מהמרכז, וזה טווח הנדידה. אבל אם העדר מחולק בין כפר עותנאי לכפר חנניה – המרחק הוא שלושים ושניים מיל, והוא מעבר לטווח הנדידה. כלל זה שנוי גם בתוספתא שציטטנו. התוספתא מוסיפה שאם יש נהר מפריד אזי העדר נחשב לשני עדרים נפרדים. הדוגמה לכך היא שולמי ונמירי (פ"ו ה"ג, עמ' 541; ירו', בבא בתרא פ"ג ה"ג, יד ע"א).
נמירי היא נימרון, ממזרח לירדן, ושולמי הוא כנראה שמה של עיירה באזור יריחו שנקראת, מן הסתם, על שם שלומית אחותו התככנית של הורדוס, שכבר יוספוס אומר שקיבלה נחלה באזור יריחו. כל המקומות שנזכרו עד עתה הם ידועים ומפורסמים, להוציא את "שולמי" שאינה נזכרת במקום אחר. כן מתחשבת ההלכה בכך שעדרים החונים באזורים מנהליים שונים (אוטונומיים) אינם מצטרפים. איננו יודעים בוודאות באיזו רמה של אוטונומיה מדובר. בפרובינציית יהודה של התקופה הרומית הקדומה היו שלוש רמות מנהל: הפרובינציה (יהודה ואחר כך פלשתינה), המחוז (יהודה, גליל, עבר הירדן ועוד), והטופרכיה (כגון ירושלים, יריחו, ציפורי ועוד). מאוחר יותר שונה המבנה; המחוז בוטל ואת מקום הטופרכיות הכפריות הקטנות ירשה העיר (הפוליס הנכרית) שהיוותה את הגרעין המנהלי ושלטה על הכורה (χώρα) שלה (טריטוריום בלטינית). השינוי נעשה אי שם לאחר מרד בר כוכבא, וזמנו המדויק אינו ידוע. השינוי איננו רק בחלוקה או במינוח אלא מקפל תפיסה מנהלית ואזרחית-חברתית שונה, ולא נרחיב בכך כאן.
כפר חנניה וציפורי היו בטופרכיה אחת בתקופה הרומית הקדומה, ובטריטוריום אחד בתקופה הרומית המאוחרת. אבל כפר עותנאי היה, לפחות מראשית המאה השנייה, טופרכיה נפרדת (הנשלטת ישירות על ידי המחנה הרומי שחנה בכפר עותנאי) שכונתה מאז לגיו.. אם כן, קרוב להניח שאוטונומיה היא טופרכיה/טריטוריום. שולמי ונמירו אינן רק משני צדי הירדן אלא הן גם במחוזות נפרדים, והן אינן מצטרפות לא רק בגלל הירדן אלא גם בגלל סיבה זו.
ציפורי היא במרכז הגליל התחתון, והייתה גם העיר המרכזית בו החל מימי הורדוס אנטיפס, בנו של הורדוס, שייסד את העיר בראשית המאה הראשונה לספירתם.. מאוחר יותר ניתן לה השם נירוניאס, על שמו של נירון הקיסר ששלט עד שנת 68 לספירתם. לאחר מרד בר כוכבא התחזק מעמדה של העיר כעיר נכרית, והיא כונתה דיוקיסריה. בכל הגלגולים הייתה לעיר זכות לטבוע מטבעות.
<b>היה לו באמצע</b> – בציפורי,<b> מביא ומעשרן באמצע</b> – היו לו בהמות בכפר חנניה ובכפר עותנאי מביא את כולן לציפורי ומקיים את מעמד הקדשת המעשר המתואר במשנה ז.<b> רבי מאיר אומר הירדן היה – </b>המילה "היה" חסרה ברוב עדי הנוסח, אך אין לכך משמעות רבה. כל ההלכות בפרק ובנושא מתוארות כאילו נוהגות הלכה למעשה, כמו כמעט כל ההלכות הנוגעות למקדש. המקדש החרב ומצוותיו מתוארים כאילו היה חי ועובד, פועל ונושם. ברור שיש כאן עירוב של מציאות ואוטופיה. <b>מפסיק למעשר בהמה</b> – דין זה הופיע והודגם גם בתוספתא שהבאנו לעיל (פ"ז ה"ג). הבבלי (נג ע"ב) מדגיש שאם יש גשר על הנהר הגשר מצרף את הבהמות. ואכן היו גשרים על הירדן, אחד מהם מופיע במפת מידבה (איור 18). תוספת זו בבלית, ומשקפת את תעלות המים ואת הגבלות התנועה בבבל. איננו יודעים אם הלכה כזאת יושמה גם בארץ ישראל. יצוין שבארץ ישראל היו הגשרים בפיקוח רומי, גבו בהם מסים, והתושבים הפשוטים מיעטו להשתמש בהם. איננו יודעים, אפוא, כיצד היו חכמי ארץ ישראל מתייחסים להערה שבבבלי.
אם כן, ההגדרות שבמשנה הנראות כניסוחים אחרים של אותה תפיסה הלכתית מרחבית משקפות שתי גישות, גישה המרחיבה את המונח "עדר" לכל גבולות הגליל וגישה המצמצמת. הניסוח כאילו כל המקורות משקפים אותה תפיסה מבוססת על היעדר מידע גאוגרפי. קשה להכריע האם העורכים אחראים למצג המוסכם כביכול, כשהם כבר מניחים שקוראיהם אינם מודעים לפן הגאוגרפי, או שהם מציגים שתי תפיסות (מחלוקת) ומניחים שקוראיהם מבינים את הכוונה בלא להכביר מילים על כך.

Mishnah 3

<small>לפי כתב-יד קופמן</small>
<b>הלוקח</b> – קונה ולד בהמה צעיר,<b> ושניתן לו</b> – ולד בהמה צעיר,<b> מתנה פטור ממעשר בהמה</b> – הם אינם מצטרפים לעדר, ואין לבסס את מניין בני הצאן על תוספות אלו. התוספתא מבהירה, או מצמצמת, את ההלכה: "איזהו ליקוח? כל שמכרו לו וחוזר ולקחו הימנו, או שנתנו לו במתנה וחוזר ולוקחו הימנו, אבל הלוקח עובר פרתו של חברו אף על פי שילדה אצל בעלים נכנסת לדיר להתעשר" (פ"ז ה"ה, עמ' 542). סתם ולד בהמה שנקנה נכנס לדיר להתעשר (להיחשב במניין עשרה) ורק אם נקנה, נמכר ונקנה שנית אין הוא נחשב עוד לחלק מהעדר. לא ברור האם התוספתא חולקת או מבהירה, מכל מקום מבצבץ כאן חשד שמא הקונה מנסה להערים ולהיפטר מחובת מעשר שני. חשש זה עולה גם במשנה הבאה.
<b>האחים השותפים שחייבין בקולבון</b> – משנתנו רומזת למשנת שקלים שבה נקבעה הגדרה משפטית לגבי חובת מחצית השקל. כל התורם מחצית השקל חייב להוסיף "קלבון", שהוא דמי עמלה נמוכים של מחצית המעה, או מעה שלמה (משנה, שקלים פ"א מ"ז), ועל כך קובעת המשנה: "האחין והשותפין שחייבין בקלבון פטורין ממעשר בהמה, וכשחייבין במעשר בהמה פטורין מן הקלבון. וכמה הוא קלבון, מעה כסף, דברי רבי מאיר, וחכמים אומרים חצי" (שקלים פ"א מ"ז). אם כן דין שקלים כדין מעשר בהמה, ומשנתנו מסתמכת על משנת שקלים (או על אותה משנה קדומה שממנה שאבה משנת שקלים את דבריה).
האחים השותפים הם מונח החוזר בספרות חז"ל פעמים מספר. בכתבי היד למסכת שקלים, למשל, שתי נוסחאות, בווי"ו ("והשותפים") ובלעדיה. בכתב יד קופמן בשקלים, למשל, נוספה האות וי"ו בידי מגיה שני ונמחקה. אין ספק שהנוסח המקורי היה "האחים השותפים"<sup class="footnote-marker">15</sup><i class="footnote">ראו דיון ארוך אצל אפשטיין, מבוא, עמ' 1097; אלבק, מועד, עמ' 458.</i>, וכך ברוב מכריע של עדי הנוסח לשקלים<sup class="footnote-marker">16</sup><i class="footnote">מפ, יל, דפוס ונציה, מפי, מדק, וג5, ג2; קטעי הגניזה לפי מהדורת פינצ'ובר. ראו פירושנו למסכת שקלים.</i>, וכך בכל עדי הנוסח הקדומים למשנתנו. מדובר באחים שירשו את נחלת אביהם אך לא חילקוה. בתקופת המשנה והתלמוד רווחו שני מבנים משפחתיים, האחד היה מבוסס על משפחה גרעינית ובה היה הבעל אבי המשפחה ובעל המשק, ברם במקביל רווח מבנה אחר של משפחה מורחבת. במשפחה מעין זו היה האב בעל המשק והבנים עבדו במשק המשפחתי, אך האב היה בעל הרכוש. הירושלמי מגדיר מצב זה "בטפולין אצלו"<sup class="footnote-marker">17</sup><i class="footnote">כך לעניין מציאה ונושאים נוספים. ראו ירו', פאה פ"ד ה"ו, יח ע"ב; דמאי פ"ב ה"ג, כג ע"א; כתובות פ"ו ה"א, ל ע"ג; בבא מציעא פ"א ה"ה, ח ע"א. למשפחה המורחבת ותפוצתה ראו פירושנו לשקלים פ"א מ"ז; עירובין פ"ו מ"ז; ספראי, המשפחה; רובין, אבל. </i><b>.</b> עם מותו של האב נותרו האחים שותפים בכול, וללא רכוש פרטי כלל<sup class="footnote-marker">18</sup><i class="footnote">ספראי, שם, ושם ריכוז של דוגמאות כגון משנה, עירובין פ"ו מ"ז, וראו פירושנו לפסחים פ"ח מ"א.</i>. רבי חייא קובע: "סתם אחים שותפים עד שלש דורות" (ירו', בבא בתרא פ"ט ה"ה, יז ע"א), הווה אומר שבדרך כלל נשארו האחים שותפים גם אחרי מות אביהם עד שלושה דורות ורק הדור הרביעי פירק את השותפות. אף המדרש אומר: "אם תשקר לי ולניני ולנכדי... אמר רבי אבא בר כהנא עד כאן לאחים השותפין" (בראשית רבה, נד ב, עמ' 577). במקורותינו עדויות רבות לאחים שחילקו והשתתפו, הווה אומר שחילקו את הרכוש המשפחתי ואחר כך החליטו לחזור למבנה כלכלי וחברתי של בית אב. שותפים רגילים הם שותפים ברכוש מסוים, בשדה או בחנות, בעבד או בבית. אבל אחים שותפים הם שותפים בכול, ואין להם רכוש פרטי כלל.
השאלה הפרשנית-היסטורית אינה תלויה בשאלת הנוסח של המשנה. בין אם נגרוס "והשותפין" ובין אם נגרוס "השותפין", בשתי הגרסאות ניתן לפרש שהמילה השנייה מפרשת את הראשונה (אחים שהם שותפים), או מבטאת מקרה נוסף (אחים וכן שותפים). במקרה זה שוב ניתן לפרש שסתם אחים הם שותפים. אף שהאות וי"ו מופיעה בחלק מכתבי היד, גם בהם אין היא משמשת בתור וי"ו החיבור אלא בתור וי"ו הפירוש, ויש דוגמאות רבות למשמעות זו של האות<sup class="footnote-marker">19</sup><i class="footnote">ראו אפשטיין, מבוא, עמ' 1056-1096.</i>.
המשנה מניחה שאחים שותפים פטורים מן הקולבון. בהבנה הפשוטה הם פטורים מתשלום קולבון לחלוטין, ואפילו קולבון אחד אין הם צריכים לשלם. אם כך דינם כדין אישה או כוהן, ומשמע שמן התורה הם פטורים ממחצית השקל ורק מדרבנן התחייבו בכך, או שהיה נוהג רווח שגם בתי אב ישלמו מחצית השקל, אך הם פטורים מן הקולבון.
לרמב"ם ולראשונים אחרים לא הייתה מציאות זו של בתי אב נהירה, והם העדיפו לפרש "האחים והשותפין", הווה אומר שכל שותפים פטורים ממחצית השקל וממעשר בהמה (להלן). לשיטה זו לא ברור איזו שותפות פוטרת מן הקולבון. אין זה סביר ששותפותם של שניים בשדה פוטרת אותם מקולבון או ממחצית השקל, ומן הסתם נדרשת שותפות מלאה בכל הנכסים. פרשנים אחרים פירשו שכל שניים שהשתתפו בנתינת מחצית השקל פטורים מן הקולבון<sup class="footnote-marker">20</sup><i class="footnote">כך המאירי למשנת שקלים ופרשנים אחרים.</i>. פירוש זה מוקשה מתוכו. אדם פרטי שנתן סכום גדול ממחצית השקל חייב, לדעת אחד התנאים, שני קולבונות, ושניים שעשו זאת פטורים כליל מחובת הקולבון?! ועוד, וכי ייתכן שתימצא דרך כה פשוטה לעקוף את חובת הקולבון?!
<b>פטורין ממעשר בהמה </b>[<b>ו</b>]<b>שחייבין במעשר בהמה פטורין מן הקולבון</b> – עדר של שותפים פטור ממעשר בהמה, ושקל של שני שותפים פטור מקולבון. המדרש לומד שעדר של שני שותפים פטור ממעשר בהמה מלשון הכתוב: "יכול יהא מעשר בהמה נוהג בשותפות? תלמוד לומר 'אשר יהיו <b>לך</b>' " (ספרי דברים, עז, עמ' 143; בבלי, נו ע"ב), שכן אין כאן בעלות אחת על כל העדר. השותפות היא שותפות כוללת בין אנשים. לשותפים אין כלל רכוש פרטי, והם שותפים בכל נכסיהם. האם יחול ההיתר גם על שותפים חלקיים, השותפים רק בעדר? על כך אין בידינו תשובה. ממשנתנו משמע שההסדר חל רק על שותפים מלאים, ומהספרי ניתן להבין שהוא מקיף את כל השותפים.
אם אכן התשובה לשאלה חיובית, אזי מבחינה כלכלית שחרור עדר של שותפים ממעשר שני הוא הקלה גדולה: היא מאפשרת לכל אחד שלא לתת מעשר בהמה, שכן אין קל מליצור שותפות, מלאכותית וקצרת טווח, בין שני בעלי עדר. הדיון בתלמודים דן בשאלה מה קורה אם השתתפו בכסף או בבהמות, ובכל מקרה מדובר גם בשותפות רגילה וחלקית ולא רק באחים שותפים (בבלי, שם; ירו', שקלים פ"א ה"ז, מו ע"ב). ברם הדעת נותנת ששותפות רגילה מעין זו פוטרת ממעשר בהמה, אך היא לא הייתה צריכה לפטור מהקולבון של מחצית השקל. שכן, כפי שאמרנו, הפטור ממשנתנו הוא רק ל"אחים שותפים", שכן יש ביניהם שותפות מלאה ולא רק שותפות עסקית בעדר. הווה אומר שההשוואה בין מעשר בהמה למחצית השקל אינה מלאה. במחצית השקל רק שותפות מלאה פוטרת, ובמעשר בהמה די בשותפות כלכלית מוגבלת ורגילה. בשותפות כזו חייבים במחצית השקל ופטורים מקולבון.
<b>קנו מתפוסת הבית</b> – שני האחים חילקו ביניהם את הירושה. משפט זה חסר במקבילה בשקלים. השלב המדויק המכונה "תפיסת הבית" לא התבהר לא במשנה ולא בתלמודים (בבלי, נו ע"ב; בבא קמא קי ע"ב), ונראה שלתנאים ולאמוראים היה ברור. המדרש מסביר שתפיסת הבית היא מה שהאחים רוכשים לפני החלוקה, כדברי המדרש: " 'כי במקלי עברתי' וגו', ויצו אותם לאמר<sup class="footnote-marker">21</sup><i class="footnote">כך ציווה יעקב לשלוחיו לומר לעשו.</i>, אמרו לו אל תאמר כשיצא מעמך נטל בידו כלום מתפיסת הבית, אלא בשכרי קניתי כל הללו" (בראשית רבה, עה יא<sup class="footnote-marker">22</sup><i class="footnote">משפט זה חסר בכתב יד לונדון שהוא הבסיס למהדורת אלבק. במצב רגיל היה מקום לטעון כי זו תוספת מדרשית מאוחרת (בבלית), אבל המונח הנדיר "תפיסת בית" מופיע כאמור כבר במשנה. קשה להאמין שמשנה "נידחת" כמשנת בכורות השפיעה על לשון המדרש, ונראה שבה המשפט מקורי. במונח "נידחת" אנו מתכוונים לכך שמשנה זו לא זכתה להילמד במידה רבה בתפוצות ישראל, ולא כל מעתיק זוטר היה מודע לה.</i>). ביתר חלקי ספרות חז"ל מכונה רכוש זה במונח "סגולה" (תוס', תרומות פ"א הי"ג; בבא קמא פ"ט ה"ח ועוד). הכוונה לסכומים קטנים, או חפצים אישיים, שאמנם שייכים מבחינה פורמלית למשפחה המורחבת אך בפועל הפכו לאישיים ואלו נותרים בידי כל אחד מהאחים. גם משפט זה מוכיח שאכן מדובר בזוג אחים שאביהם מת, ולא בשותפים רגילים.
המונח אינו מוכר מחוץ למשנת בכורות, הווה אומר שאין כאן רק העברה ממסכת שקלים אלא גם טיפול עצמאי של עורך המסכת, ולפנינו עדות לייחודו (יחסית למקורות אחרים). המונח המקביל במקורות אחרים הוא "לסגל": "קטן שאמר לאחד בשוק האכילני מעשר, מאכילו מפני תיקון העולם... אם חייב לו מזונות, או שהיה עושה עמו כדי מזונותיו, הרי זה מאכילו משלו ועושה לו בחלקו סגולה" (תוס', תרומות פ"א הי"ג), וכן אב שקיבל דמי נזיקין עבור בנו הקטן "עושה לו בהן סגולה" (תוס', בבא קמא פ"ט ה"ח), וכן: "אמר רבי אימי בן שנראה חלוק בחיי אביו, מה שסיגל סיגל לעצמו" (ירו', בבא בתרא פ"ט ה"ד, יז ע"א). אם כן, ביטוי זה הוא מונח יחידאי המופיע רק במסכת שלנו.
<b>חייבין</b> – במעשר שני (ובקלבון) משום שנעשתה כבר החלוקה והעדר פרטי,<b> ואם לאיו פטורים</b> – אם לא ביצעו את החלוקה, או שאף אחד מהם לא "סיגל" לעצמו את הבהמות. <b>חלקו </b>[<b>ו</b>]<b>חזרו ונשתתפו חייבין בקולבון</b> – זה דין חדש שאם חלקו והתחרטו הפכו בשנית לשותפים,<b> ופטורין ממעשר בהמה</b> – לא הובהר למה דין מעשר שני שונה משקלים. אולי נובע הדבר מהחשש שיש כאן ניסיון להשתמט מתשלום מעשר בהמה, אבל אין חשש שאדם ישתמט מהתשלום הקטן של הקולבון. אפשרות זו מבוססת על ההנחה שאכן דין מעשר שני כדין מחצית השקל. ברם ההפך הוא הנכון; לא התבהר מדוע יש דמיון בין שתי מצוות אלו, מדוע שותפים אינם פטורים מפאה או מכל מצווה אחרת שיש בה שיעור כלפי מטה (שיעור מינימלי) ומדוע לא נקבע שעדר מינימלי החייב במעשר בהמה צריך לכלול מספר בהמות גדול כך שלכל שותף תהיינה עשר בהמות. טעמי ההלכה לא התבהרו, וכדרכם חז"ל נמנעים מלהרחיב בהיבט הרעיוני שכנראה הנחה אותם.

Mishnah 4

<small>לפי כתב-יד קופמן</small>
<b>הכל ניכנס לדיר<sup class="footnote-marker">23</sup><i class="footnote">המונח מופיע רק בענייני מעשר בהמה, אך איננו רואים בכך מונח יחידאי, אלא שכל מקור העוסק במעשר בהמה משתמש במונח.</i> להתעשר</b> – נכלל במניין עשר הבהמות הנדרשות להגדרת העדר. ההכללה ("הכל") כוללת את המקרים הבאים שאפשר היה לחשוב שהם חריגים, ואינה כוללת את החריגים הנזכרים בהמשך. <b>חוץ מכלאים</b> – חכמים הניחו שניתן לייצר בהמה מגידולי כלאיים. אנו בחנו את הנושא בפירושנו למסכת כלאים (פ"ח מ"ד), ופקפקנו שם האם הדבר אפשרי. רק פרדה היא יצור כלאיים ולפי המשנה עשר פרדות אינן עדר, ואינן חייבות במעשר בהמה. גם התוספתא למשנתנו סבורה שאכן כל הכלאה אפשרית, ובן כלאיים יכול לגדול ולהתפתח: "איזה הוא כלאיים? רחל שילדה מן גדי, אפילו כמין כבש, ועז שילדה מן הכבש, אפילו כמין גדי" (פ"ז ה"ו, עמ' 542). [<b>וטריפה</b> – בהמה העומדת למות בגלל פציעה אך בשלב המעשר היא עדיין בחיים, וכן מסבירה התוספתא (שם שם).<b> ויוצא דופן</b> – ולד שיצא בניתוח קיסרי. יוצא הדופן פטור ממצוות בכורות (לעייל פ"ב מ"ט). <b>ומחוסר זמן</b>] – לכאורה אפשר היה לפרש שמדובר בוולד שנולד קודם זמנו. אצל בני אדם זו לעתים סיבה לכך שהוולד יהיה פטור ממצוות בכורות, אלא שלגבי אדם נקבע מהו ה"זמן" והוא כולל גם לידה מוקדמת בחודשים, ואילו אצל בהמה לא נקבע תחום מדויק ל"זמן" (ראו פירושנו לעיל פ"ח מ"א). אבל התוספתא מסבירה שהכוונה שהבהמה צריכה להיות בזמן המעשר לפחות בת שמונה ימים: "אין פחות משמונת ימים. רבי שמעון אומר מחוסר זמן נכנס לדיר להתעשר" (פ"ז ה"ו, עמ' 542).
<b>ויתום</b> – לכאורה מונח זה כולל את מי שמתה אמו וגם את מי שמת אביו.<b> אי זה הוא יתום – </b>המשנה מסבירה את המונח שהופיע קודם. <b>כל שמתה אמו או ששחטה</b> – האב אינו ידוע ואין זה חשוב מי הוא, שכן בהמות אינן מקיימות קשרי משפחה, ובעדר רגיל היה תיש אחד לכל עשר עזים או איל אחד לעשר רחלות (בראשית רבה, עו ז, עמ' 905-904).
<b>רבי יהושע אומר אפילו נשחטה אמו והשלח</b> – עור האם,<b> קיים אין זה יתום</b> – אם נותר משהו מגוף האם אין זה יתום. לפי משנתנו הרי תנא קמא אינו רבי יהושע. מהתוספתא משתמעים פרטים נוספים על תהליך עיצובה של המשנה: "1. הכל נכנס לדיר להתעשר, חוץ מן כלאים והטרפה, דברי רבי אליעזר בן יהודה איש ברתותא שאמר משום רבי יהושע. 2. אמר רבי עקיבא אני שמעתי משמו אף יוצא דופן, ומחוסר זמן, והיתום" (פ"ז ה"ו, עמ' 542). אם כן משנתנו היא דברי רבי עקיבא בשם רבי יהושע, אבל תנא קמא של המשנה אינו רבי יהושע אלא חכם אחר, אולי תנא מדור קודם שרבי יהושע כבר מגביל את דבריו.
המשנה אינה מסבירה מדוע אין היתום מתעשר. במדרש נעשה ניסיון ללימוד ההלכה מקל וחומר, ובסופו של דבר ההלכה נלמדת מהמשפט "יעבר תחת השבט", והעברה היא בחיי אמו (כמובא להלן). דרשה זו אינה מסבירה את ההיגיון שבהלכה, וודאי שלא את דברי רבי יהושע. ואכן גם הבבלי אינו מסתפק בדרשה זו (ואינו מזכיר אותה) ומספר: "העיד רבי ישמעאל בן סתריאל מערקת לבינה<sup class="footnote-marker">24</sup><i class="footnote">כנראה זו ערקא (Arca) מצפון לטריפולי של היום, היא Herakleia en Phoinike המכונה גם Caesarea ad Libanum, וכאן בהיגוי המקומי ערקא ליבנום, ובעברית ערקת לבנון, וכנראה יש לגרוס "ערקת לבנון". סתריאל הוא שם סמלי, משום שהוא מספר שם על סדרת מעשים של גוזמה ומסתורין.</i> לפני רבי: במקומנו מפשיטין את המתה ומלבישין את החי, אמר רבי: נתגלה טעמא של משנתינו" (נז ע"ב). דברי רבי מעידים כי תחושת התמיהה על ההלכה אינה נחלתנו בלבד. "טעם" בלשון תנאים הוא הנימוק להלכה, והנימוק יכול להיות הגיוני או דרשה מהפסוק, כגון ההלכה "מאיזה טעם אינו מביא? משום שנאמר 'ראשית בכורי אדמתך', עד שיהיו כל הגדולין מאדמתך. האריסין, והחכורות, והסקריקון, והגזלן, אין מביאין מאותו הטעם, משום שנאמר 'ראשית בכורי אדמתך' " (משנה, בכורים פ"א מ"ב). הנימוק כאן מנוסח כדרשה אך יש בו גם היגיון עצמאי, וכן במשניות נוספות<sup class="footnote-marker">25</sup><i class="footnote">משנה, שבועות פ"ד מ"ג; מנחות פ"ד מ"ג; תמורה פ"ג מ"ה; תוס', יומא פ"א הט"ז, ועוד.</i>.
אלא שעדיין המנהג אינו מחוור, והטעם להלכה נעלם. מדרש התנאים שהבאנו עשוי לסייע בפתרון התעלומה. הדרשה היא: " 'והעברת כל פטר רחם'. אין העברה אלא הפרשה. וכן הוא אומר והעברתם את נחלתו לבתו (במדבר כז ח). שמעון בן עזאי אומר 'והעברת' מה תלמוד לומר? לפי שהוא אומר 'כל אשר יעבור תחת השבט' (ויקרא כז לב), שומע אני אף היתום במשמע?..." (מכילתא דרבי ישמעאל, בא, מסכתא דפסחא יח, עמ' 79; תנחומא, בא, יב). המונח "העברה" מופיע גם בהלכה מקראית אחרת: "לא ימצא בך מעביר בנו ובתו באש" (דברים יח י), וכן: "ויבנו את במות הבעל אשר בגיא בן הנם להעביר את בניהם ואת בנותיהם למֹלך אשר לא צויתים ולא עלתה על לבי לעשות התועבה הזאת למען החטי את יהודה" (ירמיהו לב לה). גם מצוות פטר רחם מנוסחת בלשון זו. רבי ישמעאל בן סתריאל העיד שבמקומו, בבקעת הלבנון, עובדי האלילים מביאים את הקרבן לאל המקומי כשהוא לבוש בעור אמו. מנהג זה נהג כנראה גם במקדש שלנו, וחכמים רצו אפוא למנוע מצב שבו הקרבן של מעשר בהמה יובא למקדש ללא עורה של אמו.
ואכן, לוקיאנוס מסמוסטה בספרו על נוהגי האלה מסוריה מספר: "ואספר לכם מה עושה כל עולה לרגל. כשמישהו מתכוון לנסוע לעיר הקדושה בפעם הראשונה, הוא מגלח את שערות ראשו ואת גבותיו. לאחר מכן הוא מקריב כבשה, שוחט אותה ואוכל את כולה פרט לגיזה, אותה הוא פורש על הרצפה כדי לכרוע עליה. הוא לוקח את רגלי החיה ואת ראשה וחובש על ראשו שלו. כך הוא מתפלל שקרבנו יתקבל ומבטיח קרבן גדול יותר בפעם הבאה. בתום כל זאת, הוא מניח עטרת ירק על ראשו ועל ראשי חבריו שעלו לרגל עמו. לאחר מכן הוא עוזב את ארצו ויוצא למסע ומשתמש במים קרים לרחצה ולשתיה וישן כל הזמן על הארץ, כי אסור לו לשכב על מיטה עד שישלים את מלאכת העלייה לרגל וישוב לארצו. ובעיר הקדושה מקבל אותו מארח שאינו מכיר, כי אנשים מסוימים ממונים כמארחים בכל עיר ועיר, ומשפחות רבות יורשות חובה זו. והסורים קוראים לאנשים אלו מורים, כי הם מלמדים הכל לעולי הרגל. והקרבנות אינם נערכים במקדש, אלא העולה לרגל מציג את החיה לקרבן לפני המזבח ונוסך נסך, ומוביל את הבהמה החיה למגוריו, וכשהוא מגיע שם הוא מקריב אותה ומתפלל לבדו. ויש גם דרך אחרת של קרבן. מקשטים את הבהמות לקרבן בירק ומשליכים אותן בחיים על מדרגות הכניסה והן מתות מן הנפילה"<sup class="footnote-marker">26</sup><i class="footnote">לוקיאנוס, האלה הסורית, תרגום ר' מזרחי (מתוך אתר האינטרנט המוקדש ללוקיאנוס).</i>.
אין זה המנהג שאליו רומז רבי ישמעאל, אבל הוא קרוב אליו באופיו החיצוני.
כבר בימי העורך של מדרש המכילתא לא היה הטעם ברור. הוא שמע שהמילה "העברה" קשורה לוולד ואמו, אך לא ידע את הסיבה לכך, ולכן קישר את הדרשה לפסוק על העברת נחלה שאמנם מזכיר את המילה "בת", אך אין לו קשר לאם. לעומת זאת העברה למולך קשורה לוולד ואמו, וכשם שנאסרה עבודת המולך נאסרו סממניה החיצוניים. אם כן, תנאים מאוחרים כבר לא הכירו את המנהג או את הטעם. אבל הכוונה הייתה למנוע מצב שהבעל יביא את הבכור לקרבן בעור אמו, וכל כך עמלו חכמים להרחיק סממן חיצוני זה של עבודה זרה עד שפטרו בהמה מדין מעשר בהמה, שהוא לכל הדעות מהתורה. כנראה הייתה זו תופעה נפוצה שצריך היה להילחם נגדה.
זו הלכה מקלה לגופה. יתר על כן, משמעותה של ההלכה שבמקרי גבול, כאשר בעדר עשרה ולדות או מעט יותר, יכול הבעל להימנע מהפרשת המעשר על ידי שחיטת אחת האמהות. ייתכן שזו מטרת ההלכה, אך מכל מקום זו תוצאה שלה.

Mishnah 5

דין מעשר בהמה נדון בקצרה במשנת ראש השנה פ"א מ"א, ובמשנת שקלים פ"ג מ"ז. בכל מסכת הובאו הדברים אגב הנושא המיוחד של המסכת.
לנוחות הדיון הצגנו את הנוסחאות השונות זו מול זו. שאלת היחס בין המשניות העסיקה אותנו גם בפירושנו לשקלים ולראש השנה, ובפירושנו כאן אנו מתקנים כמה תפיסות שהצגנו בפירושי המסכתות הקודמות.
המשניות העוסקות במעשר בהמה (נוסח הדפוס)
<small>לפי כתב-יד קופמן</small>
<b>שלש גרנות למעשר בהמה</b> – שלוש פעמים בשנה סופרים את העדר, ואם יש בו עשרה ולדות מפרישים אחד לקרבן. הרשימה חוזרת במשנת שקלים (פ"ג מ"א), ושלושת המועדים הללו הם המועדים שבהם "תורמים" את הלשכה, כלומר מוציאים כספים מהקופה של מחצית השקל. <b>בפרס הפסח</b> – πρός (פרוס) היא מילה יוונית שמשמעה לפני, וכאן הכוונה "אין פחות מחמשה עשר יום קודם לרגל"<sup class="footnote-marker">27</sup><i class="footnote">תוס', פ"ז ה"ט, עמ' 542; שקלים פ"ב ה"א; בבלי, נח ע"א, וראו ירו', שקלים פ"ג ה"א, מז ע"ב. </i>, כלומר בערך חמישה עשר יום לפני הרגל מוציאים את הכסף. את השקלים החלו לאסוף בחמישה עשר באדר, ובכ"ה באדר הושיבו את השולחנים ברחבי המדינה. קרוב לוודאי שעד ראש חודש אדר לא הגיעו כספים מרחבי המדינה, הווה אומר שבקופה היה בעיקר הכסף שאספו אנשי ירושלים. <b>בפרס העצרת</b> – חמישה עשר יום לפני העצרת, היא חג השבועות, הוציאו שנית כספים מהקופה. במועד זה הגיעו כספים שהביאו עמם עולי הרגל של פסח, וכספים שנאספו מרחבי המדינה. <b>בפרס החג</b> – בתחילת חודש תשרי (חמישה עשר יום לפני החג – חג הסוכות) הוציאו כספים נוספים שנועדו לממן את צורכי המקדש עד ראש חודש ניסן<sup class="footnote-marker">28</sup><i class="footnote">כמו בתוס', שקלים פ"ב ה"ג-ה"ד.</i>. <b>דברי רבי עקיבה – </b>משנת שקלים ממשיכה: "והן גרנות למעשר בהמה, דברי רבי עקיבא" (פ"ג מ"א). הקשר בין סדרי תרומת השקלים ומעשר בהמה חוזר במקורות מספר. ראינו כי חובת הקולבון זהה לחובת מעשר הבהמה, ומי שפטור מזה פטור גם מזה<sup class="footnote-marker">29</sup><i class="footnote">לעיל, המשנה הקודמת (מ"ג) ובשקלים פ"א מ"ז.</i>. אין קשר ענייני בין שתי החובות הללו, אך בפרטי ההלכות נוצר דמיון מעניין. להלן נראה שהדמיון גם בנושא שמשנתנו עוסקת בו הוא רב. 
<b>בן עזי אומר בעשרים ותשעה באדר באחד בסיון – </b>שני המועדים הללו מתאימים לשיטת רבי עקיבא, אך בן עזאי תובע תאריכים מדויקים. כ"ט באדר בא במקום ראש חודש ניסן. הסיבה אינה הרצון להימנע מעבודה מיותרת בראש החודש. אמנם הגבלות על עבודה בראשי החודשים נזכרות בעדויות מספר<sup class="footnote-marker">30</sup><i class="footnote">ראו דיוננו במגילה פ"ד מ"ב.</i>, אבל אם אחד בסיוון הוא מועד לגורן בהמה – הרי שמותר לעשות זאת בראש חודש. עם זאת ראש חודש ניסן היה מועד מיוחד, ראש חודש שיש בו עשייה רבה הקשורה לפסח, לכן הוקדמה חובת מעשר הבהמה ביום. אחד בסיוון בא במקום "פרוס עצרת"; כדי להוסיף חגיגיות למעמד קישר אותו בן עזאי לראש החודש. ייתכן שהחכם רצה גם לתת לוולדות מעט זמן נוסף כדי שיגדלו. <b>בעשרים ותשעה באב<sup class="footnote-marker">31</sup><i class="footnote">בכתב יד קופמן למסכת שקלים בטעות "באלול", וראו פירושנו לשקלים שם.</i> רבי אלעזר ורבי שמעון אומרים באחד בניסן</b> – כמו בן עזאי ורבי עקיבא,<b> באחד בסיון</b>– כדעת בן עזאי,<b> בעשרים </b>[<b>ותשעה</b>]<b> באלול<sup class="footnote-marker">32</sup><i class="footnote">כך ברוב כתבי היד לשקלים, ובמקבילות בתוספתא ראש השנה: בכ"ט באב. הנוסח "אלול" נמצא בשקלים בעדי הנוסח מפ, מגק ו-פי, וכמובן גם בכתב יד קופמן לשקלים ולמשנתנו כפי שציטטנו. יש להניח כי זו הגרסה המקורית, אחרת אין להבין את דברי בן עזאי במקורות המקבילים, ואף לא ברור במה הוא חולק על רבי אליעזר ורבי שמעון להלן.</i></b> – קרוב מאוד לדעת רבי עקיבא. <b>ולמה אמרו בעשרים ותשעה באלול ולא אמרו – </b>במשנת שקלים ברוב עדי הנוסח "מפני מה אמרו", ובכתב יד קופמן גם שם "ולמה אמרו", והוא הוא, <b>באחד בתשרי<sup class="footnote-marker">33</sup><i class="footnote">לפרטי הנוסח ראו בפירושנו לשקלים פ"א מ"ז.</i></b> – המשנה מנמקת את דעתם של רבי אליעזר ורבי שמעון, ומשתמע ממנה שלא כגרסת כתב יד קופמן. אבל אפשר שהשאלה היא לשיטת בן עזאי ולא לשיטת רבי אלעזר (אליעזר?) ורבי שמעון. מכל מקום, אחד בתשרי מתאים לכאורה יותר משום שהוא תאריך חגיגי יותר. <b>מפני שהוא יום טוב</b> – ראש השנה; <b>ואיפשר לעשר ביום טוב</b> – לפי נוסח זה יש לשים סימן תמיהה בסוף המשפט: "אפשר לעשר ביום טוב?!" הרי זה לא ניתן! בדפוסים וברוב כתבי היד הגרסה היא "<b>אי</b> אפשר לעשר ביום טוב"<sup class="footnote-marker">34</sup><i class="footnote">"אפשר" ב- מרש, מרנ, מדק, ג8 לשקלים.</i>, וכן תוקן בשולי כתב היד. ברם אין בכך צורך, ואין "אפשר" או "איפשר" בלשון חכמים אלא קיצור של "אי אפשר"<sup class="footnote-marker">35</sup><i class="footnote">ראו, למשל, פירושנו לפאה פ"ה מ"ג ולנדרים פ"א מ"א במכלול לשונות נדר.</i>. <b>לפיכך הקדימהו בעשרים ותשעה באלול</b> – ובן עזאי החולק אומר בכ"ט באב. הוא מקדים בחודש. לא ברורה סיבת ההקדמה. בן עזאי אף מציע שהאלוליים יופרשו לעצמם (להלן), דהיינו שהעגלים שנולדו באלול יהיו גורן עצמאית, שכן יש הנוקטים בתאריך א' באלול ויש המצדדים בא' בתשרי, וכדי לצאת ידי הכול יהוו הנולדים בחודש אלול קבוצה נפרדת.
עד כאן במקבילה שבמשנת שקלים. <b>רבי מאיר אומר באחד באלול ראש השנה למעשר בהמה בן עזאי אומר האלוליין מתעשרין בפני עצמן</b> – כדי לשמור על תאריך כ"ט באב. הוא חולק על ההלכה שיש שלוש גרנות. זו מסירה אחרת של דברי בן עזאי.
בתוספתא למשנתנו זו נוסף לדעת רבי עקיבא המשפט "בפרס החג אין להן קצבה" (פ"ז ה"ט, עמ' 542), וכן שם: "רבי יוסי ברבי יהודה אומר: אין פחות מחמשה עשר יום קודם לרגל, אמר רבי שמעון בן עזאי הואיל ואילו אומרים באחד באלול" וכו' (ההמשך כמו בתוספתא שקלים). כלומר, המונח "פרוס החג" משמעו חמישה עשר יום קודם לרגל. אם כן שלושה מועדים למעשר בהמה, וקיימת אף מחלוקת מהם פרטי המועדים הללו.
במשנה ראש השנה שנינו: "באחד באלול ראש שנה למעשר בהמה. רבי אלעזר ורבי שמעון אומרים באחד בתשרי"<sup class="footnote-marker">36</sup><i class="footnote">יש להניח שדברי רבי אלעזר ורבי שמעון נאמרו רק על מעשר בהמה, וראו פירושנו לראש השנה.</i> (פ"א מ"א). לפי זה ראש חודש אלול או ראש חודש תשרי הם המועד להפרשת מעשר בהמה. אין כלל שלוש גרנות, ואמנם המחלוקת בתאריכים קרובה למשנתנו, אבל יש רק תאריך אחד. בתוספתא נוספו דברי בן עזאי: "הואיל ואילו אומרים באחד באלול ואילו אומרים באחד בתשרי יהוא האלוליים מתעשרין לעצמן. כיצד? נולדו חמשה באב וחמשה באלול, חמשה באלול וחמשה בתשרי, חמשה באב וחמשה בתשרי – אין מצטרפין, חמשה בתשרי וחמשה באב – הרי אילו מצטרפין" (ראש השנה פ"א ה"ו). במשנתנו אלו דברי רבי מאיר אליבא דבן עזאי וברור שמקורם בדברי המשנה שם, שכן אין במשפט התייחסות לשלוש גרנות דווקא.
לכאורה משנת ראש השנה עומדת בסתירה למשנת בכורות ולמשנת שקלים, וכך מעמיד זאת הבבלי בסוגיה בראש השנה. לפי זה משנת ראש השנה היא כרבי שמעון, ברם בהמשך משנת ראש השנה נזכר רבי שמעון כחולק על התנא הסתמי הראשון. לפיכך מתרץ רב יוסף ששתי המשניות יצאו מידי שני תנאים החולקים בשיטת רבי מאיר (בבלי, פסחים ז ע"ב). ניתן גם לפרש את הדברים אחרת על רקע גאוגרפי רֵאלי ולקבל את דברי משנת בכורות כפשוטם, ושני נושאים שונים לפנינו. האחד הוא ממתי מתחילה שנת מעשר בהמה, והאחר מתי יש להפריש את מעשר הבהמה. שלוש הגרנות נועדו לקבוע את המועד שיש להפריש בו את מעשר הבהמה. עד זמן ה"גורן" אסור לשחוט בהמה, שכן טרם הופרשו ממנה המעשרות הדרושים. אבל החשבון הסופי, כמה בהמות יש להפריש, נקבע רק בסוף השנה (תחילת השנה הבאה), בראש השנה למעשר. אדם אינו יודע אם יצטרך להפריש מעשר בהמה עד שנולדים לו עשרה ולדות. לכאורה ייתכן שעד שמועד ה"גורן" מגיע נולדו בעדרו פחות מעשר בהמות, ולכן לא יפריש מעשר בהמה. רק מאוחר יותר יתברר שהוא חייב במעשר. בעיה מעין זו אופיינית לעדרים קטנים, ברם היא הייתה פחות מעשית בימי קדם. לרוב בני האדם הייתה פרה או כבשה אחת, או לכל היותר צמד בהמות, לפיכך רוב בני האדם היו פטורים ממעשר בהמה. בשולי היישוב, ובעיקר במדבריות בדרום הרי יהודה ובגולן, רווחו בעלי עדרים גדולים, ובעדריהם של אלו נולדו יותר מעשרה ולדות בשנה.
כידוע אין להפריש מעשר בהמה מזן לזן. הפרות ממליטות במהלך כל השנה, ויש לקבוע מתי מסתיימת שנת המעשר. כבשים ועזים ממליטות באמצע החורף (בערך בפברואר), ולקראת פסח הטלאים ראויים לשחיטה. בימי בית שני, וכנראה גם לאחריו, אחד הקריטריונים לעיבור השנה היה "אימרייא דעדקין וזימניה דאביבא לא מטא" (הכבשים [הטלאים] רכים וזמן האביב לא בא) (תוס', סנהדרין פ"ב ה"ו, עמ' 417, ומקבילות), ועדיין לא הגיע זמן שחיטתם. אם כן, בשנה רגילה היו הטלאים מבוגרים דיים לשחיטה. בעל העדר מחליט באביב כמה כבשים הוא מעוניין להמשיך לגדל ושוחט את הטלאים העודפים. העלייה לרגל והחג יצרו כמובן את השוק שבו נמכרו הטלאים. על פי רוב בערב פסח כבר ידע המגדל כמה כבשים בעדרו וכמה מעשרות הוא חייב להפריש, לפיכך היו חכמים יכולים לקבוע את ערב פסח כ"גורן בהמה".
באזורים הרריים וקרים המלטת הכבשים מתעכבת. בגליל העליון ובגולן הצפוני הכבשים והעזים ממליטות רק בחודש מרץ או אפריל. לאזורים אלו נקבע ה"גורן" בעצרת. מכל מקום, בעל עדר צאן ידע בפסח ובעצרת כמה טלאים יהיו בעדרו ולא היה צריך להמתין לראש השנה. הגורן אִפשר לו לשלם את חובותיו לקודשי שמים, ולנצל את עדרו בצורה כלכלית ויעילה.
פרות, לעומת זאת, ממליטות במהלך כל השנה. על כן היה בעל עדר פרות חייב להמתין עד לראש השנה, ורק אז ידע כמה בהמות בעדרו וכמה בהמות עליו להפריש למעשר. שלושת מועדי הגרנות אינם עומדים, אפוא, בניגוד לקביעה שראש השנה הוא התאריך הקובע למעשר בהמה. כל גורן נועדה לטיפוס ולתנאים שונים. עדות לפירוש זה יש בירושלמי המדגיש כי אלו "פירקי לידה", כלומר מועדי הגרנות מתאימים לתנאי הטבע (ירו', שקלים פ"ג ה"א, מז ע"ב)<sup class="footnote-marker">37</sup><i class="footnote">לעומת זאת ההסבר שהבהמות "מתמצות לילד מן הישנות" (ירו', שם) נשמע ספרותי ואגדי בלבד.</i>.
המועד המדויק של שלוש ה"גרנות" נקבע כנראה גם בזיקה לחגים (סיבה חברתית) כדי שיהיה בשוק שפע של בהמות למכירה. צורכי העולים לרגל השפיעו על מועד הגרנות (בבלי, נח ע"ב). ברם ההלכה אינה מוגבלת רק לימי הבית. גם לאחר החורבן צרך העם בשר בחגים. המשנה מזכירה ארבעה או חמישה מועדים ("פרקים") בשנה שבהם נמכרות ונשחטות בהמות רבות: "ערב יום טוב האחרון של חג, ערב יום טוב הראשון של פסח, וערב עצרת, וערב ראש השנה, וכדברי רבי יוסי הגלילי אף ערב יום הכפורים בגליל" (משנה, חולין פ"ה מ"ד). חכמים אף עודדו צריכת בשר במועדים אלו וחייבו את המוכר לשחוט בהם בהמה, גם אם אין לו מספיק לקוחות לבהמה שלמה; השוחט נדרש, אפוא, לשחוט אף שלקוחותיו אינם מובטחים<sup class="footnote-marker">38</sup><i class="footnote">שם, משנה ו, ואם יזכנו החונן לאדם דעת וכוח נסביר את המשנה במקומה.</i>. צריכת הבשר במרחב היהודי הייתה מצומצמת, אך במועדים אלו רווח היה הנוהג לאכול בשר, וסידורי הפרשת מעשר בהמה הם חלק ותנאי לאותו נוהג. הגרנות נקבעו אפוא לפי שיקול משולב של תנאי הטבע של גידול הבהמות ותנאי השוק של צריכת הבשר.
בתלמוד הבבלי מציעים זמנים אחרים כמועדי המלטה; ספק אם יש להם רקע רֵאלי, ונראה שזה רק ניסיון להתאים את זמנה של הגורן בחודש אלול לזמני המלטה (ראש השנה ח ע"א)<sup class="footnote-marker">39</sup><i class="footnote">ראו פירוש הר"ן המנסה להתאים את התאריכים גם לזמני ההמלטה של פרות, זאת אף שבטבע אין לפרות זמן המלטה קבוע.</i>.
המחלוקת במשנתנו בין רבי עקיבא, מחד גיסא, ורבי אלעזר ורבי שמעון, מאידך גיסא, אינה קוטבית. אם פרוס החג הוא חמישה עשר יום לפני החג, כפי שאומר רבי יוסי ברבי יהודה, הרי שפרוס החג הוא א' בתשרי או כ"ט באלול, ופרוס הפסח הוא א' בניסן או כ"ט באדר, והמחלוקת היא האם מועד הגורן השלישית הוא בפרוס עצרת, כלומר בכ' באייר, או בא' בסיוון. במשנת שקלים נוספה דעתו של בן עזאי שמועד הגורן יהיה לא בכ"ט באלול אלא בכ"ט באב<sup class="footnote-marker">40</sup><i class="footnote">אבל בכתב יד קופמן למשנת שקלים כ"ט אלול, וראו דיוננו בנוסחה זו שם.</i>. עמדה זו מושפעת מעמדתו שוולדות חודש אלול מתעשרים לעצמם (להלן), שהרי אם כך אין טעם שגורן אחת תכלול את ולדות אב המתעשרים במסגרת השנה הקודמת ואת ולדות אלול המתעשרים כקבוצה עצמאית. מכל מקום, משנת שקלים היא כדעת רבי עקיבא אצלנו<sup class="footnote-marker">41</sup><i class="footnote">אפשטיין, מבואות, עמ' 368.</i>.
עמדתו של בן עזאי שוולדות חודש אלול יתעשרו לעצמם היא עמדת הכרעה במחלוקת האם התאריך הקובע לשנת מעשר הבהמה הוא אלול או תשרי. בן עזאי היה חברו ותלמידו של רבי עקיבא. התלמוד הירושלמי שואל כיצד ייתכן שתלמידו של רבי עקיבא יכריע במחלוקת של תלמידי רבי עקיבא, ומסביר שהמחלוקת הבסיסית היא בין רבי עקיבא ורבי ישמעאל (ראש השנה פ"א ה"א, נו ע"ד)<sup class="footnote-marker">42</sup><i class="footnote">בבבלי, נח ע"א, הגמרא אומרת שכל הדעות נאמרו מפי נביאים, לכן לא ידע בן עזאי לפסוק כמי ההלכה ועל כן בחר בעמדת פשרה.</i>, ובן עזאי, תלמידו של רבי עקיבא, נוקט עמדת ביניים.
לפי משנתנו ומשנת שקלים רבי עקיבא ורבי אליעזר נחלקים בנושא, וסביר שבן עזאי ינקוט עמדת ביניים ביניהם, ואילו רבי שמעון, תלמיד צעיר יותר של רבי עקיבא, יקבל את דעתו של רבי אליעזר. לפיכך כל שאלת הגמרא מוקשית, שהרי בן עזאי מגיב על דברי הדור הקודם לו וסדר הדברים נכון וסביר, ונותרת השאלה במה התקשתה הגמרא. אפשר שהירושלמי הבין שרבי אלעזר הוא רבי אלעזר בן פדת, בן דורו של רבי שמעון. שאלה שנייה היא כיצד נתרץ את הסתירה בדברי בן עזאי. הרי לדעתו יש שלושה מועדים, ואין שום סיבה שהנולדים בחודש אלול יהיו קבוצה נפרדת. דבריו מובנים רק על רקע משנת ראש השנה שבה יש מחלוקת של תלמידי רבי עקיבא כשכל צד מציע תאריך אחר, אחד באלול או אחד בתשרי, ועל כך נאמרה ההכרעה המיוחסת לבן עזאי<sup class="footnote-marker">43</sup><i class="footnote">האמורא הירושלמי לא הכיר כנראה את משנת בכורות שלנו, וסבר שדברי בן עזאי מתייחסים למשנת ראש השנה. אילו הכיר את משנת בכורות שלפנינו היה מבין שדבריו מתייחסים למחלוקת רבי עקיבא ובן דורו. במשנת שקלים אכן דברי בן עזאי "האלוליין מתעשרין לעצמם" אינם. כפי שהערנו גם במסכתות אחרות הירושלמי והבבלי לא הכירו את משניות סדר קודשים שלפנינו, או שלא הכירו בהן. פירוש הבבלי אמנם מוסב על סדר קודשים (ובכללו על מסכת בכורות), אבל לא על הנוסח המוכר לנו, ועסקנו בכך בקצרה במבוא. </i>. כך גם מובנת שאלת הירושלמי כיצד הוא נוקט עמדת פשרה (או שילוב) בין חכמי הדור שאחריו. אם כן במשנת שקלים מסורת אחת, במשנת ראש השנה מסורת שנייה מנוגדת למשנת שקלים, ובמסכת בכורות שילוב מלאכותי של שתי הדעות.
באשר ליחס בין משנת ראש השנה לבין משנת בכורות ושקלים, לפנינו שתי אפשרויות:
א. המשניות חלוקות; זו שלנו סוברת שיש להפריש מעשר בהמה בשלושה מועדים (בתנאי שיש בעדר עשר בהמות), ומשנת ראש השנה במועד אחד.
ב. המשניות אינן חולקות. משנתנו קובעת שאפשר להפריש בשלושה מועדים, אבל ראש השנה הוא המועד הקובע מבחינה הלכתית, כפי שיוסבר במשנה הבאה.
השאלה המעשית (נפקא מינה) היא במקרה שב-א' תשרי יש בעדר 8 ולדות, ב-א' ניסן 8 ולדות ובעשרים ותשעה באלול (אב) שמונה ולדות. לפי משנתנו אדם זה לא יפריש מעשר שני, ולפי משנת ראש השנה הוא יפריש שתי בהמות (מתוך עשרים וארבע שנולדו השנה).
נסיים בדברי התוספתא שתוכנה כבר הובא: "שלש גרנות למעשר בהמה: בפרס הפסח, ובפרס עצרת, ובפרס החג אין להן קצבה, דברי רבי עקיבא. רבי יוסי ברבי יהודה אומר: אין פחות מחמשה עשר יום קודם לרגל. אמר רבי שמעון בן עזאי, הואיל ואילו אומרים באחד באלול, ואלו אומרים באחד בתשרי, האלוליין מתעשרין בעצמן. כיצד? נולדו לו חמשה באב וחמשה באלול, חמשה באלול וחמשה בתשרי, וחמשה באב וחמשה בתשרי, אין מצטרפין, חמשה בתשרי וחמשה באב הרי אלו מצטרפין" (פ"ט ה"ט, עמ' 542). החידוש בתוספתא הוא ש"פרוס" לדעת רבי עקיבא הוא מספר ימים בלתי קבוע, ורק בדור אושא קבע רבי יוסי ברבי יהודה את המכסה המדויקת. זה התהליך הרגיל של חידוד הפן המשפטי-כמותי במהלך הדורות. יתר על כן, כפי שאמרנו אין לצרף בהמות מלפני אלול ומלאחריו, או מלפני תשרי ומלאחריו, אך ביתר הגרנות הבהמות מצטרפות כמו במשנה הבאה. כך גם מפרשת התוספתא שבמקרה שתיארנו (פחות מעשרה ולדות בגורן) אין הקבוצה נפטרת אלא מצטרפת לגורן הבאה: "...אלו שמנו פטורין והשאר יצטרפו לגורן הבא" (פ"ט הי"ב, עמ' 542).

Mishnah 6

<small>לפי כתב-יד קופמן</small>
<b>כל הנולדים מאחד בתשרי עד עשרים ותשעה באלול הרי אילו מיצטרפין</b> – אף על פי שעברו גרנות שונות. הסברנו את הרקע ההלכתי לכך במשנה הקודמת. <b>חמשה</b> – ולדות נולדו<b> לפני ראש השנה וחמשה</b> – ולדות נולדו<b> לאחר ראש השנה אינן מיצטרפין</b> – ראש השנה הוא מועד המעבר לשנה חדשה ואין זה אותו עדר.<b> חמשה לפני הגורן</b> – אחת הגרנות האחרות חוץ מראש השנה,<b> וחמשה לאחר הגורן הרי אילו מצטרפין</b> – הגורן היא רק מועד אפשרי להרמת מעשר, אך אינה מועד חוסם.<b> אם כן למה נאמר שלש גרנות למעשר בהמה</b> – מה המשמעות ההלכתית של הגורן?<b> שעד שלא תגיע הגורן מותר למכור ולשחוט הגיע הגורן לא ישחוט ואם שחט פטור</b> – אם יש בעדר עשרה ולדות אין להשהות את הרמת מעשר בהמה לאחר הגורן.
הסברנו שאין ולדות שנה אחת מתעשרים עם ולדות שנה אחרת. אבל בתוספתא גם עמדה זו שנויה במחלוקת: "היו לו חמשה עשר לא יאמר הריני מכניס עשרה מהן לדיר, אלא מכניס את כולן ומונה מהן עשרה, והשאר יתעשרו לשנה הבאה" (פ"ט הי"ג, עמ' 542). אם כן ראש השנה הוא ככל גורן אחרת. הוא מועד מחייב להפרשת מעשר לפי מספר הוולדות הקיים.

Mishnah 7

<small>לפי כתב-יד קופמן</small>
<b>כיצד מעשרן</b> – כיצד מתבצע מעמד הספירה שבו נקבע מיהו ה"עשירי" שהוא קודש? <b>כונסן לדיר</b> – הדיר הוא מקום המגורים הקבוע של הבהמות. בחניונים מקריים הדיר הוא בלתי מגודר, אבל בחניון קבוע הדיר מוקף חומה והוא עגול או מרובע. <b>ועושה להן פתח קטן כדי שלא יהיו שנים יכולין לצאת כאחת</b> – שלא ייווצר ספק מיהו העשירי,<b> ומונן בשבט</b> – במקל,<b> אחד שנים שלשה ארבעה חמשה ששה שבעה שמונה תשעה והיוצא עשירי</b> – המשנה מתארת טקס מכובד, כראוי למצווה.<b> סוקרו בסקרא</b> – סקרא הוא צבע אדום שהכינו. הצבע האדום שימש לסימון בעל משמעות דתית, והוא לא רק למדידה אלא להדגשת קדושה. הצבע האדום משמש עד היום בחברות מסורתיות מזרחיות כסימן נגד מזל רע, ובעל משמעות של קודש.<b> ואומר הרי זה מעשר</b> – עד כאן הטקס.<b> לא סקרן בסקרא ולא מניין בשבט או שמניין רבוצים או עומדים הרי אילו מעושרין</b> – הטקס הוא הדרך הראויה, אך כל הפרשה בדרך מעשית תופסת. יש להדגיש שאין לנו טקס דומה בתרומה או במעשרות. שם ברור שהבעל בוחר את התרומה או את המעשר, ובפועל הוא יכול לבחור פרי מהודר או דווקא פרי רקוב. כאן מתבצע טקס כראוי לבחירת קרבן. <b>היה לו מאה ונטל עשרה</b> – יש כאן אחד מעשרה, אך ללא ספירה.<b> עשרה ונטל אחד אין זה מעושר</b> – אמנם הטקס אינו חובה, אבל הספירה היא חובה.<b> רבי יוסה ברבי יהודה אומר מעשר</b> – גם הספירה אינה חובה.<b> קפץ מן המנויין</b> – אלו שכבר נספרו ונקבע שהם לחולין,<b> לתוכן</b> – לאלו שטרם נספרו,<b> הרי אילו פטורין</b> – סביר שיש לפרש את המשנה בצורה מצומצמת: אם אותו אחד גורם לכך שבעדר הבלתי ספור יהיו עשרה ולדות, אין הוא נספר והעדר כולו פטור. אבל אפשר לפרש בצורה מרחיבה שכל העדר נפטר, גם אם יש בו עשרות ולדות חול, שכן יש חשש שיספור פטור עם החייב, וכל ספירה שתיעשה תהיה מוטעית (העשירי הוא בעצם תשיעי וכן הלאה).<b> מן המעושרין לתוכן</b> – לפנינו עדר שרובו חול ואחד מהם קודש,<b> כולן ירעו עד שיסתאבו ויאכלו במומן לבעלים</b> – בהמה שלמה של קודש אינה בטלה ברוב, ויש ספק שמא כל אחד מהוולדות הוא קודש.
עצם השאלה וההנחה שהוולד שקפץ הוא בלתי מזוהה אינה בלתי אפשרית, אבל לרועה מנוסה הדבר לא יקרה. אפשר שוולד יחצה גדר, או ילך אחורה, אבל הסיכוי שבעל הבית לא יזהה את הוולד, באותם הסימנים קטנים הנעלמים מעיני זר,<b> ה</b>וא קטן מאוד. אפשר שהדיון תאורטי, אבל אפשר שהוא מבטא גם אי הכרה מקרוב של חיי עדר גדול. עדר כזה פעל רק במדבר, וכבר ראינו שיש במסכת ביטויים לכך שחכמים מתמצאים בהרגלי מרעה פחות מאשר בתחומים אחרים. העלינו חשד זה גם במשניות קודמות (כמו גם במסכת נידה). עם כל זאת זו בעיקר תחושה ספרותית, ואפשר גם שחכמים ידונו בשאלה תאורטית. בתוספתא יש התייחסות לשאלה שהעלינו: "היה מונה וקפץ מן המנויין לשאין מנויין, אם מכירו פטור והן חייבין, ואם לאו הרי כולן פטורין..." (פ"ט הי"ב, עמ' 542). התוספתא מפרשת כנראה כפירוש השני, שכל העדר טרם נמנה, ויודעת שיש מקרים שהרועה מכיר את הוולד הסורר.
בתוספתא מובאים פרטים נוספים על המעמד: "כיצד מעשרין? מעמיד אימהות מבחוץ והן גועות, והבנים יוצאין לקראתן. יצא שמיני ותשיעי כאחד, הרי זה משלים עליהם, תשיעי ועשירי ירעו עד שיסתאבו. עשירי ואחד עשר, כולן ימותו. היה מונה ראשון ראשון, מת ראשון, ראשון נשחט, הרי זה משלם עליהן" (פ"ט ה"י, עמ' 542; בבלי, נח ע"ב). העמדת האמהות היא כדי לזרז את הבנים. מניסיוננו הדל במרעה אנו יודעים שאין בכך צורך. כאשר הוולדות או הכבשים (או הפרות) סגורים במכלאה והמכלאה נפתחת – הם יוצאים. לכל היותר צריך לעודדם בקריאות, או בנגיעת מקל. אדרבה, אין להשהות את הוולדות ללא אימהותיהם, שכן הם צריכים לינוק. זה פרט נוסף המעיד על התעניינות בבעיות מעשיות, כאלה ש"בשטח" אינן מתעוררות. בתוספתא (שם הי"א) מופיעים עוד פרטים טכניים שאינם מוסיפים להבנת המשנה.
מבחינה מחשבתית-דתית המשנה מעלה לדיון את שאלת חשיבותם של הטקסים. במקרה זה הטקס אינו מחייב, אבל הוא רצוי לכתחילה. שמירה קפדנית על כללי הטקס גם מונעת כמובן מקרי ספק. לעומת זאת במעשרות ותרומות לא נדרש טקס כזה. הכיוון ההיסטורי בעיצוב היהדות הוא של מעבר מקיום פשוט של מצווה לקיום טקסי ולשכלול מרכיבי הטקס. כך בקידושין, כך בחליצה, כך בקבלת שבת (הדלקת הנרות), בקריאת התורה, בקבורה ובעשרות מצוות נוספות. באופן טבעי אין לצפות לטקס אחיד באותה רמה בכל המצוות. התפיסה שיש לברך על המצוות<sup class="footnote-marker">44</sup><i class="footnote">ראו פירושנו לפסחים פ"י מ"ט.</i> הוסיפה מרכיב קבוע של הדר וטקסיות לכל המצוות. עיצוב הברכה אינו רק מתוך הרצון לעצב טקס, הוא נובע בעיקר מתפיסה דתית שבה אדם ירא שמים מודה לריבון העולמים על הזכות לקיים מצוות, ועל כך שאין הוא רואה בהן עול אלא זכות והנאה. עם זאת, תפיסה זו משתלבת ומובילה גם לעיצוב טקסים משוכללים ומוקפדים יותר בבית, ברחוב וכמובן במעמדות ציבור.

Mishnah 8

<small>לפי כתב-יד קופמן</small>
<b>יצאו שנים כאחד</b> – בהתחלה נניח ראשון ושני, או שני ושלישי,<b> מונה אותן שנים</b> – כמניינם האמִתי, אף על פי שיצאו כאחד. כלומר אין הוא אומר "ראשון שני", אלא "ראשון ושני". כמובן אם הוא מקפיד על כללי הטקס, והפתח צר דיו, התופעה תימנע, אך בפועל קשה להניח שתיעלם.<b> מנין אחד</b> – מנה אותם זה אחר זה, כלומר ראשון, שני וכו',<b> תשיעי ועשירי מקולקלין</b> – אם התשיעי והעשירי יצאו כאחד ומנה אותם אחד אחד ("שמיני תשיעי") הרי שניהם "מקולקלים", שכן היה עליו למנות "שמיני ותשיעי". אמנם טעות בספירת הראשונים אינה פוסלת, אבל טעות בספירת (כינוי) התשיעי פוסלת, או נכון יותר "מקלקלת". <b>יצאו תשיעי ועשירי כאחת תשיעי ועשירי מקולקלין</b> – שכן לא ברור מיהו העשירי ושני הוולדות הם ספק עשירי. לא נאמר מה דינם של "מקולקלין"; בהמשך נקבע דינם של ספקות הקדש, והם נקראים "מקודשים". לפנינו מינוח אחר, והוא מעיד על מקור הלכתי-סגנוני אחר. ייתכן שדינו של מקולקל הוא כהקדש טעות (להלן), אך ייתכן שדינו שונה. כך, למשל, ייתכן שהמשך המשנה נוסח בהתאם למצב שבו המקדש קיים והספק מועלה לקרבן (כשלמים או כמעשר), ואילו משפט זה מנוסח לאחר החורבן כאשר ולד "מוקדש" הוא בעצם מקולקל; אין להשתמש בו, וירעה עד שייפול בו מום וייאכל במומו. למונח "מקולקל" שדה סמנטי רחב. מעבר לקלקול פיזי וכינוי להתנהגות מקולקלת בתחום המיני, הרי ש"מקולקל" הוא היפוכו של "מתוקן". לעתים המקולקל ממש טמא, כגון "הרואה כתם הרי זו מקולקלת, וחוששת משום זוב דברי רבי מאיר. וחכמים אומרים אין בכתמים משום זוב" (משנה, נדה פ"ו מי"ג), וכן לעניין שונה במקצת בתוספתא שם (פ"ו הי"ח, עמ' 648). מבחינה הלכתית ה"מקולקלת" היא טמאה, אף כי נותר ספק. אבל לעניין מעשרות המשמעות שונה במקצת: "המרבה במעשרות, מעשרותיו מתוקנין ופירותיו מקולקלין. הממעט במעשרות, מעשרותיו מקולקלין ופירותיו מתוקנין" (תוס', דמאי פ"ח הי"ג)<sup class="footnote-marker">45</sup><i class="footnote">וכן למשל תוס', תרומות פ"ד הי"ב ועוד.</i>. הממעט במעשרות מעשרותיו כשרים למרות הפגם שבהם, והמרבה במעשרות פרותיו מקולקלים, הרי שאינם מקולקלים ממש, וודאי שאינם מקולקלים הלכתית. אם כן הרי שגם המעשרות כאן תקפים, אבל יש בהם פגם. העשירי מקודש, התשיעי חול, אבל יש לכך טעם של פגם.
<b>קרא</b> – בטעות,<b> לתשיעי עשירי ולעשירי תשיעי</b> – החליף את המספר, [<b>ו</b>]<b>לאחד עשר עשירי</b> – אחרי שקרא לעשירי "תשיעי" סבר בטעות שהאחד עשר הוא העשירי,<b> שלשתן מקודשין</b> – התשיעי מקודש כי קראו לו "עשירי", העשירי מקודש כי הוא באמת יצא העשירי, והאחד עשר מקודש כי קראו לו "עשירי". העובדה שוולד מסוים נקרא "עשירי" אף על פי שאינו כזה מקדשת אותו. הלכה זו אינה מפתיעה, שכן ההקדשה בפה יש בה תוקף גם אם היא בטעות, ולהלן נרחיב בכך.
<b>והתשיעי נאכל במומו</b> – הוא נחשב למעשר, אבל אין להביאו למקדש אלא ירעה עד שיסתאב. <b>ועשירי מעשר</b> – את העשירי האמִתי מעלים למעשר,<b> ואחד עשר קרב שלמים</b> – קרב למזבח אך לשם שקלים ולא לשם מעשר. נמצא אפוא שקרבן זה חריג. אין הוא שלמי נדבה אלא חובה כמעשר, ואינו מעשר ממש. לכן נדרשים חכמים להדגיש שהוא חייב בנסכים ככל זבח אחר (תוס', זבחים פ"ו הי"ב, עמ' 488; ספרי במדבר, קז, עמ' 109; ספרי זוטא, טו ה, עמ' 281).
<b>ועושה תמורה דברי רבי מאיר</b> – הוא כקרבן נדבה שאפשר להחליפו באחר.<b> אמר רבי יהודה וכי יש תמורה עושה תמורה</b> – האחד עשר הוא תמורה לעשירי (תמורה מספק), ועל כן תמורה שהחליפה קרבן מסומן אי אפשר להחליפה. <b>אמרו משום רבי מאיר אילו היה תמורה לא היה קרב</b> – האחד עשר אינו תמורה אלא ספק. לו היה תמורה בלבד היו מקריבים את העשירי ודיו, אלא שהוא קדוש מספק. אם כן, סיכום ההלכה הוא שהעשירי האמִתי הוא מעשר לכל דבר (עולה לקרבן); התשיעי והעשירי אי אפשר להגדירם כספק, שכן העשירי הוא המעשר. לכן נחלקים רבי מאיר ורבי יהודה איזה מעמד יש לו. נראה שיש לו מעמד של הקדש חלש, או הקדש טעות. עם זאת, מעניין ההבדל בין תשיעי לעשירי: לכאורה צריך היה דינם להיות זהה, אך התשיעי נדון כספק והעשירי כחצי ודאי.
בפועל, לאחר החורבן לשלושתם מעמד זהה, ירעה עד שיסתאב, וההבדל ביניהם הוא רק בזמן המקדש. עם זאת עדיין אין בכך כדי לבאר את המשנה, וייתכן שהיא מאוחרת ועוסקת בדיני מקדש. כפי שנראה להלן המקרה שלנו נופל תחת ההגדרה של "הקדש טעות", או הקדש שלא לפי כל כללי ההלכה. למקרה כזה של הקדש יש הלכות פשוטות, ומשנתנו אינה נוקטת בהם. היא קרובה לשיטת בית שמאי שתובא להלן, אך לשיטתם הקדש טעות הקדש וגם התשיעי וגם העשירי צריכים היו להיות מוקרבים כמעשר, או לפחות כקרבן נדבה (שלמים). על כן נראה בעינינו שאכן לפנינו הלכה קדומה מימי הבית, עוד מלפני הדורות האחרונים של הבית שבהם פעלו בית שמאי ובית הלל, וההגדרות המשפטיות של בית שמאי ובית הלל טרם הועלו כאן במלואן, על כל היקפן המשפטי.
בבבלי הדברים מנוסחים בברייתא בדרך שונה: "דתניא, רבי אלעזר בן רבי שמעון אומר: לעולם אין אחד עשר קדוש – עד שישתוק בתשיעי, ויקרא לעשירי תשיעי, ולאחד עשר עשירי" (ס ע"ב). דעתו חולקת מעט על המשנה, ובמקרה הראשון שבמשנה (קרא לתשיעי "עשירי" ולעשירי "תשיעי") אין העשירי מקודש.
המשנה הקודמת הגדירה את חובת המנייה בפה, ורבי יוסי ברבי יהודה אינו מצריך מנייה בפה. לשיטתו ודאי שרק העשירי הוא קודש. יתר על כן, לכאורה אם אכן לפנינו טעות הפתרון לה פשוט: שלושת הוולדות האחרונים יוחזרו לדיר ויצאו זה אחר זה. משנתנו אינה מוכנה אפוא לחרוג מכללי הטקס, ואינה מאפשרת פתרון שיש בו חזרה מן הטעות. הספירה של העשירי נחשבת להקדשה, ואין כאן שאלה של בירור האמת (ספק עובדתי) אלא של הקדש טעות.
המקרה הבא דומה למקרה הקודם, אך קיים גם שינוי קטן. <b>קרא לתשיעי עשירי</b> – כמו במשנה הקודמת, [<b>ו</b>]<b>לעשירי עשירי</b> – את העשירי מנה במספרו הנכון, שלא כמו במשנה הקודמת,<b> ולאחד עשר עשירי</b> – כבמשנה הקודמת, [<b>ממנו</b>] – מעל המילה מסומן קו, וכנראה זו טעות שהסופר חש בה. המילה אינה מופיעה בעדי נוסח אחרים, ומיותרת<sup class="footnote-marker">46</sup><i class="footnote">ייתכן שהמילה "ממנו" שבכתב היד משמעה שהוא מנה ואמר "הכבש הזה (האחד עשר) הוא עשירי ממנו", מהקודם שהיה תשיעי.</i>. <b>אין אחד עשר מקודש</b> – אמנם הוא קרא לאחד עשר "עשירי", ובמשנה הקודמת ראו בכך הקדש חלקי, אבל במשנה הקודמת הקדשתו של העשירי לא הייתה שלמה, ואילו כאן העשירי הוקדש כהלכה ואין עשירי אחר עשירי. <b>זה הכלל כל שלא נעקר העשירי ממנו</b> – שהעשירי הוקדש כהלכה, נקרא "עשירי" ונספר עשירי,<b> אין אחד עשר מקודש</b> – אין הקדשה אחר הקדשה. התוספתא, כדרכה, מעלה מקרים נוספים (פ"ט הי"ד, עמ' 542) של טעויות דומות.
למעשה קיימות בנושא שתי גישות מרכזיות העוסקות בסדרת מקרים דומים, כגון תרומה שהורמה שלא לפי כללי ההלכה: בית שמאי אומרים שהיא תרומה ובית הלל אומרים שאינה תרומה (משנה, תרומות פ"ב מ"א ומ"ו לפי פירושנו שם). ברורה יותר היא המחלוקת על הקדש טעות האם הוא הקדש: בית שמאי אומרים הקדש ובית הלל אומרים שאינו הקדש (משנה, נזיר פ"ה מ"א-מ"ב). הירושלמי לנזיר שם בוחן את המחלוקת ביחס לסדרה של משניות אחרות שבהן ניתן לעמוד על מהותו של הקדש טעות ולנסות לאבחן עמדות ביחס למחלוקת בית שמאי ובית הלל. דוגמה להקדש כזה היא משנת שקלים: "המכנס מעות ואמר הרי אלו לשקלי, בית שמאי אומרים מותרן נדבה ובית הלל אומרים מותרן חולין. שאביא מהן לשקלי, שוין שמותרן חולין. אלו לחטאת, שוין שהמותר נדבה. שאביא מהן לחטאת, שוין שהמותר חולין" (פ"ב מ"ג). בית שמאי רואים בכל המעות הקדשה ולכן מותרן לנדבה, ולדעת בית הלל כוונתו של המפריש קובעת את גורל המעות הנותרות. בלשון המשנה: "שקלים יש להם קצבה" (שקלים פ"ב מ"ד), ולכן הנותר חולין. כך גם ניתן לנתח את המקרים בהמשכה של המשנה שאין בהם מחלוקת. כשהמעות הוגדרו במפורש, ב"פרוטרוט" כלשון הירושלמי (שקלים פ"ב ה"ג, מו ע"ג; נזיר פ"ה ה"א, נג ע"ד), כחולין שממנו יוקדש מחצית השקל או אפילו חטאת, גם בית שמאי מסכימים שאינם קודש, וכשהמקדיש מגדיר את המעות לחטאת, גם בית הלל מסכימים שהנותר נשאר בבחינת קודשים – לנדבה. מחלוקת זו אינה על טעות אלא על חשיבות מונח ה"הקדשה".
מחלוקת בית שמאי ובית הלל אינה מצטמצמת לשאלה הטכנית הפשוטה שלפנינו, אלא היא עקרונית ביותר. לבית שמאי תפיסה כללית <u>תאוצנטרית</u> המציבה את האל במרכז וקובעת שכל דבר מיועד לעבודת האל, אלא אם כן הוקדש במיוחד לחולין. על האדם להועיד כל הזמן את עצמו לעבודת האל. כך, למשל, הוא צריך להקדיש מאכל יפה שהוא רואה לשבת, ואם מצא יפה ממנו ייועד היפה יותר לשבת. בית הלל סוברים שהאדם הוא העומד במרכז הבריאה, והוא תכליתה. מי שמצא מאכל יפה רשאי לאכלו מתי שירצה. בית שמאי חושבים שקרבן החגיגה שאוכלים בחג הפסח צריך להיות זול יותר מקרבן העולה לגבוה (רובו נשרף ולא נאכל), ובית הלל סבורים ההפך, שקרבן החגיגה הנאכל צריך להיות יקר יותר<sup class="footnote-marker">47</sup><i class="footnote">ראו פירושנו לחגיגה פ"א מ"ב, ובמבוא למסכת שבת.</i>. המחלוקת מופיעה גם במישור האגדי. עבור בית שמאי השמים נבראו תחילה, ולדעת בית הלל הארץ נבראה תחילה, וכל צד סבור שמה שנברא תחילה הוא מטרת הבריאה ושיאה<sup class="footnote-marker">48</sup><i class="footnote">בראשית רבה, טו א, עמ' 13 ומקבילות.</i>. כל מחלוקת נראית כאילו היא מחלוקת מקומית. במקרה של שקלים המחלוקת היא האם הקדשת הממון לשקלים הייתה על תנאי אם לאו. במשנתנו המחלוקת היא מה קובע, הנוסח הלא מדויק, ולכן אין הוא חל, או המגמה הכללית, שהיא הקדשת הבכור. צירוף המחלוקות מראה כי אלו שיטות שונות של שני הבתים, שיטות שבמרכזן תפיסה דתית מעמיקה, ויש לה ביטוי בהלכות ובאגדות נוספות<sup class="footnote-marker">49</sup><i class="footnote">ראו פירושנו לחגיגה פ"א מ"ב. </i>.
חשיבותה של סוגיית הירושלמי בשקלים היא באבחנה שאכן זהו שורש המחלוקת בין בית שמאי ובית הלל. במבוא למסכת קידושין נרכז סדרת מחלוקות שבהן באה לידי ביטוי המחלוקת העקרונית בין הבתים. השאלה היא מה דינו של מעשה קודש שנעשה שלא בכוונה נכונה ומתאימה. בית שמאי מדגישים את המעשה; לשיטתם לא ייתכן שמעשה קודש לא יהא תקף. בית הלל, לעומתם, דורשים לא רק כוונה אלא גם דקדוק בפרטים, ואם הכוונה לקויה, או הפרטים הטכניים לא בוצעו כהלכה, המעשה בטל, על כן גם הקדש טעות לבית שמאי הקדש ולבית הלל אינו הקדש. עם זאת אלו שתי מגמות יסוד, ובפועל אפשר שהמחלוקת אינה כה משפטית ואחידה. הדברים תלויים גם בטיב הטעות.
המשניות הבאות במסכת תרומות פ"ב עוסקות במצבים דומים ללא מחלוקת, והירושלמי מנסה לאבחן אותן ברוח המחלוקת: "המתכוין לומר תרומה ואמר מעשר, מעשר ואמר תרומה, עולה ואמר שלמים, שלמים ואמר עולה... לא אמר כלום עד שיהיו פיו ולבו שוין" (משנה, תרומות פ"ג מ"ח). המשנה עוסקת בכוונה ומעשה, כשהמעשה הוא מעשה ההקדשה – כלומר אמירת פיו (ההקדשה) היא המעשה. מבחינת התוצאה משנה זו מצטרפת לשיטת בית הלל, וההקדש אינו תופס. אך המגמה שונה, ולכן לא ייפלא שנעשים ניסיונות לזהות את המשנה כדעת הכול, או אף כדעת בית שמאי, שהרי אין טעות דומה לכוונה, ומן הסתם לוא עסקנו באותו נשוא לא היה ניכר כל הבדל, וכך קורא רבי ירמיה את המשנה: "בא לומר חולין ואמר עולה – קדשה" (ירו', נזיר פ"ה ה"א, נג ע"ד). משנה נוספת במנחות: "האומר: 'הרי עלי במחבת' והביא במרחשת, 'במרחשת' והביא במחבת, מה שהביא הביא וידי חובתו לא יצא. 'זו להביא במחבת' והביא במרחשת, 'במרחשת' והביא במחבת, הרי זו פסולה. 'הרי עלי שני עשרונים להביא בכלי אחד' והביא בשני כלים, 'בשני כלים' והביא בכלי אחד, מה שהביא הביא וידי חובתו לא יצא. 'אלו להביא בכלי אחד' והביא בשני כלים, 'בשני כלים' והביא בכלי אחד, הרי אלו פסולין. 'הרי עלי שני עשרונים להביא בכלי אחד' והביא בשני כלים, אמרו לו 'בכלי אחד נדרת'. הקריבן בכלי אחד, כשרים, ובשני כלים פסולין..." (וכן הלאה עוד דוגמאות – משנה, מנחות פי"ב מ"ב, והשוו שם פ"ה מ"ח-מ"ט). גם זו משנה שבה ההקדשה והמעשה אינם זהים. במשנה מוזכרים אירועים שונים, אך מן האירוע הראשון, הפשוט ביותר, ברור שהמנחה שהוגשה לא תאמה את הכוונה שבוטאה בנוסח ההקדשה ולכן יש להביא מנחה חדשה, תואמת, אך כיוון שהביא מנחה נכבדת יותר מן ההקדש אזי שתי המנחות קודש. לכאורה זו מסקנה ברוח בית שמאי (ירו', נזיר פ"ה ה"א, נד ע"ג)<sup class="footnote-marker">50</sup><i class="footnote">הדיון האמוראי בסוגיה מנסה לבחון גם את העמדות האחרות ומשאיר את המסקנה פתוחה.</i>, ולעומתה בתמורה יש מסקנה ברוח בית הלל: "חומר בקדשים מבתמורה ובתמורה מבקדשים, שהקדשים עושים תמורה ואין תמורה עושה תמורה... רבי יוסי בר רבי יהודה אומר, עשה שוגג כמזיד בתמורה ולא עשה שוגג כמזיד במוקדשים" (משנה, תמורה פ"ב מ"ג). אם שוגג אינו כמזיד אזי ניתן לפטור הקדש טעות ללא קנסות, ואין לראות בטעות הקדש.
מצינו, אפוא, מגמות שונות בקודשים, ולא ניתן לאסוף אותן תחת כלל אחד מחייב. מן הסתם הן גם לא נידונו במקומן מתוך מחויבות למחלוקת הבסיסית של משנתנו. מאידך גיסא, המחלוקות בין בית הלל ובית שמאי משקפות מגמה ברורה של מחויבות מוחלטת להקדש וקודשים בהלכות בית שמאי לעומת שקלא וטריא בין קודש, בעלים ונסיבות בהלכות בית הלל<sup class="footnote-marker">51</sup><i class="footnote">למסקנה דומה ראו דיוננו בפ"ד מ"ה; בן שלום, בית שמאי, עמ' 178-190 ובעיקר 189-190; גילת, רבי אליעזר, עמ' 311. </i>. עמדת בית שמאי משקפת הסתייגות משינוי הקדשה משום שהיא נתפסת כהפרת נדרים; אם כל שינוי קל נחשב כבר להפרת נדר בוודאי שהם יסתייגו מהפרה מלאה של הנדר, ואילו גישת בית הלל, במודע ושלא במודע, מעצבת את הנימוקים המאפשרים הפרת נדרים.
יסוד נוסף המפריד בין בית שמאי לבית הלל, בסדרת מחלוקות, הוא היחס למעשה קודש. למעשה הקודש כללים הלכתיים, ולדעת בית הלל אם לא נעשה כהלכה אין ההקדש חל. אך לדעת בית שמאי ההקדש חל, גם אם הפרטים לא הובהרו או היו שגויים.
במשנת נזיר (פ"ה מ"ג) מובאת משנתנו (או הדין שלה) כדוגמה להקדש טעות שלדעת הכול תופס. זו ראיה שבית שמאי מביאים לשיטתם. בדיוננו במשנה ראינו שבית הלל עדיין חולקים ורואים בהלכה שלנו חריג משום שהייתה כאן קריאה בשם והצבעה בשבט, שהיא מעין מעשה. בדיוננו במשניות שם (מ"א-מ"ג) ראינו שאכן לא בכל הפרטים קיימת מחלוקת בין בית הלל לבית שמאי. למעשה נראה שמשנתנו הייתה תקדים שאיש לא חלק עליו, אלא שבית שמאי ראו בה תקדים מחייב והרחיבו את המסקנה על כל המקרים ובית הלל צמצמו את התקדים. קשה לדעת האם הם צמצמו את התקדים מתוך שסברו שהוא באמת חריג, או שמא התנגדו לתפיסה שטעות יוצרת הקדש אבל לא רצו, או לא יכלו, לצאת כנגד תקדים מפורש. דוגמה זהה למחלוקת סביב היקפו של התקדים היא ביבמות פט"ו מ"א<sup class="footnote-marker">52</sup><i class="footnote">על משניות שנסתמו כבית שמאי ראו ספראי, הכרעה כבית הלל. בשאלת היקפו של התקדים דנו רבים, וראו דברינו במבוא הכללי לפירוש המשניות בשאלה זו.</i>. אם כן משנתנו היא הלכה קדומה שהועברה במסורת, וכבר בסוף ימי בית שני (בית שמאי ובית הלל) נחלקו בה חכמים.

נספח

בתקופת המקרא ברור שהקרקע היא רכוש פרטי. עם זאת, מבין השיטין אנו שומעים על רובד קמאי שלפיו יש למשפחה המורחבת מעמד משפטי כבעלת הקרקע, או לפחות כבעלת אחריות לקרקע. לפי ספר ויקרא (כה כד) רשאי ה"גואל", אחד מבני המשפחה, לגאול את הקרקע הנמכרת עוד לפני היובל. לא ברור מה מעמדו של ה"גואל". האם תהיה הקרקע הנגאלת שלו, או תחזור לבעליה? יש בפסוק עדות לתפיסה שהנחלה היא משפחתית, אך ההיקף המשפטי של תפיסה זו אינו ברור. יתר על כן: בחוק המקראי אין גם רמז בדבר חובה משפטית או מוסרית לגאול את הקרקע, בניגוד לתיאור הגאולה בספרי ירמיהו ורות שיובאו בהמשך.
בספר רות מסופר על גאולת קרקע, אם כי הסיפור אינו הולם במדויק את החוק שבספר ויקרא. אמנם נזכרת החובה המוסרית של בני המשפחה לגאול את נחלת קרובם אבימלך (רות ד ב-ה), ברם היא נכרכת בחובה לייבם את רות ו"להקים שם המת על נחלתו" (שם שם ה). כלומר, הקרקע תיחשב לרכושו של המת, ומצויה זמנית בחזקת הגואל. בבוא היום תימסר זו ליורש שנולד מנישואי הגואל עם אשת המת.
ביטוי אחר לתפיסת הנחלה המשפחתית יש בספר ירמיהו. הנביא מתאר כיצד מגיע קרוב המשפחה ומציע לירמיה לקנות את אדמתו: "כי לך משפט הגאֻלה לקנות" (ירמיהו לב ז), או "כי לך משפט הירֻשה ולך הגאֻלה" (שם ח). נראה כי מדובר ב"זכות סירוב ראשונה" הניתנת לקרוב המשפחה, במקרה שיש צורך למכור את השדה, לפני שמוכרים לאדם אחר. אם כן, שוב מוטלת על הקרוב מעין חובה מוסרית לגאול. אך כאן אין זו גאולה מידי קונה, אלא קנייה ישירה.
בכל העדויות המקראיות ברור שהנחלה המשפחתית היא מונח כמעט מקודש. כל אדם שולט באדמותיו, ולא יעלה על הדעת להפקיע זכות זו ממנו. ב"חוקת המלך" המלך זוכה בסמכויות רבות, אך הפקעת קרקעות אינה נכללת בהן (שמואל א ח יא-כא; יחזקאל מו טז-יט). סיפור נבות הוא דוגמה לחשיבותה של נחלת האבות ולדבקות בה מחד גיסא, וגם למגבלותיו של המלך המנוע מהפקעת קרקעות (מלכים א כא א-טו) מאידך גיסא. אגב אנו שומעים כי רכושם של מורדים שהוצאו להורג הופקע לטובת המלך.
במקרא יש סיפורים מעטים על מכירת קרקעות, ורובם קשורים למצוקה חריגה. אין אמנם איסור חד משמעי על מכירת נחלת אבות, אך מבין הפסוקים משתמע כי הדבר אינו נדיר בלבד אלא גם ראוי לגנאי. מכירת קרקעות נזכרת בעיקר בהקשר לקנייה מחדש – "גאולה" בלשון המקרא. בספר ויקרא נזכרת אפשרות זו בלשון "כי ימוך אחיך ומכר מאחֻזתו" (ויקרא כה כה), וכאילו זו הייתה הסיבה היחידה והמניע למכירת קרקע. כך גם מכרה נעמי הגולה והענייה את אדמתו של בעלה (רות ד ג), וכך מוכר בן דודו של ירמיהו את אדמתו לאחר שכבשוה נכרים (ירמיהו לב ז-טו).
בפסוקים הללו באה לידי ביטוי הציפייה מהמשפחה להציל את הקרקע ולשמור עליה בתוך המשפחה. דין בנות צלפחד מעיד כי גם ל"שבט" הייתה נחלה מוגדרת, ויש למנוע מעבר אדמות לשבט אחר. אין כאן עדות לעיבוד משותף של הקרקע, אלא לבעלות כללית של השבט על נחלתו.
בסוף ימי בית שני התחולל בארץ מפנה חברתי, ובתהליך ממושך הצטמצמה המשפחה המורחבת, והמשפחה הגרעינית הפכה לרווחת יותר ויותר<sup class="footnote-marker">362</sup><i class="footnote">ספראי, המשפחה; רובין, דיני אבל.</i>. על כן אין לצפות שבתקופת התנאים ישרור משטר קרקעי המבוסס על נחלת המשפחה. ואכן, ברוב המקורות נתפסת הקרקע כרכוש פרטי אשר ההגבלות על מכירתו הן מוסריות ורגשיות בלבד. עם זאת, מרמזים מספר נראה כי אכן גם בתקופה זו עדיין היו שרידים למציאות חברתית שונה.
הברייתא במסכת שמחות קובעת: "כל גורני הנחלות עוברות ממקום למקום, ונעקרות ממשפחה למשפחה. הקבר אינו עובר ממקום למקום, ואינו נעקר ממשפחה למשפחה" (פי"ד ה"ב, עמ' 204). אם כן, הקבר הוא רכוש משפחתי ואסור למכרו. בעל הבית הפרטי אינו בעליו, שכן הוא שייך למשפחה לדורותיה. לעומת זאת מותר לעקור ולהעביר גורן משפחתית, וזו אינה נחשבת לרכוש משפחתי. עצם המונח "גורני נחלות", והדגש על "עקירת המשפחה" והצורך בהיתר למכירת הגורן, מעידים כי עדיין יש משמעות לרכוש המשפחתי, ובעלותו המלאה של הפרט אינה מובנת מאליה. הלכה זו אופיינית לתקופה שבה התמוטטה כבר המשפחה כבעלת הקרקעות, אך עדיין רישומה ניכר – פחות במשפט, ויותר בחברה. טבעי הוא שעל קבר ממשיך לחול הנוהג הקדום.
על קבר המשפחה אנו שומעים בהלכה אחרת המופיעה שלוש פעמים: "המוכר קברו ודרך קברו מקום מעמדו ובית הספדו באים בני משפחה וקוברים אותו בעל כרחו משום פגם משפחה" (בבלי, נב ע"ב; כתובות פד ע"א; בבא בתרא ק ע"ב). הקבר נחשב אפוא לרכוש משפחתי, וה"משפחה" היא גוף כלכלי, אף שהגדרתה בלתי ברורה וחתוכה. כאמור, הלכה זו מופיעה בתלמוד הבבלי בלבד בשם תנאים, אך דומה שהיא מייצגת גם את ארץ ישראל, שכן הרעיון מופיע גם במסכת שמחות שרוב החומר בה ארץ-ישראלי ויש בה מסורות קדומות רבות.
כמו כן: "מנין למוכר קבר אבותיו שעובר בלא תעשה תלמוד לומר..." (ספרי דברים, קפח, 227; מדרש תנאים לדברים, יט יד, 115). התפיסה של רכוש המשפחה מבצבצת אולי גם מהלכה אחרת: "היורש את אשתו יחזיר לבני משפחה וינכה להם מן הדמים" (לעיל פ"ח מ"י), או "בני משפחה נותנין לו מעות ומוציאין מידו..." (תוס', פ"ו הי"ט, עמ' 541; בבלי, נב ע"ב). הדיון קשור למסגרת התאורטית של יובל, ברם דומה שבין השיטין נשמע הד למוסכמה שיש משמעות לרכוש המשפחה גם בימי התנאים. המשפחה כגוף כלכלי מופיעה בהלכות רבות אחרות. כמעט כל העדויות מתייחסות לבית האב, כלומר ל"אחים שותפין"<sup class="footnote-marker">363</sup><i class="footnote">ספראי, שם.</i>, אך לעתים נזכרת גם משפחה רחבה יותר ומוגדרת פחות. כך למשל אנו שומעים על "פגם משפחה" הנובע מכך שאחד מבניה הוא בעל מום. כך מסביר התלמוד הירושלמי משנה (בבא קמא ח ז; ירו', שם, ו ע"ג), ומוסיף התלמוד ומסיק ש"שמין לקרובין בשת", כלומר בני המשפחה זכאים לתשלום פיצויים על בושה זו. ושוב, אין אלה האחים, אלא "קרובים" באופן כללי הרבה יותר. אגב, בבבל הפך נושא זה של "פגם משפחה" לנושא חשוב ומרכזי יותר, והדבר נובע מהתפיסה המיוחדת לגולה זו של חשיבות הייחוס המשפחתי, ולא בכך עיסוקנו.
אם כן, אין ספק שבדרך כלל היה הרכוש פרטי, או היה שייך לבית אב מצומצם. ברם עדיין נשמע הד למסגרת משפטית שונה של רכוש "המשפחה" הגדולה והבלתי מוגדרת (חמולה). מסתבר שבעבר, בתקופה ההלניסטית הקדומה, או אולי קודם לכן, היה משטר קרקעי זה מקובל הרבה יותר, ו"בית האב המורחב", או אפילו "החמולה", היו המסגרת החברתית הקדומה, אף שבידינו מעט ראיות לכך.
בימי המשנה והתלמוד תורגמה "זכות" ה"משפחה" על הקרקע לחובה, או לזכות מוסרית בלבד, ועמדה זו היא הרווחת בספרות חז"ל.
מסתבר שבתשתיתה של פרשנות חז"ל למונח "נחלת המשפחה" מונחת מציאות משפטית קמאית של רכוש המשפחה והחמולה.
המגבלה המשפטית החשובה על מכירת קרקעות היא מגבלת היובל. לפי החוק המקראי אם מכר אדם את אדמותיו הקנייה היא זמנית בלבד, ברם משמעותה של אותה זמניות אינה אחידה. בנחלה חקלאית המכירה היא עד היובל: "במספר שנים אחר היובל תקנה מאת עמיתך... לפי רֹב השנים תרבה מקנתו..." (ויקרא כה טו-טז), לעומת זאת, ב"בית מושב עיר חומה" זכות הגאולה ניתנת במשך שנה בלבד ולאחר מכן המכירה תקפה לצמיתות.
בהקשר זה של דיני יובל חוזרת האבחנה בין שדה אחוזה שהוא השדה שאדם ירש מאבותיו ואותו יוריש לבניו, ובין שדה מקנה שאותו קנה ואחיזתו בו זמנית. נראה שרק שדה אחוזה נחשב לרכוש בר קיימא המעניק לבעליו לא זכות שימוש בעלת ערך כלכלי בלבד אלא גם יוקרה של בעל בעמיו. האבחנה בין שדה מקנה ושדה אחוזה מונחת ביסודם של חוקים מספר בפרשיות האגרריות שבספר ויקרא (כה י; כה; כז טז-כב) וכן בספרים אחרים (יחזקאל מו טז-יט). הדקדוק במונחים מסביר גם פרשיות אחרות, כגון פרשת המשא והמתן במכירת שדה המכפלה. אברהם מעוניין בשדה אחוזה, עפרון מוכר לו שדה מקנה בלבד, ובסופו של דבר הופך השדה לשדה אחוזה (בראשית כג ג-כ). כל העדויות בספר ויקרא ובספר בראשית אינן קושרות את האבחנה בין שדה אחוזה לשדה מקנה לדין היובל. אדרבה, לפי סיכום המקרא מערת המכפלה שנקנתה על ידי אברהם הפכה ל"אחוזת קבר" נצחית של אברהם (בראשית כג כ), בניגוד לרוח חוקי ויקרא. אין צריך לומר שאפילו לפי המקרא אין חוק יובל נוהג בגויים ולפני מתן תורה. אם כן, לאבחנה שבין שדה מקנה ושדה אחוזה בסיס בנפרד מדיני יובל, והחוק המקראי השתמש במונחים קיימים והעניק להם תוכן משפטי מחודש. גם בספר יחזקאל נזכרת "שנת הדרור", ונראה שהכוונה לדין יובל (יחזקאל מו יח-יט). בסיפורים ברות ובירמיהו שהובאו לעיל אין כל אזכור לדין יובל. נראה אפוא שדין יובל המקראי עשה שימוש במונחים משפטיים וחברתיים קיימים. משפט ה"גאולה", כמו גם האבחנה בין שדה מקנה ושדה אחוזה, היו מוסדות משפטיים-חברתיים והם שולבו בתוך דין יובל. עם כל זאת מובן שבעיני הקורא בן תקופת המשנה והתלמוד היו אבחנות אלו דמיוניות, ועבורו דין יובל וגאולה היה חלק ממסגרת אחת. מבחינת הלומד החז"לי מסגרת זו באה לידי ביטוי בכל ספרי התנ"ך, ובסופו של דבר אין סתירות פנימיות בין כתבי התנ"ך השונים, ואם יש סתירות הרי הן לכאורה בלבד וחז"ל טיפלו בהן במגוון טקטיקטות פרשניות, ולא נרחיב בכך. חוקי היובל נועדו במפורש לשמור על רכושם של דלי העם ולמנוע ריכוז קרקעות בידי העשירים. אם נשמר חוק היובל אזי הוא בלם היווצרות אחוזות גדולות וצמצם, או מנע, התהוותו של מעמד חסרי קרקע. ברם אין כל עדות כי אכן חוק היובל נשמר, לא בממלכת ישראל ואף לא בממלכת יהודה. האבחנה בין שדה מקנה ושדה אחוזה, החוזרת כאמור פעמים מספר, מעידה על ההבדל בין שני סוגי הקרקעות, אך לא בהכרח על הבדל משפטי ברור. בקשתו-הצעתו של אחאב לנבות מראה כי ניתן היה כנראה למכור אדמות גם לזמן ממושך. מצוות רבות הנמנות במקרא לא נשמרו בתקופת המלוכה, ועל כן אין בכך כל תימה. במחקר המודרני רווחת הגישה שחלק מחוקי המקרא נערכו לאחר תקופת המלוכה, ולדידם של חוקרים אלו אי שמירת החוקים בימי אחאב אינה שאלה כלל. עם זאת מן הראוי להעיר, מההיבט האגררי, כי למחקר המודרני אין תשובה לשאלה מהו הרקע הרֵאלי של החוקים האגרריים, האם קוימו, מדוע נהגו ומדוע נדחו. כפי שנראה להלן, במקורות בית שני שבידינו כבר לא היה לחוקי היובל והירושה בסיס רֵאלי.
בסוף ימי בית שני התחולל בארץ מפנה חברתי, ובתהליך ממושך הצטמצמה המשפחה המורחבת, והמשפחה הגרעינית הפכה לרווחת יותר ויותר<sup class="footnote-marker">364</sup><i class="footnote">ספראי, שם; רובין, שם.</i>. על כן אין לצפות שבתקופת התנאים ישרור משטר קרקעי המבוסס על נחלת המשפחה. ואכן, ברוב המקורות נתפסת הקרקע כרכוש פרטי אשר ההגבלות על מכירתו הן מוסריות ורגשיות בלבד. עם זאת, מרמזים מספר נראה כי אכן גם בתקופה זו עדיין היו שרידים למציאות חברתית שונה.
הברייתא במסכת שמחות קובעת: "כל גורני הנחלות עוברות ממקום למקום, ונעקרות ממשפחה למשפחה. הקבר אינו עובר ממקום למקום, ואינו נעקר ממשפחה למשפחה" (פי"ד ה"ב, עמ' 204). אם כן, הקבר הוא רכוש משפחתי ואסור למכרו. בעל הבית הפרטי אינו בעליו, שכן הוא שייך למשפחה לדורותיה. לעומת זאת מותר לעקור ולהעביר גורן משפחתית, וזו אינה נחשבת לרכוש משפחתי. עצם המונח "גורני נחלות", והדגש על "עקירת המשפחה" והצורך בהיתר למכירת הגורן, מעידים כי עדיין יש משמעות לרכוש המשפחתי, ובעלותו המלאה של הפרט אינה מובנת מאליה. הלכה זו אופיינית לתקופה שבה התמוטטה כבר המשפחה כבעלת הקרקעות, אך עדיין רישומה ניכר – פחות במשפט, ויותר בחברה. טבעי הוא שעל קבר ממשיך לחול הנוהג הקדום.
דוגמה נוספת לערך הכלכלי והסנטימנטלי של נחלת המשפחה היא המשנה הקובעת שהאישה מנועה מלגדוע עצים ישנים שהם בבחינת "שבח בית אביה" (כתובות פ"ח מ"ה).
כאמור, דיני היובל לא נהגו בימי בית שני וודאי שלא בתקופת המשנה והתלמוד. לפי הדעה הרווחת בספרות חז"ל בטלו דיני יובל, והנימוק הניתן לכך הוא שאין כל ישראל על אדמתן: "כיון שגלו שבט ראובן וגד וחצי שבט מנשה בטלו היובלות" (ספרא, בהר פרק ב ה"ג, קז ע"א ומקבילות). כל זאת אף שבספרות חז"ל מובלטת תמיכה בערכים הסוציאליים הכרוכים בדיני יובל. חז"ל מדגישים את החשיבות שבחלוקה שוויונית של הקרקע. כבר במקרא מתוארת התנחלות בני ישראל כמבוססת על תפיסה זו (במדבר, כו נד), וחכמים הרחיבו את הרעיון והציגו את כללי החלוקה כך שהשוויון היה מרבי, והתבטא לא רק בגודל הנחלה אלא גם בטיבה: "מגיד שלא נתחלקה ארץ-ישראל אלא בשוויון כור כנגד בית סאה ובית סאה כנגד בית כור" (ספרי במדבר, לב, 175; בבלי, בבא בתרא קכב ע"א). עם כל זאת לא חודש דין יובל.
עם זאת לא בטלו דיני היובל לחלוטין. דין יובל המקראי מאפשר מכירת בית בשטח הבנוי, אך מתנה אותה בזכות "לגאול" את הבית בתוך שנה. המונח "לגאול" מובהר בהמשך הפרשה ומובהר כי זכות הגאולה שמורה למוכר או לבני משפחתו המורחבת. במקרא מוגבל הדין ל"עיר מוקפת חומה". למעשה לא הייתה להגבלה זו משמעות רבה לגבי בתים. בפועל היו רוב היישובים בימי בית ראשון מוקפים בחומה, ויישובים ללא חומה או "כפרים" היו מועטים<sup class="footnote-marker">365</sup><i class="footnote">פאוסט, הכפר.</i>. בספרות חז"ל ברור שהלכות גאולת בתים נשמרו עוד בסוף ימי בית שני. על מימושם בחיי היום-יום ניתן ללמוד מתקנתו של הלל. לפי המסורת הקונה היה נוהג להיעלם לשנה, כדי להימנע מלהיענות לתביעת גאולה אפשרית. על כן התקין הלל שהגואל יוכל להפקיד את כסף הגאולה בבית דין, ובכך תיגאל הקרקע (משנה, שביעית פ"ט מ"ד ומקבילות).
למעשה הופעל נוהל זה של גאולה, וחכמים מתנגדים לניסיון לטשטשו ולעמעמו. עם זאת, לא ברור האם אכן ניתנה זכות הגאולה לבני משפחה.
ביטוי אחר לדין הגאולה היה בדיני ערכין: אדם המקדיש קרקע למקדש. בהלכה המקראית והתנאית ישנה התנגדות לריכוז אדמות בידי המקדש, אף שבפועל נראה שהיו למקדש אדמות<sup class="footnote-marker">366</sup><i class="footnote">יחזקאל מה; ספראי, הקרקע.</i>. לפי המקרא קיים הבדל בין המקדיש קרקע חקלאית למקדש לבין המקדיש בית בהתאמה לדיני יובל. המקדיש קרקע חקלאית הרי שזו הקדשה עד היובל, ומחיר הקרקע נקבע לפי מספר שנות המזרע עד היובל, והמקדיש בית יכול לגואלו, ואם לא כן הרי שזה עובר לרשות הפודה לעולם. גם הלכה זו לא נשמרה בימי חז"ל, וכל מסכת ערכין עוסקת בפרטיה.
ההגבלה המקראית שדין גאולה חל תוך שנה רק בערים מוקפות חומה הפכה למשמעותית בסוף ימי בית שני. בתקופה זו היו כבר יישובים רבים שאינם מוקפים חומה. לפי ההלכה התלמודית המושג "מוקף חומה" הוא היסטורי, והדין המיוחד חל רק על ערים מוקפות חומה מימי יהושע. לא ברור האם קביעה זו מצמצמת את מספר ה"ערים המוקפות חומה" או מרחיבה אותו.
בימי האמוראים כבר טושטשו כל ההגבלות. על דיני גאולת בתים בערים איננו שומעים. דיוני תנאים ואמוראים בנושא נראים כבר תאורטיים בלבד. נוהג הקצצה (להלן) נעלם, ובימי האמוראים איננו שומעים עליו עוד. מימרות המסתייגות ממכירת קרקע, מעין אלו שצוטטו לעיל, נאמרו גם על ידי האמוראים, עם זאת, בפועל הייתה מכירת הקרקעות תופעה נפוצה. עדויות רבות בכל ענפי הספרות מעידות על כך: עשרות סיפורים על מכירת קרקע וקנייתה, והלכות רבות המסדירות את המכירה. אין לנו אלא לומר שההיצמדות לנחלת אבות הייתה אתוס מקובל, אך השפעתו על תנאי היום-יום הייתה מצומצמת.
לעיל קובעת המשנה : "אלו שאינן חוזרין ביובל: הבכורה והיורש את אשתו והמייבם את אשת אחיו והמתנה, דברי רבי מאיר... רבי אליעזר אומר כולם חוזרין ביובל. רבי יוחנן בן ברוקא אומר היורש את אשתו יחזיר לבני משפחה וינכה מהם את הדמים" (פ"ח מ"י). המחלוקת היא האם ירושת אישה היא כירושה רגילה שאינה חוזרת ביובל, או שהיא כשדה מקנה שנתפסת כקניין זמני, עד היובל. בתוספתא אומר רבי יוחנן בן ברוקא: "היורש את אשתו בני משפחה נותנין לו מעות ומוציאין מידו שנאמר לא תסוב נחלה ממטה למטה אחר וגומר" (פ"ו הי"ט, עמ' 541). אותו חכם הוא האומר בתוספתא כתובות שאין אדם רשאי לוותר על ירושת אשתו, אך הוא דואג לכך שנחלת המשפחה המורחבת לא תיפגע<sup class="footnote-marker">367</sup><i class="footnote">ההבדל בין משנת בכורות לתוספתא היא האם היזמה היא של הבעל או של המשפחה. </i>.
ביטוי אחר לחשיבות נחלת האבות היה במנהג הקצצה. בציבור מקובל היה מנהג, או טקס, ה"קצצה". לאחר המכירה היו מפצחים אגוזים ומכריזים: "נקצץ פלוני מנחלתו" (ירו', כתובות פ"ב ה"י, כו ע"ד; תוס', שם פ"ג ה"ג)<sup class="footnote-marker">368</sup><i class="footnote">ראו פירושנו לכתובות פ"ב מ"י.</i>. בזמן האמוראים כבר לא היה הטקס מוכר. בזכותה של אי ידיעה זו נשתמר לנו תיאור המסביר את הטקס: "מהו בקציצת? בשעה שהיה אדם מוכר את שדה אחוזתו, היו קרובין ממלין חביות קליות ואגוזים ושוברין לפני התינוקות, והתינוקות מלקטין ואומרים נקצץ פלוני מאחוזתו. ובשעה שהיתה חוזרת לו היו עושין לו כן ואמרים, חזר פלוני לאחוזתו" (ירו', שם; השוו בבלי, שם כח ע"ב)<sup class="footnote-marker">369</sup><i class="footnote">הבבלי מעביר את עניין נחלת האבות לחשיבות הייחוס.</i>.
נראה שבימי הירושלמי כבר לא היה נוהג זה רווח. בסוגיה המקבילה בקידושין מתואר המעמד כארכאי. בתחילה היו קונים בחליצה, אחר כך בקצצה ומאוחר יותר בכסף ובחזקה (ירו', קידושין פ"א ה"ה, ס ע"ג). ברור שהחלוקה סטראוטיפית, אך היא מעידה שהקצצה נחשבה למעמד המכירה, ומאוחר יותר, בימי הדובר, כבר הייתה טקס לציון הצער או הכעס של בני המשפחה בלבד. בהמשך המימרה נזכרת האפשרות של חזרה לאחוזה. מסתבר שלא הייתה דרך משפטית להבטיח את גאולת הקרקע, אך היה נוהג חברתי שאִפשר לבעל בית שמצבו התייצב לקנות את אדמתו מחדש. לפנינו טקס חברתי המבטא את הזעזוע שבמכירה וגם את התקווה לגאולת הקרקע.
ביטוי נוסף לחשיבות הנחלה המשפחתית ולשמירתה פגשנו בפרק הקודם (מ"ה), ושם הבאנו סדרת מקורות המטיפים לשמירה על עצים ועל עבדי הבית של המשפחה, כל אלו מרכיבים בתפיסה של קדושת הרכוש המשפחתי וההגנה עליו.
בתחום זה של הגבלות על מכירת קרקע הופעלה מדיניות משולבת. מחד גיסא הופעל לחץ חברתי-מוסרי על המוכר בכוח, ומאידך גיסא נקבעו הגבלות משפטיות אשר צמצמו את מכירת הקרקעות והקשו עליה. הלחץ המוסרי בא לידי ביטוי בסדרת מימרות המביעות התנגדות לעצם מכירת הקרקעות, כגון "אין אדם רשאי למכור שדה אחוזתו... אלא אם כן יעני, אם מכר הרי זה מכור" (תוס', ערכין פ"ה ה"ו, עמ' 549; ספרא, פרק ה ה"א, קח ע"א ועוד). אם כן, לדעת חכמים אין למכור קרקע אלא ככלות כל ברירה אחרת. תפיסה זו חוזרת בהלכות אחרות, ובמיוחד היא מתבטאת בהגבלות על פעילותם של אפיטרופסין ליתומים שאינם רשאים למכור קרקע אלא במקרים מיוחדים (תוס', תרומות פ"א הי"א; בבלי, גיטין נב ע"א). שתי דרשות בספרא: האחת – איסור מכירת קרקע חקלאית לשם רווחים (כולל קניית בית), והאחרת – איסור למכור את כל האחוזה. מן הסתם מדובר באדם שהפך עני ("העני").
בקטע אין כל רמז שיצביע על כך שמדובר בימי הבית, ולפיכך אין כל סיבה לטעון שהדרשה משקפת תקופה זו בלבד.
אם כן, בספרות חז"ל יש ביטוי לתפיסות המגבילות מכירת קרקע ומדגישות את הקשר הנפשי והמשפחתי אליה. מגמה זו נחלשה בתקופת האמוראים. משנתנו מצטרפת לעדויות אלו על יחס נפשי לקרקע ולעצים שעליה. כאשר חכמים תובעים שאדם לא ימכור את אדמתו אלא לצרכים חיוניים (לעיל) הרי שהם מפעילים בכך לחץ חברתי על המוכר.
הביטויים "נחלת אבות" ו"שדה אבות" מופיעים במקורות, ומשתמע שהם מונחים טעונים רגשית. קרקע לא נחשבה כסתם רכוש אלא כנכס מקודש למחצה השייך לא רק לבעליו אלא ל"משפחה", כמושג כללי ומופשט. בתקופת התנאים כבר לא הייתה ל"נחלת האבות" משמעות משפטית, אך המושג של נחלת המשפחה לא איבד את כל מטענו הרגשי.
בתנאים של חברה מסורתית שמירת הנחלה המשפחתית היא שמירה על הבסיס הכלכלי של המשפחה לדורותיה ושמירה על כבוד המשפחה כאחת. הנישואים הם אתגר לשמירת נחלת המשפחה. מצד אחד מה טבעי יותר מאב המעניק מתנת קרקע לבתו כדי שתהיה חלק מהבסיס הכלכלי של המשפחה החדשה; מה טבעי יותר מבעל המעניק קרקע לאשתו האהובה כביטחון כלכלי, או כתמורה למתנות שהאישה הביאה עמה מבית אביה. בתנאים רגילים שבהם יש לאם בנים הנחלה עוברת לבנים המשותפים, וכבוד המשפחה וצרכיה המשותפים באים על סיפוקם. אבל אם האם מתה ללא בנים עשויה נחלת משפחתה להתגלגל לידי משפחת בעלה, ואולי אף נכסי משפחת בעלה יעברו לידי משפחת האם. האסון המשפחתי יהפוך לאסון כפול. המשנה משקפת התנגשות ערכים: מצד אחד ניצבות הלכות ירושה שנועדו לשמור על נחלת המשפחה, ומהצד האחר תנאי המקרה המיוחד והחשש ששמירה על ההלכה והנוהג המקובל יהפכו לרועץ במקרה מסוים זה.
מכל מקום, בתקופת האמוראים לא נחשבה כבר כל השמירה על נחלת המשפחה לערך קריטי. האמוראים מוצאים הסבר משפטי מדוע אין הבעל יכול לוותר על ירושת אשתו, ברם בתקופתם האיסור להעביר נכסים שלא לפי סדרי תורה כבר לא היה קיים מבחינה חברתית, שכן שוכללו המנגנונים עוקפי הירושה, ומבחינתם היה זה תירוץ תאורטי.

ביבליוגרפיה

<i>אבות דרבי נתן, מהדורת שכטר, ש"ז, וינה, תרמ"ז.</i>
<i>אבי יונה, גיאוגרפיה היסטורית – אבי יונה, מ', תשכ"ג, גיאוגרפיה היסטורית, ירושלים.</i>
אגדת בראשית, מהדורת ווארשה, תרל"ו.
אגרת רב שרירא גאון, מהדורת לוין, ב"מ, חיפה, תרפ"א.
אדלר, שילוח – אדלר, י', תשס"ה, "השילוח כנקודת ציון בדיני ראייה: פירוש חדש לסוגיה בירושלמי", סיני קלד, עמ' קס-קסט.
אדמס, מילון המיניות – Adams, J.N., 1990, <i>The Latin Sexual Vocabulary</i>, Duckworth.
אדן, כלי חרס – Adan Bayewitz, D., 1993, <i>Common Pottery in Roman Galilee</i>, Ramat Gan.
אהבת ציון וירושלים, ראטנער, ד', וילנא, תרס"א-תרע"ג.
אהרוני, אבני גבול – Aharoni, Y., 1955, "Three Boundary Stones", <i>Atiqot </i>1, pp. 109-114, pl. 9.
אהרוני, עוד אבני גבול – Aharoni, Y., 1959, "Two Additional Boundary Stones from the Hulla Valley", <i>Atiqot </i>2, pp. 152-154.
אונא, וו שין – אונא, א', תשכ"ה, תש"ם, "ו' ו-ש' המתחלפות במשנה", <i>סיני</i> נו, עמ' ח-יב; פז, עמ' קה-קיח.
<i>אוצר הגאונים, מהדורת לוין, ב"מ, חיפה וירושלים, תרפ"ח-תש"ג; מהדורת צילום, ירושלים, תשמ"ד.</i>
אוצר המדרשים – ראו אייזענשטיין.
<i>אור זרוע, רבי יצחק ברבי משה נ"ע מווינה, מהדורת זיטאמיר, תרכ"ב.</i>
<i>אור שמח, רבי מאיר שמחה הכהן, ירושלים, תשמ"ב.</i>
אורבך, ההלכה – אורבך, א"א, 1984, <i>ההלכה מקורותיה והתפתחותה</i>, גבעתיים.
אורבך, סופרים – אורבך, א"א, תשי"ח, "הדרשה כיסוד ההלכה ובעית הסופרים", <i>ספר היובל לג' שלום</i>, ירושלים, עמ' מ-נו.
איזגר וסקידסגרד, חקלאות – Isager, S. and Skydsgaard, J.E., 1992, <i>Ancient Greek Agriculture</i>, London.
איזנשטאדט, עילית – אייזנשטדט, ש"נ, תשל"ט, דיפרנציאציה חברתית וריבוד חברתי, ירושלים.
איזנשטאדט, תמורה – אייזנשטדט, ש"נ, תשכ"ח, "תמורה דתית, שינוי חברתי ומודרניזציה", דברי האקדמיה הלאומית הישראלית למדעים, ג, עמ' 121-83.
אייזענשטיין, אוצר המדרשים – אייזענשטיין, י"ד, ללא שנת דפוס, אוצר המדרשים, ירושלים.
<i>איכה רבה, מהדורת באבער, ש', וילנא, תרנ"ט.</i>
אילן, אריסטון – Ilan, T., 1991-2, "New Ossuary Inscription from Jerusalem", <i>Scripta Classica Israelica </i>11, pp. 139-148.
אלבק, מבוא – אלבק, ח', תשי"ט, מבוא למשנה, ירושלים - תל אביב.
אלבק, עריכת המשנה – Albeck, Ch., 1936, <i>Untersuchungen Ueber Die Redaction der Mischna</i>, Berlin.
אלבק, פירוש – אלבק, ח', תשי"ב, פירוש לשישה סדרי משנה, ירושלים - תל אביב.
אלון, מחקרים – אלון, ג', תשי"ז-תשי"ח, מחקרים בתולדות ישראל בימי בית שני ובתקופת המשנה והתלמוד, א-ב, ירושלים.
אלון, תולדות – אלון, ג', תשט"ו, תולדות היהודים בארץ ישראל בתקופת המשנה והתלמוד, א-ב, תל אביב.
אליצור, חדות – אליצור, י', תשמ"ה, " 'חדות'-'דות', מילה שהשתבשה או נוסחאות מקוריות שונות", <i>לשוננו</i> מח-מט, עמ' 141-132.
אליצור, תגובה – אליצור, י', תשמ"ו, "תגובה", <i>לשוננו</i> נ, עמ' 76-73.
אלמרשד אלכאפי (המדריך המספיק) – שי, ה', תשס"ה, מילונו של תנחום הירושלמי למשנה תורה לרמב"ם, ירושלים.
<i>אסתר רבה, קושטא, רע"ד או ר"פ.</i>
אפלבאום וחבריו, כתובות – Applebaum, S. et al., 1978, "Varia Epigraphica", <i>Scripta Classica Israelica</i> 4, pp. 133-155.
אפלבאום וחבריו, כתובות ב – Applebaum, S. et al., 1981-2, "Varia Epigraphica", <i>Scripta Classica Israelica</i> 6, pp. 98-118.
אפשטיין, מבוא – אפשטיין, י"נ, תש"ח, מבוא לנוסח המשנה, ירושלים.
אפשטיין, מבואות – אפשטיין, י"נ, תשי"ז, מבואות לספרות התנאים, ירושלים - תל אביב.
אפשטיין, מחקרים – אפשטיין, י"נ, תשמ"ד-תשנ"א, מחקרים בספרות התלמוד ובלשנות שמית, א-ד, ירושלים.
<i>ארבעה טורים, רבי יעקב ברבי אשר, מהדורת וארשה, תרמ"ב.מחבר</i>
אשל, סנדל – אשל, ח', 1998, "סנדלים מסומרים במקורות היהודיים והממצא ממערת המפלט", בתוך: אשל, ח' ועמית, ד' (עורכים), מערות המפלט מתקופת מרד בר-כוכבא, תל אביב, עמ' 233-225.
ביכלר, בית שמאי – ביכלר, א', 1905, "הלכות למעשה כבית שמאי בזמן הבית ואחר החורבן", בתוך:Krausz, S. and Weisz, M. (eds.), 1905, <i>Emlékkönyv Bloch Mózes tiszteletére életének kilencvenedik, évfordulója alkalmából kiadják tanitványai, Sefer ha Yovel Mosheh Aryeh Bloch</i>, Budapest, pp. 21-30.
בלידשטיין, בית הכנסת – בלידשטיין, י', 2011, "מהבית לבית הכנסת: מחידושי בית הכנסת הבתר תלמודי", בתוך: ריינר, א' ואחרים (עורכים), <u>מחקרים במדעי היהדות לזכרו של ישראל מ' תא-שמע, א-ב, אלון שבות, עמ' 134-105.</u>
בן ציון, כוהנים – Ben-Zion, S., 1996, <i>The Quest for Social Identity through Group Interaction: Negotiating Social Position through Imitation, Confrontation and Cooperation: A Focus on the Tannaitic Sages</i>, Trondheim.
בעל המאור על הרי"ף, הודפס בתלמוד ש"ס וילנא.
בר-אילן, כוהנים – בר-אילן, מ', תשמ"ב, הפולמוס בין חכמים לכהנים בשלהי ימי הבית השני, עבודה לתואר דוקטור, אוניברסיטת בר-אילן, רמת גן.
בראנד, בית הבד – בראנד, י', תש"ג, "בית הבד", סיני 12, עמ' 325-303.
בראנד, כלי זכוכית – בראנד, י', תשל"ח, כלי זכוכית בספרות התלמוד, ירושלים.
בראנד, כלי חרס – בראנד, י', תשי"ג, כלי החרס בספרות התלמודית, ירושלים.
<i>בראשית רבה, מהדורת טהעאדאר-אלבק, הוצאת צילום, ירושלים, 1965.</i>
<i>ברודי, רב נטרונאי – ראו תשובות רב נטרונאי.</i>
ברנד, מחלות – Brandt, A.M., 1993, "Sexually transmitted diseases", in: <i>Companion encyclopaedia of the history of medicine</i>, Bynum, W.F. and Porter, R. (eds.), Vol. 1., London.
גולאק, רועים – גולאק, א', תשמ"א, "על הרועים ומגדלי בהמה דקה", תרביץ יב, עמ' 189-181.
גולדברג, שבת – גולדברג, א', תשל"ו, פירוש למשנה מסכת שבת, ירושלים.
<i>גיאוניקה – </i>Ginzberg, L., 1968, <i>Geonika</i>, New york (Second edition)<i>.</i>
גילת, המושגים – גילת, י"ד, תשכ"ט, מדאורייתא לדרבנן, בתוך: מלמד, ע"צ (עורך), ספר זכרון לבנימין דה פריס, ירושלים, עמ' 93-84.
גילת, פרקים – גילת, י"ד, תשנ"ב, <i>פרקים בהשתלשלות ההלכה</i>, רמת גן.
גילת, רבי אליעזר – גילת, י"ד, תשכ"ב, משנתו של ר' אליעזר בן הורקנוס ומקומה בתולדות ההלכה, תל אביב.
גינצבורג, פירושים – גינצבורג, י"ל, תשכ"א, פירושים וחדושים בירושלמי, א-ד, ניוארק.
גינצבורג, שרידי ירושלמי – גינצבורג, י"ל, תרס"ט, שרידי הירושלמי, נויארק.
ג'ללבר ומוטרד, כתובות – Jalalbert, L. and Mouterde, R., 1980, Inscriptions grecques et latines de la Syrie 8, 3: Les inscriptions forestieres d’Hadrien dans le Mont Liban, Paris.
גרג ואורמן, גולן – Gregg, R.C. and Urman, D., 1996, <i>Jews, Pagans, and Christians in the Golan Heights: Greek and other Incriptions of the Roman and Byzantine Eras</i>, Atlanta.
דה לייט, ירידים – De Ligt, 1993, <i>Fairs and Markets in the Roman Empire</i>, Amsterdam.
דה פריס, המושגים – דה פריס, ב', תשכ"ב, המושגים דאורייתא ודרבנן בהתפתחותם, תולדות ההלכה התלמודית, תל אביב, עמ' 95-69.
דזובין ופורטן, דושנה – Szubin, H.Z. and Porten, B., 1987, "Royal Grants in Egypt: A New Interpretation of Driver 2", <I>JNES</I> 46, pp. 39-48.
דינור, מיסים – דינור, י', תשמ"ב, מערכת המיסים בארץ ישראל בתקופה הרומית על פי ספרות התלמוד, 63 לפסה"נ – 395 לסה"נ, עבודת דוקטור בשכפול, האוניברסיטה העברית, ירושלים.
דקדוקי סופרים – ראו רבינוביץ.
דר, תפרוסת – דר, ש', תשמ"ב, <i>התפרוסת היישובית של מערב השומרון בימי הבית השני, המשנה והתלמוד</i> והתקופה הביזנטית, תל אביב.
הורביץ, ברייתא דנידה – הורוויץ, ח"מ, תרמ"ט, תוספתא עתיקתא, פרנקפורט ע"נ מיין.
הירשברג, חיי התרבות – הירשברג, א"ש, תרע"ד, חיי התרבות בישראל בתקופת המשנה והתלמוד, ורשא.
הלכות גדולות, מהדורת הילדסהיימר, ע', ירושלים, תשל"ב.
הלכות פסוקות מן הגאונים, מילר, י', קראקא, תרנ"ג.
הלכות קצובות, מרגליות, מ', ירושלים, תש"ך.
וודינגטון, כתובות – Waddington, W.H., 1870, <i>Inscriptions grecques et latines de la Syrie</i>, Paris.
וולס, מיסוי – Wallace, S.L., 1969, <i>Taxation in Egypt from Agustus to Diocletian</i>, New York.
וולפיש, עריכה – וולפיש, א', תשס"א, שיטת העריכה הספרותית במשנה על-פי מסכת ראש השנה, עבודת דוקטור, האוניברסיטה העברית, ירושלים.
וולפיש, שיקולים – וולפיש, א', תשנ"ד, [א]. "שיקולים ספרותיים בעריכת המשנה ומשמעויותיהם"; [ב]. "משחקי לשון במשנה", נטועים א, עמ' 60-33; 95-75.
וולפיש, תופעות – וולפיש, א', תשנ"ד, תופעות ספרותיות ומשמעותן העריכתית והרעיונית, עבודה לתואר שני, האוניברסיטה העברית, ירושלים.
ויטקר, מרעה – Whittaker, C.R. (ed.), 1988, <i>Pastoral Economies in Classical Antiquity</i>,<i> </i>Cambridge.
ויס, אותנטיות – ויס, מ', תשמ"ב, "האותנטיות של השקלא וטריא במחלוקות בית שמאי ובית הלל", <i>סידרא</i> ד, עמ' 66-53.
ויס, יצירה – ויס, א', תשכ"ב, <i>על היצירה הספרותית של האמוראים</i>, ניו יורק – ירושלים.
ויס, משניות ספורות – ויס, מ', תשמ"ה, "משניות ספורות בראש מסכת", <i>סיני</i> קד, עמ' 44-33.
ויס, משניות תוספתא – ויס, מ', תשנ"ד, "פרקי משנה בעלי אופי תוספתאי", <i>קעמ"י</i> 11, עמ' 62-55.
ויס, שרידים – ויס, מ', תשנ"ב, "שרידי שקלא וטריא מן התקופה שקדמה לבית שמאי ובית הלל", <i>סידרא</i> ח, עמ' 51-39.
זוסמן, סוגיות – זוסמן, י', תשכ"ט, סוגיות בבליות לסדרים זרעים וטהרות, עבודת דוקטור בשכפול, האוניברסיטה העברית, ירושלים.
זליגמן ואחרים, מרעה – זליגמן, נ' ואחרים, 1959, המרעה הטבעי בישראל, מרחביה.
זק"ש, זרעים – זק"ש, נ', תשל"ב, <i>משנה, זרעים</i>, ירושלים.
חילופי מנהגים – מהדורת לוין, ב"מ, אוצר חילוף מנהגים בין בני ארץ ישראל ובני בבל, בני ברק, תשמ"ז; מהדורת מרגליות, מ', החילוקים שבין אנשי ארץ-ישראל ואנשי בבל, ירושלים, תרצ"ח.
חמדה גנוזה, מהדורת שניאורזאהן, ש"ז, ירושלים, תרכ"ג.
חסדי דוד, ר' דוד פארדו, ליוורנו, 1776.
<i>טור שלחן ערוך – ראו ארבעה טורים.</i>
יוסף בן אפרים קרו – בתוך ארבעה טורים.
<i>ילקוט המכירי, ישעיהו משלי, מהדורת כהנא שפירא, י"ז, ירושלים, תשכ"ד.</i>
<i>ילקוט המכירי, תהילים, מהדורת בובר, ש', ירושלים, תשכ"ד.</i>
<i>ילקוט המכירי, תרי עשר, מהדורת גראינוף, א', לונדון, 1909.</i>
<i>ילקוט שמעוני, מהדורת שילוני, י', ירושלים, תשל"ג ואילך.</i>
<i>ירדני, נחל צאלים – ירדני, ע', 1995, תעודות נחל צאלים, ירושלים.</i>
ירדני, תעודות – ירדני, ע', 2000, <i>אוסף תעודות</i> <i>ארמיות עבריות ונבטיות ממדבר יהודה וחומר קרוב, ירושלים.</i>
<i>יתרון האור, פערלמן, ר' יי"ל, הודפס במשניות מהדורת וילנא.</i>
כותון, מכירה – Cotton, H.M., 1994, "Rent or Tax Receipt from Maoza", <I>ZPE</I> 100, pp. 547-575.
כסלו, כוי – כסלו, מ', תשנ"ז, "כוי – כשרותו של בעל-חיים מיובא", תחומין יז, עמ' 432-415.
כשר, יהודי מצרים – כשר, א', תשל"ט, <i>יהודי מצרים ההלניסטית והרומית ומאבקם על זכויותיהם</i>, תל אביב.
לאו, צמחים – Löw, I., 1967, <i>Die Flora der Juden</i>, 4 vols., Hildesheim.
לואיס, מסמכי מדבר יהודה – Lewis, N., 1989, <i>The Documents from the Bar Kokhba Period in the Cave of Letters</i>, Jerusalem.
לוי, מילון – Levy, J., 1924, <i>Woerterbuch ueber die Talmudim und Midrashim,</i> Vienna.
לחם שמים, רבנו יעב"ץ, ירושלים, תשי"ח.
ליבניוס, מכתבים – Norman, A.F. (ed. and tr.), 1992, <i>Libanius, Autobiography and selected letters</i>, Harvard.
ליבנר, סקר – Leibner, U., 2009, <i>Settlement and history in Hellenistic, Roman, and Byzantine Galilee: an Archaeological Survey of the Eastern Galilee</i>, Tübingen.
ליברמן, אטלס – בתוך ליברמן, מחקרים, עמ' 450-442.
ליברמן, דרך ירידתן – ליברמן, ש', תשכ"ז-תשכ"ח, "שלא כדרך ירידתן (שלא כירידתן) עלייתן", בתוך: רוזנטל, ש' (עורך), פרקים: ספר השנה של מכון שוקן למחקר היהדות ליד בית המדרש לרבנים באמריקה, ירושלים, עמ' 98-97.
ליברמן, חילוף – ליברמן, ש', תרצ"ד, "ל=ב", <i>גנזי קדם </i>ה, עמ' 185-180.
ליברמן, יוונים ויוונות – ליברמן, ש', תשכ"ג (תשמ"ד), יוונים ויוונות בארץ ישראל, ירושלים.
ליברמן, ירושלמי – ליברמן, ש', תשנ"ה, ירושלמי כפשוטו, ניו יורק - ירושלים.
ליברמן, מחקרים – ליברמן, ש', תשנ"א, מחקרים בתורת ארץ ישראל, ירושלים.
ליברמן, רחים – ליברמן, ש', תשנ"א, "רחים המכודנין להם", <i>מחקרים בתורת ארץ ישראל</i>, ירושלים, עמ' 390-383.
ליברמן, תוספת ראשונים – ליברמן, ש', תשנ"ט, תוספת ראשונים, ירושלים - ניו יורק.
ליברמן, תוספתא כפשוטה – ליברמן, ש', תשט"ו-תשמ"ח, תוספתא כפשוטה, ניוארק.
ליכטנשטיין, מגילת תענית – Lichtenstein, H., 1931-2, "Die Fastanrolle Eine Untersuchung Zur Jüdisch-Hellenistechen Gesschichte", <I>HUCA</I> VIII-IX, pp. 257-351.
<i>לקוטי הרמב"ן למסכת תענית לתלמיד מתלמידי הרמב"ן, שאלוניקי, תק"ל.</i>
מגיד משנה, הודפס על גיליון משנה תורה לרמב"ם, מהדורת תל אביב, 1959.
מגילות מדבר יהודה – <i>DJD Discoveries in the Judean Desert</i>, 1953-1995, in: Balliet, M. et al. (eds.), Oxford.
מגילת המקדש – ידין, י', תשל"ז, מגילת המקדש, ירושלים.
מגילת תענית – ראו ליכשטנשטיין, מגילת תענית; נעם, מגילת תענית.
מגן ואחרים, קרית ספר – Magen, Y. et al., 2004, <i>The Land of Benjamin in the Second Temple Period</i>,<i> </i>Jerusalem, pp. 179-242.
מדרש משלי, בתוך: מדרש שוחר טוב, מהדורת כהן, י', ירושלים, תשכ"ח.
מדרש שמואל, בתוך: מדרש שוחר טוב, מהדורת כהן, י', ירושלים, תשכ"ח.
מדרש תהילים (שוחר טוב), מהדורת בובר, ש', וילנא, תרנ"א.
מדרש תנאים לדברים, מהדורת הופמן, ד"צ, ברלין, 1909-1908.
מדרש תנחומא, קושטא, רפ"ב ומנטובה, שכ"ג.
מדרש תנחומא-בובר, מהדורת בובר, ש', וילנא, תרמ"ה.
מוסקוביץ, פיקציות <i>– </i>Moskovitz, L., 2003, "Legal Fiction in Rabbinic Law and Roman Law: Some Comperative Obsarvation", in: Hezser, C. (ed.), <i>Rabbinic Law in its Roman and Near Eastern Context</i>, Tübingen, pp. 105-132.
<i>מחזור ויטרי לרבנו שמחה, מהדורת הורביץ, ש', נירנברג, תרפ"ג; ד"צ, ניו יורק, תש"ך.</i>
מיטצ'ל, אסיה הקטנה – Mitchell, S., 1993, <i>Anatolia, Land, Men and Gods</i>, I-II, Oxford.
מיטצ'ל, כתובות – Mitchell, S., 1982, <i>Regional Epigraphic Catalogues of Asia Minor II</i>, <I>BAR</I> 135, Oxford.
<i>מילון בן יהודה – בן יהודה, א', 1959, מילון הלשון העברית, ירושלים - תל אביב. </i>
<i>מכילתא דרבי ישמעאל, מהדורת האראוויטץ, ח"ש ורבין, י"א, ד"צ, ירושלים, תש"ל.</i>
<i>מכילתא דרבי שמעון בר יוחאי, מהדורת אפשטיין, י"נ ומלמד, ע"צ, ירושלים, תשט"ו. </i>
<i>מלאכת שלמה, פירוש למשנה לר' שלמה עדני, הודפס בתוך משניות יכין ובועז, ירושלים, תשט"ז.</i>
<i>מלחמות היהודים, יוספוס פלביוס, מהדורת שליט, א', ירושלים - תל אביב, תשכ"ז.</i>
<i>מסכת דרך ארץ, מהדורת היגער, מ', ירושלים, תרצ"ח.</i>
<i>מסכת כלה, מהדורת היגער, מ', ירושלים, תש"ל.</i>
<i>מסכת סופרים, מהדורת היגער, מ', ניו יורק, תרצ"ד.</i>
<i>מסכתות זעירות, מהדורת היגער, מ', ירושלים, תש"ל.</i>
מסמכי מדבר יהודה – ראו מגילות מדבר יהודה.
מק אדם, ערביה – MacAdam, H.I., 1985, <i>Studies in the History of the Roman Province of Arabia, BAR</i> 295,Oxford.
מרגליות, החילוקים – מרגליות, מ', תרצ"ח, החילוקים שבין אנשי ארץ-ישראל ואנשי בבל, ירושלים.
מרגליות, הלכות ארץ-ישראל – מרגליות, מ', תשל"ד, הלכות ארץ-ישראל מן הגניזה, ירושלים.
מריאנברג, ברייתא דנידה – Marienberg, E., 2003, <i>Niddah: Lorsque les juifs conceptualisent la menstruation</i>, Paris.
משורר, המטבעות – משורר, י', תשנ"ח, אוצר מטבעות היהודים, ירושלים.
משנה שלמה, מהדורת ורטהימר, ש"א, ירושלים, תשנ"ב.
נון, הדיג – נון, מ', תשכ"ד, הדיג העברי הקדום, תל אביב.
נחמן, הלכה – נחמן, ד', תשס"ד, ההלכה בכתבי יוסף בן מתתיהו, עבודת דוקטור, אוניברסיטת בר-אילן, רמת גן.
נבו, פגעים – נבו, ד', תשנ"ב, פגעים בגידולים חקלאיים והדברתם בארץ-ישראל בתקופת המקרא והמשנה, עבודת דוקטור, אוניברסיטת בר-אילן, רמת גן.
נוה ושקד, קמעות – Naveh, J. and Shaked, S., 1993, <i>Magic Spells and Formullae</i>, Jerusalem.
ניוטון, רפואה – Nutton, V., 2004, <i>Ancient Medicine</i>, London.
ניומן, מעשים – ניומן, ה', תשמ"ז, המעשים לבני ארץ – ישראל ורקעם ההיסטורי, עבודה לתואר שני, האוניברסיטה העברית, ירושלים.
נעם, מגילת תענית – נעם, ו', תשס"ד, מגילת תענית – הנוסחים, פשרם ותולדותיהם, ירושלים.
סדר עולם רבה, מהדורת רטנר, ב', ניו יורק, תשכ"ו.
סדר רב עמרם גאון, מהדורת גולדשמידט, ד', ירושלים, תשל"ב.
סוקולוף, ארמית בבלית – Sokoloff, M., 2002, <i>A Dictionary of Jewish Babylonian Aramaic</i>, Ramat Gan.
סוקולוף, מילון – Sokoloff, M., 2002, <i>A Dictionary of Jewish Palestinian Aramaic</i>, Ramat Gan.
סוקולוף, מילון סורית – Sokoloff, M., 2009, <i>A Syriac Lexicon</i>, Winona Lake.
סורנוס, גינקולוגיה – Temkin, O. (Tr.), 1956, Soranus, <i>Gynecology</i>, Baltimore.
סירליאון (שירליאון, סיריליאו) רבינו שלמה, תלמוד ירושלמי סדר זרעים, מהדורת הלוי, ח"י, ירושלים, תשי"ד-תשכ"ז.
ספר האשכול, מהדורת אלבק, ח', ירושלים, תשד"ם; מהדורת אויערבך, צ"ב, האלברשטאט, תרכ"ו.
ספר הישר, רבנו תם, מהדורת דן, י', ירושלים, תשמ"ו, מבוססת על הדפוס הראשון, ונציה, שפ"ה; מהדורת ראזענטהאל, ש"פ, ד"צ, ירושלים, תשנ"ג.
ספר המקצועות, מהדורת אסף, ש', ירושלים, תש"ז.
ספר ערוגת הבושם, רבי אברהם ב"ר עזריאל, מהדורת אורבך, א"א, ירושלים, תרצ"ח ואילך.
ספר פתרון תורה, (המחבר אינו ידוע), מהדורת אורבך, א"א, ירושלים, תשל"ח.
ספר ראבי"ה, רבי אליעזר ברבי יואל הלוי, מהדורת אפטוביצר, א', ירושלים, תשכ"ד.
ספר שני לוחות הברית, רבי ישעיה הורוויץ, פיורדא, תקכ"ד; ירושלים, תשנ"ג.
ספראי, בימי הבית – ספראי, ש', תשנ"ד, בימי הבית ובימי המשנה, א-ב, ירושלים.
ספראי, בית כנסת והמקדש – ספראי, ש', תשנ"ד, "בית-המקדש ובית-הכנסת", בתוך: ספראי, בימי הבית, א, עמ' 153-133.
ספראי, גבוה מעל גבוה – ספראי, ז', תש"ס, " 'גבוה מעל גבוה – וגבוהים מעליהם', חכמים ומערכות המשפט בתקופת התלמוד", בתוך: שגיא, א' ואחרים (עורכים), יהדות פנים וחוץ – דיאלוג בין עולמות, ירושלים, עמ' 234-219.
ספראי, דרך ארץ – ספראי, ש', תשנ"א, "מובנו של המונח 'דרך ארץ' ", תרביץ ס, עמ' 162-147.
ספראי, היריד – ספראי, ז', תשמ"ב, "הירידים בארץ ישראל בתקופת המשנה והתלמוד", ציון מט, עמ' 158-139.
ספראי, הכלכלה – Safrai, Z., 1994, <i>The Economy of Roman Palestine</i>, London.
ספראי, הכרעה כבית הלל – ספראי, ש', תשנ"ד, "הכרעה כבית הלל", בתוך: ספראי, בימי הבית, א, עמ' 405-382.
ספראי, הלכה למשה מסיני – ספראי, ש', תש"ן, "הלכה למשה מסיני, היסטוריה או תיאולוגיה?", בתוך: זוסמן, י' ורוזנטל, ד' (עורכים), מחקרי תלמוד, ירושלים, עמ' 38-11 ( = בימי הבית, ב, עמ' 578-548).
ספראי, המשפחה – ספראי, ז', תשמ"ג, "מבנה המשפחה בתקופת השנה והתלמוד", <i>מלאת</i> א, עמ' 156-129.
ספראי, הקרקע – Safrai, Z., 2003, "The Agrarian Structure in the Time of the Second Temple, Mishnah, and Talmud", in: Meir, E., Dar, S. and Safrai, Z. (eds.), <i>The Rural Landscape of Ancient Israel</i>, Oxford, pp. 105-126.
ספראי, חסידות – Safrai, S., 1977, "The Pharisees and the Hasidim", <i>Sidic</i> X2, pp. 12-16.
ספראי, חסידים ואנשי מעשה – ספראי, ש', תשנ"ד, "חסידים ואנשי מעשה", בתוך: ספראי, בימי הבית, ב, עמ' 539-518.
ספראי, יוספוס – Safrai, Z., 1989, "The Description of the Land of Israel", in: Feldman, L.H. and Hata, C. (eds.), <i>Josephus, The Bible and History</i>, Detroit, pp. 295-325.
ספראי, ירושלים – ספראי, ש', תשנ"ט, "היהודים בירושלים בתקופה הרומית", בתוך: ספראי, ש' וצפריר, י' (עורכים), ספר ירושלים – התקופה הרומית ביזנטית, ירושלים, עמ' 34-15.
ספראי, ממקדש מעט – ספראי, ז', תש"ן, "מבית כנסת למקדש מעט", ישראל עם וארץ ז-ח, עמ' 158-149.
ספראי, משנת חסידים – ספראי, ש', תשל"ג, "משנת חסידים בספרות התנאים", בתוך: והנה אין יוסף, קובץ לזכרו של יוסף אמוראי (ללא שם עורך), תל אביב, עמ' 152-136 ( = בימי הבית, ב, עמ' 517-501).
ספראי, פרקי גליל – ספראי, ז', תשמ"ה, פרקי גליל, ירושלים.
ספראי, פשתן – ספראי, ז', תשמ"ח, "תעשיית הפשתן בארץ ישראל בתקופת המשנה והתלמוד", בתוך: בונימוביץ, ש' ואחרים (עורכים), ישובים, אוכלוסיה וכלכלה בארץ ישראל בעת העתיקה, תל אביב, עמ' 241-205.
ספראי, קהילא קדישא – ספראי, ש', תשנ"ד, "קהילא קדישא דבירושלם", בתוך: ספראי, בימי הבית, א, עמ' 181-171.
ספראי ולין, משמר העמק – ספראי, ז' ולין, מ', תשמ"ח, "המבנה הכלכלי של גבע", בתוך: מזר, ב' (עורך), גבע – חפירות במשמר העמק, ירושלים, עמ' 166-120.
ספראי וספראי, חסידים – Safrai, Ch. and Safrai, Z., 2004, "Rabbinic Holy Men", in: Poorthhuis, M. and Schwartz, J. (eds.), <i>Saints and Role Models in Judaism and Christianity</i>, Leiden, pp. 59-78.
ספראי וספראי, משאב – ספראי, ז' וספראי, ח', תשס"א, "לימוד תורה כמשאב כח", בתוך: שגיא, א' ואחרים (עורכים), ספר היובל לדוד הרטמן, ירושלים, עמ' 922-877.
ספראי וספראי, תפקידי ציבור – ספראי, ח' וספראי, ז', תשע"ב, "תהליך השתלטותם של חכמים על מעמדות ציבוריים", בתוך: שחר, י' (עורך), בארץ ובתפוצות בימי בית שני ובתקופת המשנה, ספר זיכרון לאריה כשר (תעודה כה), תל אביב, עמ' 274-223.
<i>ספרי במדבר, מהדורת האראוויטץ, ח"ש, לייפציג, תרע"ז.</i>
<i>ספרי דברים, מהדורת פינקלשטין, א"א, ברלין, ת"ש.</i>
<i>ספרי זוטא לדברים, מהדורת כהנא, מ"י, ירושלים, תשס"ג.</i>
<i>ספרי זוטא, מהדורת האראוויטץ, ח"ש, לייפציג, תרע"ז.</i>
<i>ספרים חיצוניים, מהדורת כהנא, א', ירושלים, תש"ל.</i>
ערוך השלם, רבי נתן ברבי יחיאל מרומי, מהדורת קאהוט, ח"י, תל אביב, תש"ל.
פאוסט, הכפר – פאוסט, א', תשנ"ה, ההתיישבות הכפרית בארץ-ישראל בתקופת המלוכה, עבודה לתואר שני, אוניברסיטת בר-אילן, רמת גן.
פורת, אבן גבול – Porat, Y., 1898-1990, "A New Boundary Stone from the Southern Golan", <i>Scripta Classica Israelica</i> 10, pp. 130-133.
פילד, עיליתנות – Field, G.L., 1980, <i>Elitism</i>, London, pp. 10-17.
פירוש רבינו עובדיה מברטנורא, נדפס במשניות דפוס וילנא, דפוס צילום, תשל"ד ומהדורות רבות נוספות.
פלוסר, חבר – פלוסר, ד', תשכ"ז, "פשר ישעיהו ורעיון שנים עשר השליחים בראשית הנצרות", <i>ארץ ישראל</i> ח, עמ' 62-52.
פלוסר וספראי, הלל הזקן – פלוסר, ד' וספראי, ש', תשס"ה, "הלל הזקן וביטחונו בה' ", מחקרי תלמוד ג, עמ' 628-626.
פליניוס, ההיסטוריה של הטבע – Jones, W.H.S. (ed. and tr.), 1976, Pliny, <i>Natural Hisrory</i>, Cambridge.
פליקס, החקלאות – פליקס, י', תש"ן, החקלאות בארץ-ישראל בימי המקרא, המשנה והתלמוד, ירושלים.
פליקס כלאים – פליקס, י', תשכ"ז, <i>כלאי זרעים והרכבה, מסכת כלאים,</i> ירושלים.
פליקס, מעשרות – פליקס, י', תשס"ו, תלמוד ירושלמי מסכת מעשרות, רמת גן.
פליקס, שביעית – פליקס, י', תש"מ-תשמ"ז, <i>ירושלמי מסכת שביעית</i>, א-ב, ירושלים.
<i>פסיקתא דרב כהנא, מהדורת מנדלבוים, ד', ניו יורק, תשכ"ב.</i>
<i>פסיקתא זוטרתי (לקח טוב), מהדורת בובר, ש', וילנא, תרמ"ד.</i>
<i>פסיקתא רבתי, מהדורת איש שלום, מ', וינה, תר"מ.</i>
פירוש הגאונים לסדר טהרות, מהדורת אפשטיין, י"נ, ברלין, תרפ"א-תרפ"ד.
פרטו, עליית העילית – Pareto, V., 1991,<i> The Rise and the Fall of the Elites: an application of Theoretic</i>, New Brunswick, 1991.
פרידמן, חדות – פרידמן, מ"ע, תשמ"ו, "לעניין חדות-דות", <i>לשוננו</i> נ, עמ' 72.
פרין, חקלאות קיום – Frayn, J.M., 1979, <i>Subsistence Farming in Roman Italy</i>, London.
פרנטיס, כתובות – Prentice, W.K., 1908, <i>Greek and Latin Inscriptions</i> III, New York.
פרנקל ואחרים, גליל עליון – Frankel, R. et al., 2001, <i>Settlement Dynamics and Regional Diversity in Ancient Upper Galilee</i>, IAA 14, Jerusalem.
פרנקל ואחרים, תעשיית השמן – Frankel, R. et al., 1994, <i>History and Technology of Olive Oil in the Holy Land</i>, Tel Aviv.
פרנקל וגצוב, סקר – פרנקל, ר' וגצוב, נ', תשנ"ז, <i>סקר ארכיאולוגי של ישראל, מפת אכזיב (1) ומפת חניתה (2)</i>, ירושלים.
פרסוגלו, אחוזות – Parassoglou, G.M., 1978, <i>Imperial Estates in Roman Egypt</i>, Amsterdam.
פרסיבל, הווילה – Percival, J., 1981, <i>The Roman Villa</i>, London.
צ'לנקו, צפון סוריה – Tchalenko, G., 1953-8, <i>Villages Antiques de la Syrie du Nord </i>I-III, Paris.
צפריר, ירושלים – צפריר, י', תשנ"ט, "הטופגראפיה והארכיאולוגיה של ירושלים", בתוך: ספראי, ש' וצפריר, י' (עורכים), ספר ירושלים – התקופה הרומית ביזנטית, ירושלים, עמ' 166-115.
צפריר ודי סגני, ירושלים – צפריר, י' ודי סגני, ל', תשנ"ט, "ההרכב האתני של אוכלוסיית ירושלים בתקופה הביזאנטית", בתוך: ספראי, ש' וצפריר, י' (עורכים), ספר ירושלים – התקופה הרומית ביזנטית, ירושלים, עמ' 280-261.
צ'ריקובר ואחרים, פפירוסי מצרים – Tcherikover, V.A. et al., 1957, 1960, 1964, <i>Corpus Papyrorum Judaicarum</i> I-III, Cambridge.
קדמוניות היהודים, יוספוס פלביוס, מהדורת שליט, א', ירושלים - תל אביב, תשכ"ז.
קדמוניות המקרא, הספרים החיצוניים, מהדורת הרטום, א"ש, תל אביב, תשכ"ט.
קול הרמ"ז, פירוש הרמ"ז על המשניות (ר' משה זכותא), ירושלים, תשנ"ט.
קלונר וטפר, מערכות המסתור – קלונר, ע' וטפר, י' (עורכים), 1987, מערכות-המסתור בשפלת יהודה, תל אביב.
קליין, ארץ הגליל – קליין, ש', תשכ"ב, <i>ארץ הגליל</i>, ירושלים.
קליין, חלוקה – קליין, ש', תרפ"ד, "חלוקת ארץ-ישראל ל'מעמדות' ", בתוך: צפרוני, א"ז ואחרים (עורכים), ספר השנה של ארץ ישראל, תל אביב, עמ' 24-17.
קליין, ספר היישוב – קליין, ש', תרצ"ט, <i>ספר היישוב, </i>תל אביב.
קמפבל ואחרים, אנטיוכיה – Campbell, W.A. et al., 1941, <i>Antioch on the Orontes</i>, Princeton.
קרויס, מילון – Krauss, S., 1899, <i>Griechische und Latiniusche Lehnwörter Talmud, Midrash und Targum</i>, Budapest.
קרויס, קדמוניות התלמוד – קרויס, ש', תרע"א-תרפ"ב, קדמוניות התלמוד, א-ד, וינה - ירושלים.
ראבילו, מתנה כעושק – ראבילו, מ"א, תשנ"ג, על מתנה ועושק, מחקרי משפט י, עמ' 183-194.
רבינוביץ, דקדוקי סופרים – רבינוביץ, רנ"נ, תש"כ, דקדוקי סופרים, ירושלים.
רבינוביץ, שערי תורת ארץ ישראל – רבינוביץ, ז"ו, ת"ש, שערי תורת ארץ ישראל, ירושלים.
רבינוביץ, שערי תורת בבל – רבינוביץ, ז"ו, תשכ"א, שערי תורת בבל, ירושלים.
רגב, הצדוקים – רגב, א', תשס"ה,<i> הצדוקים והלכתם: על דת וחברה בימי בית שני</i>, ירושלים.
רובין, אבל – רובין, נ', תשנ"ז, קץ החיים, תל אביב.
רובין, דיני אבל – רובין, נ', תשל"ב, "מתאבל עליו מתאבל עמו", בר-אילן י (ספר חיים משה שפירא), רמת גן, עמ' 122-111.
רוולנדסון, בעלי קרקע – Rowlandson, J., 1996, <i>Landowners and Tenants in the Roman Egypt</i> (Oxford).
רוזנטל, גת שמנים – רוזנטל, ד', תשנ"ג, "גת שמנים, גד שמנים: גד יון", קתדרה 67, עמ' 11-3.
רוזנפלד, אלכסא מלוד – רוזנפלד, ב"צ, תשנ"א, "תולדות התיישבותן של שתי משפחות מהכהונה הגדולה בימי הבית השני", בתוך: כץ, י' ואחרים (עורכים), מחקרים בגיאוגרפיה היסטורית-יישובית של ארץ-ישראל, ב, עמ' 218-206.
<i>רות רבה, מהדורת לרנר, מ"ב, תשל"א, עבודת דוקטור, האוניברסיטה העברית, ירושלים.</i>
<i>ריטב"א, חדושים למסכת שבת, מהדורת גולדשטיין, מ', ירושלים, תש"ן.</i>
רייך, גד יון – רייך, ר', תשמ"ז, "כמו גד יון לשלח, לתולדותיו של מעיין הגיחון בימי הבית השני", ארץ ישראל יט, עמ' 333-330.
רייך, משנה – רייך, ר', תשמ"א, "משנה שקלים פ"ח מ"ב והממצא הארכיאולוגי", בתוך: אופנהיימר, א' ואחרים (עורכים), <i>פרקים בתולדות ירושלים בימי בית שני</i>, ירושלים, עמ' 256-225.
רייך, תחום גזר – Reich, R., 2002, "Another 'Boundary of Gezer' Inscription Found Recently", <i>Israel Exploration Journal</i> 52, pp. 58-63.
ריץ', מילון – Rich, A., 1849, <i>Illustrated Dictionary to the Latin Dictionary and Greek Lexicon, The Greek and Romans</i>, London.
<i>ר"ן בפירושו לרי"ף, הודפס בתלמוד ש"ס וילנא.</i>
רשב"א, חדושים למסכת מגילה, מהדורת דימיטרובסקי, ח"ז, נויארק, תשט"ז.
שאגת אריה, שו"ת אריה בן אשר ממץ, ירושלים, תש"ך.
שאילתות דרב אחאי גאון, מהדורת מירסקי, א', ירושלים, תשכ"א-תשל"ז.
שבלי הלקט, מהדורת באבר, ש', וילנא, תרמ"ו.
שגיב, עבר הירדן – שגיב, נ', תשס"ד, היישוב היהודי בפראיה (עבר הירדן) בתקופה ההלניסטית והרומית, עבודת דוקטור בשכפול, אוניברסיטת בר-אילן, רמת גן.
שוורץ, יהודה – שוורץ, י', תשמ"ו, היישוב היהודי ביהודה: מלאחר מלחמת בר-כוכבא ועד לכיבוש הערבי (135-640 לספירה), ירושלים.
שוורץ, כלבים – Schwartz, J., 2003, "Dogs in Anchient Rural Jewish Society", in: Maeir, A.M. et al. (eds.), The <i>Rural Landscape of Ancient Israel, BAR</i> 1121, London, pp. 127-136<i>.</i>
שטינפלד, בית דין – שטינפלד, צ"א, תשמ"א-תשמ"ג, "בית דין שריא", דיני ישראל י-יא, עמ' רצט-שיח.
שטינפלד, שמן – שטינפלד, צ"א, תש"מ, "לאיסור שמן של גויים", תרביץ ס, עמ' 277-264.
שכטר, קטעי גניזה – Schechter, S., 1898, "Genizah Fragments", <I>JQR</I> X, p. 636.
שנקמן, סקר – שנקמן, י', 1999, סקר חפירה כמתודה להבהרה היסטורית-ישובית: כפר חנניה כמקרה לדוגמא, עבודה לתואר שני, אוניברסיטת בר-אילן, רמת-גן.
שערי צדק, מהדורת מודעי, נ', שאלוניקי, תקנ"ב.
שערי תשובה, מהדורת הירש, י"מ, לייפציג, תרפ"ח.
שפיגל, ברכת כהנים – שפיגל, י"מ, "מי עמד על הדוכן ומי עלה עליו", סידרא יד, עמ' 163-136.
שפירא, הדחת רבן גמליאל – שפירא, ח', תשנ"ט, "הדחת רבן גמליאל – בין היסטוריה לאגדה", ציון סד, עמ' 38-5.
שפרבר, הקרקע –Sperber, D., 1978, <i>Roman Palestine 200-400: The Land Crisis and Change in Agrarian Society as Reflected in Rabbinic Sources</i>, Ramat Gan.
שפרבר, יוונית – שפרבר, ד', תשמ"ב, <i>יוונית ולטינית בספרות התנאים והאמוראים</i>, ירושלים.
שפרבר, כסף – Sperber, D., 1974, <i>Roman Palestine 200-400 I Money and Prices</i>, Ramat Gan.
שפרבר, נאוטיקה – Sperber, D., 1986, <i>Nautika Talmudica</i>, Ramat Gan - Leiden.
שפרבר, תרבות חומרית – שפרבר, ד', תשנ"ד, <i>תרבות חומרית בארץ-ישראל</i> בימי התלמוד, רמת גן.
שרידי ירושלמי – ראו גינצבורג, שרידי ירושלמי.
שרמר, חכמים ושלטון – שרמר, ע', תשס"ז, "מדרש והיסטוריה: כוח האל ותקוות גאולה בעולמם של התנאים בצל האימפריה הרומית", ציון עב, עמ' 36-5.
תא-שמע, מקדש מעט – תא-שמע, י"מ, תשנ"ה, " 'מקדש מעט' – הסמל והממשות", בתוך: אליצור, ש' ואחרים (עורכים), כנסת עזרא – ספרות וחיים בבית הכנסת; אסופת מאמרים מוגשת לעזרא פליישר, ירושלים, עמ' 364-351.
תא-שמע, ערבית – תא-שמע, י', תשנ"ט, "תפילת ערבית רשות או חובה?", בתוך: תבורי, י' (עורך), מקומרן עד קהיר, ירושלים, עמ' קלא-קמד.
תוספות יום טוב, נדפס במשניות דפוס וילנא, ד"צ תשל"ד, ובמהדורות רבות נוספות.
תוספות רי"ד, מהדורת נטאנאהן, יש"ה, ירושלים, תשל"ד.
<i>תורתן של ראשונים, מהדורת הורוויץ, ח"מ, פראנקפורט ע"מ, תרמ"ב.</i>
<i>תנא דבי אליהו, מהדורת איש שלום, מ', וינה, 1904.</i>
<i>תניא רבתי, מהדורת הורביץ, ש', וארשה, 1879.</i>
תרגום השבעים – Rahlfs, H. (ed.), 1935, <i>Septuaginta</i>, Stuttgart.
<i>תרגום יונתן לנביאים, מהדורת רידר, מ', ירושלים, תשמ"ד; מהדורת גינזבורגר, מ', ברלין, תרס"ב. </i>
<i>תרגום יונתן לנביאים, מהדורת שפרבר, א', ליידן, 1959 ואילך; לנביאים וכתובים: כתבי הקדש בארמית, ליידן.</i>
תרגום ניאופיטי – Dies-Macho, A., 1968-1979, <i>Targum Palestinese</i> I-IV, Madrid.
<i>תשובות אנשי ארץ-ישראל – בתוך: לוין, ב"מ (עורך), תר"צ, גנזי קדם, מאסף מדעי לתקופת הגאונים וספרותם, ד, חיפה, עמ' 50.</i>
<i>תשובות גאונים מזרח ומערב, מילר, י', ברלין, תרמ"ח.</i>
<i>תשובות גאונים קדמונים, קאסעל, ד', ברלין, תר"ח.</i>
<i>תשובות הגאונים אסף – אסף, ש', תרפ"ט, תשובות הגאונים, ירושלים.</i>
<i>תשובות הגאונים החדשות – עמנואל, ש', תשנ"ה, תשובות הגאונים החדשות, ירושלים.</i>
<i>תשובות הגאונים הקצרות – רבינוביץ, מ"א, תש"כ, שאלות ותשובות הגאונים, ירושלים.</i>
<i>תשובות הגאונים הרכבי – הרכבי, א"א, תרמ"ז, זכרון לראשונים וגם לאחרונים, ברלין.</i>
<i>תשובות הגאונים מוסאפיה – מוסאפיה, י', תרכ"ד, תשובות הגאונים, ליק.</i>
<i>תשובות הגאונים קורונל – קורונל, נ"נ, תרל"א, תשובות הגאונים, וויען.</i>
<i>תשובות הגאונים שערי צדק – ראו שערי צדק.</i>
<i>תשובות הרמב"ם, מהדורת בלאו, י', א-ד, ירושלים, תשי"ח-תשמ"ו.</i>
<i>תשובות מהרי"ץ גיאת, הוצאת באמבערגער, פירטה, תרכ"א-תרכ"ה.</i>
<i>תשובות רב נטרונאי בר הילאי גאון, מהדורת ברודי, י', ירושלים, תשנ"ד.</i>
<i>תשובות רב שר שלום, מהדורת וינברג, ר"ש, ירושלים, תשל"ו.</i>